รัฐบาลไทย-ข่าวทำเนียบรัฐบาล-กระทรวงวิทย์ร่วมมือ "Chevron Enjoy Science” เปิด Enjoy Maker Space พื้นที่ปลดปล่อยจินตนาการปั้นนักสร้างสรรค์นวัตกรรมรุ่นใหม่

วันอังคารที่ 21 กุมภาพันธ์ 2560
กระทรวงวิทย์ร่วมมือ "Chevron Enjoy Science” เปิด Enjoy Maker Space พื้นที่ปลดปล่อยจินตนาการปั้นนักสร้างสรรค์นวัตกรรมรุ่นใหม่
กระทรวงวิทย์ร่วมมือ "Chevron Enjoy Science” เปิด Enjoy Maker Space พื้นที่ปลดปล่อยจินตนาการปั้นนักสร้างสรรค์นวัตกรรมรุ่นใหม่
กระทรวงวิทย์ โดย อพวช. ร่วมกับโครงการ "Chevron Enjoy Science: สนุกวิทย์ พลังคิด เพื่ออนาคต"  เปิดพื้นที่การเรียนรู้รูปแบบใหม่ "Enjoy Maker Space” ที่จัตุรัสวิทยาศาสตร์ อพวช. อาคารจามจุรีสแควร์ สามย่าน กรุงเทพมหานคร สร้างพื้นที่ปลดปล่อยจินตนาการของเยาวชน ปลุกความเป็นนักคิด สู่นักสร้างสรรค์นวัตกรรม เพื่อปั้นเมกเกอร์รุ่นใหม่ของเมืองไทย
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เปิดเผยว่า การยกระดับขีดความสามารถทางการแข่งขันของประเทศให้ยั่งยืนแท้จริง ต้องเริ่มที่การปลูกฝังเยาวชนอนาคตของชาติให้เกิดกระบวนการเรียนรู้พื้นฐานด้านวิทยาศาสตร์ที่ถูกต้อง จึงเป็นที่มาของ “Enjoy Maker Space” ภายใต้โครงการ “Chevron Enjoy Science : สนุกวิทย์ พลังคิด เพื่ออนาคต” ที่เกิดจากความร่วมมือของ 3 หน่วยงาน คือ กระทรวงวิทยาศาสตร์และเทคโนโลยี โดยองค์การพิพิธภัณฑ์วิทยาศาสตร์แห่งชาติ (อพวช.) บริษัท เชฟรอนประเทศไทยสำรวจและผลิต จำกัด และสถาบันคีนันแห่งเอเชีย ซึ่งเป็นความร่วมมือในรูปแบบรัฐร่วมเอกชน เพื่อส่งเสริมการเรียนรู้ตลอดชีวิตให้เกิดขึ้นอย่างเป็นรูปธรรม โดยการนำแนวความคิดบูรณาการองค์ความรู้ด้านสะเต็มศึกษา (STEM Education) ได้แก่ วิทยาศาสตร์ เทคโนโลยี วิศวกรรม และคณิตศาสตร์ ซึ่งเป็นพื้นฐานสำคัญของการดำรงชีวิตและประกอบวิชาชีพในอนาคต มาเสริมสร้างประสบการณ์การเรียนรู้ตามอัธยาศัย
Enjoy Maker Space ณ จัตุรัสวิทยาศาสตร์ อพวช. อาคารจามจุรีสแควร์ ใจกลางกรุงเทพฯ แห่งนี้ จึงเป็นพื้นที่การเรียนรู้รูปแบบใหม่ของประเทศ ที่เปิดโอกาสให้เยาวชนได้ลงมือปฏิบัติจริง โดยนำจินตนาการและความคิดสร้างสรรค์มาผสานในกระบวนการเรียนรู้   ซึ่งจะช่วยให้เยาวชนเห็นภาพว่าแรงบันดาลใจสามารถนำไปสู่การสร้างสรรค์นวัตกรรมที่จับต้องได้จริง รวมทั้ง สร้างค่านิยมในการกล้าคิด กล้าทำ กล้าแสดงออกอย่างสร้างสรรค์ให้กับเยาวชนไทย โดยมี อพวช. เป็นแกนหลักในการรับผิดชอบบริหารจัดการพื้นที่การเรียนรู้แห่งนี้ ซึ่งสอดคล้องกับภารกิจของกระทรวงฯ ที่ตั้งเป้ายกระดับบุคลากรประเทศ  ด้วยองค์ความรู้ด้านวิทยาศาสตร์และเทคโนโลยี นำไปสู่การสร้างสรรค์นวัตกรรม อันเป็นรากฐานสำคัญในการขับเคลื่อนเศรษฐกิจประเทศสู่ไทยแลนด์ 4.0 ตามยุทธศาสตร์ของรัฐบาล
ด้าน นางกรรณิการ์ วงศ์ทองศิริ รองผู้อำนวยการ รักษาการแทนผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวว่า  “แนวคิดการเปิด Maker Space คือ การสร้างพื้นที่ให้เยาวชนไทยได้ปลดปล่อยจินตนาการทางวิทยาศาสตร์ ปลุกความเป็นนักคิด นักสร้างสรรค์นวัตกรรม หรือ "เมกเกอร์" (Maker) นำเสนอความรู้ด้าน STEM ออกมาในรูปแบบผลงาน หรือ  สิ่งประดิษฐ์ของตนเองได้อย่างอิสระ เป็นจุดเริ่มต้นสู่การสร้างสรรค์นวัตกรรมใหม่ๆ ให้ประเทศ  Enjoy Maker Space จะดำเนินกิจกรรมลักษณะ Hands-On   หมายถึง การได้ลงมือทดลองปฏิบัติจริงซึ่งเป็นการเรียนรู้ที่ไม่มีข้อจำกัดทั้งในและนอกห้องเรียน โดยพื้นที่การเรียนรู้แห่งนี้มีความพร้อมทั้งสถานที่และเครื่องมือต่างๆ เช่น พรินเตอร์ 3 มิติ, เครื่องตัดเลเซอร์ จนถึงอุปกรณ์ทั่วไป อาทิ การ์ดบอร์ด แท่งพลาสติก หรือ สิ่งที่หาได้รอบตัว เช่น ไม้ไอศกรีม ฯลฯ ที่ช่วยสนับสนุนโอกาสการพัฒนาความคิด การสร้างสรรค์สิ่งประดิษฐ์ โดยพร้อมเปิดให้บริการแก่เยาวชนและครอบครัวทุกวัน ตั้งแต่เวลา 11.00 -18.00 น. โดยไม่มีค่าใช้จ่าย นอกจากนี้ อพวช. มีแผนจัดกิจกรรม Maker Space รูปแบบ Open House เพื่อสร้างการรับรู้ในโครงการ Enjoy Maker Space ตามพื้นที่หัวเมืองหลักทั่วประเทศอีกด้วย”
นายอาทิตย์ กริชพิพรรธ ผู้จัดการใหญ่ฝ่ายสนับสนุนธุรกิจ บริษัท เชฟรอนประเทศไทยสำรวจและผลิต จำกัด เปิดเผยว่า “Enjoy Maker Space เป็นหนึ่งในกิจกรรมที่โครงการ “Chevron Enjoy Science : สนุกวิทย์ พลังคิด   เพื่ออนาคต”  ร่วมให้การสนับสนุน  เพราะเล็งเห็นว่าเยาวชนยังขาดพื้นที่แสดงออกทางความคิดสู่การสร้างสรรค์ผลงาน จึงมุ่งส่งเสริมและพัฒนาวัฒนธรรมเมกเกอร์ในประเทศไทย ซึ่งแนวคิดแบบเมกเกอร์นี้จะส่งผลให้เยาวชนเกิดการเรียนรู้ตลอดชีวิต (life-long learners) ผ่านการลงมือปฏิบัติจริง Enjoy Maker Space แห่งนี้ได้รับความร่วมมือจาก New York Hall of Science ซึ่งเป็นหน่วยงานที่เชี่ยวชาญด้านออกแบบกิจกรรมการเรียนรู้ทางวิทยาศาสตร์เพื่อขับเคลื่อนวัฒนธรรมการสร้างสรรค์นวัตกรรม หรือ เมกเกอร์ ที่ได้รับการยอมรับระดับสากล มาให้คำปรึกษาด้านการออกแบบกิจกรรม รวมทั้งจัดอบรมเจ้าหน้าที่ อพวช.  เพื่อที่จะเป็นพี่เลี้ยงผู้เชี่ยวชาญคอยให้คำแนะนำแก่เยาวชนที่เข้ามาใช้บริการ”
นายอาทิตย์ฯ กล่าวเพิ่มเติมว่า “บริษัท เชฟรอนประเทศไทยสำรวจและผลิต จำกัด ให้ความสำคัญกับการส่งเสริมวัฒนธรรมเมกเกอร์ในประเทศไทยอย่างจริงจัง โดยให้การสนับสนุน ในด้านการเตรียมความพร้อมเยาวชน จากการจัดกิจกรรมหลากหลายต่อเนื่อง อาทิ Bangkok Mini Maker Faire, Young Makers Contest, Maker Space Designing Workshop ฯลฯ  กิจกรรมเหล่านี้สะท้อนให้เห็นว่าเยาวชนไทยล้วนมีศักยภาพในการเป็นนักสร้างสรรค์นวัตกรรม หรือ เมกเกอร์ หากแต่ยังต้องการแรงสนับสนุนและพื้นที่ในการแสดงออกทางความคิดอยู่อีกมาก การเปิดให้บริการ Enjoy Maker Space เป็นอีกหนึ่งก้าวสำคัญที่เปิดโอกาสให้เยาวชนไทยได้พัฒนาศักยภาพสู่การเป็นนักคิด นักสร้างสรรค์ นักประดิษฐ์ได้เป็นอย่างดี  ถือเป็นความคืบหน้าสำคัญของโครงการฯ ซึ่งคาดหวังว่าจะช่วยส่งเสริมการพัฒนานวัตกรรมของประเทศได้ยั่งยืนต่อไป”
ข้อมูลเพิ่มเติม กรุณาติดต่อ ฝ่ายประชาสัมพันธ์ บริษัท ริพเพิล เอฟเฟคท์ จำกัด โทร 02-932-8668
โศภิน  เงินสวัสดิ์     099 - 656 - 1935  sopin.n@rippleeffect.co.th
อิสรีย์  ศรีไพรสนธิ์   083 - 686 - 9200  issaree.s@rippleeffect.co.th
น้ำฝน  รสิกวรรณ    086 - 780 - 0720  numfon.r@rippleeffect.co.th
ฐาปนี อัศวโชคชัย กองประชาสัมพันธ์ องค์การพิพิธภัณฑ์วิทยาศาสตร์แห่งชาติ (อพวช.)
โทร. 0 2577 9999 ต่อ 2107 มือถือ 085 772 9955   This email address is being protected from spambots. You need JavaScript enabled to view it.">pr.nsmthailand@gmail.com
ข่าวโดย : นางสาวชลธิชา แสงเทียนสุวรรณ
ถ่ายภาพและวีดิโอ : นายไววิทย์ ยอดประสิทธิ์,นายภูมินทร์ ปั้นเล็ก                                                                 กลุ่มงานประชาสัมพันธ์ กระทรวงวิทยาศาสตร์และเทคโนโลยี
โทร. 02 333 3728-3732 โทรสาร 02 333 3834
E-Mail: pr@most.go.th Facebook : sciencethailand
Call Center กระทรวงวิทยาศาสตร์และเทคโนโลยี โทร. 1313

ที่มา : http://www.thaigov.go.th/news/contents/details/1962
