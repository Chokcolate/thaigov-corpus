รัฐบาลไทย-ข่าวทำเนียบรัฐบาล-กรมธนารักษ์เปิดประมูลสรรหาผู้ลงทุนในพื้นที่เขตพัฒนาเศรษฐกิจพิเศษหนองคาย และมุกดาหาร

วันอังคารที่ 21 กุมภาพันธ์ 2560
กรมธนารักษ์เปิดประมูลสรรหาผู้ลงทุนในพื้นที่เขตพัฒนาเศรษฐกิจพิเศษหนองคาย และมุกดาหาร
กรมธนารักษ์เปิดประมูลสรรหาผู้ลงทุนในพื้นที่เขตพัฒนาเศรษฐกิจพิเศษหนองคาย และมุกดาหาร
วันนี้ (21 กุมภาพันธ์ 2560) ณ กรมธนารักษ์ นายจักรกฤศฏิ์ พาราพันธกุล อธิบดีกรมธนารักษ์ เปิดเผยว่า ตามที่รัฐบาลได้มีนโยบายในการพัฒนาพื้นที่เขตพัฒนาเศรษฐกิจพิเศษที่มุ่งมั่นพัฒนาพื้นที่บริเวณเขตการค้าชายแดนที่เชื่อมต่อกับประเทศเพื่อนบ้านในภูมิภาคอาเซียน และที่สำคัญรองรับการเข้าสู่ประชาคมเศรษฐกิจอาเซียน จึงได้ประกาศเขตพัฒนาเศรษฐกิจพิเศษ 10 พื้นที่ ได้แก่ เขตพัฒนาเศรษฐกิจพิเศษตาก สระแก้ว สงขลา  มุกดาหาร ตราด หนองคาย เชียงราย นครพนม กาญจนบุรี นราธิวาส โดยรัฐบาลได้มีมาตรการสนับสนุนและส่งเสริมต่างๆ เช่น การพัฒนาโครงสร้างพื้นฐาน การให้สิทธิประโยชน์การลงทุนทั้งที่เป็นรูปแบบภาษีและไม่ใช่ภาษี และการตั้งศูนย์บริการเบ็ดเสร็จด้านการลงทุน และมาตรการอำนวยความสะดวกอื่นๆ และกรมธนารักษ์ ได้ดำเนินการจัดให้เช่าไปแล้ว 2 พื้นที่ ประกอบด้วย พื้นที่เขตพัฒนาเศรษฐกิจพิเศษสระแก้ว เนื้อที่ประมาณ  660-2-23 ไร่ ได้จัดทำสัญญาเช่ากับการนิคมอุตสาหกรรมแห่งประเทศไทย  เมื่อวันที่ 18 กุมภาพันธ์ 2559 และพื้นที่เขตพัฒนาเศรษฐกิจพิเศษตราด เนื้อที่ประมาณ 895-0-44 ไร่ ได้จัดทำสัญญาเช่ากับบริษัท พร็อพเพอร์ตี้  เพอร์เฟค จำกัด (มหาชน) เมื่อวันที่ 23 พฤศจิกายน 2559
อธิบดีกรมธนารักษ์กล่าวต่อว่า ในขณะนี้กรมธนารักษ์มีความพร้อมในการเปิดโอกาสให้เอกชนเข้าร่วมประมูลเสนอโครงการลงทุนในพื้นที่เขตพัฒนาเศรษฐกิจพิเศษหนองคาย และมุกดาหาร โดยเขตพัฒนาเศรษฐกิจพิเศษหนองคาย มีเนื้อที่ทั้งแปลง 718-0-46  ไร่ ตั้งอยู่ตำบลสระใคร อำเภอสระใคร รัฐบาลมีโครงการรถไฟความเร็วจีน-หนองคาย เพื่อรองรับเขตพัฒนาเศรษฐกิจพิเศษ มีความพร้อมด้านโครงสร้างพื้นฐานภายนอกโครงการ  ศักยภาพของที่ดิน  เป็นช่องทางการค้าชายแดนของไทยกับ สปป.ลาว มีมูลค่าการค้าชายแดนสูงสุด เมื่อเทียบกับการค้าชายแดนอื่นๆ และพื้นที่อยู่ใกล้สนามบินอุดรธานีเพียง 60 กิโลเมตร
สำหรับเขตพัฒนาเศรษฐกิจพิเศษมุกดาหาร เนื้อที่สองแปลงรวม 1,080-3-18.7 ไร่ ตั้งอยู่ตำบลคำอาฮวน อำเภอเมืองมุกดาหาร มีความพร้อมด้านโครงสร้างพื้นฐานภายนอกโครงการ เขตชายแดนมุกดาหารเป็นจุดผ่านแดนถาวร เชื่อมต่อกับแขวงสะ-หวัน-นะ-เขต สปป.ลาว มูลค่าการค้าระหว่างไทยกับลาว เป็นอันดับสองของประเทศ ศักยภาพของที่ดินอยู่บนแนวระเบียงเศรษฐกิจตะวันออก ตะวันตก เชื่อมโยงเข้าสู่ลาวและเวียดนาม เป็นช่องทางที่สำคัญในการขนส่งสินค้าไปยังเวียดนามและจีนตอนใต้
ทั้งนี้ หลักเกณฑ์และเงื่อนไขการลงทุน โดยข้อเสนอทางเทคนิค โดยต้องนำเสนอแผนการพัฒนาพื้นที่ที่ขอลงทุน แนวคิดในการจัดทำแผนแม่บทเบื้องต้น การจัดทำโครงสร้างพื้นฐานภายในโครงการ ระบบสาธารณูปโภค สาธารณูปการ รูปแบบอาคารที่โดดเด่นทันสมัย และมีนวัตกรรมเชื่อมโยงไทยแลนด์ 4.0 การจัดสรรพื้นที่ให้ผู้ประกอบธุรกิจ SMEs รูปแบบจำลองเชิงธุรกิจ  กรอบระยะเวลาดำเนินการ และความเป็นไปได้ในเชิงการเงิน ตลอดจนข้อเสนอเงินค่าธรรมเนียมการจัดให้เช่าขั้นต่ำที่ทางราชการกำหนด
ข้อแตกต่างของจุดเด่นเงื่อนไขเสนอการลงทุน ที่นอกเหนือจากการเปิดประมูลสรรหาผู้ลงทุนในเขตพัฒนาเศรษฐกิจพิเศษที่ผ่านมา คือ 1) เพิ่มเติมจากเดิม “ประสบการณ์ในการพัฒนาที่ดินลักษณะนิคม....” เป็น “ประสบการณ์ในลักษณะการพัฒนาอสังหาริมทรัพย์อย่างใดอย่างหนึ่ง เช่น การค้า / การลงทุน / Logistics / บริการ หรือภาคการผลิต (อุตสาหกรรมทั่วไป / นิคมอุตสาหกรรม) 2) ปรับเพิ่มระยะเวลาจัดทำข้อเสนอโครงการลงทุน จากเดิม “ระยะเวลา 60 วัน” เป็น “ระยะเวลา 90 วัน” และ 3) Business Model ปรับแก้ “การใช้รูปแบบ BOQ สำหรับราคาค่าก่อสร้าง” เป็น “ใช้ราคาค่าก่อสร้างต่อตารางเมตรแบบ unit Replace” ทั้งนี้ เพื่อให้มีความยืดหยุ่นมากยิ่งขึ้น
นอกจากนี้ ได้กำหนดระยะเวลาเช่า 50 ปี นำไปจัดให้เช่าช่วงได้ กรรมสิทธิ์อาคารเป็นของผู้เช่า และนำสิทธิการเช่าไปขอสินเชื่อกับสถาบันการเงินได้ และยังได้รับสิทธิประโยชน์ส่งเสริมการลงทุนจากบีโอไอ สิทธิประโยชน์ทางภาษีกรมศุลกากร  กรมสรรพากร ในอัตราพิเศษมากกว่าปกติเพื่อจูงใจให้นักลงทุนเข้าร่วมลงทุนในพื้นที่เขตพัฒนาเศรษฐกิจพิเศษ ดังนั้น เพื่อสร้างความเชื่อมโยงการค้า การลงทุน ไปยังภูมิภาคเศรษฐกิจอาเซียน อันจะเป็นการเพิ่มขีดความสามารถในการแข่งขันของประเทศ จึงขอเชิญชวนนักลงทุนชาวไทย และต่างประเทศ เข้าร่วมเสนอโครงการลงทุนในพื้นที่เขตพัฒนาเศรษฐกิจพิเศษหนองคาย และมุกดาหาร โดยขอซื้อเอกสารการลงทุนได้ตั้งแต่วันที่ 24 กุมภาพันธ์ ถึงวันที่ 21 มีนาคม 2560 ได้ที่กองบริหารที่ราชพัสดุภูมิภาค กรมธนารักษ์   (ชั้น 5 อาคาร 72 ปี) สามารถติดต่อสอบถามรายละเอียดเพิ่มเติม โทร. 0 2298 5361 หรือ โทร. 0 2278 3483 หรือเว็บไซต์ www.treasury.go.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/1972
