รัฐบาลไทย-ข่าวทำเนียบรัฐบาล-คณะผู้บริหารบริษัท Walmart International เข้าเยี่ยมคารวะรองนายกรัฐมนตรี

วันพฤหัสบดีที่ 23 กุมภาพันธ์ 2560
คณะผู้บริหารบริษัท Walmart International เข้าเยี่ยมคารวะรองนายกรัฐมนตรี
คณะผู้บริหารบริษัท Walmart International เข้าเยี่ยมคารวะรองนายกรัฐมนตรี
วันนี้ (23 ก.พ. 60) เวลา 08.00 น. ณ ตึกบัญชาการ ทำเนียบรัฐบาล คณะผู้บริหาร Walmart จากสหรัฐอเมริกา เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) สรุปสาระสำคัญของการสนทนา ดังนี้
นาย Scott Price รองประธานบริหารบริษัท Walmart International นำคณะผู้บริหารเข้าเยี่ยมคารวะรองนากยรัฐมนตรี ในโอกาสเดินทางมาประเทศไทย เพื่อเข้าร่วมการประชุม APEC Business Advisory Council (ABAC) ที่กรุงเทพฯ
ทั้งสองฝ่ายกล่าวยินดีที่ได้พบ โดยรองนายกรับมนตรีได้กล่าวต้อนรับคณะผู้บริหาร Walmart สู่ประเทศไทย
นาย Price กล่าวชื่นชมความมุ่งมั่นและการทำงานของรัฐบาลไทยในการดำเนินการป้องกันและปราบปรามการค้ามนุษย์ โดยเฉพาะการให้ความสำคัญเรื่องความโปร่งใส (transparency) และการตรวจสอบย้อนกลับ (traceability) โดยรองนายกรัฐมนตรีย้ำว่า รัฐบาลยึดมั่นและพยายามแก้ไขปัญหาฯ อย่างจริงจัง เพื่อให้มีผลเป็นรูปธรรมและยั่งยืน ซึ่งมีพัฒนาการไปอย่างมาก ขอให้ Walmart และผู้บริโภคเชื่อมั่นต่อความพยายามของไทย และสนับสนุนไทยในการแก้ไขปัญหาดังกล่าวด้วย
นอกจากนี้ รองนายกรัฐมนตรีกล่าวยินดีที่บริษัท Walmart มีความเชื่อมั่นในการค้ากับไทย และส่งเสริมการทำธุรกิจในไทยอย่างต่อเนื่อง ซึ่งจะมีส่วนสนับสนุนให้เกิดความเชื่อมั่นต่อสินค้าไทย รวมทั้งขอบคุณ Walmart ที่ให้การสนับสนุนด้านการส่งออกสินค้า (sourcing) โดยในโอกาสนี้ รองนายกรัฐมนตรียังได้กล่าวถึงมาตรการส่งเสริมการลงทุนใหม่ของไทยที่ให้กับนักลงทุนชาวต่างชาติ ทั้ง New S-curve, การลงทุนในระเบียงเศรษฐกิจภาคตะวันออก (Eastern Economic Corridor: EEC) เป็นต้น
ในโอกาสนี้ รองนายกรัฐมนตรียังได้กล่าวขอให้ Walmart ให้การสนับสนุนสินค้าเกษตรไทย โดยอาจเข้าไปร่วมพัฒนาผลิตภัณฑ์ร่วมกับชาวบ้าน เพื่อเป็นการช่วยเพิ่มมูลค่าสินค้าของไทย อันเป็นส่วนสำคัญในการสร้างงานในทั้งสองประเทศ ซึ่งช่วยเสริมสร้างความเข้มแข็งทางเศรษฐกิจในระดับฐานรากด้วย
******************************

ที่มา : http://www.thaigov.go.th/news/contents/details/2011
