รัฐบาลไทย-ข่าวทำเนียบรัฐบาล-รัฐมนตรีว่าการกระทรวงกลาโหมเวียดนาม เข้าเยี่ยมคารวะนายกรัฐมนตรี ในโอกาสเยือนไทยอย่างเป็นทางการ ในฐานะแขกของกระทรวงกลาโหม

วันพฤหัสบดีที่ 23 กุมภาพันธ์ 2560
รัฐมนตรีว่าการกระทรวงกลาโหมเวียดนาม เข้าเยี่ยมคารวะนายกรัฐมนตรี ในโอกาสเยือนไทยอย่างเป็นทางการ ในฐานะแขกของกระทรวงกลาโหม
รัฐมนตรีว่าการกระทรวงกลาโหมเวียดนาม เข้าเยี่ยมคารวะนายกรัฐมนตรี ในโอกาสเยือนไทยอย่างเป็นทางการ ในฐานะแขกของกระทรวงกลาโหม
วันนี้ (22 กุมภาพันธ์ 2560) เวลา 13.30 น. ทำเนียบรัฐบาล พลเอก โง ซวน หลิก (Ngo Xuan Lich) รัฐมนตรีว่าการกระทรวงกลาโหมเวียดนาม เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี สรุปสาระสำคัญดังนี้
นายกรัฐมนตรีกล่าวต้อนรับรัฐมนตรีว่าการกระทรวงกลาโหมเวียดนามสู่ประเทศไทย พร้อมฝากความระลึกถึงไปยัง นายเหวียน ซวน ฟุก นายกรัฐมนตรีเวียดนาม ซึ่งนายกรัฐมนตรีชื่นชมผลงานการทำงานของนายกรัฐมนตรีเวียดนามเป็นอย่างมาก
ในโอกาสนี้ นายกรัฐมนตรีได้ย้ำถึงความมุ่งมั่นของรัฐบาลไทยในการเพิ่มมูลค่าทางการค้ากับเวียดนามเป็น 2 หมื่นล้านดอลลาร์สหรัฐ ภายในปี พ.ศ. 2563 ตามที่เคยได้ตั้งเป้าและหารือร่วมกันไว้กับฝ่ายเวียดนาม
ทั้งนี้ รมว.กห.เวียดนาม ได้กล่าวแสดงความเสียใจต่อการสวรรคตของพระบาทสมเด็จพระปรมินทรมหาภูมิพลอดุลยเดช ซึ่งนายกรัฐมนตรีรู้สึกซาบซึ้งใจและขอบคุณเวียดนามที่ได้ร่วมแสดงความอาลัย โดยเฉพาะอย่างยิ่งในการเยือนไทยของนรม. เวียดนามเพื่อถวายสักการะพระบรมศพ รวมทั้งการลงนามแสดงความอาลัยที่ สอท. ณ กรุงฮานอย
ด้านความร่วมมือด้านความมั่นคง ทั้งสองฝ่ายยินดีที่ความสัมพันธ์ในด้านนี้มีความแน่นแฟ้น และยังเห็นพ้องให้เพิ่มช่องทางติดต่อระหว่างกระทรวงกลาโหมของทั้งสองฝ่าย เพื่อให้เกิดการแลกเปลี่ยนกันอย่างต่อเนื่อง ซึ่งจะส่งผลดีต่อการกระชับความร่วมมือ และความสัมพันธ์ระหว่างกัน
รมว. กห. เวียดนามยังได้กล่าวขอบคุณนายกรัฐมนตรี และรัฐบาลไทยที่ให้ความร่วมมืออย่างดีกับเวียดนามมาโดยตลอด ทั้งการแลกเปลี่ยนการเยือนของผู้นำเหล่าทัพ การแลกเปลี่ยนทุนการศึกษา และเห็นว่า จากการหารือแลกเปลี่ยนข้อคิดเห็นกับกระทรวงกลาโหมไทยในช่วงเช้า จะเป็นประโยชน์อย่างยิ่งต่อการส่งเสริมความสร่วมมือ และความสัมพันธ์ระหว่างประเทศต่อไปในอนาคต
************************************

ที่มา : http://www.thaigov.go.th/news/contents/details/2004
