รัฐบาลไทย-ข่าวทำเนียบรัฐบาล-กระทรวงอุตสาหกรรม คุมเข้มสั่งโรงงานผลิตยางแท่งเร่งแก้ปัญหากลิ่นเหม็น

วันพุธที่ 22 กุมภาพันธ์ 2560
กระทรวงอุตสาหกรรม คุมเข้มสั่งโรงงานผลิตยางแท่งเร่งแก้ปัญหากลิ่นเหม็น
กรุงเทพฯ 21 กุมภาพันธ์ 2560 – กรมโรงงานอุตสาหกรรม กระทรวงอุตสาหกรรม สั่งปรับปรุงโรงงานผลิตยางแท่งของบริษัท ศรีตรังแอโกร อินดัสทรี จำกัด และโรงงานบริษัท วงษ์บัณฑิต อุดรธานี จำกัด จังหวัดอุดรธานี ให้เร่งแก้ไขปัญหาเรื่องกลิ่นเหม็น
กรุงเทพฯ 21 กุมภาพันธ์ 2560 – กรมโรงงานอุตสาหกรรม กระทรวงอุตสาหกรรม สั่งปรับปรุงโรงงานผลิตยางแท่งของบริษัท ศรีตรังแอโกร อินดัสทรี จำกัด และโรงงานบริษัท วงษ์บัณฑิต อุดรธานี จำกัด จังหวัดอุดรธานี ให้เร่งแก้ไขปัญหาเรื่องกลิ่นเหม็นจากกระบวนการผลิตยางเครฟ ยางแท่ง และยางผสม ที่ส่งผลกระทบสร้างความเดือดร้อนเรื่องกลิ่นไม่พึ่งประสงค์ต่อประชาชน และชุมชนโดยรอบ โดยคาดว่าจะเร่งดำเนินการให้แล้วเสร็จภายในวันที่ 3 และ 6 มีนาคม 2560 ตามลำดับ
นายมงคล พฤกษ์วัฒนา อธิบดีกรมโรงงานอุตสาหกรรม กล่าวว่า จากกรณีที่ชาวบ้านร้องเรียนเหตุโรงงานส่งกลิ่นเหม็นจากกระบวนการผลิตยางแท่ง ของบริษัท ศรีตรังแอโกร อินดัสทรี จำกัด และบริษัท วงษ์บัณฑิต อุดรธานี จำกัด ที่ทั้งสองโรงงานผลิตยางเครฟ ยางแท่ง STR20 และยางผสม มีปัญหาเกิดกลิ่นเหม็นจาก 3 จุด คือ 1. อาคารเก็บวัตถุดิบ (ก้อนยางถ้วย) 2. บ่อรวบรวมน้ำเสียจากลานเทวัตถุดิบและอาคารเก็บวัตถุดิบ และ3.เตาอบยางแท่ง โดยได้สร้างความเดือดร้อนเรื่องกลิ่นเหม็นไปทั่วบริเวณโดยรอบพื้นที่ชุมชน ทั้งนี้กรมโรงงานอุตสาหกรรม กระทรวงอุตสาหกรรม ได้ส่งเจ้าหน้าศูนย์วิจัยและพัฒนาสิ่งแวดล้อมโรงงานภาคตะวันออกเฉียงเหนือลงพื้นที่เพื่อตรวจวัดวิเคราะห์คุณภาพอากาศทั้งสองโรงงาน โดยล่าสุด กระทรวงอุตสาหกรรมมีคำสั่งให้อุตสาหกรรมจังหวัดอุดรธานีสั่งการโรงงานตามมาตรา 37 ทั้งสองราย ให้ปรับปรุงแก้ไขดังต่อไปนี้ 1. ปรับปรุงแก้ไขระบบขจัดกลิ่น (Wet Scrubber) ที่เกิดจากเตาอบยางแท่ง
2. ให้โรงงานบริษัท ศรีตรังแอโกร อินดัสทรี จำกัด และโรงงานบริษัท วงษ์บัณฑิต อุดรธานี จำกัด นำวัตถุดิบ (ก้อนยางถ้วย) ออกนอกโรงงานภายในวันที่ 3 มีนาคม 2560 และวันที่ 6 มีนาคม 2560 ตามลำดับ 3. ห้ามมิให้นำยางก้อนถ้วยเข้าโรงงานตั้งแต่วันที่ 20 กุมภาพันธ์ 2560 เป็นต้นไปจนกว่าจะมีการจัดการที่ดีขึ้น
ทั้งนี้อยู่ในระหว่างการติดตามผลให้โรงงานปรับปรุงแก้ไขให้แล้วเสร็จ ซึ่งแนวทางการแก้ไขปัญหาดังกล่าวจะไม่ทำให้ส่งผลกระทบต่อการเกิดมลภาวะเรื่องกลิ่นเพิ่มขึ้น และบรรเทาปัญหาดังกล่าวให้อยู่ในสภาวะปกติ ไม่ให้สร้างความเดือดร้อนแก่ประชาชน และชุมชนที่อยู่บริเวณโดยรอบโรงงาน นายมงคล กล่าวสรุป

ที่มา : http://www.thaigov.go.th/news/contents/details/2003