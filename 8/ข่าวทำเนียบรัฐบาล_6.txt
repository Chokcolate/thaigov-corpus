รัฐบาลไทย-ข่าวทำเนียบรัฐบาล-รองประธานกรรมการและกรรมการผู้จัดการใหญ่บริษัท China Investment Corporation (CIC) นำคณะเข้าเยี่ยมคารวะรองนายกรัฐมนตรี

วันอังคารที่ 21 กุมภาพันธ์ 2560
รองประธานกรรมการและกรรมการผู้จัดการใหญ่บริษัท China Investment Corporation (CIC) นำคณะเข้าเยี่ยมคารวะรองนายกรัฐมนตรี
รองประธานกรรมการและกรรมการผู้จัดการใหญ่บริษัท China Investment Corporation (CIC) นำคณะเข้าเยี่ยมคารวะรองนายกรัฐมนตรี
วันนี้ (21 ก.พ. 60) เวลา 15.30 น. นาย Tu Guangshao รองประธานกรรมการและกรรมการผู้จัดการใหญ่บริษัท China Investment Corporation (CIC) พร้อมคณะ เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
รองนายกรัฐมนตรีมีความยินดีที่ได้พบกับรองประธานกรรมการ CIC และคณะในวันนี้ โดยเห็นว่า CIC เป็นหน่วยงานสำคัญอย่างยิ่งในการลงทุน การพบปะกันในวันนี้จะเป็นโอกาสอันดีที่จะหารือกันถึงแนวทางความร่วมมือระหว่างไทยและจีน พร้อมกล่าวว่าหาก CIC มีปัญหาและอุปสรรคในการลงทุนเรื่องใด รัฐบาลไทยพร้อมให้ความช่วยเหลือ
รองประธานกรรมการ CIC แสดงความขอบคุณรองนายกรัฐมนตรีที่สละเวลาให้เข้าพบ โดยกล่าวว่า CIC มีความสนใจการลงทุนในระเบียงเศรษฐกิจภาคตะวันออก หรือ EEC ซึ่งเป็นพื้นที่ที่รัฐบาลต้องการผลักดันให้เกิดการลงทุน จึงหวังให้รองนายกรัฐมนตรีให้คำแนะนำแก่ CIC ในเรื่องดังกล่าวด้วย
รองนายกรัฐมนตรีกล่าวว่า EEC เป็นพื้นที่นำร่องการพัฒนาเขตเศรษฐกิจพิเศษของประเทศ โดยมีความพร้อมในการรองรับการลงทุนด้วยโครงสร้างพื้นฐาน ทั้งทางบก เรือ และอากาศ อาทิ สนามบินอู่ตะเภา ท่าเรือแหลมฉบัง มาบตาพุด รถไฟความเร็วสูงสายตะวันออก และมอเตอร์เวย์ ประเทศไทยยังมีศักยภาพในการเชื่อมต่อในฐานะประตูสู่อาเซียน
รองประธานกรรมการ CIC ขอบคุณที่รองนายกรัฐมนตรีให้คำแนะนำที่เป็นประโยชน์ โดยมีความเชื่อมั่นในศักยภาพของประเทศไทย และแสดงความสนใจที่จะเข้ามาลงทุนในโครงการ EEC ซึ่งรองนายกรัฐมนตรีกล่าวว่าช่วงนี้เป็นช่วงเวลาที่เหมาะสมในการลงทุนในประเทศไทย โดยสถานการณ์บ้านเมืองมีความสงบสุขเรียบร้อยและเศรษฐกิจฟื้นตัวตามลำดับ นอกจากนี้ประเทศไทยยังได้เร่งพัฒนาความสามารถของแรงงานเพื่อให้มีความพร้อมในการรองรับ Thailand 4.0 อีกด้วย
************

ที่มา : http://www.thaigov.go.th/news/contents/details/1980
