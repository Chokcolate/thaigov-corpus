รัฐบาลไทย-ข่าวทำเนียบรัฐบาล-โฆษกรัฐบาลเผย คสช. ออกคำสั่ง ม.44 ขับเคลื่อนการปฏิรูปการบริหารงานส่วนบุคคลท้องถิ่น แก้ไขปัญหาทุจริตในการสอบและป้องกันการสูญเสียงบประมาณโดยใช่เหตุ

วันอังคารที่ 21 กุมภาพันธ์ 2560
โฆษกรัฐบาลเผย คสช. ออกคำสั่ง ม.44 ขับเคลื่อนการปฏิรูปการบริหารงานส่วนบุคคลท้องถิ่น แก้ไขปัญหาทุจริตในการสอบและป้องกันการสูญเสียงบประมาณโดยใช่เหตุ
พลโท สรรเสริญ แก้วกำเนิด โฆษกประจำสำนักนายกรัฐมนตรี เผย คสช. ออกคำสั่ง ม.44 ขับเคลื่อนการปฏิรูปการบริหารงานส่วนบุคคลท้องถิ่น แก้ไขปัญหาทุจริตในการสอบและป้องกันการสูญเสียงบประมาณโดยใช่เหตุ
วันนี้ ( 21 ก.พ. 60) เวลา 14.20 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวถึงผลการประชุมคณะรักษาความสงบแห่งชาติ (คสช.) ซึ่งได้มีการประชุมก่อนการประชุม ครม. ว่า ที่ประชุม คสช. ได้มีการพิจารณาหารือเรื่องการขับเคลื่อนการปฏิรูปการบริหารงานส่วนบุคคลท้องถิ่น (องค์การบริหารส่วนจังหวัด เทศบาล องค์การบริหารส่วนตำบล)  ซึ่งพบปัญหาการทุจริตเกี่ยวกับการสอบที่ผ่านมา รวมถึงการออกข้อสอบที่ไม่ได้มาตรฐาน และการดำเนินการสอบดังกล่าวทำให้สิ้นเปลืองงบประมาณ เพราะเป็นการแยกสอบตามพื้นที่ที่องค์การบริหารส่วนท้องถิ่นดังกล่าวที่มีตำแหน่งว่างก็สามารถดำเนินการเปิดสอบได้ ทำให้มีการสอบหลายพื้นที่และสอบไม่พร้อมกัน ดังนั้น คสช. จึงใช้อำนาจตามมาตรา 44 ให้คณะกรรมการกลางที่แต่ละองค์การส่วนท้องถิ่นมีอยู่แล้ว ซึ่งมีผู้แทนจากองค์การบริหารส่วนจังหวัด เทศบาล องค์การบริหารส่วนตำบลเป็นองค์ประกอบ รวมทั้งมีคณะกรรมการโดยตำแหน่งและคณะกรรมการผู้ทรงคุณวุฒิร่วมในองค์ประกอบคณะกรรมการกลางดังกล่าวด้วย ทั้งหมด 17 คน เช่น คณะกรรมการกลางข้าราชการองค์การบริหารส่วนจังหวัด โดยมีคณะกรรมการโดยตำแหน่ง ประกอบด้วย ปลัดกระทรวงมหาดไทย เลขาธิการ ก.พ. ผู้อำนวยการสำนักงบประมาณ อธิบดีกรมบัญชีกลาง และอธิบดีกรมการปกครอง เป็นต้น
ทั้งนี้ การออกคำสั่งตามมาตรา 44 เพื่อให้คณะกรรมการกลางของแต่ละหน่วยงานดังกล่าว ทำหน้าที่ในการออกข้อสอบ โดยใช้ข้อสอบชุดเดียวกันที่ได้มาตรฐาน และให้มีการสอบรวมพร้อมกัน เพื่อให้สามารถตรวจสอบการทุจริตได้ง่ายขึ้น และเป็นการแก้ไขปัญหาที่เกิดขึ้นครบวงจรทั้งเรื่องการทุจริต มาตรฐานข้อสอบ ป้องกันการสูญเสียงบประมาณโดยใช่เหตุ ตลอดจนแก้ปัญหาเรื่องการปรับย้าย โดยการปรับย้ายขององค์การบริหารส่วนจังหวัด เทศบาล องค์การบริหารส่วนตำบล มีองค์ประกอบ 3 เรื่อง ได้แก่ 1) เจ้าตัวสมัครใจต้องการย้าย 2) หน่วยงานต้นสังกัดไม่ขัดข้อง และ 3) หน่วยงานใหม่พร้อมที่จะรับ แต่ที่ผ่านมาปรากฏว่าติดขัดที่หน่วยงานต้นสังกัดไม่ยอมปล่อยตัวถึงแม้หน่วยงานใหม่พร้อมรับและเจ้าตัวประสงค์จะย้าย จึงทำให้เกิดปัญหากรณีมีการเรียกรับสินบนขึ้น เพราะฉะนั้น คำสั่งตามมาตรา 44 หากขาดองค์ประกอบหนึ่งองค์ประกอบใด ใน 3 องค์ประกอบข้างต้น ให้คณะกรรมการกลางของแต่ละหน่วยงานดังกล่าวเป็นผู้พิจารณาให้ปรับย้ายได้เป็นรายกรณี ๆ ไป
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1982
