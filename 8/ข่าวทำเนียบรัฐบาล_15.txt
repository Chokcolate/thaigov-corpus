รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้ง 2/2560

วันพุธที่ 22 กุมภาพันธ์ 2560
รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้ง 2/2560
ภายหลังเสร็จสิ้นการประชุมฯ ดังกล่าว เวลาประมาณ 12.40 น. รัฐมนตรีประจำสำนักนายกรัฐมนตรีได้แถลงผลการประชุมฯ ว่า
วันนี้ (22 กุมภาพันธ์ 2560) เวลา 09.30 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการคุ้มครองผู้บริโภค ครั้ง 2/2560
ภายหลังเสร็จสิ้นการประชุมฯ ดังกล่าว เวลาประมาณ 12.40 น. รัฐมนตรีประจำสำนักนายกรัฐมนตรีได้แถลงผลการประชุมฯ ว่า
ที่ประชุมฯ ได้พิจารณาและมีมติเห็นชอบพร้อมสนับสนุนการประชาสัมพันธ์ในเชิงรุกเพื่อสร้างการรับรู้และความเข้าใจในเรื่องของสิทธิและหน้าที่ของพี่น้องประชาชน รวมถึงการปกป้องสิทธิของตนเอง โดยทางสำนักงานคณะกรรมการคุ้มครองผู้บริโภค (สคบ.) ได้เปิดช่องทางการติดต่อสอบถามไว้ในหลายช่องทางด้วยกัน ได้แก่ ทางเว็บไซต์ www.ocpb.go.th หรือโทรสอบถามได้ที่โทรศัพท์สายด่วนสำนักงานคุ้มครองผู้บริโภค 1166 ได้ในเวลาราชการ อีกทั้งในปัจจุบันนี้ทาง สคบ. ได้เปิดช่องทางใหม่ผ่านทาง Application บนโทรศัพท์มือถือเพิ่มเติมอีกด้วย เพื่อให้พี่น้องประชาชนสามารถเข้าถึงบริการของทาง สคบ. ได้สะดวกรวดเร็วมากยิ่งขึ้น
นอกจากนี้ ที่ประชุมยังได้มีการหารือกันในหลายประเด็น เช่น เรื่องของอสังหาริมทรัพย์ การสมัครใช้บริการตามฟิตเนสต่าง ๆ หรือการสมัครใช้บริการในสถานเสริมความงามทั้งหลาย โดยทาง สคบ.ได้รับเรื่องราวร้องทุกข์ในเรื่องต่าง ๆ ดังกล่าวเข้ามามากพอสมควร จึงได้มีการตรวจสอบและติดตามผลจนมีการฟ้องร้องและดำเนินคดีไปแล้วจำนวนมาก สามารถติดตามดูรายละเอียดได้ในเว็บไซต์ของ สคบ. www.ocpb.go.th
พร้อมกันนี้ ที่ประชุมได้รับทราบข้อมูลจากทางสำนักงานคณะกรรมการคุ้มครองผู้บริโภคในประเด็นเรื่องเกี่ยวกับผักปลอดสารพิษ และผักออร์แกนิคต่าง ๆ ที่มีการจำหน่ายกันในราคาที่สูงกว่าผักทั่วไปว่า ทาง สคบ. ได้จัดเจ้าหน้าที่ออกไปเก็บตัวอย่างมาตรวจสอบ ผลปรากฏว่าผักปลอดสารพิษ และผักออร์แกนิคดังกล่าวนั้น ไม่ได้มีความแตกต่างไปจากผักทั่วไป จึงได้แจ้งให้กับทางผู้ประกอบการให้เร่งดำเนินการแก้ไขให้ถูกต้อง
รัฐมนตรีประจำสำนักนายกรัฐมนตรีแถลงในตอนท้ายว่า ในส่วนประเด็นปัญหาในกรณีรถยนต์ยี่ห้อฟอร์ดนั้น ที่ประชุมได้รับทราบความคืบหน้าจากทาง บริษัท ฟอร์ด แอนด์เซอร์วิส (ประเทศไทย) ว่าได้มีการตรวจสอบแล้วอย่างละเอียด สรุปสาเหตุเกิดจากปัญหาในส่วนระบบซีลที่ทำให้น้ำมันสามารถรั่วซึมได้ และอาจมีการรั่วซึมไปกระทบในบริเวณครัช จึงทำให้ระบบเกียร์อาจเกิดความไม่ปกติขึ้นมาได้บ้าง ดังนั้น ทาง บริษัท ฟอร์ด แอนด์เซอร์วิส (ประเทศไทย) พร้อมยินดีจะดำเนินการแก้ไขและซ่อมแซมให้อย่างเต็มที่ ในส่วนผู้เสียหายที่ต้องการเรียกเงินคืนนั้น บริษัทฯ ไม่สามารถดำเนินการได้ เพราะเป็นรถที่ผู้เสียหายได้ใช้งานมาแล้วหลายปี
อนึ่ง สำหรับกรณี บริษัทเพย์ออล ได้รับการร้องเรียนจากผู้บริโภคเกี่ยวกับการดำเนินธุรกิจ “อีมัมนี่” นั้น ผู้บริหารของบริษัทฯ ได้มาพบเจ้าหน้าที่ สคบ. แล้วและยินดีจะดำเนินการปรับปรุงธุรกิจให้ถูกต้องตามกฎหมาย อย่างไรก็ตามการดำเนินธุรกิจที่ผ่านมาของบริษัทดังกล่าว สคบ. จำเป็นต้องดำเนินการฟ้องร้องบริษัทฯ ตามอำนาจหน้าที่ที่ถูกต้องตามกฎหมายต่อไป
--------------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2007
