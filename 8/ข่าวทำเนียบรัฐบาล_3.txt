รัฐบาลไทย-ข่าวทำเนียบรัฐบาล-คณะผู้บริหาร Fujifilm Corporation เข้าเยี่ยมคารวะรองนายกรัฐมนตรี

วันอังคารที่ 21 กุมภาพันธ์ 2560
คณะผู้บริหาร Fujifilm Corporation เข้าเยี่ยมคารวะรองนายกรัฐมนตรี
คณะผู้บริหาร Fujifilm Corporation เข้าเยี่ยมคารวะรองนายกรัฐมนตรี
วันนี้ (21 กุมภาพันธ์ 2560) เวลา 14.30 น. คณะผู้บริหาร Fujifilm Corporation เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ห้องนารี 2 ตึกนารีสโมสร ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวยินดีต้อนรับคณะผู้บริหาร Fujifilm Corporation ด้านนายชิเกะทะคะ โคะโมะริ ประธานบริษัท FUJIFILM Holdings Corporation แสดงความขอบคุณรองนายกรัฐมนตรีที่เสียสละเวลาให้เข้าพบในวันนี้
ประธานบริษัท FUJIFILM Holdings Corporation กล่าวว่า ในอดีตบริษัทดำเนินธุรกิจที่เกี่ยวกับผลิตภัณฑ์ที่ใช้เทคโลยีด้านฟิล์มถ่ายภาพ แต่เมื่อโลกมีวิวัฒนาการที่ก้าวหน้ามากขึ้น ปัจจุบัน บริษัทจึงหันมาดำเนินธุรกิจทางด้านการพัฒนาผลิตภัณฑ์และเทคโนโลยีทางการแพทย์ โดยเฉพาะเวชศาสตร์ฟื้นฟูภาวะเสื่อม (regenerative medicine) การปลูกถ่ายอวัยวะ อาทิ ไต หัวใจ การรักษาโรคเบาหวาน และเภสัชกรรม เนื่องจากเล็งเห็นถึงความสำคัญในการรักษาพยาบาลและพัฒนาเทคโนโลยีทางการแพทย์ให้เหมาะสมกับค่าใช้จ่ายในการรักษา เพื่อตอบสนองความต้องการของประชาชน ด้านรองนายกรัฐมนตรี กล่าวชื่นชมบริษัท Fujifilm Corporation ที่สามารถปรับตัวให้เข้ากับการเปลี่ยนแปลงในปัจจุบันได้เป็นอย่างดี และอุตสาหกรรมที่ทางบริษัทได้ดำเนินธุรกิจอยู่นั้น ยังเป็นอุตสาหกรรมเป้าหมายที่ประเทศไทยให้การส่งเสริม เพื่อต้องการให้ประเทศเป็นศูนย์กลางทางด้านการแพทย์ (Medical Hub)
รองนายกรัฐมนตรียังกล่าวว่า รัฐบาลกำลังเร่งผลักดันเขตเศรษฐกิจพิเศษภาคตะวันออก (EEC) ครอบคลุม 3 จังหวัด คือ ชลบุรี ระยอง และฉะเชิงเทรา ซึ่งอุตสาหกรรมกลุ่มเป้าหมายที่เข้ามาลงทุนในเขตเศรษฐกิจพิเศษดังกล่าวจะได้รับสิทธิพิเศษด้านภาษีซึ่ง BOI ได้ปรับปรุงแล้ว รวมทั้งสิทธิประโยชน์อื่นที่มิใช่ภาษี จึงอยากเชิญชวนให้บริษัทฯ ซึ่งมีความเชี่ยวชาญด้านการพัฒนาผลิตภัณฑ์และเทคโนโลยีการแพทย์เข้ามาลงทุนในไทย โดยเฉพาะเวชศาสตร์ฟื้นฟูภาวะเสื่อม (regenerative medicine) และ Medical IT ซึ่งมีความสำคัญและจำเป็นมาก ด้านประธานบริษัทฯ ยินดีและพร้อมที่จะเข้ามาลงทุนในประเทศไทย อีกทั้ง ยังต้องการให้ไทยจัดหาโรงพยาบาลเพื่อรองรับเทคโนโลยีดังกล่าว เพื่อสร้างความร่วมมือทั้งทางด้านการถ่ายทอดแลกเปลี่ยนองค์ความรู้เกี่ยวเทคโนโลยี ตลอดจนการพัฒนาบุคลากรทางการแพทย์ อย่างไรก็ตาม ยังคงมีข้อห่วงกังวลทางด้านกฎเกณฑ์ต่างๆ ที่อาจจะกระทบต่อระยะเวลาในการดำเนินการ ซึ่งรองนายกรัฐมนตรีรับไว้พิจารณาและพร้อมให้ความช่วยเหลือตามขั้นตอนต่อไป

ที่มา : http://www.thaigov.go.th/news/contents/details/1977
