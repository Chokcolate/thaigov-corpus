รัฐบาลไทย-ข่าวทำเนียบรัฐบาล-กระทรวงเกษตรฯ เตรียมพร้อมเปิดปฏิบัติการฝนหลวง เดินหน้า 2 มี.ค. นี้ หวังผลเติมน้ำในเขื่อน เพิ่มความชุ่มชื้นในพื้นที่ป่า รวมทั้งเกาะติดสถานการณ์หมอกควันและไฟป่าในภาคเหนือ

วันพุธที่ 22 กุมภาพันธ์ 2560
กระทรวงเกษตรฯ เตรียมพร้อมเปิดปฏิบัติการฝนหลวง เดินหน้า 2 มี.ค. นี้ หวังผลเติมน้ำในเขื่อน เพิ่มความชุ่มชื้นในพื้นที่ป่า รวมทั้งเกาะติดสถานการณ์หมอกควันและไฟป่าในภาคเหนือ
กระทรวงเกษตรฯ เตรียมพร้อมเปิดปฏิบัติการฝนหลวง เดินหน้า 2 มี.ค. นี้ หวังผลเติมน้ำในเขื่อน เพิ่มความชุ่มชื้นในพื้นที่ป่า รวมทั้งเกาะติดสถานการณ์หมอกควันและไฟป่าในภาคเหนือ หากพบค่าฝุ่นละอองเกินมาตรฐาน สามารถเข้าปฏิบัติการได้ทันที
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ โดยกรมฝนหลวงและการบินเกษตร เตรียมพร้อมเปิดปฏิบัติการฝนหลวงประจำปี 2560 ในวันที่ 2 มีนาคม 2560
ณ ศูนย์ปฏิบัติการฝนหลวง จ. นครสวรรค์ เพื่อเป็นการแสดงถึงความพร้อมของเจ้าหน้าที่ อากาศยาน อุปกรณ์ ฯลฯ ที่จะสามารถเข้าช่วยเหลือ แก้ไข และบรรเทาปัญหาการขาดแคลนน้ำเพื่อการเกษตร และเพิ่มปริมาณน้ำเก็บกักให้กับเขื่อนต่างๆ ได้อย่างทันท่วงที
นายสุรสีห์  กิตติมณฑล อธิบดีกรมฝนหลวงและการบินเกษตร กล่าวเพิ่มเติมว่า ในวันที่ 2 มีนาคม 2560 จะมีการเปิดปฏิบัติการฝนหลวงประจำปี โดยจะตั้งศูนย์ปฏิบัติการฝนหลวง 5 ศูนย์ ครบคลุมพื้นที่ 77 จังหวัด ประกอบด้วย 1) ภาคเหนือ จังหวัดเชียงใหม่ พิษณุโลก 2) ภาคตะวันออกเฉียงเหนือ จังหวัดบุรีรัมย์ อุดรธานี 3) ภาคกลาง จังหวัดนครสวรรค์ ลพบุรี โดยเฉพาะที่ศูนย์ปฏิบัติการฝนหลวง จ.ลพบุรี จะสามารถปฏิบัติการฝนหลวงเพื่อเติมน้ำในเขื่อนลำตะคองไปพร้อมกันได้ด้วย 4) ภาคตะวันออก จังหวัดจันทบุรี 5) ภาคใต้ จังหวัดสงขลา และประจวบคีรีขันธ์
โดยขั้นตอนการตัดสินใจในการปฏิบัติการฝนหลวง จะเริ่มจากมีความต้องการฝนและร้องขอผ่านมายังกรมฝนหลวงและการบินเกษตรจะพิจารณาความพร้อมด้านปัจจัยสนับสนุน ได้แก่ 1) อากาศยานและบริภัณฑ์ภาคพื้น 2) สารฝนหลวง และอุปกรณ์ที่เกี่ยวข้อง และ 3) บุคลากร จากนั้นจะวิเคราะห์ความเหมาะสมของสภาพอากาศ ซึ่งจะต้องมีความชื้นสัมพัทธ์ที่ระดับความสูง 5,000 – 10,000 ฟุต มีมากกว่าร้อยละ 60 ความเร็วลมน้อยกว่า 20 น๊อต ดัชนีเสถียรภาพชั้นอากาศจากผลการตรวจอากาศชั้นบนที่มีโอกาสเกิดเมฆฝน และข้อมูลแผนที่อากาศ ดาวเทียม โมเดลพยากรณ์ ฯลฯ เมื่อมีความพร้อมด้านข้อมูลทั้งหมดแล้วจะนำมาวางแผนปฏิบัติการฝนหลวง โดยกำหนดพื้นที่เป้าหมายพิจารณาจากข้อมูลพื้นที่ประสบภัยแล้ง พื้นที่ขอรับบริการฝนหลวง พื้นที่เกษตรกรรม พื้นที่ป่าไม้ และพื้นที่ลุ่มรับน้ำของเขื่อนเพื่อเติมน้ำต้นทุน ทั้งนี้ต้องพิจารณาพื้นที่ไม่ต้องการฝน เช่น พื้นที่ที่มีการเก็บเกี่ยวผลผลิตทางการเกษตร ซึ่งเมื่อเริ่มปฏิบัติการฝนหลวงแล้ว จะมีการติดตามประเมินผลการปฏิบัติการด้วย
สำหรับเดือนมีนาคม – เมษายน ของทุกปี ในบริเวณภาคเหนือ จะเน้นปฏิบัติการในพื้นที่ประสบปัญหาไฟป่าและหมอกควัน โดยมีการติดตามค่าฝุ่นละอองในอากาศอย่างใกล้ชิด ขณะนี้ค่าไม่เกิน 120 ไมโครกรัม/ลบ.ม. หากพบเกินปริมาณที่กำหนด ก็จะสามารถเข้าปฏิบัติการบรรเทาปัญหาได้ทันที นอกจากนี้ยังรวมไปถึงการเติมน้ำเขื่อนภูมิพล และแม่กวงอุดมธารา ส่วนภาคตะวันออกเฉียงเหนือ ภาคกลาง ภาคตะวันออก และภาคใต้ ให้ความสำคัญกับการเพิ่มความชุ่มชื้นในพื้นป่า และการเติมน้ำในเขื่อน สำหรับพื้นที่การเกษตรนั้นอยู่ในระหว่างเก็บเกี่ยวผลผลิตเป็นส่วนใหญ่
ขณะเดียวกันในช่วงวันที่ 23 – 25 ก.พ. นี้ กรมฝนหลวงและการบินเกษตรได้ติดตามสภาพอากาศอย่างใกล้ชิด และพบว่ามีแนวโน้มที่จะสามารถเริ่มปฏิบัติการฝนหลวงบริเวณเขื่อนลำตะคองได้ และสำหรับภาคกลาง คาดว่าสภาพอากาศจะเหมาะสมในการขึ้นปฏิบัติการฝนหลวงได้ ตั้งแต่วันที่ 27 ก.พ. เป็นต้นไป อธิบดีกรมฝนหลวง กล่าว.
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/1999
