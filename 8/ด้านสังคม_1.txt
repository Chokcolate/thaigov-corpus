รัฐบาลไทย-ข่าวทำเนียบรัฐบาล-ก.ดิจิทัลฯ ย้ำ การประมูลโครงการอินเทอร์เน็ตประชารัฐโปร่งใส มีคณะกรรมการกำกับการดำเนินงานอย่างเคร่งครัด

วันอังคารที่ 21 กุมภาพันธ์ 2560
ก.ดิจิทัลฯ ย้ำ การประมูลโครงการอินเทอร์เน็ตประชารัฐโปร่งใส มีคณะกรรมการกำกับการดำเนินงานอย่างเคร่งครัด
กระทรวงดิจิทัลเพื่อเศรษฐกิจและสังคม เผยกระบวนการเปิดซองราคาจัดซื้ออุปกรณ์รองรับโครงการเน็ตประชารัฐ ของบมจ. ทีโอที มีความโปร่งใส ย้ำมีคณะกรรมการฯ ติดตามกระบวนการดำเนินงานทุกขั้นตอนอย่างเคร่งครัด เป็นไปตามข้อตกลงคุณธรรม
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า “ตามที่กระทรวงดิจิทัลเพื่อเศรษฐกิจและสังคม ได้มอบหมายให้บริษัท ทีโอที จำกัด (มหาชน) หรือ บมจ.ทีโอที ดำเนินโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ กิจกรรมที่ 1 การขยายโครงข่ายอินเทอร์เน็ตความเร็วสูงให้ครอบคลุมทั่วประเทศ หรือ โครงการเน็ตประชารัฐ เพื่อสนับสนุนการพัฒนาเศรษฐกิจภายในประเทศ อีกทั้ง ยังได้มีการลงนามบันทึกข้อตกลงคุณธรรม (Integrity Pact) เพื่อร่วมมือป้องกันและต่อต้านการทุจริตในการดำเนินโครงการฯ ระหว่างกระทรวงดิจิทัลเพื่อเศรษฐกิจและสังคม บริษัท ทีโอที จำกัด (มหาชน) และ ผู้สังเกตการณ์จากองค์กรต่อต้านคอร์รัปชั่น (ประเทศไทย) ไปแล้วนั้น กระทรวงดิจิทัลฯ ก็ได้มีการติดตามการดำเนินงานโครงการดังกล่าวอย่างใกล้ชิด เพื่อให้การดำเนินงานโครงการฯ เป็นไปอย่างมีประสิทธิภาพ เกิดความโปร่งใสและการมีส่วนร่วมในทุกภาคส่วน ทุกขั้นตอน โดยเฉพาะในกรณีที่มีการเปิดซองราคาจัดซื้ออุปกรณ์รองรับโครงการเน็ตประชารัฐ เมื่อวันที่ 10 กุมภาพันธ์ 2560 มีคณะกรรมการคุณธรรมเข้าร่วมสังเกตการณ์อยู่ด้วยถึง 4 ท่าน รวมถึงสื่อมวลชนต่างๆ ด้วย ดังนั้น จึงมั่นใจได้ว่าการดำเนินงานดังกล่าวเป็นไปอย่างโปร่งใส นอกจากนั้นกระทรวงดิจิทัลฯ ยังได้สั่งการให้ บมจ.ทีโอทีชี้แจงรายละเอียดเพื่อทำความเข้าใจต่อสาธารณชนในกระบวนการดำเนินงานดังกล่าวผ่านสื่อต่างๆ ในทุกช่องทาง รวมทั้งสร้างความรู้ความเข้าใจเกี่ยวกับวัตถุประสงค์ของโครงการฯ ให้ประชาชนได้รับรู้และมีความเข้าใจอย่างถูกต้องและต่อเนื่อง”
นาวาอากาศเอก สมศักดิ์ กล่าวเพิ่มเติมว่า “การลงนามข้อตกลงคุณธรรม เป็นความร่วมมือในการป้องกันและต่อต้านการทุจริตในโครงการดังกล่าว เพื่อให้เกิดการใช้เงินงบประมาณอย่างคุ้มค่า มีประสิทธิภาพและเกิดประโยชน์ต่อประเทศชาติและประชาชน ให้มีความโปร่งใสและการมีส่วนร่วมจากทุกภาคส่วน โดยคณะกรรมการดังกล่าวจะมีคณะผู้สังเกตการณ์ซึ่งเป็นผู้แทนจากองค์กรต่อต้านคอร์รัปชั่น (ประเทศไทย) เข้าร่วมสังเกตการณ์ในกระบวนการดำเนินงานในทุกขั้นตอน ดังนั้น ประชาชนจึงมั่นใจได้ว่าการดำเนินงานโครงการเน็ตประชารัฐมีความโปร่งใสและตรวจสอบได้อย่างแน่นอน”
****************************

ที่มา : http://www.thaigov.go.th/news/contents/details/1957