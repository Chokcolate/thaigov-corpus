รัฐบาลไทย-ข่าวทำเนียบรัฐบาล-นายกรัฐมนตรียืนยันไม่ยกเลิกใช้มาตรา 44 ควบคุมพื้นที่วัดพระธรรมกาย จนกว่าพระธัมมชโย อดีตเจ้าอาวาสจะมอบตัว หรือดำเนินคดีได้

วันพุธที่ 22 กุมภาพันธ์ 2560
นายกรัฐมนตรียืนยันไม่ยกเลิกใช้มาตรา 44 ควบคุมพื้นที่วัดพระธรรมกาย จนกว่าพระธัมมชโย อดีตเจ้าอาวาสจะมอบตัว หรือดำเนินคดีได้
นายกรัฐมนตรียืนยันไม่ยกเลิกใช้มาตรา 44 ควบคุมพื้นที่วัดพระธรรมกาย จนกว่าพระธัมมชโย อดีตเจ้าอาวาสจะมอบตัว หรือดำเนินคดีได้
วันนี้ (21 กุมภาพันธ์ 2560) เวลา 15.35 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงปัญหาการตรวจค้นวัดพระธรรมกายกรณีสถานีโทรทัศน์บางช่อง และพิธีกรบางคนออกมาระบุว่า รัฐบาลไม่สามารถใช้อำนาจตามมาตรา 44 ดำเนินการกับวัดธรรมกายได้ว่า เรื่องนี้หากไม่ปฏิบัติตามกฎหมาย ปัญหาก็จะเกิด กลายเป็นการเชียร์มวย ดูกันว่าใครจะชนะระหว่างพระกับเจ้าหน้าที่ ถามว่าเกิดประโยชน์อะไรกับบ้านเมืองบ้างไหม เรื่องนี้เป็นคดีความ ถ้าสู้กันตามกระบวนการทุกอย่างก็จบ
ส่วนกรณีที่เจ้าหน้าที่ตำรวจออกมาระบุว่า 7 วัน คือหมายความว่าต้องรู้ว่าจะทำอย่างไรต่อไป วันนี้มีการทำงานร่วมกันทั้งสำนักพระพุทธศาสนาแห่งชาติ  และมหาเถรสมาคมต่างหารือร่วมกันเพื่อทำให้วัดพระธรรมกาย   เป็นสถานที่ที่ประชาชนสามารถเข้าไปได้ไม่แตกต่างจากที่อื่น ส่วนคดีความเป็นเรื่องของบุคคล ใครทำผิดก็ต้องดำเนินการตามกฎหมาย
สำหรับกรณีที่วัดพระธรรมกายมีการต่อเติมอาคาร และใช้ไฟฟ้าที่ไม่ได้รับอนุญาตจากทางการ ซึ่งอาจเข้าข่ายผิดกฎหมายนั้น นายกรัฐมนตรีกล่าวว่า คนทำผิดกฎหมายยังไม่มาขึ้นศาลตามกระบวนการ จึงอย่าเพิ่งถามว่าผู้ว่าราชการจังหวัด หรือผู้ที่เกี่ยวข้องจะมีความผิดหรือไม่ ดังนั้นสื่อมวลชน จึงควรบอกผู้ที่กระทำความผิดให้มามอบตัว เพราะเป็นหน้าที่ของสื่อ
ส่วนเรื่องที่วัดพระธรรมกายขอให้ยกเลิกมาตรา 44 นายกรัฐมนตรีกล่าวยืนยันว่า ไม่ยกเลิก เพราะยังไม่จบเรื่องแล้วจะยกเลิกได้อย่างไร กฎหมายเลิกได้ที่ไหน ในเมื่อยังนำตัวผู้กระทำความผิดมาดำเนินคดีไม่ได้ ซึ่งเป็นพื้นที่ที่ต้องควบคุมไปตลอดจนกว่าพระธัมมชโย อดีตเจ้าอาวาสจะมอบตัวหรือดำเนินคดีได้ พร้อมมีการบริหารจัดการใหม่วัดธรรมกายใหม่
----------------------------------------

ที่มา : http://www.thaigov.go.th/news/contents/details/1984
