รัฐบาลไทย-ข่าวทำเนียบรัฐบาล-พาณิชย์จับมือ ปตท. ขยายร้านหนูณิชย์ในปั๊มน้ำมันทั่วประเทศ

วันพุธที่ 22 กุมภาพันธ์ 2560
พาณิชย์จับมือ ปตท. ขยายร้านหนูณิชย์ในปั๊มน้ำมันทั่วประเทศ
นางสาววิบูลย์ลักษณ์ ร่วมรักษ์ ปลัดกระทรวงพาณิชย์ เปิดเผยว่า รัฐบาลให้ความสำคัญในการขับเคลื่อนเศรษฐกิจของประเทศให้มีความเข้มแข็งอย่างยั่งยืนตามยุทธศาสตร์ “ประชารัฐ”
โดยให้ทุกภาคส่วนที่เกี่ยวข้องทั้งภาครัฐ ภาคเอกชน และภาคประชาชน ได้มีส่วนร่วมในการช่วยเหลือประชาชน โดยเฉพาะผู้มีรายได้น้อยเพื่อแบ่งเบาภาระค่าครองชีพ และได้เพิ่มทางเลือกในการซื้อสินค้า ที่จำเป็นต่อการครองชีพได้อย่างเหมาะสม ภายใต้แนวคิด “ฉลาดซื้อ ประหยัดใช้” ดังนั้น เพื่อเป็นการสนับสนุนและผลักดันโครงการจำหน่ายอาหารปรุงสำเร็จ “ร้านอาหารหนูณิชย์” ของกรมการค้าภายใน ในวันนี้ (21 กุมภาพันธ์ 2560) กระทรวงพาณิชย์ โดยกรมการค้าภายในจึงจัดให้มีการลงนามความร่วมมือ (MOU) ระหว่างกรมการค้าภายใน กระทรวงพาณิชย์ และบริษัท ปตท. จำกัด (มหาชน) เพื่อกำหนดให้มีร้านอาหารหนูณิชย์ในสถานีบริการน้ำมันเชื้อเพลิงทั่วประเทศไม่น้อยกว่า 600 สาขา โดยมีคุณสมบัติเบื้องต้นคือราคาไม่เกิน 35 บาท และอาหารอร่อย คุณภาพดี สะอาด ประหยัด
ทั้งนี้ ปตท. และกรมการค้าภายในได้ตกลงร่วมกันที่จะดำเนินการส่งเสริมและพัฒนาองค์ความรู้แก่ผู้เข้าร่วมโครงการในด้านต่างๆ เพื่อพัฒนาการประกอบธุรกิจร้านอาหารปรุงสำเร็จ และจัดทำโฆษณา ประชาสัมพันธ์โครงการในสถานีบริการน้ำมัน ปตท. ตามช่องทางของแต่ละฝ่ายเพื่อให้เป็นที่รู้จักแพร่หลาย โดยกรมการค้าภายในจะสนับสนุนผู้เข้าร่วมโครงการในด้านต่างๆ เช่น วัสดุอุปกรณ์ประชาสัมพันธ์ที่มีตราสัญลักษณ์หนูณิชย์ และให้ห้างแม็คโคร ห้าง Modern Trade และร้านค้าส่งในพื้นที่สนับสนุนวัตถุดิบสำหรับการประกอบอาหารแก่ผู้เข้าร่วมโครงการ
ปลัดกระทรวงพาณิชย์ กล่าวเพิ่มเติมว่า ปัจจุบันมีร้านอาหารเข้าร่วมโครงการหนูณิชย์ ทั่วประเทศ จำนวน 11,809 ราย เป็นเขตกรุงเทพฯ 3,780 ราย ภูมิภาค 8,012 ราย และร้านหนูณิชย์ ในรูปแบบรถขายอาหารเคลื่อนที่ (Food Truck) จำนวน 17 ราย/คัน (ณ วันที่ 20 กุมภาพันธ์ 2560) สำหรับเป้าหมาย ปี 2560 กระทรวงพาณิชย์จะเน้นพัฒนายกระดับคุณภาพร้านอาหารหนูณิชย์ โดยให้ความรู้ด้านเทคนิคการปรุงอาหาร การจัดตกแต่งร้าน การออกแบบเมนูอาหารโดยใช้วัตถุดิบที่หาได้ ในท้องถิ่นราคาประหยัดให้มีคุณภาพดีมากลดหลั่นตามลำดับเป็น A B C รวมทั้งจะมีการจัดประกวดเพื่อคัดเลือกร้านหนูณิชย์ติดดาวให้กับร้านที่มีความอร่อย สะอาดและประชาชนนิยมมากเป็นพิเศษ นอกจากนี้จะขยายจำนวนร้านหนูณิชย์เพิ่มมากขึ้น โดยได้กำหนดเป้าหมายปี 2560 ให้มีร้านหนูณิชย์  ครบ 15,000 ร้าน และรถ Food Truck ไม่น้อยกว่า 35 คันต่อไป

ที่มา : http://www.thaigov.go.th/news/contents/details/1991
