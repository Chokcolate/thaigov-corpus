รัฐบาลไทย-ข่าวทำเนียบรัฐบาล-ครม. เห็นชอบโครงการสินเชื่อรายย่อยเพื่อใช้จ่ายฉุกเฉิน สำหรับประชาชนผู้มีรายได้น้อยและเกษตรกรรายย่อยที่มีความจำเป็นจะต้องใช้จ่ายเงินกรณีฉุกเฉิน

วันพุธที่ 22 กุมภาพันธ์ 2560
ครม. เห็นชอบโครงการสินเชื่อรายย่อยเพื่อใช้จ่ายฉุกเฉิน สำหรับประชาชนผู้มีรายได้น้อยและเกษตรกรรายย่อยที่มีความจำเป็นจะต้องใช้จ่ายเงินกรณีฉุกเฉิน
ครม. เห็นชอบโครงการสินเชื่อรายย่อยเพื่อใช้จ่ายฉุกเฉิน สำหรับประชาชนผู้มีรายได้น้อยและเกษตรกรรายย่อยที่มีความจำเป็นจะต้องใช้จ่ายเงินกรณีฉุกเฉิน เพื่อบรรเทาความเดือดร้อนภายในครอบครัว
เมื่อวานนี้ ( 21 ก.พ. 60) เวลา 13.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานฯ นายณัฐพร จาตุศรีพิทักษ์ ที่ปรึกษารัฐมนตรีว่าการกระทรวงพาณิชย์ เปิดเผยว่า ที่ประชุม ครม. เห็นชอบโครงการสินเชื่อรายย่อยเพื่อใช้จ่ายฉุกเฉิน ตามที่กระทรวงการคลังเสนอ เพื่อให้สินเชื่อแก่ประชาชนผู้มีรายได้น้อยและเกษตรกรรายย่อยที่มีความจำเป็นจะต้องใช้จ่ายเงินกรณีฉุกเฉิน เพื่อบรรเทาความเดือดร้อนภายในครอบครัว ขณะเดียวกันต้องไม่เป็นการรีไฟแนนซ์หนี้ในระบบ โดยให้ธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ปล่อยสินเชื่อธนาคารละ 5,000 ล้านบาท รวมวงเงิน 10,000 ล้านบาท โดยให้สินเชื่อรายละไม่เกิน 50,000 บาท ระยะเวลากู้ยืมไม่เกิน 5 ปี อัตราดอกเบี้ยคงที่ไม่เกินร้อยละ 0.85 ต่อเดือน หรือ คิดอัตราดอกเบี้ยประมาณ 10% ต่อปี ซึ่งหลักในการพิจารณาสินเชื่อทางธนาคารจะพิจารณาจากความฉุกเฉินและความจำเป็นในการใช้เงิน ผู้กู้ต้องมีบุคคลค้ำประกันอย่างน้อย 1 คน หรือมีหลักทรัพย์ค้ำประกัน โดยสามารถยื่นขอสินเชื่อได้ตั้งแต่วันนี้เป็นต้นไป ภายในระยะเวลา 1 ปี  ซึ่งคาดว่าการดำเนินการดังกล่าวจะครอบคลุมประชาชนและเกษตรกรประมาณ 200,000 ราย
สำหรับการดำเนินโครงการดังกล่าวเป็นการใช้เงินของธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) โดยรัฐบาลจะชดเชยความเสียหาย สำหรับสินเชื่อที่ไม่ก่อให้เกิดรายได้ (เอ็นพีแอล) ที่เกิดขึ้นจากการดำเนินโครงการ โดย 25% แรกจะชดเชย 100% และตั้งแต่ 25% – 37.5% รัฐบาลจะชดเชย 70%  และมากกว่า 37.5% แต่ไม่เกินร้อยละ 50 รัฐบาลจะชดเชย 50% ซึ่งเฉลี่ยแล้วรัฐบาลจะชดเชยความเสียหายที่เกิดจากการดำเนินโครงการไม่เกิน 40% ของสินเชื่ออนุมัติ โดยรัฐบาลจะชดเชยกรณีที่เกิดเอ็นพีแอลทั้งหมดในวงเงินไม่เกิน 4,000 ล้านบาท
ทั้งนี้ ในวันที่ 1 มีนาคม 2560 จะมีการจัดงานเปิดตัวการแก้ไขปัญหาหนี้นอกระบบอย่างบูรณาการและยั่งยืน ณ ศูนย์แสดงสินค้าและการประชุม อิมแพ็ค เมืองทองธานี จังหวัดปทุมธานี โดยนายกรัฐมนตรี จะเดินทางไปเป็นประธานเปิดงานฯ
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/1993
