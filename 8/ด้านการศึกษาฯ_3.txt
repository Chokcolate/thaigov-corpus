รัฐบาลไทย-ข่าวทำเนียบรัฐบาล-รัฐมนตรีว่าการกระทรวงศึกษาธิการฮ่องกง เยือนไทยในฐานะแขกของกระทรวงศึกษาธิการ ระหว่างวันที่ 19-20 กุมภาพันธ์ 2560

วันพุธที่ 22 กุมภาพันธ์ 2560
รัฐมนตรีว่าการกระทรวงศึกษาธิการฮ่องกง เยือนไทยในฐานะแขกของกระทรวงศึกษาธิการ ระหว่างวันที่ 19-20 กุมภาพันธ์ 2560
นายเอ็ดดี้ อึ๊ง (H.E. Mr. Eddie NG) รัฐมนตรีว่าการกระทรวงศึกษาธิการฮ่องกง เดินทางมาเยือนไทยในฐานะแขกของกระทรวงศึกษาธิการ ระหว่างวันที่ 19-20 กุมภาพันธ์ 2560 โดยเข้าพบหารือข้อราชการกับรัฐมนตรีว่าการกระทรวงศึกษาธิการ
ในโอกาสนี้ รัฐมนตรีว่าการกระทรวงศึกษาธิการ ได้กล่าวต้อนรับ นายเอ็ดดี้ อึ๊ง พร้อมทั้งกล่าวว่า ฮ่องกงมีระบบการศึกษาที่ดีหลายด้านที่ไทยสามารถแลกเปลี่ยนประสบการณ์ที่เป็นประโยชน์ต่อการพัฒนาการศึกษาในหลายๆ  ด้าน อาทิ การพัฒนาจริยธรรมและศีลธรรมในโรงเรียน การพัฒนาคุณภาพการศึกษา เนื่องจากฮ่องกงมีผลการประเมินผลการศึกษาของนักเรียน (Programme for International Students Assessment : PISA) อยู่ในลำดับสูงมากในทุกวิชา ซึ่งหากทั้งสองฝ่ายได้แลกเปลี่ยนประสบการณ์ระหว่างกันจะเป็นประโยชน์ต่อการพัฒนาการศึกษาเป็นอย่างยิ่ง
รัฐมนตรีว่าการกระทรวงศึกษาธิการฮ่องกง ได้กล่าวขอบคุณ โดยหวังว่าไทยและฮ่องกงจะขยายความร่วมมือด้านการศึกษาระหว่างกันอย่างเป็นรูปธรรมภายใต้บันทึกความเข้าใจว่าด้วยความร่วมมือด้านการศึกษาฉบับแรกเมื่อเดือนมกราคมที่ผ่านมา ในเบื้องต้น ฮ่องกงเสนอให้ทุนนักเรียนไทย ภายใต้นโยบาย  “หนึ่งแถบหนึ่งเส้นทาง” (One Belt One Road Initiative) สำหรับศึกษาต่อในระดับปริญญาตรีในสถาบันการศึกษาของฮ่องกง โดยแต่ละทุนการศึกษาจะมีจำนวนเงินไม่เกิน ๑๒๐,๐๐๐ ดอลลาร์ฮ่องกงต่อปี (คิดเป็น ๕๕๐,๐๐๐ บาทต่อปี) และมีเงินสนับสนุนให้แก่นักเรียนที่มีปัญหาทางการเงินเป็นจำนวนไม่เกิน ๕๐,๐๐๐ ดอลลาร์ฮ่องกงต่อปี (คิดเป็น ๒๓๐,๐๐๐ บาทต่อปี) ทั้งนี้ ฮ่องกงจะประสานแจ้งรายละเอียดให้ทราบต่อไป
นอกจากนี้ รัฐมนตรีว่าการกระทรวงศึกษาธิการฮ่องกง ยังได้เสนอให้ไทยและฮ่องกงดำเนินโครงการโรงเรียนพี่โรงเรียนน้อง (Sister school) เพื่อเปิดโอกาสให้โรงเรียนไทยและฮ่องกงได้แลกเปลี่ยนประสบการณ์ด้านวิชาการระหว่างกัน ซึ่งในฮ่องกงได้เริ่มดำเนินการแล้วกว่า ๖๐๐ คู่ สำหรับความร่วมมือกับไทย อาจเริ่มต้นดำเนินการก่อน ๑๐ แห่ง และขยายจำนวนให้มากขึ้นในอนาคต
อนึ่ง นอกจากเข้าพบหารือกับรัฐมนตรีว่าการกระทรวงศึกษาธิการแล้ว ในช่วงเช้ารัฐมนตรีว่าการกระทรวงศึกษาธิการฮ่องกงยังได้เดินทางไปพบปะหารือความร่วมมือผู้บริหารของโรงเรียนเตรียมอุดมศึกษาและจุฬาลงกรณ์มหาวิทยาลัยด้วย

ที่มา : http://www.thaigov.go.th/news/contents/details/1986
