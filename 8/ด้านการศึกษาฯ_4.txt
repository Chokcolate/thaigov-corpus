รัฐบาลไทย-ข่าวทำเนียบรัฐบาล-ผลประชุมองค์กรหลัก 8/2560

วันพุธที่ 22 กุมภาพันธ์ 2560
ผลประชุมองค์กรหลัก 8/2560
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการประชุมองค์กรหลัก ครั้งที่ 8/2560
พล.อ.สุรเชษฐ์ ชัยวงศ์ รมช.ศึกษาธิการ กล่าวภายหลังการประชุมว่า รัฐมนตรีว่าการกระทรวงศึกษาธิการ (นพ.ธีระเกียรติ เจริญเศรษฐศิลป์) ได้เห็นชอบแต่งตั้ง นายกมล รอดคล้าย เลขาธิการสภาการศึกษา เป็น โฆษกกระทรวงศึกษาธิการ และได้แจ้งให้ที่ประชุมได้รับทราบแล้ว
นายกมล รอดคล้าย โฆษกกระทรวงศึกษาธิการ กล่าวว่า หลังจากนี้จะหารือกับ ม.ล.ปนัดดา ดิศกุล รมช.ศึกษาธิการ ซึ่งได้รับมอบหมายจาก รมว.ศึกษาธิการ ให้รับผิดชอบภารกิจงานด้านการประชาสัมพันธ์ของกระทรวงศึกษาธิการ เกี่ยวกับแนวทางการทำงานด้านการสร้างการรับรู้และการประชาสัมพันธ์ของกระทรวงศึกษาธิการทั้งระบบต่อไป
สำหรับประเด็นที่สำคัญจากการประชุมครั้งนี้ มีข้อสั่งการของนายกรัฐมนตรีที่สำคัญ คือ การสร้างการรับรู้ต่อประชาชน  โดยนายกรัฐมนตรีต้องการให้ผู้ว่าราชการจังหวัด รับทราบและเผยแพร่ผลการดำเนินงานของรัฐบาลและกระทรวงต่าง ๆ ซึ่งในส่วนของกระทรวงศึกษาธิการนั้น รมว.ศึกษาธิการ ขอให้รวบรวมข้อมูล ผลงาน ปัญหาต่าง ๆ เพื่อประสานผ่านไปยังคณะกรรมการศึกษาธิการจังหวัด (กศจ.) ซึ่งมีผู้ว่าราชการจังหวัดเป็นประธาน อันจะช่วยให้งานด้านการศึกษาไปเผยแพร่ปรากฏในแต่ละภูมิภาคอย่างกว้างขวางมากยิ่งขึ้น
นอกจากนี้ ที่ประชุมได้รับทราบการดำเนินการจัดสอบ O-NET (Ordinary National Education Test) ปีการศึกษา 2559 โดย รศ.ดร.สัมพันธ์ พันธุ์พฤกษ์ ผู้อำนวยการสถาบันทดสอบทางการศึกษาแห่งชาติ (องค์การมหาชน) หรือ สทศ. ได้รายงานให้ที่ประชุมรับทราบความก้าวหน้าการจัดสอบ O-NET ชั้น ม.6 ปีการศึกษา 2559 ซึ่งมีนักเรียนเข้าสอบกว่า 4 แสนคน ได้สอบพร้อมกันทั่วประเทศเมื่อวันที่ 18-19 กุมภาพันธ์ที่ผ่านมา และจะประกาศผลสอบในวันที่ 20 มีนาคม 2560 ส่วนชั้น ป.6 และชั้น ม. 3 มีนักเรียนเข้าสอบกว่า 8 แสนคน โดย ป.6 จัดสอบไปแล้วเมื่อวันที่ 4 กุมภาพันธ์ และ ม.3 จัดสอบไปแล้วเมื่อวันที่ 4-5 กุมภาพันธ์ที่ผ่านมา โดยจะประกาศผลในวันที่ 25 มีนาคม 2560 เหตุที่ประกาศผลชั้น ม.6 ก่อน เพราะนักเรียนต้องนำผลการสอบไปใช้ในกระบวนการแอดมิชชั่น
จุดเด่นของการสอบ O-NET ในปีนี้ คือ เป็นครั้งแรกของประเทศที่มีการสอบอัตนัย จำนวน 2 ข้อ ในวิชาภาษาไทย ชั้น ป.6 และได้เริ่มทำการตรวจข้อสอบไปแล้ว โดย สทศ.ได้จัดตั้งศูนย์ตรวจข้อสอบอัตนัย มีครู คณาจารย์มหาวิทยาลัย สถาบันภาษาไทยสิรินธร และผู้เกี่ยวข้อง เข้าร่วมมากกว่า 3,000 คน ใน 3 ศูนย์ตรวจ คือ มหาวิทยาลัยสุโขทัยธรรมาธิราช มหาวิทยาลัยศิลปากร และมหาวิทยาลัยบูรพา ซึ่งมีระบบการตรวจข้อสอบที่มาตรฐาน มีระบบการประมวลผลโดยใช้ระบบเทคโนโลยีสารสนเทศที่ทันสมัย ซึ่งกระทรวงศึกษาธิการจะได้จัดทำวีดิทัศน์สั้น ๆ เพื่อรายงานผลการดำเนินงานให้รัฐบาลรับทราบในเร็ว ๆ นี้

ที่มา : http://www.thaigov.go.th/news/contents/details/1988
