รัฐบาลไทย-ข่าวทำเนียบรัฐบาล-ก้าวกระโดดอุตสาหกรรมระบบราง ก.วิทย์ จับมือพันธมิตร โชว์ผลงานวิจัย

วันอังคารที่ 21 กุมภาพันธ์ 2560
ก้าวกระโดดอุตสาหกรรมระบบราง ก.วิทย์ จับมือพันธมิตร โชว์ผลงานวิจัย
ก้าวกระโดดอุตสาหกรรมระบบราง ก.วิทย์ จับมือพันธมิตร โชว์ผลงานวิจัย
วันที่ 16 กุมภาพันธ์ 2560 ณ ห้องโถงชั้น 1 อาคารพระจอมเกล้า สำนักงานปลัดกระทรวงวิทยาศาสตร์และเทคโนโลยี / รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี ให้เกียรติเข้าร่วมกล่าวแสดงความยินดีในงานแถลงข่าว ความร่วมมือร่วมเป็นเจ้าภาพในการจัดงานประชุมและนิทรรศการระบบรางของไทย ครั้งที่ 3
กระทรวงวิทยาศาสตร์และเทคโนโลยี โดย สำนักงานพัฒนาวิทยาศาสตร์และเทคโนโลยี (สวทช.) ร่วมกับ กระทรวงคมนาคม โดยสำนักงานนโยบายและแผนการขนส่งจราจร การรถไฟแห่งประเทศไทย บริษัท รถไฟ ร.ฟ.ท. จำกัด และการรถไฟฟ้าขนส่งมวลชนแห่งประเทศไทย รวมถึงสมาคมวิศวกรรมระบบขนส่งทางรางไทย สำนักงานคณะกรรมการวิจัยแห่งชาติ(วช.) และ Railway Technical Research Institute หรือ RTRI ซึ่งเป็นสถาบันวิจัยระบบรางของประเทศญี่ปุ่น ในหัวข้องาน "อนาคตอุตสาหกรรมระบบรางไทย : ก้าวกระโดดไปด้วยยุทธศาสตร์ความร่วมมือการจัดซื้อจัดจ้างที่มีเงื่อนไขความร่วมมือในการพัฒนาอุตสาหกรรมระบบรางไทย" ระหว่างวันที่ 9-11 มีนาคม 2560 ณ สถานีรถไฟฟ้าแอร์พอร์ตเรลลิงก์ มักกะสัน
รศ.นพ.สรนิต ศิลธรรม กล่าวว่า ตามที่รัฐบาลได้มีการพัฒนาโครงสร้างพื้นฐานของประเทศ ผ่านโครงการลงทุนขนาดใหญ่ด้านการคมนาคมขนส่งทางรางโดยมีมูลค่ากว่า 2ล้านล้านบาท ซึ่งประเทศไทยไม่สามารถดำเนินการได้เองทั้งหมด จึงได้ความร่วมมือในการพึ่งพาเทคโนโลยีจากต่างประเทศเป็นส่วนใหญ่ ทั้งนี้ การก้าวข้ามการพัฒนาจากผู้ซื้อเทคโนโลยี ไปสู่ผู้ใช้ที่ฉลาด สามารถซ่อมแซม บำรุงรักษาได้ จนถึงเป็นผู้ผลิตเทคโนโลยีได้เอง เป็นสิ่งที่จำเป็นอย่างยิ่ง ประกอบกับนโยบาย “Thailand 4.0” ของรัฐบาลที่ต้องการปรับเปลี่ยนโครงสร้างเศรษฐกิจ ไปสู่ “Value-Based Economy” หรือ “เศรษฐกิจที่ขับเคลื่อนด้วยนวัตกรรม” ที่ส่งเสริมให้เกิดการสร้างเศรษฐกิจใหม่บนพื้นฐานแห่งความรู้ อันนำไปสู่การต่อยอดงานวิจัย เพื่อให้เกิดการพัฒนาอย่างก้าวกระโดดและสามารถพึ่งตนเองได้ในอนาคต
กระทรวงวิทยาศาสตร์และเทคโนโลยี ได้เล็งเห็นถึงความสำคัญต่อกระบวนการดังกล่าว จึงขอเชิญชวน หน่วยงานนโยบายของรัฐ ผู้ประกอบการเดินรถ หน่วยงานจัดซื้อจัดจ้าง/บำรุงรักษา สถาบันการศึกษา หน่วยงานวิจัยและภาคเอกชน รวมถึงประชาชนที่สนใจ ร่มรับฟัง พร้อมแสดงความคิดเห็นและข้อเสนอแนะในการประชุมและแสดงนิทรรศการอุตสาหกรรมระบบขนส่งทางรางไทย ครั้งที่ 3 โดยในวันที่ 9 มีนาคม 2560 ทางกระทรวงวิทยาศาสตร์และเทคโนโลยี ได้เรียนเชิญ พล.อ.ประยุทธ์ จันทร์โอชา นายกรัฐมนตรี เป็นประธานเปิดงาน เพื่อแสดงให้เห็นว่าภาครัฐให้ความสำคัญกับการลงทุนด้านการพัฒนาระบบรางชองประเทศ
ข่าว : นายปวีณ ควรแย้ม
ภาพและวีดีโอ : นายธนฉัตร มาลาเจริญ และ นายสุเมธ บุญเอื้อ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/1961
