รัฐบาลไทย-ข่าวทำเนียบรัฐบาล-สำนักงานสลากฯ เปลี่ยนแปลงการออกรางวัลสลาก จากวันที่ 2 พฤษภาคม 2563 เป็นวันที่ 16 พฤษภาคม 2563 [กระทรวงการคลัง]

วันพุธที่ 15 เมษายน 2563
พิมพ์
สำนักงานสลากฯ เปลี่ยนแปลงการออกรางวัลสลาก จากวันที่ 2 พฤษภาคม 2563 เป็นวันที่ 16 พฤษภาคม 2563 [กระทรวงการคลัง]
เปลี่ยนแปลงการออกรางวัลของสลากงวดวันที่ 1 เมษายน 2563 จากวันที่ 2 พฤษภาคม 2563 เป็นวันที่ 16 พฤษภาคม 2563 ตั้งแต่เวลา 14.30 – 16.00 น. ณ ห้องออกรางวัลสลาก สำนักงานสลากกินแบ่งรัฐบาล และจะไม่มีการจำหน่ายสลากงวดวันที่ 16 พฤษภาคม 2563 อีกหนึ่งงวด
วันนี้ (15 เมษายน 2563) เวลาประมาณ 12.00 น. ที่ห้องประชุมอเนกประสงค์ ชั้น 3 สำนักงานสลากกินแบ่งรัฐบาล จ.นนทบุรี นายพชร อนันตศิลป์ ประธานกรรมการสลากกินแบ่งรัฐบาล กล่าวถึงการออกรางวัลของสลากงวด 1 เมษายน 2563 ว่า ตามที่ได้มีการเปลี่ยนแปลงวันออกรางวัลของสลาดงวดดังกล่าว เป็นวันที่ 2 พฤษภาคม 2563 นั้น โดยที่ พระราชกำหนดการบริหารราชการในสถานการณ์ฉุกเฉิน พ.ศ.2548 ที่กำหนดความเข้มข้น ในการควบคุมการแพร่ระบาดของไวรัสโควิด-19 รวมถึงมาตรการของแต่ละจังหวัดที่การคัดกรองความเคลื่อนไหวของประชากร อย่างเข้มงวด และจากการสำรวจตรวจสอบ ปริมาณสลากยังเหลืออยู่ในระบบค่อนข้างมาก ดังนั้น หากมีการออกรางวัลในวันที่ 2 พฤษภาคม 2563 จะทำให้เกิดกระบวนการเร่งในการซื้อขายสลาก เสี่ยงต่อการแพร่กระจายของการติดเชื้อ คณะกรรมการสลากกินแบ่งรัฐบาล ได้พิจารณาภายใต้ความห่วงใยในเรื่องของการแพร่กระจายของเชื้อโรค และผลกระทบที่เกิดขึ้นกับประชาชนผู้ซื้อสลากและผู้ขาย จึงมีมติให้เปลี่ยนแปลงการออกรางวัลของสลากงวดวันที่ 1 เมษายน 2563 จากวันที่ 2 พฤษภาคม 2563 เป็นวันที่ 16 พฤษภาคม 2563 ตั้งแต่เวลา 14.30 – 16.00 น. ณ ห้องออกรางวัลสลาก สำนักงานสลากกินแบ่งรัฐบาล และจะไม่มีการจำหน่ายสลากงวดวันที่ 16 พฤษภาคม 2563 อีกหนึ่งงวด
ประธานกรรมการสลากฯ กล่าวต่อไปอีกว่า ในส่วนของการจำหน่ายผ่านช่องทางออนไลน์นั้น คณะกรรมการฯ ได้มอบหมายให้สำนักงานฯ ไปศึกษาเพิ่มเติมให้รอบคอบ โดยเฉพาะอย่างยิ่งในด้านกฎหมาย และผลกระทบต่อประชาชน ผู้ซื้อ ผู้ค้าเดิม ในทุกมิติ ก่อนจะนำเสนอคณะกรรมการเพื่อพิจารณาต่อไป

ที่มา : https://www.thaigov.go.th/news/contents/details/29111
