รัฐบาลไทย-ข่าวทำเนียบรัฐบาล-อย่าหลงเชื่อ “แก๊งปลอมพันธบัตรรัฐบาล!!”

วันอังคารที่ 28 เมษายน 2563
พิมพ์
อย่าหลงเชื่อ “แก๊งปลอมพันธบัตรรัฐบาล!!”
ขณะนี้มีกลุ่มมิจฉาชีพออกปลอมแปลงพันธบัตรรัฐบาลและใช้อุบายหลอกลวงประชาชน โดยสร้างความน่าเชื่อถือและชักชวนให้ประชาชนร่วมลงทุน จนทำให้ประชาชนหลงเชื่อเข้าทำธุรกรรมเป็นจำนวนมาก
สำนักงานบริหารหนี้สาธารณะ (สบน.) ขอแจ้งให้ทราบว่า ขณะนี้มีประชาชนเป็นจำนวนมาก ที่หลงเชื่อเข้าทำธุรกรรมกับกลุ่มมิจฉาชีพดังกล่าว รวมมูลค่าความเสียหายจำนวนหลายล้านบาท จึงขอแจ้งเตือนให้ประชาชนทราบและโปรดตรวจสอบก่อนเข้าทำธุรกรรมทุกครั้ง โดย สบน. ได้แจ้งความต่อกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจเพื่อดำเนินคดีกับผู้กระทำความผิดเป็นที่เรียบร้อยแล้ว ทั้งนี้ การปลอมแปลงพันธบัตรรัฐบาลและนำออกใช้เพื่อหลอกลวงประชาชน ถือเป็นความผิดทางกฎหมาย
อนึ่ง หากท่านต้องการสอบถามข้อมูลพันธบัตรรัฐบาลหรือสนใจลงทุนในพันธบัตรรัฐบาล โปรดติดต่อ สบน. โดยตรงที่ 0 2265 8050 ต่อ 5310 หรือ ต้องการตรวจสอบพันธบัตรรัฐบาลหรือแจ้งเบาะแสการปลอมแปลงพันธบัตรรัฐบาล โปรดติดต่อ สายด่วน 1213 ศูนย์คุ้มครองผู้ใช้บริการทางการเงิน ธนาคารแห่งประเทศไทย หรือ website: www.1213.or.th

ที่มา : https://www.thaigov.go.th/news/contents/details/29933
