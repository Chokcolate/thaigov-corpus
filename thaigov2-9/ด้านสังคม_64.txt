รัฐบาลไทย-ข่าวทำเนียบรัฐบาล-รมว.พม. เปิดตัว แท็กซี่จิตอาสา ช่วยคนไร้บ้าน รับ-ส่ง ฟรี

วันศุกร์ที่ 24 เมษายน 2563
รมว.พม. เปิดตัว แท็กซี่จิตอาสา ช่วยคนไร้บ้าน รับ-ส่ง ฟรี
รมว.พม. เปิดตัว แท็กซี่จิตอาสา ช่วยคนไร้บ้าน รับ-ส่ง ฟรี
วันที่ 23 เม.ย. 63 เวลา 17.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่บริเวณสวนลุมพินี เพื่อให้ความช่วยเหลือกลุ่มเป้าหมายและประชาชนที่ได้รับความเดือดร้อน จากแพร่ระบาดของโรคติดเชื้อไวรัสโคโรน่า 2019 (โควิด-19) และช่วงเวลาเคอร์ฟิวของรัฐบาล พร้อมเปิดตัว แท็กซี่จิตอาสา ช่วยคนไร้บ้าน ที่ร่วมให้บริการ รับ-ส่ง ฟรี สำหรับคนไร้ที่พึ่ง คนไร้บ้าน ผู้ที่ตกงาน และผู้ที่ประสบปัญหาสังคมที่ไม่มีที่พักอาศัย ซึ่งประสงค์จะเข้าไปพักอาศัยยังสถานที่รองรับ 5 แห่งของกระทรวง พม. ในพื้นที่ กทม. และปริมณฑล
นายจุติ กล่าวว่า ตนพร้อมด้วยหน่วยงานที่เกี่ยวข้อง อาทิ กรุงเทพมหานคร และกรมพัฒนาสังคมและสวัสดิการ (พส.) ได้ลงพื้นที่บริเวณสวนลุมพินี เพื่อเข้าช่วยเหลือประชาชนที่ไม่มีที่พักอาศัย แล้วต้องมาอยู่บริเวณนี้ เพื่อพักผ่อน หลับนอน และรอรับบริจาคอาหาร ซึ่งขอเน้นย้ำว่า ประชาชนที่ไม่มีที่พักอาศัย ตกงาน และไม่มีอาหาร ขอให้ติดต่อมายัง กระทรวง พม. ผ่าน สายด่วน พม. โทร 1300 ของศูนย์ช่วยเหลือสังคม เพราะเรามีสถานที่รองรับ บริการที่พักที่สะอาด ปลอดภัย พร้อมทั้งมีอาหารครบ 3 มื้อ โดยไม่เสียค่าใช้จ่ายแต่อย่างใด อีกทั้งได้เตรียมรถบริการของศูนย์ช่วยเหลือสังคมสำหรับประชาชนที่ไม่มีที่พักอาศัย เพื่อพาไปส่งที่จุดคัดกรองเฉพาะกิจ (ดินแดง) ศูนย์คุ้มครองคนไร้ที่พึ่งกรุงเทพฯ โดยจะมีการตรวจสุขภาพในเบื้องต้นก่อนจะให้เข้าพักในสถานที่รองรับต่อไป
นายจุติ กล่าวเพิ่มเติมว่า วันนี้ ตนรู้สึกดีใจที่มีคนขับรถแท็กซี่จิตอาสาเข้ามารวมตัวกัน 40-50 คน เพื่อช่วยสอดส่องดูแลประชาชนที่ไม่มีที่พักอาศัย โดยเฉพาะใกล้ช่วงเวลาเคอร์ฟิว ซึ่งจะรับไปส่งยังจุดคัดกรองเฉพาะกิจ (ดินแดง) ศูนย์คุ้มครอง คนไร้ที่พึ่งกรุงเทพฯ โดยไม่คิดค่าโดยสารแต่อย่างใด อีกทั้งหากประชาชนประสบปัญหาดังกล่าว หรือต้องการความช่วยเหลือต่างๆ สามารถแจ้งมายัง สายด่วน พม. โทร 1300 ของศูนย์ช่วยเหลือสังคม บริการฟรี 24 ชั่วโมง ซึ่งกระทรวง พม. พร้อมให้คำปรึกษาและช่วยเหลืออย่างเต็มที่

ที่มา : https://www.thaigov.go.th/news/contents/details/29702
