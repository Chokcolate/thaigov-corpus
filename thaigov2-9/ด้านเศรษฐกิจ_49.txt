รัฐบาลไทย-ข่าวทำเนียบรัฐบาล-ธ.ก.ส. ร่วม OR เปิดพื้นที่ปันสุขให้เกษตรกรจำหน่ายมะม่วงในพีทีที สเตชั่น

วันพุธที่ 22 เมษายน 2563
พิมพ์
ธ.ก.ส. ร่วม OR เปิดพื้นที่ปันสุขให้เกษตรกรจำหน่ายมะม่วงในพีทีที สเตชั่น
ธ.ก.ส.ร่วมกับ OR เปิด “พื้นที่ปันสุข” ช่วยเหลือเกษตรกรฝ่าวิกฤต COVID-19 พร้อมเชิญชวนพี่น้องประชาชนร่วมอุดหนุนมะม่วงน้ำดอกไม้สีทองเกรดส่งออก กล่องละ 5 กิโลกรัม ราคา 150 บาท และกล่องละ 10 กิโลกรัม ราคา 300 บาท ปริมาณรวมกว่า 6 ตัน
ธ.ก.ส. ร่วมกับ OR เปิด “พื้นที่ปันสุข” ช่วยเหลือเกษตรกรฝ่าวิกฤต COVID-19 พร้อมเชิญชวน พี่น้องประชาชนร่วมอุดหนุนมะม่วงน้ำดอกไม้สีทองเกรดส่งออก กล่องละ 5 กิโลกรัม ราคา 150 บาท และกล่องละ 10 กิโลกรัม ราคา 300 บาท ปริมาณรวมกว่า 6 ตัน โดยจำหน่ายในสถานีบริการน้ำมันพีทีที  สเตชั่น 10 แห่ง ในพื้นที่กรุงเทพฯ และนนทบุรี เริ่ม 22 เมษายนนี้
นายสมเกียรติ กิมาวหา รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากสถานการณ์การแพร่ระบาดของเชื้อไวรัส COVID-19 ทำให้การจำหน่ายสินค้าในภาคเกษตร โดยเฉพาะผลไม้ตามฤดูกาล เช่น มะม่วงที่ไม่สามารถส่งออกไปยังต่างประเทศได้ เพื่อเป็นการช่วยเหลือและบรรเทาความเดือดร้อนของเกษตรกรผู้ปลูกมะม่วง ธ.ก.ส. จึงได้ร่วมมือกับ บริษัท ปตท. น้ำมันและการค้าปลีก จำกัด (มหาชน) หรือ OR เปิด “พื้นที่ปันสุข”  รวมพลังสร้างรอยยิ้มเกษตรกรไทยจัดสรรพื้นที่ให้เกษตรกรจากจังหวัดเชียงใหม่ ขอนแก่น อุดรธานี ชัยภูมิ พิษณุโลก และนครราชสีมา นำมะม่วงน้ำดอกไม้  สีทองเพื่อการส่งออกมาวางจำหน่าย ปริมาณรวมกว่า 6 ตัน ณ สถานีบริการน้ำมันพีทีที สเตชั่น จำนวน 10 แห่ง ในพื้นที่กรุงเทพมหานครและจังหวัดนนทบุรี โดยแบ่งขายเป็นกล่องละ 5 กิโลกรัม ราคา 150 บาท และกล่องละ 10 กิโลกรัม ราคา 300 บาท
สำหรับสถานีบริการน้ำมันที่เปิดพื้นที่ให้จำหน่ายมะม่วง แบ่งเป็น พื้นที่กรุงเทพมหานครจำนวน 7 แห่ง ได้แก่ สถานีบริการน้ำมันสวัสดิการ ร.1 รอ ถนนวิภาวดีรังสิต แขวงสามเสน เขตพญาไท บจ.ทีเคที คอมเมอร์เชียล ถนนรามอินทรา แขวงทุ่งสองห้อง เขตหลักสี่  บจ.เทพรักษ์ อินโนเวชั่น ถนนเทพรักษ์ แขวงท่าแร้ง เขตคันนายาว บจ.ปิโตรเลียมน้ำมัน 60/8 ม.4 ถนนรามอินทรา แขวงอนุสาวรีย์ เขตบางเขน  บจ.พลังไทยเพื่อไทย 58/8-58/17 ม.12 ถนนเสรีไทย (สุขาภิบาล 2) แขวงคันนายาว เขตคันนายาว สถานีบริการสาขาแยกประชาอุทิศ - ลาดพร้าว ถนนประดิษฐ์มนูธรรม แขวงวังทองหลาง เขตวังทองหลาง  และ บจ.ปิโตรเลี่ยมอเวนิว แจ้งวัฒนะ ถนนแจ้งวัฒนะ แขวงทุ่งสองห้อง เขตหลักสี่ และพื้นที่จังหวัดนนทบุรี 3 แห่ง ได้แก่ สถานีบริการน้ำมันพีทีที สเตชั่น สาขาราชพฤกษ์ 3  15/26 ม.1 ถนนราชพฤกษ์ ท่าอิฐ ปากเกร็ด บจ.ประดับดาว กรุ๊ป 97/9 ม.1 ถนนราชพฤกษ์ ท่าอิฐ ปากเกร็ด และ บจ.เจษฎาบดินทร์ออยล์ 92/7 ม.8 ถนนราชพฤกษ์ ท่าอิฐ ปากเกร็ด
“ขอเชิญชวนพี่น้องประชาชน ร่วมอุดหนุนมะม่วงจากเกษตรกร ณ สถานีบริการน้ำมันข้างต้น เพื่อสร้างขวัญกำลังใจในการประกอบอาชีพ และสร้างเศรษฐกิจของประเทศให้แข็งแกร่งอย่างยั่งยืน ทั้งนี้ เริ่มวางจำหน่ายตั้งแต่วันที่ 22 เมษายน 2563 เป็นต้นไป (หรือจนกว่าสินค้าจะหมด) ” นายสมเกียรติกล่าว

ที่มา : https://www.thaigov.go.th/news/contents/details/29534
