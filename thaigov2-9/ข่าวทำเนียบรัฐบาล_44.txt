รัฐบาลไทย-ข่าวทำเนียบรัฐบาล-นายกฯ ส่งมอบกรมธรรม์ประกันชีวิต บุคลากรทางการแพทย์ 60 ล้านบาท พร้อมเงินสนับสนุน อสม. อีก 10 ล้านบาท

วันศุกร์ที่ 24 เมษายน 2563
พิมพ์
นายกฯ ส่งมอบกรมธรรม์ประกันชีวิต บุคลากรทางการแพทย์ 60 ล้านบาท พร้อมเงินสนับสนุน อสม. อีก 10 ล้านบาท
นายกฯ ส่งมอบกรมธรรม์ประกันชีวิต บุคลากรทางการแพทย์ 60 ล้านบาท พร้อมเงินสนับสนุน อสม. อีก 10 ล้านบาท
เมื่อเวลา 09.30 น. วันที่ 24 เม.ย.63 ที่ทำเนียบรัฐบาล น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานส่งมอบกรมธรรม์ประกันชีวิตให้กับบุคลากรทางการแพทย์และสาธารณสุข พร้อมมอบกองทุนสนับสนุนและเยียวยาให้กับ อสม. โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เข้าร่วมด้วย
น.ส.ไตรศุลี กล่าวว่า การส่งมอบครั้งนี้ เป็นความร่วมมือระหว่างกระทรวงสาธารณสุขและภาคเอกชน คือบริษัท บีทีเอส กรุ๊ป โฮลดิ้งส์ จำกัด (มหาชน) โดย นายคีรี กาญจนพาสน์ ประธานกรรมการ ได้มอบ
1. กรมธรรม์ประกันชีวิตสำหรับแพทย์และพยาบาล จำนวน 50,000,000 บาท
2. กรมธรรม์ประกันชีวิตสำหรับผู้ช่วยพยาบาล เทคนิคการแพทย์และรังสีเทคนิค จำนวน 10,000,000 บาท
3. กองทุนสนับสนุนและเยียวยาให้แก่ อสม. จำนวนเงิน 10,000,000 บาท  เพื่อเป็นการสร้างขวัญ กำลังใจ และตอบแทนการกระทำความดีของบุคลากรสาธารณสุขทั้งระบบ จำนวน 400,000 คน และ อสม. จำนวน 1,040,000 คน ที่เป็นกำลังหลักของประเทศ ในการรับมือกับการระบาดของโรคโควิด-19 อย่างต่อเนื่อง โดยปฏิบัติงานอย่างเข้มแข็งและเสียสละ
นายกรัฐมนตรีได้กล่าวชื่นชมและขอบคุณบุคลากรทุกภาคส่วนที่ได้เสียสละ อุทิศตน ในการเฝ้าระวังคัดกรองโควิด-19 ทำให้สถานการณ์ในประทศดีขึ้น อย่างไรก็ตามทางรัฐบาลก็ไม่ได้ประมาท ได้มีการเตรียมการวางแผนร่วมกันกับทั้งภาคเอกชน สังคม อย่างต่อเนื่อง พร้อมเน้นย้ำ สุขภาพ สำคัญที่สุด รองลงมาคือเรื่องเศรษฐกิจ
นายกรัฐมนตรียังกล่าวเพิ่มเติมว่าเป็นที่น่าชื่นชมและขอบคุณที่บริษัท BTS ได้เข้ามาช่วยเหลือบุคลากรสาธารณสุข โดย มอบกรรมธรรม์ เงินช่วยเหลือเยียวยา และหวังเป็นอย่างยิ่งว่าทางภาคเอกชนจะเข้ามาร่วมมือในการเสนอแนวทางในการแก้ไขปัญหาทางเศรษฐกิจต่อไป

ที่มา : https://www.thaigov.go.th/news/contents/details/29658
