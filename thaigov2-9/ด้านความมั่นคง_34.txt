รัฐบาลไทย-ข่าวทำเนียบรัฐบาล-ทส. ติดตาม​ความคืบหน้าการดำเนินงานแก้ไขปัญหาไฟป่าหมอกควันพื้นที่ภาคเหนือ

วันจันทร์ที่ 27 เมษายน 2563
พิมพ์
ทส. ติดตาม​ความคืบหน้าการดำเนินงานแก้ไขปัญหาไฟป่าหมอกควันพื้นที่ภาคเหนือ
นายวราวุธ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม ร่วมประชุมผ่านระบบวีดีโอคอนเฟอร์เรนซ์รับฟังการบรรยายสรุปสถานการณ์และผลการดำเนินงานในการแก้ไขปัญหาไฟป่าและหมอกควัน 9 จังหวัดภาคเหนือตอนบน
ทส. ติดตาม​ความคืบหน้าการดำเนินงานแก้ไขปัญหาไฟป่าหมอกควันพื้นที่ภาคเหนือ
วันที่ 24 เมษายน 2563 เวลา 11.00 น. นายวราวุธ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร  บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ลงพื้นที่จังหวัดเชียงใหม่ ร่วมประชุมผ่านระบบวีดีโอคอนเฟอร์เรนซ์รับฟังการบรรยายสรุปสถานการณ์และผลการดำเนินงานในการแก้ไขปัญหาไฟป่าและหมอกควัน 9 จังหวัดภาคเหนือตอนบน ณ ศูนย์ปฏิบัติการแก้ไขปัญหาไฟป่าและหมอกควัน (ส่วนหน้า)​ ทส. จังหวัดเชียงใหม่
รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวว่า เรื่องเร่งด่วนขณะนี้คือการ ทบทวนสิ่งที่เกิดขึ้น ตั้งแต่ครั้งล่าสุดที่ท่านรองนายก พลเอก ประวิตร วงษ์สุวรรณ ได้มาสั่งการทางจังหวัดภาคเหนือ สถานการณ์ก็ดีขึ้นมาตามลำดับ เช่นที่ดอยสุเทพ ดอยปุย จุดความร้อนหรือแม้แต่ไฟก็ไม่มีมาหลายอาทิตย์แล้ว ประกอบกับช่วงนี้สถานการณ์ลมมีการเปลี่ยนทิศ ทำให้คุณภาพอากาศของจังหวัดเชียงใหม่ดีขึ้น สิ่งสำคัญคือ จากนี้ไปต้องมานั่งทำรีวิวกัน กลางเดือนพฤษภาคมนี้จะมีการประชุม AAR (After Action Review)​ การทบทวนผลสรุปที่ได้ปีนี้ จากต้นปีมา ว่าข้อดี ข้อด้อย ข้อผิดพลาด มีอะไรบ้าง ผมเชื่อว่าทุกๆ ครั้ง การมีส่วนร่วมของประชาชนเป็นหัวใจสำคัญของการประชุมและการแก้ไขปัญหาทุกครั้ง แน่นอนว่าพี่น้องประชาชนจะมีบางกลุ่มที่มีแนวความคิดที่แตกต่าง ที่ผ่านมาต้องขอบคุณอีกครั้งในส่วนทางจังหวัดโดยเฉพาะอย่างยิ่งจังหวัดเชียงใหม่ ท่านผู้ว่าและท่านรองผู้ว่า ทางฝ่ายเจ้าหน้าที่ เจ้าหน้าที่ตำรวจ ทหาร กองทัพภาคที่ 3 ที่ได้ร่วมมือกัน จนกระทั่งวันนี้ เราสามารถควบคุมสถานการณ์ได้เกือบ 100% จุดความร้อนยังมีขึ้นประปราย แต่เมื่อเกิดขึ้นเราก็สามารถดับได้ทันท่วงที
ท่านนายกรัฐมนตรี พลเอก ประยุทธ์ จันทร์โอชา ได้ให้ความสำคัญกับสถานการณ์ภาคเหนือเป็นอย่างยิ่ง ผมได้ย้ำไปในหลายๆ ครั้งแล้วว่า เนื่องจากวันนี้ประเทศไทยโดนปัญหารุมล้อมเข้ามาหลายประเด็น ซึ่งที่หนักที่สุดก็คือเรื่อง COVID-19 ท่านนายกรัฐมนตรีก็ระดมสรรพกำลังส่วนหนึ่งแก้ไขปัญหา แต่กรณีปัญหาหมอกควันไฟป่าภาคเหนือนั้น กระทรวงทรัพยากรธรรมชาติและสิ่งแวดล้อมก็ได้รับคำบัญชาจากท่านรองนายกรัฐมนตรี พลเอก ประวิตร วงษ์สุวรรณ ได้กำกับ และคอยบัญชาการอยู่ ทำให้ตอนนี้สถานการณ์เริ่มคลี่คลาย ลงทุกๆ พื้นที่แล้ว  สิ่งที่จะต้องเตรียมก็คือ ปลายปีนี้ไม่ให้เกิดเหตุการณ์ คือ ปีที่แล้วทราบมาว่า มีการพูดคุยกัน มีไฟไหม้ป่า คุยกันว่าปีนี้คงจะไม่หนัก แต่กลายเป็นว่า ปีนี้มีปัญหารุนแรงมากกว่าปีที่แล้ว ก็เลยจะต้องคุยกันว่า เกิดจากประเด็นอะไรบ้าง มีความขัดแย้งอะไรบ้าง หรือมีพี่น้องประชาชนส่วนใหญ่ไม่ได้ทำตามข้อตกลงกันเรื่องการไม่ให้มีการเผา
นายวราวุธกล่าวเพิ่มเติมว่า อีกไม่นานจะเข้่าสู่ระยะการเผาได้ ก็ได้ขอให้ทางสำนักงานทรัพยากรธรรมชาติและสิ่งแวดล้อมจังหวัดประสานฝ่ายปกครอง ทางจังหวัด ผู้ว่าฯ นายอำเภอ ในการจัดระเบียบการเผา ให้มีการกระจายการเผาไปในพื้นที่ต่างๆ ไม่ให้เกิดการเผาในพื้นที่ที่ติดกันเพื่อป้องกันปัญหาสภาพอากาศ นอกจากนี้ ยังให้ทางสำนักงานทรัพยากรธรรมชาติและสิ่งแวดล้อมแต่ละจังหวัดประสานทางผู้ว่าราชการจังหวัดและองค์กรปกครอง​ส่วนท้องถิ่น​ เนื่องจากภารกิจการดับไฟป่าได้ถูกถ่ายโอนให้เป็นภารกิจของท้องถิ่น ดังนั้น องค์กร​ปกครอง​ส่วนท้องถิ่น​ที่มีพื้นที่ที่คาบเกี่ยวกับป่าไม้ อุทยาน ต้องตระหนักและทำความเข้าใจในการกำหนดงบประมาณสำหรับดำเนินงานในเรื่องดังกล่าว สำหรับภารกิจในการดับไฟป่าของท้องถิ่น ได้ให้กรมป่าไม้เตรียมการถ่ายทอดองค์ความรู้ และการฝึกปฏิบัติแก่ท้องถิ่น

ที่มา : https://www.thaigov.go.th/news/contents/details/29819
