รัฐบาลไทย-ข่าวทำเนียบรัฐบาล-6 Trick ธุรกิจร้านอาหาร ปรับตัวต้าน COVID -19 [กระทรวงอุตสาหกรรม]

วันอังคารที่ 14 เมษายน 2563
6 Trick ธุรกิจร้านอาหาร ปรับตัวต้าน COVID -19 [กระทรวงอุตสาหกรรม]
6 Trick ธุรกิจร้านอาหาร ปรับตัวต้าน COVID -19
ในช่วงที่ไวรัส COVID-19 กำลังระบาดอย่างหนัก ธุรกิจร้านอาหารเป็นหนึ่งในธุรกิจที่ได้รับผลกระทบมากที่สุด เนื่องจากมาตรการต่าง ๆ ที่ลดการพบปะของผู้คนและการตระหนักระวังตัวมากขึ้นของลูกค้า วันนี้เราจึงมี 6 Trick ที่จะเป็นแนวทางให้ผู้ประกอบการธุรกิจร้านอาหารปรับตัวสู้กับภัย COVID-19 ได้ มาดูพร้อม ๆ กันว่ามีแนวทางใดที่เหมาะสมและสามารถนำไปปรับใช้ได้บ้าง
1. บริการจัดส่งแบบ Delivery
เมื่อลูกค้าต่างหลีกเลี่ยงการเดินทางออกจากที่พักอาศัย การจัดส่งถึงบ้านแบบ Delivery จึงถือเป็นตัวเลือกที่ทุกร้านจำเป็นต้องทำในช่วงวิกฤตนี้ ร้านอาหารรายย่อยที่ไม่เคยสมัครใช้บริการธุรกิจจัดส่งอาหารจึงควรดำเนินการสมัครในทันที เนื่องจากต้องใช้เวลาประมาณ 7 วันจึงสามารถเริ่มต้นใช้งานได้หรืออาจทำการจัดส่งด้วยตัวเองก็ได้เช่นกัน นอกจากนั้น ร้านอาหารควรต้องเพิ่มสัดส่วนบริการจัดส่ง ตระเตรียมบรรจุภัณฑ์สำหรับใส่อาหารเพื่อการจัดส่งให้เหมาะสมอีกด้วย
2. การจัดส่งแบบไร้สัมผัส (Contactless Delivery)
สำหรับร้านค้าที่ดำเนินการจัดส่งด้วยตัวเอง เช่น ร้านปาท่องโก๋ที่มีบริการจัดส่งให้ลูกค้าทุกเช้า ควรเพิ่มมาตรการจัดส่งแบบไร้สัมผัส เพื่อสร้างความมั่นใจและปลอดภัยให้กับทั้งลูกค้าและคนจัดส่งเอง โดยมีวิธีการคือให้ลูกค้าชำระเงินด้วยบัตรเครดิตหรือช่องทางการชำระเงินออนไลน์ต่าง ๆ และเชิญลูกค้าหยิบถุงบรรจุอาหาร
ออกจากกระเป๋าจัดส่งเอง โดยเว้นระยะห่างในการยืนรอของผู้ส่งประมาณ 1-2 เมตร
3. การขายเฉพาะหน้าร้าน (Take Home only)
จากมาตรการลดการพบปะกันในสังคม ส่งผลให้ร้านอาหารต้องปรับรูปแบบการบริการใหม่โดยไม่ให้ลูกค้านั่งรับประทานในร้านและให้ลูกค้าซื้อกลับไปรับประทานที่บ้านเท่านั้น แต่ขณะเดียวกันก็อาจจัดให้มีโปรโมชั่นจูงใจมากขึ้น เนื่องจากการซื้อกลับบ้านเป็นการลดค่าใช้จ่ายในการจัดเก็บและให้บริการของร้านอาหารอยู่แล้ว
4. ปรับพื้นที่ให้เป็น Social Distancing
ร้านอาหารควรจัดพื้นที่สำหรับการต่อแถวซื้ออาหารที่กลับบ้าน (Take Home only) ให้สอดคล้องกับการทำ Social Distancing หรือการเว้นระยะห่างทางสังคม โดยกำหนดพื้นที่ยืนต่อแถวซึ่งแต่ละตำแหน่งควรมีระยะห่างกันอย่างน้อย 1–2 เมตร พร้อมทั้งปรับพื้นที่ต่อแถวให้โล่งเพื่อให้อากาศถ่ายเทได้สะดวก
5. เพิ่มมาตรการทำความสะอาด
เพื่อให้เกิดความปลอดภัยและมั่นใจทั้งต่อตัวลูกค้าและพนักงานในร้าน ผู้ประกอบการควรเพิ่มมาตรการทำความสะอาดที่เข้มงวดมากขึ้น ด้วยการฉีดพ่นแอลกอฮอล์ ล้างน้ำยาฆ่าเชื้อ แจกหน้ากากอนามัยและถุงมือให้กับพนักงาน รวมถึงการทำความสะอาดภาชนะให้ดีเป็นพิเศษ โดยทางร้านควรประชาสัมพันธ์มาตรการเหล่านี้ผ่านช่องทางต่าง ๆ เพื่อสร้างความมั่นใจให้กับลูกค้าและพนักงานได้ด้วย
6. จัดทำ Voucher พิเศษ สำหรับใช้บริการหลังสิ้นสุดวิกฤต
หนึ่งไอเดียที่จะช่วยเพิ่มรายได้ให้ร้านอาหารในยามวิกฤต คือการจัดทำบัตร Voucher ขายให้แก่ลูกค้าเพื่อให้ลูกค้าสามารถนำกลับมาใช้บริการได้เมื่อสถานการณ์ดีขึ้น โดยจัดเป็นราคาโปรโมชั่นที่ถูกกว่าปกติเพื่อดึงดูดให้ลูกค้าซื้อเก็บไว้ใช้ เพื่อให้ผู้ประกอบการสามารถนำรายได้ในส่วนนี้มาแบ่งเบาภาระค่าใช้จ่ายต่าง ๆ ที่เกิดในปัจจุบัน ทั้งนี้ผู้ประกอบการจำเป็นต้องบริหารจัดการเงินทุนให้ดี เพื่อให้มีทุนสำรองไว้ดำเนินกิจการต่อหลังจากฟื้นจากวิกฤตแล้วด้วย
อ้างอิง:
https://www.smethailandclub.com/marketing-5583-id.html

ที่มา : https://www.thaigov.go.th/news/contents/details/29063
