รัฐบาลไทย-ข่าวทำเนียบรัฐบาล-ก.แรงงาน ผนึกสภากาชาดไทย เข้มมาตรการป้องกันโควิดในกลุ่มต่างด้าว นำร่องสมุทรสาครและปทุมธานี [กระทรวงแรงงาน]

วันศุกร์ที่ 17 เมษายน 2563
พิมพ์
ก.แรงงาน ผนึกสภากาชาดไทย เข้มมาตรการป้องกันโควิดในกลุ่มต่างด้าว นำร่องสมุทรสาครและปทุมธานี [กระทรวงแรงงาน]
ก.แรงงาน ผนึกสภากาชาดไทย เข้มมาตรการป้องกันโควิดในกลุ่มต่างด้าว นำร่องสมุทรสาครและปทุมธานี
เมื่อวันที่ 17 เมษายน 2563 เวลา 14.30 น. ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน เป็นประธานการประชุมเพื่อหารือร่วมกับ นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กระทรวงสาธารณสุข นายแพทย์พิชิต ศิริวรรณ รองผู้อำนวยการสำนักงานบรรเทาทุกข์และประชานามัยพิทักษ์ สภากาชาดไทย พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน นายเชิดศักดิ์ วิสุทธิกุล ผู้ตรวจราชการกรม กรมการจัดหางาน เข้าร่วมในครั้งนี้ด้วย โดยประชุมทางไกลผ่านระบบ Video Conference ร่วมกับ นายกเหล่ากาชาดจังหวัด แรงงานจังหวัด และจัดหางานจังหวัดปทุมธานีและสมุทรสาคร เพื่อหารือในประเด็นความร่วมมือในการเข้าไปให้ความรู้เกี่ยวกับการป้องกันการแพร่ระบาดของเชื้อไวรัสโคโรน่า 2019 (COVID - 19) แก่แรงงานต่างด้าวในพื้นที่
ดร.ดวงฤทธิ์ กล่าวว่า การประชุมในครั้งนี้ กระทรวงแรงงานและสภากาชาดไทย จะได้ร่วมมือกันในการให้ความรู้เกี่ยวกับการป้องกันการแพร่ระบาดของเชื้อไวรัสโคโรน่า 2019 (COVID - 19) แก่กลุ่มเป้าหมายซึ่งเป็นแรงงานต่างด้าว โดยจัดทำเอกสารเผยแพร่เป็นภาษาของแรงงานต่างด้าว เพื่อให้สามารถสื่อสารเข้าใจง่าย รวมทั้งการสร้างความเข้าใจเกี่ยวกับมาตรการเยียวยาลดผลกระทบ การมอบสิ่งของเพื่อบรรเทาทุกข์ เช่น หน้ากากอนามัย เจลล้างมือ ถุงยังชีพ เป็นต้น รวมทั้งกระบวนการการเข้ารับการตรวจรักษาพยาบาลกรณีมีประวัติการเดินทางไปยังประเทศกลุ่มเสี่ยง ตลอดจนขั้นตอนการคัดกรอง การกักตัวเอง 14 วัน ตามกระบวนการที่กระทรวงสาธารณสุขกำหนด เสริมสร้างสร้างการรับรู้การมีส่วนร่วมของทุกภาคส่วน โดยนำร่องในพื้นที่จังหวัดสมุทรสาครและปทุมธานีก่อน หลังจากนั้นจะขยายความร่วมมือไปยังจังหวัดต่างๆ ต่อไป เพื่อให้แรงงานต่างด้าวที่ทำงานอยู่ในประเทศไทยรู้จักวิธีการป้องกันตนเองให้ปลอดภัยจากโควิด – 19

ที่มา : https://www.thaigov.go.th/news/contents/details/29278
