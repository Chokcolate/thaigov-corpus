รัฐบาลไทย-ข่าวทำเนียบรัฐบาล-ก.ท่องเที่ยวฯ " จับมือภาคเอกชน จัดแข่งอีสปอร์ตออนไลน์ “ #แบกหมอสู้โควิด ” ระดมทุนมอบสภากาชาดไทย  [กระทรวงการท่องเที่ยวเเละกีฬา]

วันจันทร์ที่ 27 เมษายน 2563
พิมพ์
ก.ท่องเที่ยวฯ " จับมือภาคเอกชน จัดแข่งอีสปอร์ตออนไลน์ “ #แบกหมอสู้โควิด ” ระดมทุนมอบสภากาชาดไทย  [กระทรวงการท่องเที่ยวเเละกีฬา]
ก.ท่องเที่ยวฯ " จับมือภาคเอกชน จัดแข่งอีสปอร์ตออนไลน์ “ #แบกหมอสู้โควิด ” ระดมทุนมอบสภากาชาดไทย
ที่ห้องประชุม 1 ชั้น 2 กระทรวงการท่องเที่ยวและกีฬา / เมื่อเวลา14.00 น. วันที่ 27 เม.ย. 63 นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา (รมว.กก.) เป็นประธานการแถลงข่าว โครงการแข่งขันกีฬาอีสปอร์ตออนไลน์ เพื่อสนับสนุนนโยบาย “ อยู่บ้าน หยุดเชื้อ เพื่อชาติ ” ของรัฐบาล ในสถานการณ์ #โควิด19 โดยส่งเสริมให้คนไทยมีกิจกรรมออกกำลังกายอยู่บ้านอย่างปลอดภัย เพื่อลดอัตราการแพร่ระบาดของเชื้อไวรัส #COVID19 รวมถึงเป็นการระดมทุนเพื่อบริจาคให้แก่สภากาชาดไทย
นายพิพัฒน์ กล่าวว่า การริเริ่มโครงการแข่งขันอีสปอร์ตออนไลน์ภายใต้ชื่อโครงการ “ #แบกหมอสู้โควิด ” ในครั้งนี้ว่าเป็นอีกหนึ่งกิจกรรมของกระทรวงการท่องเที่ยวและกีฬา ที่ได้ผลักดันความร่วมมือของหลายภาคส่วนให้เกิดขึ้น ได้แก่ การกีฬาแห่งประเทศไทย การท่องเที่ยวแห่งประเทศไทย รวมถึงภาคธุรกิจ ได้แก่ บริษัท พีทีจี เอ็นเนอยี จำกัด มหาชน ที่เป็นผู้สนับสนุนด้านงบประมาณการจัดงานทั้งหมด นอกจากนี้ต้องขอขอบคุณ บริษัท Garena Online (Thailand) จำกัด บริษัท Netease Games สำหรับการอนุญาตให้ใช้เกมส์ ซึ่งทั้งสองบริษัทเป็นเจ้าของลิขสิทธิ์ เพื่อใช้ในการแข่งขัน ทั้งยังช่วยในการประชาสัมพันธ์ในสื่อออนไลน์ของบริษัทโดยไม่คิดค่าใช้จ่ายใดๆ รวมถึงขอขอบคุณ TESF สมาคมกีฬาอีสปอร์ตแห่งประเทศไทย ที่ให้ความร่วมมือเป็นอย่างดีมาโดยตลอด
รมว.ท่องเที่ยวและกีฬา กล่าวเพิ่มเติมว่า เกมส์และรูปแบบการแข่งขัน #แบกหมอสู้โควิด มีการจัดแข่งขันทั้งหมด 3 เกมส์ คือ Arena of Valor (ROV), League of Legends (LoL) ซึ่งเป็นเจ้าของลิขสิทธิ์ในเอเชียตะวันออกเฉียงใต้ คือ บริษัท Garena Online (Thailand) จำกัด และอีกเกมส์คือ Identity V โดยมี Netease Games เป็นเจ้าของลิขสิทธิ์ ซึ่งจะทำการแข่งขันบน omu.gg ซึ่งเป็นแพลตฟอร์มการแข่งขัน Esports ออนไลน์อันดับต้นๆ ในประเทศไทย โดยมีกำหนดการแข่งขันตั้งแต่วันที่ 4 พฤษภาคม ถึง 31 กรกฎาคม 2563 โดยทุกกระบวนการของการแข่งขันครั้งนี้จะใช้ช่องทางออนไลน์ทั้งหมด ตั้งแต่การสมัครเข้าแข่งขัน การทำการแข่งขัน การถ่ายทอดสด รวมถึงช่องทางในการรับบริจาค
“ ผมมีความเชื่อมั่นว่าจากโครงการนำร่องครั้งนี้ จะเป็นโอกาสให้เราทุกคนทุกฝ่ายได้ร่วมมือกันผลักดันให้อุตสาหกรรม กีฬาอีสปอร์ตในประเทศไทยเติบโตขึ้น เพื่อสร้างนักกีฬาอาชีพในกีฬาประเภทใหม่ที่สามารถแข่งขันในระดับนานาชาติได้ พร้อมกับแสดงศักยภาพให้โลกรู้ว่าประเทศไทยนั้นพร้อมสำหรับการเป็นเจ้าภาพในการจัดแข่งขันกีฬาอีสปอร์ตในระดับโลก โดยผมหวังเป็นอย่างยิ่งว่ากิจกรรมลักษณะนี้จะนำมาซึ่งการหลั่งไหลเข้ามา ของนักท่องเที่ยวชาวต่างชาติที่ชื่นชอบ และสนใจในกีฬาอีสปอร์ต และถึงแม้ว่าอีสปอร์ตจะเป็นกีฬาชนิดใหม่ที่ควรผลักดันให้เป็นที่นิยมแพร่หลาย แต่การออกกำลังกาย และเล่นกีฬาเป็นประจำก็ยังเป็นสิ่งที่ควรทำอย่างสม่ำเสมอ เพราะสมองที่ฉับไวย่อมมาจากสุขภาพร่างกายที่แข็งแรง” รมว.พิพัฒน์กล่าวในที่สุด

ที่มา : https://www.thaigov.go.th/news/contents/details/29872
