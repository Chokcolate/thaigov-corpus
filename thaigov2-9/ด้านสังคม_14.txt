รัฐบาลไทย-ข่าวทำเนียบรัฐบาล-วว. แชร์ไอเดีย ปลูกอย่างไร ให้มีผักกินตลอดระยะเวลา 3 เดือน เน้นสด สะอาด ปลอดภัย ด้วยมือของท่านเอง

วันพฤหัสบดีที่ 16 เมษายน 2563
วว. แชร์ไอเดีย ปลูกอย่างไร ให้มีผักกินตลอดระยะเวลา 3 เดือน เน้นสด สะอาด ปลอดภัย ด้วยมือของท่านเอง
วว. แชร์ไอเดีย ปลูกอย่างไร ให้มีผักกินตลอดระยะเวลา 3 เดือน เน้นสด สะอาด ปลอดภัย ด้วยมือของท่านเอง
กระทรวงการอุดมศึกษา วิทยาศาสตร์ วิจัยและนวัตกรรม โดย สถาบันวิจัยวิทยาศาสตร์และเทคโนโลยีแห่งประเทศไทย (วว.) แชร์ไอเดียผ่านการดำเนินงานวิจัยและพัฒนาโดย สถานีวิจัยลำตะคอง จังหวัดนครราชสีมา หน่วยงานภูมิภาคของ วว. ว่า เราจะมีผักสดๆ สะอาด ปลอดภัยกินได้ตลอด 3 เดือน เพียงเราใช้เวลาว่างพักจากเรื่องเครียดๆ จากสถานการณ์ปัจจุบันของไวรัสโควิด-19 มาเพาะปลูกผักนานาชนิดที่มีคุณประโยชน์ต่อร่างกาย อุดมด้วยเส้นใยอาหาร โดยการปลูกผักจากแนวคิดนี้มุ่งเน้นตามความเหมาะสมของบ้านหรือที่พักอาศัยของแต่ละท่าน ไม่ว่าจะเพาะไว้ในห้องครัว ปลูกในแปลงปลูก สำหรับผู้ที่มีพื้นที่น้อยปลูกในกระถาง วางไว้ข้างบ้าน ระเบียงห้อง หรือออกแบบพื้นที่ปลูกสวนครัวแนวตั้ง ก็สามารถปลูกได้ไม่ยาก เพียงเรารู้อายุเก็บเกี่ยวของพืช และมีแผนแบ่งพื้นที่ปลูกให้เหมาะสม ก็จะได้ผลผลิตที่เพียงพอต่อความต้องในครัวเรือน หรือหากท่านใดมีพื้นที่เพาะปลูกจำนวนมาก อาจจะเป็นช่องทางหนึ่งในการสร้างรายได้เสริมต่อไป
ข้อแนะนำสำคัญในการปลูกให้มีผักกินตลอดระยะเวลา 3 เดือนก็คือ การเตรียมหรือเลือกซื้อวัสดุปลูก ดินปลูก ที่มีความร่วน โปร่ง ระบายน้ำดี และเลือกใส่ปุ๋ยให้ธาตุอาหาร เพื่อการเจริญเติบโตที่เหมาะสมต่อช่วงอายุของพืช รวมถึงการให้น้ำ ควรเลือกใช้กระถางที่เหมาะสม และการได้รับแสงของพืชก็ต้องเหมาะสมด้วย เนื่องจากหากอายุผักมากขึ้นความต้องการน้ำก็มากขึ้นตามไปด้วย ทั้งนี้เมื่อปลูกผักไประยะหนึ่งหากพบว่าวัสดุปลูกในกระถางยุบตัวลง ให้ใส่ดินผสมลงไปด้านบนเพิ่ม พืชผักของเราก็จะเจริญเติมโตให้ผลผลิตต่อไป ทั้งนี้ขึ้นอยู่กับอายุการให้ผลผลิตของผักแต่ละชนิดด้วย
ไอเดียที่ วว. นำมาแนะนำถ่ายทอดในครั้งนี้ นอกจากจะช่วยให้ท่านมีงานอดิเรก ช่วยผ่อนคลายจากภาวะตึงเครียดแล้ว ยังจะสามารถช่วยแบ่งเบาภาระเศรษฐกิจในครัวเรือนได้ด้วย และเหนือสิ่งอื่นใดจะช่วยให้ท่านมีสุขภาพดีทางอ้อมจากการทานผักที่สด สะอาด ปลอดภัย อันจะส่งผลให้สุขภาพร่างกายแข็งแรง มีภูมิต้านทานที่ดีต่อไป
ข้อมูลข่าวโดย : สถาบันวิจัยวิทยาศาสตร์และเทคโนโลยีแห่งประเทศไทย (วว.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/29179
