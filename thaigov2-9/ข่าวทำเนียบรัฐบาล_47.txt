รัฐบาลไทย-ข่าวทำเนียบรัฐบาล-โฆษก ศบค. เผย ชีวิตวิถีใหม่ New Normal การปรับเปลี่ยนพฤติกรรมให้ทันต่อสถานการณ์ สามารถทำให้ชีวิตมีความสุขได้

วันศุกร์ที่ 24 เมษายน 2563
พิมพ์
โฆษก ศบค. เผย ชีวิตวิถีใหม่ New Normal การปรับเปลี่ยนพฤติกรรมให้ทันต่อสถานการณ์ สามารถทำให้ชีวิตมีความสุขได้
โฆษก ศบค. เผย ชีวิตวิถีใหม่ New Normal การปรับเปลี่ยนพฤติกรรมให้ทันต่อสถานการณ์ สามารถทำให้ชีวิตมีความสุขได้
วันนี้ (24 เม.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีที่ประเทศไทยมีการควบคุมการแพร่กระจายของเชื้อโควิด–19 ได้อย่างมีประสิทธิภาพ ถึงแม้ว่าเปรียบเทียบมาตรการแล้วคล้ายกับต่างประเทศ แต่จำนวนผู้ติดเชื้อของเรายังอยู่ที่ 10 – 30 คน เนื่องจากประเทศไทยมีมาตรการต่าง ๆ หลายส่วนประกอบกัน ด้านหนึ่งคือการให้ความสำคัญกับชุดข้อมูล ที่ได้มีการรายงานกันทุกวัน และมีการนำชุดข้อมูลเหล่านั้นมาใช้ให้เกิดประโยชน์ การที่ได้รายงานข้อมูลต่าง ๆ ให้กับพี่น้องประชาชนได้ทราบ เช่น จำนวนผู้ติดเชื้อ หรือสถานการณ์ต่าง ๆ เมื่อทราบแล้วประชาชนก็จะเกิดความเข้าใจ และจะส่งผลให้เกิดเป็นความร่วมมือกัน เพราะฉะนั้นข้อมูลข่าวสารจึงมีความสำคัญ ด้านที่สองคือเรื่องของระบบบริหารจัดการ ตั้งแต่ระดับสูงสุดคือระดับประเทศ รัฐบาล และศูนย์ ศบค. ลงไปถึงระดับของจังหวัด ซึ่งเป็นจุดปฏิบัติการที่เบ็ดเสร็จสำเร็จ สามารถสั่งการลงไปได้ถึงระดับบุคคลได้ รวมไปถึงตัวบุคคลคือพี่น้องประชาชนที่ให้ความร่วมมืออย่างดี เรามีความภูมิใจในประเทศของเรา ที่มีทั้งระบบสาธารณสุขที่วางรากฐานไว้เป็น 100 ปี ขณะเดียวกันก็มีระบบของ อสม. ที่ดูแลในระดับล่างสุด คือ 1 คน ต่อ 10 ครัวเรือน ที่สำคัญที่สุดคือประชาชนอีกประมาณ 60 กว่าล้านคนที่จะต้องร่วมมือกับเราให้ได้ใกล้เคียง 90% หรือ 100% จึงจะประสบความสำเร็จในการควบคุมป้องกันโรค เพราะฉะนั้นเครดิตตรงนี้ไม่ได้ขึ้นอยู่กับคนใดคนหนึ่ง แต่เป็นเรื่องของทุกคน ที่ต้องได้รับรางวัลความสำเร็จนี้ไปพร้อม ๆ กัน
สำหรับกรณีแนวโน้มการคลายล็อกของแต่ละจังหวัดที่เริ่มมีการประกาศให้สถานประกอบการ หรือสถานที่บางประเภทกลับมาเปิดให้บริการได้ โดยแต่ละจังหวัดสามารถประกาศได้เอง หรือต้องประสานกับทาง ศบค. ก่อน หรือไม่นั้น นายกรัฐมนตรี ในฐานะ ผอ.ศูนย์ฯ ศบค. จะเป็นผู้ที่ตัดสินใจในระดับสูงสุด และนำเข้าที่ประชุมคณะรัฐมนตรีก่อนจึงมีการประกาศออกมาเป็นกฎใหญ่ของทั้งประเทศ  ส่วนเรื่องการผ่อนคลายของแต่ละจังหวัด จะเกิดขึ้นตามมาหลังจากนั้น ซึ่งคณะที่ปรึกษาด้านธุรกิจภาคเอกชนในศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่มีเลขาธิการสภาพัฒนาการเศรษฐกิจและสังคมแห่งชาติ เป็นประธาน มีภาคเอกชนเป็นที่ปรึกษา กำลังทำงานกันอยู่ โดยขณะนี้การควบคุมโรคเป็นรูปแบบควบคุมพฤติกรรมของคน ทำให้ระบบของงานต่าง ๆ ถูกกระทบจากการควบคุมคน เกิดผลกระทบต่อด้านเศรษฐกิจตามมา ฉะนั้นถ้าจะต้องผ่อนปรนหรือคลายมาตรการต่าง ๆ จะต้องมีการประชุมปรึกษากัน โดยคณะที่ปรึกษาฯ จะนำเสนอให้ ศบค. ตัดสินใจ และเสนอต่อคณะรัฐมนตรีเพื่อพิจารณาอนุมัติ กิจการกิจกรรมต่าง ๆ ที่ทำได้หรือไม่ได้ก็จะค่อย ๆ ทยอยแจ้งออกมา สิ่งต่าง ๆ จะถูกคิดตรองอย่างรอบด้าน เมื่อออกมาแล้วคนส่วนใหญ่ต้องเห็นด้วย มาตรการทั้งหลายต้องไม่กระทบต่อการแพร่ระบาดของโรค เพราะจะให้เกิดการแพร่รอบ 2 หรือรอบ 3 ตามมาอีกไม่ได้  เนื่องจากจะเกิดการสูญเสียทั้งเรื่องของการเจ็บไข้ได้ป่วย เสียชีวิต รวมถึงงบประมาณ แม้ตอนนี้การเสียเงินเรื่องของการรักษาลดลง แต่ก็ยังมีผลกระทบทางด้านเศรษฐกิจ จึงต้องมีการตัดสินใจร่วมกันอย่างรอบคอบ
โฆษก ศบค. กล่าวชี้แจงย้ำถึงกรณีหากประชาชนสงสัยว่าตนเองอาจจะได้รับเชื้อโควิด-19 จะสามารถได้รับการตรวจหาเชื้อฟรีหรือไม่ว่า บุคคลที่จะได้รับการตรวจฟรีจะต้องมีอาการและปัจจัยเสี่ยง คือ 1. มีไข้หรือมีประวัติว่ามีไข้ 2. มีอาการไอ เจ็บคอ น้ำมูก หายใจเหนื่อยหอบ ปอดอักเสบ หรืออย่างใดอย่างหนึ่ง โดยมีปัจจัยอื่น ๆ ร่วมด้วย เช่น มีประวัติเดินทางมาจากพื้นที่เสี่ยง ประกอบอาชีพที่ต้องติดต่อกับคนจำนวนมาก การเดินทางไปห้างสรรพสินค้า ตลาด หรือพื้นที่ชุมชนที่มีความแออัด มีประวัติการสัมผัสกับผู้ป่วยยืนยัน เมื่อมีอาการดังกล่าวข้างต้นจะทำให้สามารถเข้าถึงการตรวจรักษาได้ โดยเข้ารับการตรวจรักษาได้ที่โรงพยาบาลตามสิทธิ ทั้งข้าราชการ ประกันสังคม บัตรทอง สำหรับบุคคลใดที่มีอาการฉุกเฉิน เช่น มีไข้สูง สามารถเข้ารับการตรวจได้ทุกโรงพยาบาลทั้งภาครัฐ และเอกชน ทั้งนี้ ภาครัฐจะช่วยแบ่งเบาภาระค่าใช้จ่ายให้ในส่วนนี้ด้วย
โฆษก ศบค. กล่าวเพิ่มเติมว่า ขณะนี้ประชาชนที่มีความประสงค์จะบริจาคสิ่งของให้กับผู้ได้รับผลกระทบจากโรคโควิด-19 สามารถนำไปบริจาคได้ แต่ต้องมีมาตรการป้องกันปฏิบัติอย่างเป็นระบบเพื่อไม่ให้เกิดความแออัดเสี่ยงต่อการแพร่กระจายของเชื้อ ซึ่งในขณะนี้มีหลายสถานที่ที่เป็นตัวอย่างที่ดีในการจัดระบบการบริจาค ยกตัวอย่างวัดระฆังโฆสิตารามวรมหาวิหาร ที่มีการสำรวจตามพื้นที่ชุมชนว่ามีความต้องการในระดับไหน จัดระบบในวันที่มีการรับมอบของบริจาค เช่น ระบบพักคอยเว้นระยะห่างสำหรับบุคคล จุดตรวจวัดอุณหภูมิ เพื่อลดความแออัด ขณะเดียวกันกรุงเทพมหานครมีการเปิดระบบลงทะเบียนออนไลน์เพื่อเลือกพื้นที่ที่จะเข้าไปบริจาค ที่มีมากกว่า 71 จุด ผ่านเว็บไซต์ http://bkkhelp.bangkok.go.th/ สามารถเลือกจุดบริจาคได้และมีหมายเลขโทรศัพท์ผู้ประสานงานจากสำนักงานเขตพื้นที่ เพื่อให้ผู้บริจาคดำเนินการติดต่อกับเจ้าหน้าที่ได้โดยตรง ในพื้นที่ต่างจังหวัดให้ติดต่อหน่วยราชการ ศาลากลางทุกแห่ง ซึ่งจะมีการประสานงานให้ความร่วมมือ อำนวยความสะดวกในการจัดสถานที่ พร้อมทั้งแนะวิธีการแจกของอย่างถูกต้อง เพื่อให้ปลอดภัยทั้งผู้ให้และผู้รับ
นอกจากนี้ โฆษก ศบค. กล่าวถึงแนวทางการสนับสนุนดูแลบุคลากรทางด้านสาธารณสุข ทั้งค่ารักษาพยาบาล สิทธิพิเศษสำหรับบุคลากรที่ปฏิบัติงานมาเป็นระยะเวลานาน รวมถึงการฌาปนกิจสงเคราะห์ และสงเคราะห์ครอบครัว โดยกระทรวงสาธารณสุขร่วมกับ บริษัท บีทีเอส กรุ๊ป โฮลดิ้งส์ จํากัด (มหาชน) ได้ส่งมอบกรมธรรม์ประกันชีวิตให้แก่ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะ ผอ.ศูนย์ฯ เพื่อมอบให้แก่บุคลากรทางด้านสาธารณสุข เพื่อเป็นการสร้างขวัญกำลังใจให้แก่บุคลากรดังกล่าวต่อไป
ในตอนท้าย โฆษก ศบค. กล่าวถึง ชีวิตวิถีใหม่ (New Normal) ที่เป็นแนวทางที่หลายคนต้องปรับเปลี่ยนชุดพฤติกรรม ทั้งการใส่หน้ากากเพื่อป้องกันโรค รวมถึงการปรับเปลี่ยนทางด้านธุรกิจต่าง ๆ ให้ทันต่อสถานการณ์ปัจจุบัน พร้อมฝากว่า วิถีชีวิตใหม่ของท่านจะเป็นอย่างไรนั้น ขึ้นอยู่กับการออกแบบ ทั้งตนเอง ครอบครัว การงาน และเราจะมีชีวิตอย่างมีความสุขไปด้วยกัน
..........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29684
