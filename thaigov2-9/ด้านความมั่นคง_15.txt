รัฐบาลไทย-ข่าวทำเนียบรัฐบาล-เตรียมพร้อมรับพระสงฆ์และญาติธรรมกลับจากอินเดีย พร้อมดัน “ศูนย์แพทย์ทหารอาเซียน” ฝึกรับมือร่วมกัน

วันจันทร์ที่ 20 เมษายน 2563
เตรียมพร้อมรับพระสงฆ์และญาติธรรมกลับจากอินเดีย พร้อมดัน “ศูนย์แพทย์ทหารอาเซียน” ฝึกรับมือร่วมกัน
พล.อ.ชัยชาญ ช้างมงคล รมช.กห. และ พล.อ.ณัฐ อินทรเจริญ ปล.กห. ได้ประชุมร่วมกับ นขต.กห.และเหล่าทัพ เพื่อติดตามการบริหารจัดการมาตรการกักตัวควบคุมโรคของรัฐ ( State Quarantine ) ณ ศาลาว่าการกลาโหม
โดยสรุปภาพรวม ณ 19 เม.ย.63 สถานภาพคนไทยที่เดินทางกลับจากต่างประเทศผ่านสายการบิน ที่ยังอยู่ในมาตการกักตัวควบคุมโรคของรัฐ จำนวน 938 คน และมีแผนเดินทางกลับมาวันนี้อีก 263 คน นอกจากนั้น ใน 24 - 25 เม.ย.63 มีกำหนดการการเดินทาง​กลับไทยของ​ พระสงฆ์​ แม่ชี และญาติธรรม​ จากการแสวงบุญ ณ เมืองกัลกัตตา​ ประเทศ​อินเดีย​ จำนวน 342 ราย ( เป็นพระสงฆ์​ 104​ รูป​ แม่ชี​ 11​ คน​และญาติ​ธรรม​ 56​ คน ) สำหรับด่านชายแดน ไทย - มาเลเซีย ทั้ง 5 ด่าน ที่เริ่มเปิดทำการตั้งแต่ 18 เม.ย.63 มีการเดินทางกลับเข้ามาของพี่น้องประชาชนไทยแล้ว จำนวน 503 คน และมีแผนเดินทางกลับวันนี้อีก 303 คน ซึ่งทั้งหมด กอ.รมน.ภาค 4 (สน.) ได้ร่วมกันคัดกรองอย่างเข้มข้น โดยทั้งหมดต้องอยู่ในมาตรการกักตัวควบคุมโรคของรัฐ ตามภูมิลำเนาโดยการควบคุมของแต่ละจังหวัด
พล.อ.ชัยชาญ’ ได้กล่าวว่า พล.อ.ประยุทธ์ จันทร์โอชา นรม.และรมว.กห. ได้สั่งการ ขอให้ “ศูนย์แพทย์ทหารอาเซียน” ที่มีที่ตั้งในไทย ประสานกับ กห.อาเซียน ริเริ่มขับเคลื่อนแลกเปลี่ยนข้อมูล ประสบการณ์และการฝึกร่วมกันผ่านระบบสื่อสารอิเล็กทรอนิกส์ เพื่อรับมือกับปัญหาโรคอุบัติใหม่ที่เกิดขึ้นในปัจจุบัน พร้อมทั้ง ขอให้ใช้ศักยภาพของแต่ละเหล่าทัพ เข้าไปสนับสนุนช่วยเหลือเกษตรกรในแต่ละภูมิภาค นำผลผลิตตามฤดูกาล กระจายออกให้กับประชาชนทั่วประเทศได้เข้าถึง เช่นเดียวกับ “โครงการขนข้าวชาวนา เปลี่ยนปลาชาวเล” ที่ ทอ.สนับสนุนเครื่องบินขนส่งผลิตภัณฑ์การเกษตรข้ามภูมิภาค เพื่อให้เกษตรกรสามารถแลกเปลี่ยนสินค้าประมงและข้าวในภาวะเกิดวิกฤตโรคระบาด
ทั้งนี้ พล.อ.ชัยชาญ’ ได้กำชับ ขอให้จัดเตรียมความพร้อมพื้นที่และระบบบริหารจัดการตามมาตรการควบคุมโรค รองรับพระสงฆ์และญาติธรรม ที่จะเดินทางกลับจากกิจกรรมแสวงบุญในอินเดีย โดยขอให้ประสานกับสำนักงานพระพุทธศาสนาแห่งชาติอย่างใกล้ชิด เพื่อให้เป็นไปตามพระวินัยและกิจของสงฆ์

ที่มา : https://www.thaigov.go.th/news/contents/details/29367
