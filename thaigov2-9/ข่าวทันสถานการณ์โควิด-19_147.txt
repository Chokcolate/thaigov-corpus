รัฐบาลไทย-ข่าวทำเนียบรัฐบาล-ออมสิน ช่วยอีก.. ปรับมาตรการช่วยลูกค้าเงินกู้สู้ภัยโควิด เพิ่มเวลาให้พักชำระเงินต้นและดอกเบี้ย จาก 3 เดือน เป็น 6 เดือน [กระทรวงการคลัง]

วันอังคารที่ 21 เมษายน 2563
พิมพ์
ออมสิน ช่วยอีก.. ปรับมาตรการช่วยลูกค้าเงินกู้สู้ภัยโควิด เพิ่มเวลาให้พักชำระเงินต้นและดอกเบี้ย จาก 3 เดือน เป็น 6 เดือน [กระทรวงการคลัง]
ออมสิน ช่วยอีก.. ปรับมาตรการช่วยลูกค้าเงินกู้สู้ภัยโควิด เพิ่มเวลาให้พักชำระเงินต้นและดอกเบี้ย จาก 3 เดือน เป็น 6 เดือน ธนาคารฯ ดำเนินการทันที ตั้งแต่ 1 เม.ย. ถึง 30 ก.ย.63 ..ลูกค้าไม่ต้องลงทะเบียน
ธนาคารออมสินขยายเวลาพักชำระหนี้เงินต้นและดอกเบี้ยอัตโนมัติเพิ่มจาก 3 เดือน เป็น 6 เดือน เริ่ม 1 เม.ย.-30 ก.ย.63 ช่วยลูกค้าเผชิญภัยไวรัสโควิด-19 สำหรับลูกค้าสินเชื่อบุคคล สินเชื่อเคหะ และสินเชื่อผู้ประกอบการSMEs สถานะปกติจนถึงค้างชำระไม่เกิน 3 เดือน ณ 31 มีนาคม 2563 โดยไม่ต้องแจ้งการเข้าร่วมหรือลงทะเบียนใดๆ หากไม่ต้องการเข้าร่วมสามารถชำระได้ตามปกติ
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า จากสถานการณ์แพร่ระบาดของเชื้อไวรัสโคโรนา (COVID-19) ที่ส่งผลต่อการดำเนินชีวิตของประชาชนคนไทยทั่วประเทศ โดยที่รัฐบาลได้ดำเนินมาตรการช่วยเหลืออย่างต่อเนื่องในทุกมิตินั้น ขณะที่ธนาคารแห่งประเทศไทย (ธปท.) ได้มอบนโยบายให้สถาบันการเงินเฉพาะกิจ รวมถึงธนาคารออมสินในการให้ความช่วยเหลือ ซึ่งที่ผ่านมาธนาคารออมสินได้ดำเนินการมาอย่างต่อเนื่อง โดยเฉพาะโครงการช่วยเหลือด้านสินเชื่อสำหรับลูกหนี้ที่ได้รับผลกระทบซึ่งได้ดำเนินการพักชำระเงินต้นและดอกเบี้ยให้โดยอัตโนมัติเป็นเวลา 3 เดือน ให้กับลูกหนี้เงินกู้สินเชื่อบุคคล สินเชื่อเคหะที่มีเงินต้นคงเหลือไม่เกิน 3 ล้านบาท หรือสินเชื่อสำหรับผู้ประกอบการSMEs ที่มีเงินต้นคงเหลือไม่เกิน 20 ล้านบาท ทุกรายที่มีสถานะชำระปกติจนถึงที่มีหนี้ค้างชำระไม่เกิน 3 เดือน ณ วันที่ 31 มีนาคม 2563
ล่าสุด ธนาคารฯ ได้ขยายระยะเวลาพักชำระเงินต้นและดอกเบี้ยนี้เพิ่มจาก 3  เดือน เป็น 6 เดือน โดยไม่จำกัดยอดเงินต้นคงเหลือ ยกเว้นสินเชื่อสำหรับผู้ประกอบการSMEs วงเงินกู้คงเหลือเพิ่มจากไม่เกิน 20 ล้านบาทเป็นไม่เกิน 100 ล้านบาท ซึ่งจะมีผลโดยอัตโนมัติทันทีตั้งแต่วันที่ 1 เมษายน ถึง วันที่ 30 กันยายน 2563 โดยลูกค้าไม่ต้องยื่นแสดงความจำนงที่ธนาคารออมสินแต่อย่างใด
“เดิมธนาคารฯ ช่วยลูกค้าเงินกู้เคหะที่มียอดเงินต้นคงเหลือไม่เกิน 3  ล้านบาท แต่เมื่อพิจารณาแล้วเห็นว่าลูกค้าเดือดร้อนเหมือนกันจึงพิจารณาให้เข้าร่วมโครงการได้ทั้งหมด แต่ถ้าลูกค้าไม่ต้องการพักชำระก็สามารถแจ้งกับธนาคารฯ ได้ หรือต้องการชำระเป็นบางเดือนที่ลูกค้าคิดว่าสามารถจ่ายได้ จ่ายเดือนเว้นเดือน หรือเดือนแรกถึง 2 เดือนแรกยังจ่ายไม่ไหวก็หยุดชำระ เดือนที่ 3 มีรายได้พอตั้งตัวได้แล้ว อยากจะชำระได้ก็มาติดต่อขอชำระได้ โดยธนาคารฯ ได้ยืดหยุ่นการชำระเงินงวดให้ลูกค้าเป็นกรณีพิเศษ เพื่อช่วยเหลืออย่างเต็มกำลังให้ลูกค้าสามารถกลับมายืนได้แข็งแรงใช้ชีวิตได้ตามปกติได้เมื่อสถานการณ์นี้คลี่คลายลง โดยธนาคารฯ ผ่อนปรนให้ถือว่าเป็นสถานะลูกค้าปกติ ไม่คิดดอกเบี้ยผิดนัดชำระ ส่วนลูกหนี้ที่ถูกฟ้องอยู่ในสถานะหลังจากมีการพิพากษาแล้วจะได้รับการช่วยเหลือด้วย แต่จะพิจารณาเป็นกรณีเฉพาะราย” ผู้อำนวยการธนาคารออมสิน กล่าว
สำหรับดอกเบี้ยของเงินงวดในระหว่างพักชำระหนี้ 6 เดือนในโครงการนี้ ให้ลูกค้าไปชำระในงวดสุดท้ายของสัญญา หรือเลือกวิธีเฉลี่ยจ่ายหลังพ้นจากช่วงพักชำระไปแล้วก็ได้ ทั้งนี้ หลังจากครบกำหนดระยะเวลาการพักชำระเงินต้นและดอกเบี้ยดังกล่าวแล้ว ให้ลูกค้าชำระงวดค้างเดิมก่อนเข้ามาตรการ (ถ้ามี) แล้วจึงผ่อนชำระเงินงวดในเงื่อนไขเดิมตามสัญญาปกติหรือสัญญาปรับปรุงโครงสร้างหนี้ก่อนหน้าเข้ามาตรการพักชำระเงินต้นและดอกเบี้ย 6 เดือนข้างต้นนี้ แต่หากไม่สามารถชำระได้ ให้เข้าร่วมมาตรการพักชำระเงินต้นได้อีก 2 ปีที่ธนาคารฯ ได้ประกาศไปแล้วก่อนหน้านี้ได้ ซึ่งเป็นมาตรการให้ความช่วยเหลือลูกหนี้ที่ได้รับผลกระทบจากสถานการณ์ที่ส่งผลกระทบต่อเศรษฐกิจไทย
อ่านรายละเอียดได้ที่
https://www.gsb.or.th/news-events/press-releases/2563/Apr/GSBPR41.aspx

ที่มา : https://www.thaigov.go.th/news/contents/details/29460
