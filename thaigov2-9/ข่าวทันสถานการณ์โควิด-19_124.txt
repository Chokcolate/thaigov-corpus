รัฐบาลไทย-ข่าวทำเนียบรัฐบาล-กรมการขนส่งทางบกตรวจสอบรถโดยสารสาธารณะเข้มข้น เน้นมาตรการ Social Distancing เว้นระยะห่าง ลดความเสี่ยงติดเชื้อไวรัส COVID-19 [กระทรวงคมนาคม]

วันจันทร์ที่ 20 เมษายน 2563
พิมพ์
กรมการขนส่งทางบกตรวจสอบรถโดยสารสาธารณะเข้มข้น เน้นมาตรการ Social Distancing เว้นระยะห่าง ลดความเสี่ยงติดเชื้อไวรัส COVID-19 [กระทรวงคมนาคม]
กรมการขนส่งทางบกตรวจสอบรถโดยสารสาธารณะเข้มข้น เน้นมาตรการ Social Distancing เว้นระยะห่าง ลดความเสี่ยงติดเชื้อไวรัส COVID-19
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า ตามที่รัฐบาลประกาศสถานการณ์ฉุกเฉินในทุกเขตท้องที่ทั่วราชอาณาจักร เพื่อป้องกันและควบคุมไม่ให้มีการแพร่ระบาดโรคติดเชื้อไวรัส COVID-19 นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้งานหน่วยงานในสังกัดกระทรวงคมนาคม เข้มงวดกรณีที่ผู้โดยสารมาใช้บริการระบบขนส่งมวลชนให้ปฏิบัติตามนโยบายเว้นระยะห่างทางสังคม (Social Distancing) เว้นระยะนั่งหรือยืนห่างกันอย่างน้อย 1 เมตร อย่างเคร่งครัด
กรมการขนส่งทางบก (ขบ.) ได้กำชับให้สำนักงานขนส่งทุกแห่งทั่วประเทศดำเนินการตามมาตรการดังกล่าวด้วยการตรวจสอบรถโดยสารสาธารณะทุกประเภท ต้องเว้นระยะนั่งหรือยืนห่างกันอย่างน้อย 1 เมตร ทั้งภายในรถโดยสารและที่นั่งคอยภายในสถานีขนส่งผู้โดยสาร คัดกรองผู้โดยสารทุกคนก่อนการเดินทาง หากตรวจพบผู้โดยสารที่มีอุณหภูมิสูงเกินกว่า 37.5 องศาเซลเซียส ห้ามเดินทางโดยเด็ดขาด รวมทั้งให้ผู้โดยสารกรอกข้อมูลคำถามสุขภาพ ตามแบบ ต.8-คค ที่ระบุต้นทางและปลายทางเพื่อประโยชน์ต่อการควบคุมโรคติดต่อ ให้คำแนะนำตรวจสอบให้ผู้โดยสารทุกคนสวมใส่หน้ากากอนามัยหรือหน้ากากผ้าตลอดการเดินทาง ให้บริการเจลแอลกอฮอล์ และประชาสัมพันธ์การปรับเวลาให้บริการของรถโดยสารสาธารณะให้ประชาชนทราบ
สำหรับการให้บริการประชาชนที่สำนักงานขนส่งทั่วประเทศ ซึ่งประกาศงดการดำเนินการด้านใบอนุญาตขับรถแล้วจนกว่าจะมีการประกาศยกเลิกสถานการณ์ แต่คงให้บริการด้านทะเบียนและภาษีตามปกติ ได้กำชับให้มีมาตรการป้องกันทั้งประชาชนและเจ้าหน้าที่ผู้ปฏิบัติงานดังนี้
ตั้งจุดคัดกรอง ตรวจวัดอุณหภูมิผู้เข้าไปในสถานที่และการบริการสาธารณะ หากพบประชาชนที่มีอาการไข้ หรืออาการต้องสงสัยเข้าข่ายอาการโรคดังกล่าวให้ประสานหน่วยงานสาธารณสุขในพื้นที่โดยเร็ว
ด้านอาคารสถานที่และสิ่งอำนวยความสะดวกในหน่วยงาน ทำความสะอาดฆ่าเชื้อโรคพื้นที่ให้บริการภายในสำนักงานขนส่งทุกวัน โดยเฉพาะจุดที่มีการสัมผัสบ่อยครั้ง เช่น เคาน์เตอร์บริการ ที่จับประตู ราวบันได ปุ่มกดลิฟต์ เป็นต้น จัดให้มีสบู่ในห้องน้ำ เจลแอลกอฮอล์ล้างมือที่เคาน์เตอร์ให้บริการและจุดประชาสัมพันธ์
ดำเนินการตามมาตรการ Social Distancing โดยเว้นระยะห่างของที่นั่งพักคอยของประชาชน และกำหนดระยะห่างของตำแหน่งการยืนคอยรับบริการที่จุดประชาสัมพันธ์
ประชาสัมพันธ์ให้ใช้บริการชำระภาษีรถประจำปีผ่านช่องทางออนไลน์ ที่ https://eservice.dlt.go.th ส่วนรถที่ไม่สามารถใช้บริการชำระภาษีประจำปีผ่านช่องทางออนไลน์ แนะนำให้ใช้บริการเลื่อนล้อต่อภาษี (Drive Thru for Tax) ชำระภาษีได้โดยไม่ต้องลงจากรถ ซึ่งตั้งอยู่ในพื้นที่สำนักงานขนส่งจังหวัดทุกจังหวัด
ขอความร่วมมือประชาชนสวมหน้ากากอนามัยหรือหน้ากากผ้าเมื่อต้องติดต่อราชการ และปฏิบัติตามคำแนะนำของเจ้าหน้าที่อย่างเคร่งครัด เพื่อลดความเสี่ยงการติดต่อแพร่กระจายของโรคฯ

ที่มา : https://www.thaigov.go.th/news/contents/details/29409
