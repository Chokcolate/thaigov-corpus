รัฐบาลไทย-ข่าวทำเนียบรัฐบาล-“จุรินทร์”ประสานเอกชน ลดราคาข้าวถุงล็อต 2 อีก 18 ยี่ห้อ 104 รายการ สูงสุด 50% [กระทรวงพาณิชย์]

วันพุธที่ 22 เมษายน 2563
“จุรินทร์”ประสานเอกชน ลดราคาข้าวถุงล็อต 2 อีก 18 ยี่ห้อ 104 รายการ สูงสุด 50% [กระทรวงพาณิชย์]
“จุรินทร์”ประสานเอกชน ลดราคาข้าวถุงล็อต 2 อีก 18 ยี่ห้อ 104 รายการ สูงสุด 50%
“จุรินทร์”จับมือผู้ผลิตข้าวสาร ลดราคาข้าวถุง ช่วยประชาชนล็อต 2 เพิ่มเติมอีก 18 ยี่ห้อ รวม 104 รายการ ลดราคาสูงสุดถึง 50% เริ่มวันนี้สิ้นสุด 30 มิ.ย.63 พร้อมแย้ม 25 เม.ย.นี้ จะเปิดตัวโครงพาณิชย์ลดราคาช่วยประชาชนล็อตที่ 2 คาดมีสินค้าอุปโภคบริโภคอีกกว่า 100 รายการมาลดราคา
นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยในการเปิดตัวโครงการพาณิชย์ลดราคาข้าวช่วยประชาชน ร่วมกับนายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ ว่า การดำเนินการปรับลดรคาข้าวสารบรรจุถุงในครั้งนี้ เป็นโครงการต่อเนื่อง หลังจากที่กระทรวงพาณิชย์ได้ร่วมมือกับภาคเอกชนลดราคาข้าวสารบรรจุถุงมาแล้วเมื่อวันที่ 16 เม.ย.2563 ที่ผ่านมา โดยครั้งนี้ มีผู้ประกอบการข้าวถุงจำนวน 18 ยี่ห้อ นำข้าวสาร 7 ชนิด มาลดราคาเพิ่มเติม ทำให้มีข้าวถุงที่จะลดราคารวม 104 รายการ  โดยลดราคาสูงสุดถึง 50% เริ่มตั้งแต่วันที่ 22 เม.ย.ถึง 30 มิ.ย.2563 เป็นอย่างต่ำ เพราะจะมีบางรายการที่จะลดต่อเนื่องต่อไปอีกระยะหนึ่ง
สำหรับภาคเอกชนผู้ผลิตและจำหน่ายข้าวบรรจุถุงที่มาร่วมลดราคากับกระทรวงพาณิชย์ในครั้งนี้ประกอบด้วย 18 ยี่ห้อ ได้แก่ 1.ข้าวตราฉัตร 2.ข้าวตรามาบุญครอง 3.ข้าวตราแสนดี 4.ข้าวตราพนมรุ้ง 5.ข้าวตราปิ่นเงิน 6.ข้าวตราหงษ์ทอง 7.ข้าวตราเบญจรงค์ 8.ข้าวตราบัวชมพู 9.ข้าวตราพันธุ์ดี 10.ข้าวตราดอกบัว ตงฮั้ว 11.ข้าวตราซันลี 12.ข้าวตราธรรม 13.ข้าวตราไก่แจ้ 14.ข้าวตราเอโร่ 15.ข้าวตรา Tesco 16.ข้าวตรา Big C 17.ข้าวตราท็อปส์/มายช้อยส์ และ 18.ข้าวตรา HFM
“ทั้งหมดนี้ คือ 18 แบรนด์ ที่มาร่วมลดราคาข้าวสารถุงกับกระทรวงพาณิชย์ เพื่อช่วยพี่น้องประชาชนในช่วงภาวะวิกฤตโควิด-19 เป็นการช่วยลดค่าครองชีพ และนอกจากผู้ผลิตและจำหน่าย 18 ยี่ห้อนี้แล้ว ยังมีห้างโมเดิร์นเทรดที่จะเป็นผู้จำหน่ายข้าวถุงที่มาร่วมลดราคาทั้งหมด 5 ห้างด้วยกันประกอบด้วย 1.บิ๊กซี ซูเปอร์เซ็นเตอร์ 2.สยามแม็คโคร 3.เทสโก้ โลตัส 4.ท็อปส์ มาร์เก็ต 5.เดอะมอลล์ ทั้งหมดมาร่วมเป็นจุดกระจายข้าวสารถุงที่มาร่วมโครงการกับกระทรวงพาณิชย์ จึงขอขอบคุณทั้ง 18 แบรนด์ ที่ได้กรุณามาร่วมกับกระทรวงพาณิชย์ในครั้งนี้”นายจุรินทร์กล่าว
นายจุรินทร์กล่าวว่า วันที่ 25 เม.ย.2563 กระทรวงพาณิชยาจะเปิดตัวโครงการพาณิชย์ลดราคาช่วยประชาชน ล็อตที่ 2 โดยจะมีการลดราคาสินค้าใน 6 กลุ่ม ได้แก่ หมวดอาหารและเครื่องดื่ม อาหารปรุงสำเร็จแช่แข็ง ซอสปรุงรส  ของใช้ในชีวิตประจำวัน ของใช้ชำระร่างกาย และผลิตภัณฑ์ซักล้าง เพิ่มเติมจากเดิมที่ลดไปแล้ว 72 รายการ ตั้งแต่ 5-58% โดยคาดว่าจะมีสินค้าเพิ่มขึ้นมากกว่า 100 รายการ เพื่อช่วยลดภาระค่าครองชีพให้กับประชาชนในช่วงประสบวิกฤตโควิด-19 เพิ่มเติม

ที่มา : https://www.thaigov.go.th/news/contents/details/29536
