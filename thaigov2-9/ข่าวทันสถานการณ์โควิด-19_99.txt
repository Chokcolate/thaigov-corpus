รัฐบาลไทย-ข่าวทำเนียบรัฐบาล-การรถไฟแห่งประเทศไทยชี้แจงกรณีการแจกสิ่งของที่สถานีรถไฟยะลา [กระทรวงคมนาคม]

วันศุกร์ที่ 17 เมษายน 2563
พิมพ์
การรถไฟแห่งประเทศไทยชี้แจงกรณีการแจกสิ่งของที่สถานีรถไฟยะลา [กระทรวงคมนาคม]
การรถไฟแห่งประเทศไทยชี้แจงกรณีการแจกสิ่งของที่สถานีรถไฟยะลา
ฉบับที่ 395/2563
การรถไฟแห่งประเทศไทยชี้แจงกรณีการแจกสิ่งของที่สถานีรถไฟยะลา
การรถไฟแห่งประเทศไทย (รฟท.) กระทรวงคมนาคม ชี้แจงกรณีตามที่ได้ปรากฏภาพข่าวในสื่อโซเชียลมีเดีย ของผู้ใช้นามว่า Jessada Denduangboripant เกี่ยวกับการบริจาคสิ่งของที่สถานีรถไฟยะลา จนทำให้เกิดการเบียดเสียด ซึ่งถือเป็นการไม่ปฏิบัติตามมาตรการเว้นระยะห่างทางสังคม (Social Distancing) เพราะจะทำให้เกิดการแพร่ระบาดของโรคติดเชื้อไวรัสโคโรนา 2019 (COVID–19) นั้น
รฟท. ได้ขอเรียนชี้แจงว่า กรณีที่มีการแจกสิ่งของให้กับประชาชนที่ได้รับความเดือดร้อนจากการแพร่ระบาดของโรคติดเชื้อไวรัส COVID–19 จนทำให้เกิดการเบียดเสียดจากการต่อแถวเพื่อรับสิ่งของ นั้น จากการสอบถามพนักงานที่สถานียะลา ซึ่งเป็นพนักงานที่ปฏิบัติการประจำอยู่ในพื้นที่ภาคใต้ ทราบว่า มีเจตนาที่ต้องการจะช่วยเหลือสังคม จากเหตุการณ์การแพร่ระบาดของเชื้อไวรัสดังกล่าว แต่เนื่องจากมีผู้มารอรับสิ่งของเป็นจำนวนมากกว่าที่ได้เตรียมการไว้ จึงทำให้เกิดภาพตามที่ปรากฏในสื่อโซเชียลมีเดีย
จากเหตุการณ์ดังกล่าว รฟท. ในฐานะหน่วยงานต้นสังกัดไม่ได้มีการสั่งการ หรือรับแจ้งการจัดกิจกรรมดังกล่าวแต่อย่างใด แต่ในฐานะเป็นหน่วยงานของรัฐและเป็นหน่วยงานที่ต้องให้บริการกับประชาชนต้องขออภัยกับเหตุการณ์ที่เกิดขึ้น ทั้งนี้ จะได้ทำการสอบสวนข้อเท็จจริงต่อไป พร้อมกันนี้ได้กำชับให้พนักงานกลุ่มดังกล่าว และพนักงานที่ปฏิบัติหน้าที่ประจำสถานีทุกคนให้ถือปฏิบัติตามมาตรการ Social Distancing และขอยืนยันเกี่ยวกับการปฏิบัติตามมาตรการดังกล่าวตามข้อกําหนด ฉบับที่ 1 ลงวันที่ 25 มีนาคม 2563 ซึ่งออกตามพระราชกําหนดการบริหารราชการในสถานการณ์ฉุกเฉิน พ.ศ. 2548 โดยขอให้พนักงานทุกคนถือปฏิบัติอย่างเคร่งครัดต่อไป

ที่มา : https://www.thaigov.go.th/news/contents/details/29294
