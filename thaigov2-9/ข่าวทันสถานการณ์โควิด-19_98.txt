รัฐบาลไทย-ข่าวทำเนียบรัฐบาล-“พาณิชย์”จับรายวัน รวบผู้กระทำความผิดหน้ากากอนามัย 6 ราย ขายไข่ไก่แพง 1 ราย [กระทรวงพาณิชย์]

วันศุกร์ที่ 17 เมษายน 2563
“พาณิชย์”จับรายวัน รวบผู้กระทำความผิดหน้ากากอนามัย 6 ราย ขายไข่ไก่แพง 1 ราย [กระทรวงพาณิชย์]
“พาณิชย์”จับรายวัน รวบผู้กระทำความผิดหน้ากากอนามัย 6 ราย ขายไข่ไก่แพง 1 ราย
“พาณิชย์”แถลงผลจับกุมหน้ากากอนามัยรายวัน รอบนี้จับเพิ่มได้อีก 6 ราย เป็นร้านขายยาจำหน่ายราคาแพงเกินควร และเจอขายในเฟซบุ๊กขายเกินราคาที่กำหนด ที่เหลือผิดข้อหาไม่ปิดป้ายแสดงราคา รวมยอดทั้งหมดเพิ่มเป็น 342 ราย ส่วนไข่ไก่ แม้สถานการณ์ดีขึ้น แต่ยังมีพวกเอาเปรียบ จับเพิ่มได้ 1 ราย รวมเป็น 27 ราย
นางลลิดา จิวะนันทประวัติ รองโฆษกกระทรวงพาณิชย์ เปิดเผยถึงผลการปฏิบัติการกรณีสินค้าอุปโภคบริโภคและเวชภัณฑ์ของกระทรวงพาณิชย์ว่า วันที่ 16 เม.ย.2563 ที่ผ่านมา กระทรวงพาณิชย์ได้ร่วมกับหน่วยงานที่เกี่ยวข้อง ดำเนินการจับกุมผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 สามารถจับกุมผู้กระทำความผิดกรณีหน้ากากอนามัย เจลล้างมือและแอลกอฮอล์ เพิ่มอีก 6 ราย แบ่งเป็นกรุงเทพฯ 1 ราย และต่างจังหวัด 5 ราย ทำให้ยอดจับกุมเพิ่มขึ้นเป็น 342 ราย แยกเป็นกรุงเทพฯ 160 ราย และต่างจังหวัด 182 ราย
ทั้งนี้ รายละเอียดการจับกุมในส่วนของกรุงเทพฯ 1 ราย เป็นการจับกุมร้านขายยา มีการจำหน่ายหน้ากากอนามัยแบบธรรมดาสีฟ้า บรรจุกล่องละ 50 ชิ้น ราคากล่องละ 890 บาท เฉลี่ยชิ้นละ 17.80 บาท แจ้งข้อหากระทำความผิดจำหน่ายหน้ากากอนามัยราคาสูงเกินสมควร ตามมาตรา 29 ส่วนในต่างจังหวัด 5 ราย แยกเป็นการกระทำความผิดตามมาตรา 28 จำหน่ายหน้ากากอนามัยโดยไม่ปิดป้ายแสดงราคาขาย 4 ราย ได้แก่ จังหวัดเพชรบูรณ์ 1 ราย จังหวัดสกลนคร 1 ราย จังหวัดสมุทรสาคร 1 ราย และจังหวัดอุดรธานี 1 ราย (จำหน่ายผ่านทางเฟซบุ๊ก) และในจังหวัดอุดรธานี 1 ราย กระทำความผิดจำหน่ายหน้ากกากอนามัยผ่านทางเฟซบุ๊ก แจ้งข้อหาจำหน่ายหน้ากากอนามัยสูงเกินราคาที่กำหนด ตามมาตรา 25
สำหรับโทษที่ผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 ข้อหาขายเกินราคาควบคุม มาตรา 25 (1) มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ข้อหาไม่แจ้งต้นทุนราคาซื้อ ราคาจำหน่าย ปริมาณการผลิต ปริมาณคงเหลือ ตามมาตรา 25 (5) มีโทษจำคุกไม่เกิน 1 ปี หรือปรับ ไม่เกิน 20,000 บาท หรือทั้งจำทั้งปรับ และปรับไม่เกินวันละ 2,000 บาท ตลอดเวลาที่ฝ่าฝืนหรือจนกว่าจะแจ้ง มาตรา 28 ข้อหาไม่ปิดป้ายแสดงราคาขาย มีอัตราโทษปรับไม่เกิน 1 หมื่นบาท และมาตรา 29 ข้อหาขายแพงเกินสมควรมีอัตราโทษจำคุกไม่เกิน 7 ปี ปรับไม่เกิน 1.4 แสนบาท หรือทั้งจำทั้งปรับ
ส่วนไข่ไก่ แม้สถานการณ์ภาพรวมจะดีขึ้น แต่กระทรวงพาณิชย์ ยังคงติดตามตรวจสอบ และดำเนินการจับกุมผู้กระทำความผิดตามข้อร้องเรียนอย่างต่อเนื่อง โดยสามารถจับกุมผู้กระทำความผิดจำหน่ายไข่ไก่ราคาแพงเกินสมควรเพิ่ม 1 ราย ในจังหวัดราชบุรี ทำให้สถิติการจับกุมดำเนินคดีเรื่องไข่ไก่ทั่วประเทศ เพิ่มขึ้นเป็น 27 ราย
“ขอย้ำเตือนผู้ที่มีพฤติกรรมกักตุนสินค้า ค้ากำไรเกินควร และเอารัดเอาเปรียบประชาชน ไม่ว่าจะเป็นสินค้าหน้ากากอนามัย เจลล้างมือ และแอลกอฮอล์ รวมถึงสินค้าจำเป็นอื่นๆ ในช่วงสถานการณ์การแพร่ระบาดของเชื้อไวรัสโควิด-19 หากมีการตรวจสอบพบจะถูกดำเนินคดีขั้นเด็ดขาด โดยผู้บริโภคพบเห็นการกักตุนหรือค้ากำไรเกินควร สามารถร้องเรียนได้ที่สายด่วนกรมการค้าภายใน 1569 และในต่างจังหวัดร้องเรียนได้ที่สำนักงานพาณิชย์จังหวัด หรือศูนย์ดำรงธรรมจังหวัด”นางลลิดากล่าว
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/29292
