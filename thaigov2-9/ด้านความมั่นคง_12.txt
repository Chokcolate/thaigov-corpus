รัฐบาลไทย-ข่าวทำเนียบรัฐบาล-“บิ๊กป้อม” ประชุมบอร์ด กมช. เร่งเดินหน้าไซเบอร์ซิเคียวริตี้

วันจันทร์ที่ 20 เมษายน 2563
“บิ๊กป้อม” ประชุมบอร์ด กมช. เร่งเดินหน้าไซเบอร์ซิเคียวริตี้
“บิ๊กป้อม” ประชุมบอร์ด กมช. เร่งเดินหน้าไซเบอร์ซิเคียวริตี้
“บิ๊กป้อม” นำประชุมบอร์ด กมช. เร่งพิจารณา 2 เรื่องสำคัญหนุนเดินหน้าด้านรักษาความมั่นคงปลอดภัยไซเบอร์ให้มีประสิทธิภาพตามที่กฎหมายไซเบอร์กำหนด
วันนี้ (17 เม.ย.) พล.อ.ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการรักษาความมั่นคงปลอดภัยไซเบอร์แห่งชาติ (กมช.) ครั้งที่ 2/2563 ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล โดยที่ประชุมมีการพิจารณาใน 2 หัวข้อที่ต้องเร่งดำเนินการตามที่กฎหมายไซเบอร์กำหนดคือ เรื่องการแต่งตั้งกรรมการผู้ทรงคุณวุฒิ ในคณะกรรมการกำกับดูแลด้านความมั่นคงปลอดภัยไซเบอร์ (กกม.) เพื่อทำหน้าที่ติดตามการดำเนินงานตามนโยบายและแผนสำคัญๆ ให้เป็นไปตามทิศทางที่ กมช. ได้กำหนดไว้ และหน้าที่หลักสำคัญอีกประการหนึ่งคือ การดูแลและดำเนินการเพื่อรับมือกับภัยคุกคามทางไซเบอร์ และเรื่องพิจารณาเห็นชอบประกาศ กมช. เรื่อง หลักเกณฑ์การแต่งตั้งเลขาธิการ เพื่อให้เกิดกลไกการขับเคลื่อน สกมช. ซึ่งถือเป็นอำนาจหน้าที่ที่สำคัญในห้วงแรกของ กมช.
โดยเรื่องการแต่งตั้งกรรมการผู้ทรงคุณวุฒิใน กกม. เพื่อให้ กกม. สามารถทำหน้าที่ ที่กฎหมายไซเบอร์กำหนดได้อย่างมีประสิทธิภาพต่อไป ซึ่งมาตรา 12 แห่ง พ.ร.บ. ไซเบอร์ฯ กำหนดให้ กกม.มีกรรมการผู้ทรงคุณวุฒิจำนวนไม่เกิน 4 คน โดยที่ประชุมวันนี้ร่วมกันพิจารณาคัดเลือกผู้ที่ได้รับการสรรหาเพื่อพิจารณาแต่งตั้งเป็นกรรมการผู้ทรงคุณวุฒิทั้ง 4 ด้าน ได้แก่ ด้านการรักษาความมั่นคงปลอดภัยไซเบอร์, ด้านเทคโนโลยีสารสนเทศและการสื่อสาร, ด้านวิทยาศาสตร์ หรือด้านวิศวกรรมศาสตร์ และด้านกฎหมาย ด้านละ 1 คน
สำหรับการพิจารณาประกาศคณะกรรมการการรักษาความมั่นคงปลอดภัยไซเบอร์แห่งชาติ เรื่อง หลักเกณฑ์การแต่งตั้งเลขาธิการคณะกรรมการการรักษาความมั่นคงปลอดภัยไซเบอร์ ได้ให้ความเห็นชอบตามที่มีการเสนอในที่ประชุม เพื่อเตรียมการให้เกิดกลไกการขับเคลื่อน สกมช. ในขั้นตอนต่อจากนี้ไป
“จากการประชุมในวันนี้ กมช. ได้รับทราบความคืบหน้าในการดำเนินการด้านการรักษาความมั่นคงปลอดภัยไซเบอร์ของ สกมช. และพิจารณาให้ความเห็นชอบในประเด็นต่างๆ นั้น ถือได้ว่าเป็นการสร้างและผลักดันความคืบหน้าในการขับเคลื่อนกลไกการรักษาความมั่นคงปลอดภัยไซเบอร์ของประเทศ 2 เรื่องสำคัญด้วยกัน คือ 1. การแต่งตั้งกรรมการผู้ทรงคุณวุฒิใน กกม. และ 2. เห็นชอบประกาศ กมช.เรื่อง วิธีการ หลักเกณฑ์การแต่งตั้งเลขาธิการ เพื่อเตรียมการให้เกิดกลไกการขับเคลื่อน สกมช.ในขั้นตอนต่อไป” พล.อ.ประวิตรกล่าว
ขณะเดียวกัน ที่ประชุมยังได้รับรายงานภาพรวมความคืบหน้าของการเตรียมจัดตั้ง สำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) ในช่วง 3 ที่ผ่านมา และความคืบหน้าการสรรหากรรมการผู้ทรงคุณวุฒิในคณะกรรมการบริหาร สกมช. (กบส.)
************

ที่มา : https://www.thaigov.go.th/news/contents/details/29359
