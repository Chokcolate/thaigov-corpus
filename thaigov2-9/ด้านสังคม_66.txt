รัฐบาลไทย-ข่าวทำเนียบรัฐบาล-พม. ร่วมกับ มท. เตรียมลงพื้นที่สำรวจข้อมูลจริง เร่งช่วยเหลือประชาชนเดือดร้อนที่ไม่ได้รับเงินเยียวยาจากรัฐ 5,000 บาท

วันศุกร์ที่ 24 เมษายน 2563
พม. ร่วมกับ มท. เตรียมลงพื้นที่สำรวจข้อมูลจริง เร่งช่วยเหลือประชาชนเดือดร้อนที่ไม่ได้รับเงินเยียวยาจากรัฐ 5,000 บาท
พม. ร่วมกับ มท. เตรียมลงพื้นที่สำรวจข้อมูลจริง เร่งช่วยเหลือประชาชนเดือดร้อนที่ไม่ได้รับเงินเยียวยาจากรัฐ 5,000 บาท
วันนี้ (24 เม.ย. 63) เวลา 13.30 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาวถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันนี้ คณะผู้บริหารกระทรวงการพัฒนาสังคมและความมั่นคงของมนุษย์ (พม.) ได้ประชุมร่วมกับผู้แทนจากสำนักนายกรัฐมนตรี และกระทรวงมหาดไทย (มท.) เพื่อเตรียมสำรวจพื้นที่จริงในทุกหมู่บ้านว่ามีกลุ่มเป้าหมายและประชาชนที่ได้รับความเดือดร้อนจากการแพร่ระบาดของโรคติดเชื้อไวรัสโคโรน่า 2019 (โควิด-19) ที่ยังตกหล่นไม่ได้รับการช่วยเหลือจากมาตรการต่างๆ ของหน่วยงานภาครัฐ และร่วมหาแนวทางการดำเนินงานและแบ่งหน้าที่ตามนโยบาย เราไม่ทิ้งกัน และเราจะไม่ทิ้งใครไว้ข้างหลัง ของพลเอก ประยุทธ์ จันทร์โอชา นายกรัฐมนตรี ทั้งนี้ กระทรวง พม. จะดำเนินการสำรวจให้แล้วเสร็จภายในวันที่ 10 พ.ค. 2563 ส่วนกระทรวงมหาดไทย จะดำเนินการสำรวจให้แล้วเสร็จภายในวันที่ 15 พ.ค. 2563 โดยจะนำข้อมูลทั้งหมดมาเชื่อมโยงกับทุกกระทรวง เพื่อดูแลประชาชนที่เดือดร้อนให้ครอบคลุมได้มากที่สุด และหลังจากนั้นกระทรวง พม. จะประชุมหาแนวทางช่วยเหลือในส่วนของประชาชนกลุ่มเปราะบางที่กระทรวง พม. ต้องดูแล โดยจะพิจารณาว่ามีงบประมาณอะไรบ้างที่สามารถนำมาช่วยเหลือประชาชนในช่วงวิกฤตินี้ได้ ซึ่งนายกรัฐมนตรีมีความห่วงใยประชาชนทุกคนว่า คนที่หลุดจากระบบของการได้รับสิทธิตามมาตรการเยียวยา 5,000 บาท จะมีการตรวจสอบว่ายังมีอาชีพอิสระอะไรอีกบ้าง ที่นอกเหนือจากเกษตรกรที่ยังไม่ได้รับความช่วยเหลือ โดยต้องไปสำรวจรวบรวมข้อมูลมาให้หมด ซึ่งกระทรวงมหาดไทย (มท.) จะดำเนินการสำรวจทุกหมู่บ้าน และกระทรวง พม. จะดำเนินการสำรวจทุกกลุ่มเป้าหมาย เพื่อให้เกิดการตกหล่นน้อยที่สุด โดยจะถามเป็นรายบุคคลทุกคน
นายจุติ กล่าวเพิ่มเติมว่า อย่างไรก็ตาม ได้เน้นย้ำว่า วันนี้ ทุกอย่างไม่เป็นปกติ เพราะอยู่ในภาวะวิกฤติ จึงขอให้ข้าราชการและเจ้าหน้าที่ของกระทรวง พม. ทุกคนจับมือกับเครือข่ายและอาสาสมัครพัฒนาสังคมและความมั่นคงของมนุษย์ (อพม.) ทำงานร่วมกัน เพื่อช่วยเหลือประชาชนอย่างเต็มที่ และคิดว่าความเดือดร้อนที่เกิดขึ้นนี้ เป็นเสมือนความเดือดร้อนของครอบครัวตัวเอง ดังนั้น การทำงานทุกอย่างขอให้ลดขั้นตอนและให้เข้าถึงประชาชนโดยเร็วที่สุด ทั้งเงินและทรัพยากรที่มีอยู่ทั้งหมด

ที่มา : https://www.thaigov.go.th/news/contents/details/29707
