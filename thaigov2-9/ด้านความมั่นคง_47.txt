รัฐบาลไทย-ข่าวทำเนียบรัฐบาล-กกจ. ชวนแรงงานไทย ทำงานภาคประมง

วันพฤหัสบดีที่ 30 เมษายน 2563
พิมพ์
กกจ. ชวนแรงงานไทย ทำงานภาคประมง
กรมการจัดหางาน แจ้งช่องทางทำเงินช่วงโควิด ชวนทำงานในกิจการประมงทะเล ปัจจุบันยังมีความต้องการกว่า 50,000 อัตรา
เมื่อวันที่ 30 เมษายน 2563  นายสุชาติ พรชัยวิเศษกุล อธิบดีกรมการจัดหางาน  กล่าวว่า ได้รับแจ้งจากสมาคมการประมงแห่งประเทศไทย ประกาศรับสมัครแรงงานไทยทำงานในภาคประมงทะเล พร้อมเผย ปัจจุบัน ยังมีความต้องการแรงงาน จำนวนกว่า 50,000 อัตรา เช่น ตำแหน่งนายท้ายเรือ/นายเรือ ผู้ช่วยนายท้ายเรือ ช่างเครื่อง และกรรมกร/ลูกเรือ เป็นต้น ค่าจ้างและสวัสดิการต่างๆ ที่ได้รับจะเป็นไปตามที่กฎหมายกำหนด โดยผู้ที่สนใจสมัครงานดังกล่าว สามารถประสานโดยตรงได้ทาง หมายเลขโทรศัพท์ 02-452-0571-2 หรือทาง thaifisheries@windowslive.com  ทั้งนี้สามารถสอบถามรายละเอียดเพิ่มเติม ได้ที่   สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1-10 และสายด่วนกระทรวงแรงงาน โทร.1506 กด 2 กรมการจัดหางาน
“ การแพร่ระบาดของโควิด-19 ได้ส่งผลกระทบในทุกภาคส่วน รวมทั้ง ผลกระทบต่อภาคประมงทะเลทั้งในด้านการประกอบอาชีพ ด้านการตลาด และการดำรงชีวิตเป็นอย่างมาก ขณะเดียวกัน ยังพบว่ามีการขาดแคลนแรงงานในกลุ่มผู้ประกอบการประมง ซึ่งทางคณะกรรมการบริหารสมาคมการประมงแห่งประเทศไทย ได้ ขอให้รัฐบาล  ประชาสัมพันธ์ให้แรงงานไทยที่ว่างงานจากสถานการณ์การแพร่ระบาดดังกล่าว มาทำงานในกิจการประมงทะเล ซึ่งนับได้ว่าเป็นอีกหนึ่งช่องทางให้ผู้ว่างงานได้เลือกประกอบอาชีพ เพื่อมีรายได้ เลี้ยงตนเองและครอบครัว อีกทั้งยังเป็นการส่งเสริมให้เกิดการจ้างงาน และลดปัญหาการขาดแคลนแรงงาน ด้วย ” นายสุชาติฯ กล่าว

ที่มา : https://www.thaigov.go.th/news/contents/details/30091
