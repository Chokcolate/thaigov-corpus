รัฐบาลไทย-ข่าวทำเนียบรัฐบาล-รมช.มนัญญา สละเงินส่วนตัว แรงน้ำใจ สหกรณ์เกษตรฯ มอบข้าว อ.ส.ค. มอบนม ร่วมทัพจัดส่งถุงยังชีพ 4 พันชุด แทนความห่วงใยในพื้นที่ 3 จว.ชายแดนใต้

วันศุกร์ที่ 17 เมษายน 2563
รมช.มนัญญา สละเงินส่วนตัว แรงน้ำใจ สหกรณ์เกษตรฯ มอบข้าว อ.ส.ค. มอบนม ร่วมทัพจัดส่งถุงยังชีพ 4 พันชุด แทนความห่วงใยในพื้นที่ 3 จว.ชายแดนใต้
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ประธานในพิธีเปิดงาน “ส่งความห่วงใย ถึงพี่น้องไทยไทยใน 3 จังหวัดชายแดนใต้ สู้ภัยโควิด -19” พร้อมทั้งถ่ายทอดสัญญาณทางไกลผ่านระบบ Video Conference ณ ห้องประชุม กระทรวงเกษตรและสหกรณ์
รมช.มนัญญา สละเงินส่วนตัว แรงน้ำใจ สหกรณ์เกษตรฯ มอบข้าว อ.ส.ค. มอบนม ร่วมทัพจัดส่งถุงยังชีพ 4 พันชุด แทนความห่วงใยในพื้นที่ 3 จว.ชายแดนใต้
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมทั้งผู้บริหารกรมส่งเสริมสหกรณ์ กรมตรวจบัญชีสหกรณ์ กรมวิชาการเกษตร องค์การส่งเสริมกิจการโคนมแห่งประเทศไทย (อ.ส.ค.) ร่วมกันบรรจุเครื่องอุปโภคบริโภคซึ่งจำเป็นต่อการดำรงชีพ ซึ่งได้รับมอบจากขบวนการสหกรณ์ และสหกรณ์การเกษตร 4 แห่ง ร่วมกันบริจาคข้าวสารรวมจำนวนทั้งสิ้น 20 ตันได้แก่
⁃ สหกรณ์การเกษตรวิสัย จำกัด จังหวัดร้อยเอ็ด
⁃ สหกรณ์การเกษตรปักธงชัย จำกัด จังหวัดนครราชสีมา
⁃ สหกรณ์การเกษตรพรหมพิราม จำกัด จังหวัดพิษณุโลก และ
⁃ สหกรณ์การเกษตรเมืองอุตรดิตถ์ จำกัด จังหวัดอุตรดิตถ์
โดยการนี้รัฐมนตรีช่วยว่าการกระทรวงเกษตรและสหกรณ์ได้สละเงินส่วนตัว เพื่อจัดหาเครื่องอุปโภคบริโภคที่จำเป็นต่อการดำรงชีพ อาทิ น้ำตาลทราย ปลากระป๋อง บะหมี่กึ่งสำเร็จรูป น้ำหวานเข้มข้นเฮลบลูบอยด์ เกลือ อินทผาลัม หน้ากากผ้า และได้รับบริจาค นมไทย-เดนมาร์ค ของ อ.ส.ค. มาร่วมสมทบ  ซึ่งได้บรรจุลงถุงยังชีพจำนวน 4,000 ชุด เพื่อนำไปแจกจ่ายให้กับพี่น้องสมาชิกสหกรณ์ในพื้นที่ 3 จังหวัดชายแดนภาคใต้กว่า 6,000 คน ที่ได้รับความเดือดร้อนหลังถูกสั่งปิดหมู่บ้าน 110 แห่ง ใน 21 อำเภอ เพื่อให้มีอาหารและของใช้ไว้ในช่วงระยะเก็บตัว เพื่อสกัดกั้นการแพร่ระบาดของโรคไวรัสโควิด – 19 ซึ่งเป็นพื้นที่เสี่ยงต่อการแพร่ระบาดเนื่องจากมีเขตชายแดนติดต่อกับประเทศมาเลเซีย และการถือศีลอดในช่วงเดือนรอมฎอนตั้งแต่วันที่ 24 หรือ 25 เมษายน ถึง 23 – 24 พฤษภาคม 2563 ที่จะถึงนี้ เป็นช่วงเวลาที่เข้าสู่เดือนรอมฎอนหรือเดือนศีลอดโดยจะดำเนินการส่งมอบไปยัง จังหวัดนราธิวาส ปัตตานี และยะลา โดยมีผู้ว่าราชการจังหวัด รองผู้ว่าราชการจังหวัด เจ้าหน้าที่สหกรณ์จังหวัด ตัวแทนสหกรณ์และกลุ่มเกษตรกรในพื้นที่ เข้ารับมอบถุงยังชีพและเข้าร่วมรับฟังการถ่ายทอดสัญญาณทางไกลผ่านระบบ Video Conference
จากนั้นได้มีการถ่ายทอดสดการปล่อยขบวนรถกระจายถุงยังชีพ เพื่อนำไปแจกจ่ายให้กับสมาชิกสหกรณ์ใน 3 จังหวัดภาคใต้ นราธิวาส ปัตตานี และยะลา 21 อำเภอ 110 หมู่บ้าน  ผ่านระบบ Video Conference  ซึ่งมอบไปยังนายอำเภอและผู้แทนสหกรณ์ในพื้นที่นำไปส่งมอบให้กับสมาชิกสหกรณ์ที่ได้รับความเดือดร้อน เป็นการแสดงถึงพลังความรักความสามัคคีของขบวนการสหกรณ์ที่มีการเอื้ออาทรซึ่งกันและกัน แม้อยู่ต่างพื้นที่ รวมถึงสร้างขวัญกำลังใจให้พี่น้อง 3 จังหวัดชายแดนใต้ สามารถผ่านพ้นช่วงวิกฤตของสถานการณ์ไวรัสโควิด –19 ได้อย่างปลอดภัยต่อไป

ที่มา : https://www.thaigov.go.th/news/contents/details/29306
