รัฐบาลไทย-ข่าวทำเนียบรัฐบาล-“จุรินทร์”เร่งกระจายผลไม้ คิกออฟขายในรถพุ่มพวงส่งตรงถึงบ้าน พร้อมสั่งลุยทางออนไลน์ [กระทรวงพาณิชย์]

วันศุกร์ที่ 17 เมษายน 2563
“จุรินทร์”เร่งกระจายผลไม้ คิกออฟขายในรถพุ่มพวงส่งตรงถึงบ้าน พร้อมสั่งลุยทางออนไลน์ [กระทรวงพาณิชย์]
“จุรินทร์”เร่งกระจายผลไม้ คิกออฟขายในรถพุ่มพวงส่งตรงถึงบ้าน พร้อมสั่งลุยทางออนไลน์
“จุรินทร์”เดินหน้าเร่งกระจายผลไม้ หลังผลผลิตเริ่มออกสู่ตลาด คิกออฟนำใส่รถพุ่มพวงออกวิ่งขายตามหมู่บ้าน ชุมชน พ่วงด้วยสินค้าจำเป็นต่อการครองชีพ ทั้งผักสด ข้าวสาร อาหารแห้ง เจลล้างมือ พร้อมเพิ่มช่องทางขายทั้งออฟไลน์ และทางออนไลน์ที่ต้องเน้นมากขึ้น ส่วนตลาดส่งออก เตรียมเชิญผู้ซื้อผู้นำเข้าเจรจาซื้อขายทางออนไลน์ ดันขายบนแพลตฟอร์มดังระดับโลกทั้งในจีน อินเดีย สิงคโปร์ และสหรัฐฯ
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังเป็นประธานปล่อยรถเร่ (รถพุ่มพวง)​ โครงการธงฟ้าฝ่าภัย​ COVID-19 ที่ลาน S5 อาคารเอนกประสงค์ ตลาดไท จังหวัดปทุมธานี ว่า กระทรวงพาณิชย์ได้เริ่มเร่งกระจายผลไม้และผักสดให้ออกไปสู่ผู้บริโภคผ่านช่องทางต่างๆ เพิ่มมากขึ้น โดยเบื้องต้นจะเน้นการกระจายผลไม้ที่เริ่มทยอยออกมาแล้วในประเทศผ่านช่องทางปกติ หรือทางออฟไลน์ เช่น ขายที่ตลาด ซุปเปอร์มาร์เก็ต และเพิ่มการขายผ่านรถพุ่มพวงเช่นที่มาเปิดตัวในวันนี้
“ขณะนี้ต้องช่วยกระตุ้นการบริโภคในประเทศให้มากขึ้น รวมทั้งหาทางช่วยกระจายสินค้าออกไปให้ถึงประชาชนได้โดยเร็วที่สุดและถูกที่สุด เพราะมาตรการดูแลไวรัสโควิด-19 ไม่ให้แพร่กระจาย ทำให้ประชาชนออกมาซื้อสินค้าได้น้อยลงกว่าปกติ กระทรวงพาณิชย์จึงเห็นว่า ต้องใช้วิธีเอาของไปให้ลูกค้ามากขึ้น แทนที่จะรอให้ลูกค้ามาหาซื้อของเหมือนเคย ในวันนี้ จึงได้เพิ่มทางเลือกนำผักและผลไม้ใส่รถเร่ธงฟ้าฝ่าภัยโควิด-19 ซึ่งเป็นอีกช่องทางหนึ่งที่จะนำสินค้าไปหาลูกค้าถึงบ้านและชุมชน”
ทั้งนี้ รถเร่ธงฟ้าฝ่าภัยโควิด ไม่ได้ขายแต่ผักและผลไม้ แต่เป็นรถที่จะนำสินค้าอุปโภคบริโภคสำคัญ เช่น ไข่ไก่เบอร์ 3 บะหมี่กึ่งสำเร็จรูป น้ำมันปาล์ม เจลล้างมือ ปลากระป๋อง ข้าวหอมไทย ไปขายให้แก่ประชาชนที่จุดใกล้บ้านเพื่ออำนวยความสะดวก และบรรเทาปัญหาความเดือดร้อนของพี่น้องเกษตรกรผู้ปลูกผลไม้และผักไปด้วยพร้อมกัน โดยรถเร่กับข้าวและผลไม้ ที่มีเข้าร่วมโครงการกับกระทรวงพาณิชย์มีจำนวน 350 คัน ซึ่งมั่นใจว่าจะเป็นแนวทางที่เสริมกับช่องทางการซื้อขายปกติได้เป็นอย่างดี
อย่างไรก็ตาม ขณะนี้ผลไม้เริ่มออกสู่ตลาดมากขึ้นแล้ว ซึ่งได้สั่งการให้พาณิชย์จังหวัด และกรมต่างๆ ร่วมกันหาแนวทางการกระจายผลไม้ในประเทศ โดยกำลังจัดทำฐานข้อมูลสำหรับผลไม้แต่ละชนิดทั้งอุปสงค์และอุปทานที่จะออกมา และเฟ้นหากลุ่มที่จะช่วยกระจายผลไม้ ซึ่งจะใช้กลไกลของสหกรณ์การเกษตรที่มีอยู่ทั่วประเทศมากกว่า 800 แห่งมาช่วยเสริมกับพาณิชย์จังหวัดในการรวบรวมผลไม้ แล้วจะขอความร่วมมือจากไปรษณีย์ไทยและแพลตฟอร์มออนไลน์ต่างๆ เช่น ลาซาด้า ช้อปปี้ จตุจักรมอลล์ ช่วยทำแคมเปญสนับสนุนการบริโภคผลไม้ไทยเกรดพรีเมี่ยม ซึ่งปกติจะส่งออก แต่ปีนี้จะได้กินของดีในราคาประหยัด และในด้านการตลาดก็จะระดมทั้งช่องทางปกติ เช่น ตลาดในชุมชน ร้านค้าธงฟ้า ซุปเปอร์มาร์เก็ต ร้านสะดวกซื้อ และช่องทางออนไลน์ ซึ่งช่องทางออนไลน์ จะมีการเปิดตัวพาร์ทเนอร์อีกครั้งในช่วงปลายเดือนเม.ย.2563
ส่วนในด้านการส่งออก ได้รับแจ้งจากทูตพาณิชย์ว่ามีคำสั่งซื้อผลไม้ไทยเข้ามาอย่างต่อเนื่อง รวมถึงสินค้าเกษตรอื่นๆ ซึ่งจะมีการผลักดันเพิ่มการส่งออกต่อไป และยังจะผลักดันให้มีการพบปะกันระหว่างผู้ซื้อ ผู้นำเข้าผลไม้กับผู้ขายของไทยผ่านทางออนไลน์ เพื่อผลักดันการส่งออกผลไม้ รวมทั้งจะเพิ่มการจำหน่ายผลไม้ไทยในแพลตฟอร์มชื่อดังระดับโลก เช่น Tmall ของจีน bigbasket.com ของอินเดีย Amazon.com ที่สิงคโปร์ และ cloudcommerce.com ของสหรัฐฯ เป็นต้น
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/29295
