รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ศึกษาธิการ​ หารือผู้บริหารโรงเรียนนานาชาติ เตรียมเปิดภาคเรียน 1 ก.ค. คำนึงถึงความปลอดภัยเด็กเป็นหลัก [กระทรวงศึกษาธิการ]

วันศุกร์ที่ 24 เมษายน 2563
พิมพ์
รัฐมนตรี​ว่าการ​กระทรวง​ศึกษาธิการ​ หารือผู้บริหารโรงเรียนนานาชาติ เตรียมเปิดภาคเรียน 1 ก.ค. คำนึงถึงความปลอดภัยเด็กเป็นหลัก [กระทรวงศึกษาธิการ]
รัฐมนตรี​ว่าการ​กระทรวง​ศึกษาธิการ​ หารือผู้บริหารโรงเรียนนานาชาติ เตรียมเปิดภาคเรียน 1 ก.ค. คำนึงถึงความปลอดภัยเด็กเป็นหลัก
เมื่อวันพฤหัสบ​ดี​ที่ 23 เมษายน​ 2563 นาย​ณัฏ​ฐ​พล​ ที​ป​สุวรรณ​ รัฐมนตรี​ว่าการ​กระทรวง​ศึกษาธิการ​ เป็นประธานการประชุมแนวปฏิบัติเกี่ยวกับการจัดการศึกษาของโรงเรียนนานาชาติ ผ่านระบบ VDO Conference โดยมีนายอรรถพล ตรึกตรอง เลขาธิการคณะกรรมการ​ส่งเสริมการศึกษาเอกชน ผู้บริหาร และผู้รับใบอนุญาตโรงเรียนนานาชาติ เข้าร่วมประชุม ณ ห้องประชุมราชวัลลภ​ กระทรวง​ศึกษาธิการ​
รมว.ศึกษาธิการ​ กล่าวว่า จากสถานการณ์การแพร่ระบาดของเชื้อไวรัส COVID-19 ในปัจจุบัน กระทรวงศึกษาธิการ​มีกำหนดเปิดภาคเรียนที่ 1 ปีการศึกษา 2563 ของสถานศึกษาในสังกัด ในวันที่ 1 กรกฎาคม​ 2563 เพื่อลดความเสี่ยงการแพร่ระบาดโรคในสถานศึกษา โดยคำนึงถึงความปลอดภัยของเด็กนักเรียนและประชาชนเป็นหลัก เนื่องจากหากเกิดการแพร่ระบาดในโรงเรียน โดยเฉพาะในเด็กเล็กจะส่งผลให้เจ้าหน้าที่สืบสวนโรคได้ยาก และควบคุมสถานการณ์​การแพร่ระบาดได้ยากขึ้น อีกทั้ง เด็กอาจจะนำเชื้อไปแพร่กระจายให้กับผู้สูงอายุที่อาศัยอยู่ในครอบครัวเดียวกันด้วย
สำหรับโรงเรียนนานาชาติที่ดำเนินการจัดการเรียนการสอนอยู่ในขณะนี้ ให้ใช้การเรียนการสอนรูปแบบออนไลน์ เพื่อป้องกันการแพร่ระบาดของโรคในชั้นเรียน ในส่วนของโรงเรียนที่ยังไม่มีความพร้อมในการสอนออนไลน์ ได้มอบหมายให้สำนักงานคณะกรรมการ​ส่งเสริม​การศึกษา​เอกชน​ (สช.) หารือกับสมาคมโรงเรียนนานาชาติแหประเทศไทย (International Schools Association of Thailand​: ISAT) พิจารณาให้ความช่วยเหลือ
"การตัดสินใจต่าง ๆ ขึ้นอยู่กับสถานการณ์และพื้นฐานข้อมูลที่น่าเชื่อถือจากทั่วโลก ยกตัวอย่างเช่น ไต้หวัน ซึ่งเป็นประเทศที่ยังมีการเปิดสอนในชั้นเรียนอยู่ เนื่องจากมีจำนวนผู้ป่วยลดลงและบางวันไม่พบจำนวนผู้ป่วยเพิ่มขึ้น ทำให้ไต้หวันควบคุมสถานการณ์​ได้ดี และสามารถเปิดเรียนได้ภายใต้มาตรการป้องกันและดูแล ทั้งนี้ กระทรวงศึกษาธิการ​จะประเมินสถานการณ์​ทุก ๆ 15 วัน เพื่อพิจารณากำหนดหรือปรับเปลี่ยนมาตรการต่าง ๆ จึงขอให้ทุกคนอดทนและปฏิบัติตนตามมาตรการ โดยเราทุกคนร่วมมือร่วมใจกันเดินมาถูกทางแล้ว ส่งผลให้สถานการณ์​การแพร่ระบาดของโรคดีขึ้นอย่างต่อเนื่อง" รมว.ศึกษาธิการ​ กล่าว
อรพรรณ ฤทธิ์​มั่น​: สรุป
นวรัตน์​ ราม​สูต​: เรียบเรียง
ยุทธ​พงศ์​ เลือก​กลั่น​ดี​: ถ่ายภาพ
กลุ่ม​ประชา​สัมพันธ์​ สร.: รายงาน
24/4/2563

ที่มา : https://www.thaigov.go.th/news/contents/details/29692
