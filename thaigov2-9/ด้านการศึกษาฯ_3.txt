รัฐบาลไทย-ข่าวทำเนียบรัฐบาล-กองทุนยุวสตาร์ทอัพ ลุยต่อโปรแกรม IDEATION INCENTIVE PROGRAM และ PRE-SEED ตั้งเป้าสนับสนุนทุนนิสิต นักศึกษา และบัณฑิตจบใหม่ รอบแรก 100 ราย

วันพุธที่ 22 เมษายน 2563
กองทุนยุวสตาร์ทอัพ ลุยต่อโปรแกรม IDEATION INCENTIVE PROGRAM และ PRE-SEED ตั้งเป้าสนับสนุนทุนนิสิต นักศึกษา และบัณฑิตจบใหม่ รอบแรก 100 ราย
กองทุนยุวสตาร์ทอัพ ลุยต่อโปรแกรม IDEATION INCENTIVE PROGRAM และ PRE-SEED ตั้งเป้าสนับสนุนทุนนิสิต นักศึกษา และบัณฑิตจบใหม่ รอบแรก 100 ราย
กองทุนยุวสตาร์ทอัพ ลุยต่อ โปรแกรม Ideation Incentive Program และโปรแกรมการเริ่มต้นสร้างธุรกิจนวัตกรรม (Pre-Seed)  ภายใต้กองทุนยุวสตาร์ทอัพ ตั้งเป้าสนับสนุนทุนนิสิต นักศึกษา และบัณฑิตจบใหม่ รอบแรก 100 ราย
กองทุนยุวสตาร์ทอัพ (Youth Startup Fund) ภายใต้โครงการยุวสร้างชาติ ดำเนินงานโดยสำนักงานนวัตกรรมแห่งชาติ (องค์การมหาชน) (NIA) และกองทุนพัฒนาผู้ประกอบการเทคโนโลยีและนวัตกรรม (TED Fund) เดินหน้าปั้นผู้ประกอบการรุ่นใหม่ ภายใต้โครงการ “การพัฒนาแนวคิดเพื่อสร้างรูปแบบธุรกิจนวัตกรรม (Ideation Incentive Program)” และโปรแกรมการเริ่มต้นสร้างธุรกิจนวัตกรรม (Pre-Seed) ร่วมกับศูนย์บ่มเพาะภายใต้โครงการยุววิสาหกิจเริ่มต้น (Certified Incubator) ทั้งภาครัฐและภาคเอกชน จำนวน 16 ศูนย์ ทั่วประเทศ กองทุนยุวสตาร์ทอัพ (Youth Startup Fund) ตั้งเป้าสนับสนุนทุนรอบแรก จำนวนไม่น้อยกว่า 100 ราย
ดร.พันธุ์อาจ ชัยรัตน์ ผู้อำนวยการสำนักงานนวัตกรรมแห่งชาติ (องค์การมหาชน) เผยว่า ขณะนี้ กองทุนยุวสตาร์ทอัพ (Youth Startup Fund) ซึ่งดำเนินงานโดย NIA ร่วมกับ TED Fund กำลังเดินหน้าปั้นผู้ประกอบการรุ่นใหม่ที่มีไอเดียและความฝันในการสร้างธุรกิจเทคโนโลยีและนวัตกรรม ภายใต้โครงการ “การพัฒนาแนวคิดเพื่อสร้างรูปแบบธุรกิจนวัตกรรม (Ideation Incentive Program)” ให้เงินสนับสนุนทุน มูลค่า 100,000 บาท แก่ทีมยุวสตาร์ทอัพ ที่เป็นสมาชิกศูนย์บ่มเพาะภายใต้โครงการยุววิสาหกิจเริ่มต้น (Certified Incubator) สำหรับการพัฒนาแบบจำลอง (mockup) หรือการพิสูจน์ความเป็นไปได้ด้านการตลาดเบื้องต้น ค่าจัดทำแผนธุรกิจที่มีศักยภาพ และค่าที่ปรึกษาวิเคราะห์รูปแบบธุรกิจ และมุ่งส่งเสริมศักยภาพของผู้ประกอบการในรั้วมหาวิทยาลัยให้สามารถต่อยอดธุรกิจได้จริง ผ่านโปรแกรม “การเริ่มต้นสร้างธุรกิจนวัตกรรม (Pre-seed)” ให้เงินสนับสนุนทุน มูลค่าตั้งแต่ 500,000 - 1,500,000 บาท แก่ทีมยุวสตาร์ทอัพ ซึ่งเป็นนิสิต และนักศึกษา ที่ศึกษาอยู่ในระดับปริญญาตรี ปริญญาโท และปริญญาเอก และ/หรือเป็นบัณฑิตที่จบใหม่ไม่เกิน 5 ปี และหลังจากที่เราเดินสายจัดกิจกรรม Road Show กองทุนยุวสตาร์ทอัพ เมื่อเดือนมกราคม ถึงเดือนกุมภาพันธ์ที่ผ่านมา มีนิสิต นักศึกษา และบัณฑิตจบใหม่ ให้ความสนใจในโครงการ “การพัฒนาแนวคิดเพื่อสร้างรูปแบบธุรกิจนวัตกรรม (Ideation Incentive Program)” และโปรแกรม “การเริ่มต้นสร้างธุรกิจนวัตกรรม (Pre-Seed)” เป็นจำนวนมาก ทำให้มีผู้ยื่นข้อเสนอโครงการเข้ามายังกองทุนฯ กว่า 250 โครงการ จากทั่วประเทศ
นายนิคม ปัญญาทวีกิจไพศาล ผู้จัดการ TED Fund กล่าวว่า ขณะนี้ TED Fund และ NIA ได้ดำเนินการชี้แจงขั้นตอนและกระบวนการในการพิจารณาโครงการ แก่หน่วยบ่มเพาะธุรกิจเทคโนโลยีและนวัตกรรม (Certified Incubator) ทั้ง 16 ศูนย์ ทั่วประเทศแล้ว โดยมีระยะเวลาดำเนินการพิจารณาผู้ที่ยื่นข้อเสนอเข้ามาในรอบแรก จำนวน 250 โครงการ และประกาศผลผู้ผ่านการคัดเลือก ดังนี้
- ระยะที่ 1 จะเริ่มพิจารณาโครงการและประกาศผลผู้ผ่านการคัดเลือกได้รับทุนสนับสนุน ในช่วง เดือนเมษายน - พฤษภาคม 2563
- ระยะที่ 2 จะเริ่มพิจารณาโครงการและประกาศผลผู้ผ่านการคัดเลือกได้รับทุนสนับสนุน ในช่วง เดือนพฤษภาคม - มิถุนายน 2563
- ระยะที่ 3 จะเริ่มพิจารณาโครงการและประกาศผลผู้ผ่านการคัดเลือกได้รับทุนสนับสนุน ในช่วง เดือนมิถุนายน - กรกฎาคม 2563
โดยผู้ที่ผ่านการคัดเลือกรับทุนในโครงการ “การพัฒนาแนวคิดเพื่อสร้างรูปแบบธุรกิจนวัตกรรม (Ideation Incentive Program)” และ โปรแกรม “การเริ่มต้นสร้างธุรกิจนวัตกรรม (Pre-seed)” นั้น สามารถติดตามผลการคัดเลือกได้ตามช่องทางอีเมล์ที่ลงทะเบียน และข่าวประชาสัมพันธ์จากศูนย์บ่มเพาะภายใต้โครงการยุววิสาหกิจเริ่มต้น (Certified Incubator) ที่ท่านเป็นสมาชิก
“การดำเนินงานโครงการ “การพัฒนาแนวคิดเพื่อสร้างรูปแบบธุรกิจนวัตกรรม (Ideation Incentive Program)” ภายใต้โครงการยุวชนสร้างชาติ มีวัตถุประสงค์สำคัญในการที่จะให้เหล่านิสิต นักศึกษา และบัณฑิตที่จบใหม่ไม่เกิน 5 ปี ที่มีไฟและต้องการจะสร้างธุรกิจเทคโนโลยีและนวัตกรรม สามารถสร้าง Full-Business Plan ได้ หรืออาจจะได้ Mockup ร่างผลงานออกมาด้วย ซึ่งตรงนี้เองจะเป็นจุดเปลี่ยนที่สำคัญในการตัดสินใจของเหล่านิสิต นักศึกษา ว่าต้องการที่จะเป็นผู้ประกอบการรุ่นใหม่หรือไม่ หากต้องการ กองทุนยุวสตาร์ทอัพ (Youth Startup Fund) ก็พร้อมที่จะสนับสนุนทุนโปรแกรม “การเริ่มต้นสร้างธุรกิจนวัตกรรม (Pre-seed)” ตามลำดับต่อไป” ดร.พันธุ์อาจฯ กล่าว
หากท่านสนใจเข้าร่วมโปรแกรมการสนับสนุนกองทุนยุวสตาร์ทอัพ สามารถติดตามข่าวสารได้ที่ www.tedfund.most.go.th  หรือโทรศัพท์ 02 333 3700 ต่อ 4072-4074
ข้อมูลข่าวโดย : กองทุนพัฒนาผู้ประกอบการเทคโนโลยีและนวัตกรรม (สกน.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/29490
