รัฐบาลไทย-ข่าวทำเนียบรัฐบาล-“พาณิชย์”จับขายหน้ากากอนามัยแพงอีก 8 ราย รอบนี้บุกรวบโรงงานแอบผลิตได้ด้วย [กระทรวงพาณิชย์]

วันพุธที่ 15 เมษายน 2563
“พาณิชย์”จับขายหน้ากากอนามัยแพงอีก 8 ราย รอบนี้บุกรวบโรงงานแอบผลิตได้ด้วย [กระทรวงพาณิชย์]
​“พาณิชย์”ตามจับกุมผู้จำหน่ายหน้ากากอนามัยแพงเกินสมควรอีก 8 ราย มีทั้งร้านค้าทั่วไป ขายผ่านเฟซบุ๊ก และจับโรงงานลักลอบผลิตหน้ากากอนามัยได้ด้วย เจอของกลาง 1.38 แสนชิ้น ร
นางลลิดา จิวะนันทประวัติ รองโฆษกกระทรวงพาณิชย์ เปิดเผยถึงผลการปฏิบัติการกรณีสินค้าอุปโภคบริโภคและเวชภัณฑ์ของกระทรวงพาณิชย์ ว่า วันที่ 14 เม.ย.2563 ที่ผ่านมา กระทรวงพาณิชย์ได้ร่วมกับหน่วยงานที่เกี่ยวข้อง ดำเนินการจับกุมผู้กระทำความผิดตาม พ.ร.บ.ว่าด้วยราคาสินค้าและบริการ พ.ศ.2542 สามารถจับกุมผู้กระทำความผิดกรณีหน้ากากอนามัย เจลล้างมือและแอลกอฮอล์เพิ่มอีก 8 ราย แบ่งเป็น กรุงเทพฯ 1 ราย เป็นร้านค้าทั่วไป พบจำหน่ายหน้ากากอนามัยแบบธรรมดา ในราคาชิ้นละ 20 บาท แจ้งข้อหากระทำความผิดจำหน่ายหน้ากากอนามัยราคาสูงเกินสมควร ตามมาตรา 29
ส่วนในต่างจังหวัดสามารถจับกุมได้เพิ่ม 7 ราย แบ่งเป็นร้านจำหน่ายหน้ากากอนามัยผ่านทางเฟซบุ๊ก 2 ราย ได้แก่ จังหวัดนครสวรรค์ 1 ราย โดยเจ้าหน้าที่ทำการล่อซื้อและจับกุม พบจำหน่ายหน้ากากอนามัยทางการแพทย์ในราคากล่องละ 690 บาท เฉลี่ยชิ้นละ 13.80 บาท จังหวัดประจวบคีรีขันธ์ 1 ราย จำหน่ายหน้ากากอนามัยบรรจุ 10 ชิ้นต่อแพค ราคา 130 บาท เฉลี่ยชิ้นละ 13 บาท ร้านค้าทั่วไปในจังหวัดพิษณุโลก 3 ราย โดยทำการล่อซื้อและจับกุม พบจำหน่าย หน้ากากอนามัยบรรจุกล่อง 50 ชิ้น ในราคากล่องละ 760–790 บาท เฉลี่ยชิ้นละ 15.20–15.80 บาท โดยทั้ง 5 รายกระทำความผิดข้อหาจำหน่ายหน้ากากอนามัยราคาสูงเกินสมควร ตามมาตรา 29
นอกจากนี้ พบผู้กระทำความผิดในจังหวัดกาฬสินธุ์ 1 ราย เป็นร้านค้าทั่วไปจำหน่ายเจลแอลกอฮอล์ โดยไม่ปิดป้ายแสดงราคา จึงแจ้งข้อหากระทำความผิด ตามมาตรา 28 และเจ้าหน้าที่ยังได้เข้าตรวจค้นโรงงานในจังหวัดปทุมธานีอีก 1 ราย หลังจากที่ตามสืบจากการนำไปขายทางออนไลน์ พบลักลอบผลิตหน้ากากอนามัยทางการแพทย์ชนิด 3 ชั้น มีหน้ากากอนามัย จำนวน 138,000 ชิ้น จึงยึดเป็นของกลาง และแจ้งข้อหากระทำความผิด เป็นผู้ผลิตไม่แจ้งต้นทุน ราคาซื้อ ราคาจำหน่าย ปริมาณการผลิตต่อ กกร. ตามมาตรา 25 (5)
ทั้งนี้ ทำให้สถิติการจับกุมผู้กระทำความผิดกรณีหน้ากากอนามัย เจลล้างมือและแอลกอฮอล์ มีจำนวนเพิ่มขึ้นเป็น 319 ราย แยกเป็นกรุงเทพฯ 156 ราย และต่างจังหวัด 163 ราย
สำหรับโทษที่ผู้กระทำความผิดตาม พ.ร.บ.ว่าด้วยราคาสินค้าและบริการ พ.ศ.2542 ข้อหาขายเกินราคาควบคุม มาตรา 25 (1) มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ข้อหาไม่แจ้งต้นทุนราคาซื้อ ราคาจำหน่าย ปริมาณการผลิต ปริมาณคงเหลือ ตามมาตรา 25 (5) มีโทษจำคุกไม่เกิน 1 ปี หรือปรับ ไม่เกิน 20,000 บาท หรือทั้งจำทั้งปรับ และปรับไม่เกินวันละ 2,000 บาท ตลอดเวลาที่ฝ่าฝืนหรือจนกว่าจะแจ้ง  มาตรา 26 ข้อหาเป็นผู้ผลิตไม่แจ้งชื่อ ราคาซื้อ ราคาจำหน่าย  มาตรา 28 ข้อหาไม่ปิดป้ายแสดงราคาขาย มีอัตราโทษปรับไม่เกิน 1 หมื่นบาท และมาตรา 29 ข้อหาขายแพงเกินสมควรมีอัตราโทษ จำคุกไม่เกิน 7 ปี ปรับไม่เกิน 1.4 แสนบาท หรือทั้งจำทั้งปรับ
อย่างไรก็ตาม กระทรวงพาณิชย์จะส่งเจ้าหน้าลงพื้นที่ทั้งในกรุงเทพฯ และต่างจังหวัด เพื่อติดตามตรวจสอบ จับกุมผู้กระทำความผิดตามข้อร้องเรียนทุกวัน และมีการบังคับใช้กฎหมายอย่างจริงจัง และขอย้ำเตือนให้ผู้ที่มีพฤติกรรมกักตุนสินค้า และค้ากำไรเกินควร ซึ่งถือเป็นการเอารัดเอาเปรียบประชาชน ไม่ว่าจะเป็นสินค้าหน้ากากอนามัย เจลล้างมือ และแอลกอฮอล์ รวมถึงสินค้าจำเป็นอื่นๆ หากพบมีการกระทำผิดกฎหมาย จะดำเนินคดีขั้นเด็ดขาด โดยผู้บริโภค หากพบเห็นการกักตุนหรือค้ากำไรเกินควร สามารถร้องเรียนได้ทันทีที่สายด่วนกรมการค้าภายใน 1569 และในต่างจังหวัดร้องเรียนได้ที่สำนักงานพาณิชย์จังหวัด หรือศูนย์ดำรงธรรมจังหวัด
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/29154
