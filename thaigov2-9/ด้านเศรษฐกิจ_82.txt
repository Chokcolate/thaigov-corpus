รัฐบาลไทย-ข่าวทำเนียบรัฐบาล-การเบิกจ่ายงบลงทุนรัฐวิสาหกิจในไตรมาส 1 ปี 2563 ผลักดันเศรษฐกิจไทยปี 2563

วันอังคารที่ 28 เมษายน 2563
พิมพ์
การเบิกจ่ายงบลงทุนรัฐวิสาหกิจในไตรมาส 1 ปี 2563 ผลักดันเศรษฐกิจไทยปี 2563
ผลการเบิกจ่ายงบลงทุนในปี 2563 ของรัฐวิสาหกิจ 45 แห่ง ที่ สคร.กำกับดูแลโดยตรง ณ สิ้นเดือนมีนาคม 2563 มีผลการเบิกจ่ายงบลงทุนสะสมจำนวน 71,720 ล้านบาท หรือคิดเป็นร้อยละ 107 ของแผนการเบิกจ่ายสะสม
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ผลการเบิกจ่ายงบลงทุนในปี 2563 ของรัฐวิสาหกิจ 45 แห่ง ที่ สคร. กำกับดูแลโดยตรง ณ สิ้นเดือนมีนาคม 2563 มีผลการเบิกจ่ายงบลงทุนสะสมจำนวน 71,720 ล้านบาท หรือคิดเป็นร้อยละ 107 ของแผนการเบิกจ่ายสะสม โดยเม็ดเงินสะสมสิ้นสุดมีนาคม 2563 มากกว่าช่วงเดียวกันของปีที่แล้ว 1,253 ล้านบาท หรือร้อยละ 101.78 โดยรัฐวิสาหกิจที่มีงบลงทุนขนาดใหญ่และสามารถเบิกจ่ายได้ตามเป้าหมายที่กำหนด ได้แก่ การรถไฟแห่งประเทศไทย การรถไฟฟ้าขนส่งมวลชนแห่งประเทศไทย (รฟม.) การประปาส่วนภูมิภาค และการไฟฟ้าทั้ง 3 แห่ง โดยเป็นผลจากการเร่งรัดเบิกจ่ายงบลงทุนของรัฐวิสาหกิจในช่วงก่อนหน้านี้ และการปรับแผนการลงทุนให้สอดคล้องกับผลการดำเนินงานจริง
ผลการเบิกจ่ายสะสมของรัฐวิสาหกิจ 2563 ณ สิ้นเดือนมีนาคม 2563
รัฐวิสาหกิจ            เบิกจ่ายจริงสะสม        ร้อยละเบิกจ่ายจริงสะสม/แผนเบิกจ่ายสะสม
ปีงบประมาณ (ต.ค. 62 – ก.ย. 63)
จำนวน 34 แห่ง                48,223                103%
ปีปฏิทิน (ม.ค. 63 – ธ.ค. 63)
จำนวน 11 แห่ง               23,496                118%
รวม 45 แห่ง               71,720                107%
นายชาญวิทย์ นาคบุรี ที่ปรึกษาด้านการประเมินผลรัฐวิสาหกิจ กล่าวเพิ่มเติมว่า ผลการเบิกจ่ายงบลงทุนสะสมของรัฐวิสาหกิจ 45 แห่ง แบ่งเป็นการเบิกจ่ายของรัฐวิสาหกิจปีงบประมาณ 34 แห่ง จำนวน 48,223 ล้านบาท หรือคิดเป็นร้อยละ 103 ของแผนการเบิกจ่ายงบลงทุนสะสม 6 เดือน (ตั้งแต่เดือนตุลาคม 2562 – มีนาคม 2563) และการเบิกจ่ายของรัฐวิสาหกิจปีปฏิทิน 11 แห่ง จำนวน 23,496 ล้านบาท หรือคิดเป็นร้อยละ 118 ของแผนการเบิกจ่ายงบลงทุนสะสม 3 เดือน (ตั้งแต่เดือนมกราคม – มีนาคม 2563) ทั้งนี้ มีโครงการลงทุนขนาดใหญ่ที่สามารถเบิกจ่ายได้เกินกว่าเป้าหมาย เช่น โครงการรถไฟฟ้าสายสีส้ม ช่วงศูนย์วัฒนธรรม - มีนบุรี ของ รฟม. โครงการปรับปรุงระบบส่งไฟฟ้าภาคตะวันตกและภาคใต้เพื่อสร้างความมั่นคงของการไฟฟ้าฝ่ายผลิตแห่งประเทศไทย และแผนปรับปรุงและขยายระบบจำหน่ายพลังไฟฟ้าฉบับที่ 12 ปี 2560 – 2564 ของการไฟฟ้านครหลวง สำหรับโครงการลงทุนขนาดใหญ่ที่เบิกจ่ายได้ต่ำกว่าเป้าหมาย เช่น โครงการลงทุนโครงข่ายระบบท่อส่งก๊าซธรรมชาติ ตามแผนระบบรับส่งและโครงสร้างพื้นฐาก๊าซธรรมชาติเพื่อความมั่นคง (ระยะที่ 1 และ 2) และแผนระยะยาวพัฒนาอสังหาริมทรัพย์/อื่นๆ ของบริษัท ปตท. จำกัด (มหาชน) และการจ่ายค่าธรรมเนียมการประมูลคลื่นความถี่ 5G ของบริษัท ทีโอที จำกัด (มหาชน)
นายประภาศ คงเอียด ผู้อำนวยการ สคร. กล่าวสรุปว่า การเบิกจ่ายงบลงทุนของรัฐวิสาหกิจ ณ สิ้นเดือนมีนาคม 2563 ในภาพรวม รัฐวิสาหกิจส่วนใหญ่ยังคงสามารถเบิกจ่ายงบลงทุนได้ตามเป้าหมาย อย่างไรก็ตาม จากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ได้ส่งผลกระทบต่อโครงการลงทุนบางโครงการที่ต้องใช้บุคลากรและการนำเข้าอุปกรณ์จากต่างประเทศ ทำให้ต้องปรับปรุงแผนการลงทุนให้สอดคล้องกับการดำเนินงานจริงด้วย ทั้งนี้ กระทรวงการคลังโดย สคร. จะยังคงติดตามการเบิกจ่ายงบลงทุนของรัฐวิสาหกิจในปี 2563 อย่างใกล้ชิด เพื่อให้สามารถลงทุนโครงการต่างๆ ได้ตามเป้าหมายเพื่อผลักดันเศรษฐกิจอย่างต่อเนื่อง

ที่มา : https://www.thaigov.go.th/news/contents/details/29881
