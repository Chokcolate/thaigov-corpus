รัฐบาลไทย-ข่าวทำเนียบรัฐบาล-สถานกงสุลใหญ่ ณ นครคุนหมิงจัดส่งหน้ากากอนามัยและอุปกรณ์ทางการแพทย์ให้แก่จังหวัดเชียงราย [กระทรวงการต่างประเทศ]

วันอังคารที่ 28 เมษายน 2563
พิมพ์
สถานกงสุลใหญ่ ณ นครคุนหมิงจัดส่งหน้ากากอนามัยและอุปกรณ์ทางการแพทย์ให้แก่จังหวัดเชียงราย [กระทรวงการต่างประเทศ]
สถานกงสุลใหญ่ ณ นครคุนหมิงจัดส่งหน้ากากอนามัยและอุปกรณ์ทางการแพทย์ซึ่งได้รับจากศูนย์สหภาพการรักษาพยาบาลการกุศลมณฑลกุ้ยโจวและผู้มีจิตศรัทธาชาวไทยและชาวจีนในนครคุนหมิง ให้แก่จังหวัดเชียงราย
สถานกงสุลใหญ่ ณ นครคุนหมิง ร่วมกับกงสุล (ฝ่ายตำรวจ) ณ นครคุนหมิง ได้จัดส่งหน้ากากอนามัย จำนวน 2,649 ชิ้น ซึ่งได้รับบริจาคโดยผู้มีจิตศรัทธาชาวไทยและชาวจีนในนครคุนหมิง และอุปกรณ์การแพทย์ จำนวน 100 ชิ้น ซึ่งบริจาคโดยศูนย์สหภาพการรักษาพยาบาลการกุศลมณฑลกุ้ยโจว ให้กับจังหวัดเชียงราย โดยมีนายภาสกร บุญญลักษม์ รองผู้ว่าราชการจังหวัดเชียงราย นายณรงค์ลือชา ผู้แทนสาธารณสุขอำเภอแม่สาย และนางสาวเกศริน พนารังสรรค์ หัวหน้าสำนักงานหนังสือเดินทางชั่วคราว เชียงราย รับมอบสิ่งของบริจาคเมื่อ วันที่ 27 เมษายน 2563
ทั้งนี้ ตั้งแต่เริ่มมีการแพร่ระบาดของโรคติดเชื้อไวรัสโคโรนา 2019 (COVID-19) ในสาธารณรัฐประชาชนจีน สถานกงสุลใหญ่ ณ นครคุนหมิง ได้แจกจ่ายหน้ากากอนามัยให้กับคนไทยที่พำนักในเขตกงสุล (มณฑลยูนนาน กุ้ยโจว และหูหนาน) อย่างต่อเนื่อง และยังได้ให้ความช่วยเหลือและคำแนะนำในด้านต่าง ๆ ภายใต้สถานการณ์ การแพร่ระบาดของเชื้อ COVID-19 แก่คนไทยในเขตกงสุลอย่างใกล้ชิดมาอย่างต่อเนื่องจนถึงปัจจุบัน และ เพื่อแสดงไมตรีจิตเมื่อสถานการณ์โรค COVID-19 แพร่ระบาดในประเทศไทย ก็ได้มีหน่วยงานภาคส่วนต่าง ๆ ของจีน ในมณฑลยูนนานและกุ้ยโจว ร่วมบริจาคเวชภัณฑ์ให้ไทยเช่นกัน

ที่มา : https://www.thaigov.go.th/news/contents/details/29921
