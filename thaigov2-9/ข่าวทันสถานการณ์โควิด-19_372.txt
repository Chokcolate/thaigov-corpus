รัฐบาลไทย-ข่าวทำเนียบรัฐบาล-กรม สบส. จับมือสมาคมวิศวกรรมปรับอากาศแห่งประเทศไทย ออกแนวทางสำหรับห้องพักผู้ป่วยติดเชื้อโรคโควิด-19

วันพุธที่ 29 เมษายน 2563
กรม สบส. จับมือสมาคมวิศวกรรมปรับอากาศแห่งประเทศไทย ออกแนวทางสำหรับห้องพักผู้ป่วยติดเชื้อโรคโควิด-19
กรม สบส. จับมือสมาคมวิศวกรรมปรับอากาศแห่งประเทศไทย ออกแนวทางสำหรับห้องพักผู้ป่วยติดเชื้อโรคโควิด-19
กรมสนับสนุนบริการสุขภาพ (สบส.) ร่วมกับสมาคมวิศวกรรมปรับอากาศแห่งประเทศไทย จัดทำแนวทางการปรับปรุงห้องพักรองรับผู้ป่วยติดเชื้อไวรัสโคโรนา 2019 (COVID-19) ให้กับโรงพยาบาล รวมถึงเผยแพร่ให้กับหน่วยงานที่เกี่ยวข้อง นำไปใช้ประโยชน์ เพื่อส่งเสริมให้เกิดการป้องกันการติดเชื้อ สร้างความเชื่อมั่นให้กับบุคลากรทางการแพทย์ และผู้ป่วยที่เข้ารับการรักษา ในโรงพยาบาลหรืออื่นๆ ตามที่รัฐกำหนด
ยแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า จากสถานการณ์การระบาดของเชื้อไวรัสโคโรนา 2019 (COVID-19) ในขณะนี้ โรงพยาบาลนับว่าเป็นสถานที่สำคัญ ทั้งในด้านการป้องกัน และด้านการรักษาพยาบาล ในส่วนของการป้องกันโดยเฉพาะบุคลากรทางการแพทย์ ต้องป้องกันมิให้ติดเชื้อจากผู้ป่วย ขณะเดียวกัน ต้องรักษาพยาบาลผู้ป่วยให้เป็นปกติและกลับบ้านได้ ด้วยความสำคัญดังกล่าว กรมสนับสนุนบริการสุขภาพโดยกองวิศวกรรมการแพทย์              กองแบบแผน  ศูนย์สนับสนุนบริการสุขภาพที่ 1-12 ร่วมกับสมาคมวิศวกรรมปรับอากาศแห่งประเทศไทย ได้จัดทำ            แนวทางการปรับปรุงห้องพักสำหรับผู้ป่วย (COHORT WARD) รองรับผู้ป่วยติดเชื้อไวรัสโคโรนา 2019 (COVID-19) ให้กับโรงพยาบาลสามารถนำไปใช้ โดยยึด “ประหยัด ปลอดภัย ใช้งานได้จริง” สำหรับโรงพยาบาลภาครัฐทั่วประเทศ เลือกนำไปใช้ โดยพิจารณาจากศักยภาพการให้บริการ โครงสร้างพื้นฐาน และสภาพแวดล้อมที่เหมาะสมในแต่ละพื้นที่ เพื่อป้องกันและหยุดการแพร่กระจายของเชื้อโรคดังกล่าว
นายแพทย์ประภาส  จิตตาศิรินุวัตร รองอธิบดีกรมสนับสนุนบริการสุขภาพ กล่าวเพิ่มเติมว่า  กรมสนับสนุนบริการสุขภาพ และสมาคมวิศวกรรมปรับอากาศแห่งประเทศไทย ได้พิจารณาร่วมกัน จากต้นทุนเดิมและศักยภาพของการให้บริการ ตลอดจนโครงสร้างพื้นฐานของโรงพยาบาล ที่จะนำมาใช้ในการปรับปรุงเพื่อให้เกิดประโยชน์สูงสุด ที่สำคัญเน้นในเรื่องของระบบระบายอากาศ ซึ่งแบ่งออกได้ 3 กรณี ดังนี้
กรณีที่ 1 ภายในห้องมีระบบปรับอากาศแบบ FRESH 100 %
กรณีที่ 2 ห้องผู้ป่วยเดิมมีระบบปรับอากาศแบบติดผนังหรือแขวนใต้ฝ้าอยู่แล้ว สามารถใช้ได้ โดยให้ปรับตำแหน่งชุดควบคุมเครื่องปรับอากาศมาไว้บริเวณทางออกจากห้อง แล้วติดตั้งพัดลมดูดอากาศบริเวณหัวเตียงคนไข้เพิ่มเติม
กรณีที่ 3 ติดตั้งระบบระบายอากาศอย่างเดียวบริเวณหัวเตียงคนไข้ ภายในห้องไม่มีระบบปรับอากาศนอกเหนือจากระบบระบายอากาศแล้ว
กรณีจำเป็นต้องเตรียมการด้านสถานที่ การจัดห้องพักมีข้อแนะนำ ดังนี้ จัดพื้นที่ของผู้ป่วยแยกห่างออกไปจากพื้นที่ของบุคลากรทางการแพทย์และเจ้าหน้าที่ ควรจัดวางตำแหน่งหัวเตียงผู้ป่วยให้มีระยะห่างระหว่างเตียงไม่น้อยกว่า 1 เมตร
มีม่านกั้นเตียงที่สามารถทำความสะอาดได้ง่าย วัสดุควรผลิตจากไนลอน 100 % ติดตั้งช่องรับ-ส่งอาหาร อุปกรณ์ทางการแพทย์ (Pass Box) สำหรับผู้ป่วย ติดตั้งระบบกล้องวงจรปิด ระบบการสื่อสาร เพื่อติดตามเฝ้าระวังผู้ป่วย มีระบบไฟฟ้าสำรอง และแสงสว่างที่เพียงพอ ควรมีพื้นที่สำหรับทิ้งสิ่งปนเปื้อน เครื่องป้องกันร่างกาย (PPE) ตามมาตรฐาน มีภาชนะรองรับมูลฝอยติดเชื้อสำหรับผู้ป่วย และน้ำยาล้างมือประจำทุกเตียง มีระบบน้ำเสีย เฝ้าระวัง ตรวจสอบการรั่วซึมของระบบท่อรวบรวมน้ำเสีย และกระบวนการฆ่าเชื้อโรค โดยเพิ่มความถี่ในการตรวจสอบคุณภาพน้ำประจำวันในการฆ่าเชื้อโรคก่อนปล่อยสู่ลำรางสาธารณะ เพื่อสร้างความเชื่อมั่นให้กับสังคมส่วนรวม
สำหรับโรงพยาบาลของรัฐในสังกัดกระทรวงสาธารณสุข หรือหน่วยงานที่สนใจ สามารถดาวน์โหลดเอกสาร           แนวทางการจัดทำห้องพักสำหรับผู้ป่วยติดเชื้อไวรัสโคโรนา 2019 (COVID-19) ได้ที่เว็บไซต์กองวิศวกรรมการแพทย์ (medi.moph.go.th) หรือสอบถามรายละเอียดเพิ่มเติมได้ที่ กองวิศวกรรมการแพทย์ โทร  02-1495680 ต่อ 1386         กองแบบแผน  โทร 02-1937000 ต่อ 18300 ศูนย์สนับสนุนบริการสุขภาพที่ 1 - 12 หรือสมาคมวิศวกรรมปรับอากาศแห่งประเทศไทย โทร 02-3184119, 02-3184123 ในวันและเวลาราชการ
*********** 29 เมษายน 2563

ที่มา : https://www.thaigov.go.th/news/contents/details/30004
