รัฐบาลไทย-ข่าวทำเนียบรัฐบาล-ก.แรงงาน แจงข้อเท็จจริงกรณีแรงงานไทยในเกาหลีโพสต์คลิปขอกลับประเทศ

วันอังคารที่ 21 เมษายน 2563
พิมพ์
ก.แรงงาน แจงข้อเท็จจริงกรณีแรงงานไทยในเกาหลีโพสต์คลิปขอกลับประเทศ
ก.แรงงาน แจงข้อเท็จจริงกรณีแรงงานไทยในเกาหลีโพสต์คลิปขอกลับประเทศ
กระทรวงแรงงาน เผย ฝ่ายแรงงานฯ สนร.เกาหลี ได้ตรวจสอบข้อเท็จจริงกรณีแรงงานไทยในเกาหลีใต้โพสต์คลิปผวาอดตายและขอเดินทางกลับประเทศ พบว่า แรงงานขอเลิกสัญญากับนายจ้างก่อนล่วงหน้าเนื่องจากมีแผนกลับไปแต่งงานตามกำหนดที่ประเทศไทย แต่ไม่สามารถเดินทางกลับได้เนื่องจากการระงับเที่ยวบินเข้าประเทศไทย ล่าสุดได้ลงทะเบียนขอกลับไทยในวันที่ 30 เม.ย.นี้กับทาง สอท.ไว้แล้ว ขณะที่กระทรวงแรงงาน เผย ให้ความช่วยเหลือแรงงานไทยที่ไปทำงานตามระบบ EPS ที่ประสบปัญหาค่าใช้จ่ายระหว่างรอเดินทางกลับตามเงื่อนไขของระเบียบกองทุนช่วยเหลือคนหางานเพื่อไปทำงานต่างประเทศ
เมื่อวันที่ 21 เมษายน 2563 นางเธียรรัตน์ นะวะมะวัฒน์ รองปลัดกระทรวงแรงงาน ในฐานะโฆษกกระทรวงแรงงาน เปิดเผยถึงกรณีที่แรงงานไทยโพสต์คลิปผวาอดตายในเกาหลีใต้ ล่าสุดได้รับรายงานการตรวจสอบข้อเท็จจริงจากนางสาวพินยุดา แจ่มจันทร์ศรี อัครราชทูตที่ปรึกษาฝ่ายแรงงานฯ สำนักงานแรงงานไทย (สนร.) เกาหลีใต้ แล้วว่า ผู้โพสต์คลิปที่เป็นข่าวดังกล่าว ทราบชื่อคือ นายณัฐพล พุทธชัย เป็นแรงงานที่จัดส่งตามระบบการจ้างแรงงานต่างชาติ EPS มีภูมิลำเนาเดิมอยู่ที่จังหวัดหนองคาย มาทำงาน Re - entry กับนายจ้าง DAWONDOJANGGONGEOP ที่ PARDAL DAEGU BUK GU สัญญาจ้างจะสิ้นสุดวันที่ 11 พ.ค.63 แต่ขอเลิกสัญญากับนายจ้างก่อนล่วงหน้าเนื่องจากมีแผนที่จะเดินทางกลับไปแต่งงานตามกำหนดที่ประเทศไทย โดยได้ยื่นเรื่องขอรับสิทธิประโยชน์ต่างๆ ได้แก่ เงินประกันเดินทางกลับ เงินประกันสิ้นสุดการจ้าง (แทจิกึม) เงินส่วนต่างครบสัญญาจากนายจ้าง และเงินกุกมินยอนกึมเรียบร้อยแล้ว แต่ไม่สามารถเดินทางกลับได้เนื่องจากการระงับเที่ยวบินเข้าประเทศไทย ทำให้ต้องยกเลิกสัญญาหลายครั้ง มีค่าใช้จ่ายค่าธรรมเนียมการยกเลิกตั๋วเครื่องบิน ขณะนี้ได้ลงทะเบียนขอกลับประเทศภายในวันที่ 30 เม.ย.63 กับทาง สอท.ไว้แล้ว
นางเธียรรัตน์ กล่าวต่อว่า ในส่วนของการให้ความช่วยเหลือ เบื้องต้นกระทรวงแรงงาน โดยฝ่ายแรงงานฯ สนร.เกาหลี ได้ติดตามให้ความช่วยเหลือแก่แรงงานไทยที่ไปทำงานตามระบบการจ้างแรงงานต่างชาติ (EPS)
ที่ประสบปัญหาค่าใช้จ่ายในชีวิตประจำวันระหว่างรอเดินทางกลับตามเงื่อนไขของระเบียบกองทุนช่วยเหลือคนหางานเพื่อไปทำงานต่างประเทศ ในระหว่างนี้ด้วย ทั้งนี้ ฝ่ายแรงงานฯ ยังได้ประสานไปยังสถานทูตไทย
ในเกาหลีใต้ โดยเปิดให้มีการลงทะเบียนเพื่อสำรวจความจำเป็นที่จะเดินทางกลับเพื่อเสนอขอเที่ยวบินพิเศษเดินทางกลับประเทศไทยต่อไป
--------------------------

ที่มา : https://www.thaigov.go.th/news/contents/details/29432
