รัฐบาลไทย-ข่าวทำเนียบรัฐบาล-"กระทรวงทรัพยากรฯ ร่วมใจ ต้านภัยโควิด -19 "

วันพุธที่ 29 เมษายน 2563
พิมพ์
"กระทรวงทรัพยากรฯ ร่วมใจ ต้านภัยโควิด -19 "
กระทรวงทรัพยากรธรรมชาติและสิ่งแวดล้อม มอบถุงยังชีพเพื่อบรรเทาทุกข์แก่พี่น้องประชาชนชุมชนวัดไผ่ตันและชุมชนใกล้เคียง ที่ได้รับผลกระทบจากสถานการณ์การแพร่ระบาดโควิด – 19
"กระทรวงทรัพยากรฯ ร่วมใจ ต้านภัยโควิด -19 "
กระทรวงทรัพยากรธรรมชาติและสิ่งแวดล้อม มอบถุงยังชีพเพื่อบรรเทาทุกข์แก่พี่น้องประชาชนชุมชนวัดไผ่ตันและชุมชนใกล้เคียง ที่ได้รับผลกระทบจากสถานการณ์การแพร่ระบาดโควิด – 19
วันนี้ (29 เมษายน 2563) เวลาประมาณ 09.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นำทีมคณะผู้บริหาร ข้าราชการ พนักงาน เจ้าหน้าที่สังกัดกระทรวงฯ ถวายอาหารปรุงสำเร็จ จำนวน 600 กล่อง แด่เจ้าอาวาสวัดไผ่ตันเพื่อนำไปแจกจ่ายให้ประชาชน ณ ศาลาอเนกประสงค์ วัดไผ่ตัน แขวงสามเสนใน เขตพญาไท กรุงเทพมหานคร อีกทั้งมอบสิ่งของบรรเทาทุกข์ผู้ประสบภัยโควิด – 19 อาทิ ข้าวสาร บะหมี่กึ่งสำเร็จรูป อาหารกระป๋อง น้ำมันพืช น้ำปลา น้ำตาล น้ำพริก เจลล้างมือ ยาสีฟัน สบู่ ยารักษาโรคสามัญ เป็นต้น ให้แก่นางมานิตย์ จันทร์เพ็ญ ประธานชุมชนวัดไผ่ตัน จำนวน 250 ชุด เพื่อนำไปแจกจ่ายให้ประชาชนที่อยู่อาศัยในพื้นที่ใกล้เคียง ณ ศูนย์พัฒนาเด็กเล็กก่อนวัยเรียนวัดไผ่ตัน ซอยประดิพัทธ์ 19 จากนั้น รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยคณะ ลงพื้นที่เดินแจกจ่ายสิ่งของบรรเทาทุกข์ผู้ประสบภัยโควิด – 19 ตามบ้านเรือนชุมชนวัดไผ่ตัน จำนวน 250 ชุด  โดยมี นางมานิตย์ จันทร์เพ็ญ ประธานชุมชนวัดไผ่ตัน และนายสินธุ์ชัย บุญปักษ์ ผู้อำนวยการเขตพญาไท ให้การต้อนรับและอำนวยความสะดวกนำคณะผู้บริหารกระทรวงฯ เดินแจกจ่ายสิ่งของบรรเทาทุกข์ เพื่อช่วยลดภาระค่าใช้จ่ายและบรรเทาความเดือนร้อนให้แก่พี่น้องประชาชนชุมในพื้นที่ดังกล่าว
ทั้งนี้ ในการดำเนินการแจกถุงยังชีพให้แก่ประชาชนที่ได้รับผลกระทบจากสถานการณ์การแพร่ระบาดโควิด – 19 กระทรวงทรัพยากรธรรมชาติและสิ่งแวดล้อม จะดำเนินการแจกจ่ายสิ่งของบรรเทาทุกข์ผู้ประสบภัยโควิด – 19 และอาหารให้แก่พี่น้องประชาชนตามชุมชนบริเวณกระทรวงฯ หรือชุมชนที่ช่วยด้านสิ่งแวดล้อมทุกวันพุธ โดยจะเปลี่ยนชุนชนไปตามจุดต่าง ๆ ซึ่งถือหลักที่ว่า “พวกเรากระทรวงทรัพย์ ร่วมทุกข์ร่วมสุขกับชาวบ้าน ไม่ทิ้งกัน เราจะผ่าน โควิด – 19 ไปด้วยกัน”
สำหรับการดำเนินงานก้าวต่อไป กระทรวงทรัพยากรธรรมชาติและสิ่งแวดล้อม ได้ร่วมกับเครือข่ายเพื่อความยั่งยืนแห่งประเทศไทย (TRBN) จัดทำโครงการ “ส่งพลาสติกกลับบ้าน” เพื่อรับมือวิกฤติขยะจากสถานการณ์วิกฤตโควิด – 19 ทั้งนี้ กระทรวงทรัพยากรธรรมชาติและสิ่งแวดล้อม ขอความร่วมมือประชาชนและผู้ประกอบการให้ใช้บรรจุภัณฑ์พลาสติกเท่าที่มีความจำเป็น อีกทั้งให้ ลด ละ เลิก ใช้พลาสติกแบบใช้ครั้งเดียวทิ้ง ตลอดจนขอความร่วมมือจากทุกคนร่วมกันคัดแยกขยะ เพื่อนำขยะกลับมารีไซเคิลและสร้างประโยชน์ใหม่อย่างมีคุณค่าอีกครั้ง ส่วนขยะอาหารและขยะหน้ากากอนามัยที่ใช้แล้วให้แยกขยะก่อนทิ้ง เพื่อลดความเสี่ยงในการติดเชื้อให้กับพนักงานเก็บขยะและลดภาระบ่อฝังกลบต่อไป

ที่มา : https://www.thaigov.go.th/news/contents/details/29959
