รัฐบาลไทย-ข่าวทำเนียบรัฐบาล-กรุงไทยจัดแคมเปญ #ร้านข้างทางต้องอยู่ข้างกัน ช่วยร้านอาหารฝ่าวิกฤติโควิด-19

วันพฤหัสบดีที่ 30 เมษายน 2563
พิมพ์
กรุงไทยจัดแคมเปญ #ร้านข้างทางต้องอยู่ข้างกัน ช่วยร้านอาหารฝ่าวิกฤติโควิด-19
ธ.กรุงไทยจึงได้จัดแคมเปญ  #ร้านข้างทางต้องอยู่ข้างกัน โดยเป็นการรวมของอร่อยที่มาจากการรีวิวร้านอาหารข้างทาง ที่ผู้บริโภคประทับใจและอยากจะช่วยบอกต่อทางสื่อโซเชียลมีเดีย ผ่าน #ร้านข้างทางต้องอยู่ข้างกัน
นายกฤษณ์ ฉมาภิสิษฐ ผู้ช่วยกรรมการผู้จัดการใหญ่ สายงานสื่อสารและภาพลักษณ์องค์กร ธนาคารกรุงไทย เปิดเผยว่า จากที่ได้เกิดการแพร่ระบาดของไวรัสโควิด-19 ไปทั่วโลก สร้างผลกระทบอย่างรุนแรงต่อระบบเศรษฐกิจและชีวิตความเป็นอยู่ของประชาชน ซึ่งที่ผ่านมา ธนาคารกรุงไทยได้ออกมาตรการช่วยเหลือลูกค้าทุกกลุ่มทุกขนาดที่ได้รับผลกระทบทั้งทางตรงและทางอ้อมอย่างต่อเนื่อง และล่าสุด ธนาคารยังได้เพิ่มมาตรการช่วยเหลือลูกค้าของธนาคารที่มีสถานะชำระปกติทั้งรายย่อยและลูกค้าธุรกิจ เพื่อให้สามารถเดินหน้าดำเนินธุรกิจต่อไปได้ โดยขณะนี้มีมาตรการช่วยเหลือทั้งสิ้น 5 มาตรการ เป็นยอดวงเงินช่วยเหลือรวมกว่า 1.12 ล้านล้านบาท
นอกจากนี้ ในภาวะวิกฤติโควิด-19 ในครั้งนี้ ร้านอาหารขนาดเล็กที่อยู่ละแวกใกล้เคียงบ้านเรา เป็นอีกหนึ่งธุรกิจที่ได้รับผลกระทบอย่างหนัก ดังนั้นเพื่อให้ร้านอาหารเหล่านี้ สามารถอยู่รอดได้ ธนาคารจึงได้จัดแคมเปญ  #ร้านข้างทางต้องอยู่ข้างกัน โดยเป็นการรวมของอร่อยที่มาจากการรีวิวร้านอาหารข้างทาง ที่ผู้บริโภคประทับใจและอยากจะช่วยบอกต่อทางสื่อโซเชียลมีเดีย ผ่าน #ร้านข้างทางต้องอยู่ข้างกัน ทั้งนี้เพื่อช่วยให้ร้านอาหารข้างทางที่เรารักยังคงมีรายได้ต่อไปเหมือนเดิม นอกจากนี้ยังเป็นการเพิ่มตัวเลือกร้านอาหารใหม่ ๆ ให้กับผู้บริโภคอีกด้วย ซึ่งมีการรีวิวร้านอาหารข้างทางไปแล้วจำนวนหลายพันร้านค้า และเป็น Hashtag ที่ถูกพูดถึงอย่างมากในโลกออนไลน์ทาง Facebook Instagram รวมทั้งยังติด Trend Twitter อันดับ 1 อย่างรวดเร็ว โดยมีผู้ร่วม Retweet กว่า 68,000 ครั้ง และมีผู้เข้ามา Engagement กว่า 350,000 ครั้ง
ธนาคารจึงขอเชิญชวนประชาชนร่วมเป็นส่วนหนึ่งในแคมเปญนี้ เพียงร่วมโพสแนะนำร้านอาหารข้างทางที่ประทับใจลงในโซเชียลมีเดีย บอกที่ตั้งของร้าน รีวิวเมนูเด็ดสั้นๆ และใส่เบอร์โทรศัพท์ที่เป็นช่องทางในการสั่งอาหาร พร้อมติด Hashtag #ร้านข้างทางต้องอยู่ข้างกัน เพื่อเป็นอีกหนึ่งแรงผลักดันในการกระจายข่าวให้บรรดาร้านอาหารเล็ก ๆ เหล่านี้ สามารถอยู่รอดและผ่านพ้นวิกฤติโควิด-19 ไปด้วยกัน

ที่มา : https://www.thaigov.go.th/news/contents/details/30032
