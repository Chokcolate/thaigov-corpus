รัฐบาลไทย-ข่าวทำเนียบรัฐบาล-นายกฯ เตือนประชาชนในพื้นที่ ระวังฝนตกหนัก น้ำป่าไหลหลาก

วันจันทร์ที่ 27 เมษายน 2563
พิมพ์
นายกฯ เตือนประชาชนในพื้นที่ ระวังฝนตกหนัก น้ำป่าไหลหลาก
นายกฯ เตือนประชาชนในพื้นที่ ระวังฝนตกหนัก น้ำป่าไหลหลาก
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความเป็นห่วงพี่น้องประชาชน จากสภาพอากาศเปลี่ยนแปร มีพายุฤดูร้อน ทำให้เกิดฝนตกหนักและลมกรรโชกแรงในหลายพื้นที่ ซึ่งเป็นสภาพอากาศในเดือนเมษายนซึ่งเป็นช่วงแล้งต่อฝน มักจะเกิดพายุฤดูร้อนขึ้นได้ในหลายพื้นที่ จึงเตือนประชาชนในพื้นที่เสี่ยง ระวังฝนตกหนัก น้ำป่าไหลหลาก รวมทั้ง เกษตรกรต้องดูแล ป้องกัน และระวังความเสียหายที่จะเกิดกับพืชผลทางการเกษตรไว้ด้วย  โดยนายกรัฐมนตรีติดตามรายงานสถานการณ์น้ำป่าไหลหลากจากดอยอินทนนท์ จ. เชียงใหม่ ซึ่งเหตุจากมีฝนตกหนักต่อเนื่อง จึงกำชับให้หน่วยงานจังหวัดทั้งฝ่ายปกครองและฝ่ายความมั่นคง ในพื้นที่ เข้าไปดูแลประชาชนที่จะได้รับผลกระทบ พร้อมสั่งให้มีการติดตามประเมินสถานการณ์พายุและสภาพอากาศอย่างใกล้ชิดเพื่อแจ้งเตือนประชาชนในพื้นที่ด้วย
อย่างไรก็ตาม ข้อมูลจากศูนย์อุตุนิยมวิทยาภาคเหนือ รายงานเผยว่าภาคเหนือ ในช่วงวันที่ 27 - 28 เมษายน 63  ยังมีแนวโน้มการเกิดฝนฟ้าคะนองถึงร้อยละ 40 ของพื้นที่  และจะเริ่มลดน้อยลงตั้งแต่วันที่ 29 เมษายน 63 เป็นต้นไป
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29859
