รัฐบาลไทย-ข่าวทำเนียบรัฐบาล-มท.สั่งการให้ตรวจสอบข้อเท็จจริง กรณี "ขุดดินแลกน้ำ" หากพบทุจริตให้ดำเนินทั้งวินัยและอาญาอย่างเด็ดขาด

วันอังคารที่ 21 เมษายน 2563
พิมพ์
มท.สั่งการให้ตรวจสอบข้อเท็จจริง กรณี "ขุดดินแลกน้ำ" หากพบทุจริตให้ดำเนินทั้งวินัยและอาญาอย่างเด็ดขาด
มท.สั่งการให้ตรวจสอบข้อเท็จจริง กรณี "ขุดดินแลกน้ำ" หากพบทุจริตให้ดำเนินทั้งวินัยและอาญาอย่างเด็ดขาด
วันนี้ (21 เมษายน 2563) ณ ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่ปรากฏเป็นข่าวในสื่อออนไลน์และคลิปเสียงใน YouTube ว่ามีการดำเนินการตามนโยบายขุดลอกแหล่งน้ำสาธารณะที่ตื้นเขินเพื่อป้องกันและแก้ปัญหาอุทกภัยหรือภัยแล้ง”ขุดดินแลกน้ำ”ส่อไปในทางทุจริตหรือปฏิบัติไม่ชอบตามระเบียบแบบแผนทางราชการนั้น
นายฉัตรชัย พรหมเลิศ กล่าวว่า ได้สั่งการให้ทุกจังหวัดตรวจสอบว่าได้มีการดำเนินโครงการตามนโยบายดังกล่าวในพื้นที่หรือไม่ หากมีการดำเนินการให้ตรวจสอบข้อเท็จจริงและรายงานให้กระทรวงมหาดไทยทราบ โดยได้กำชับให้ผู้ที่เกี่ยวข้องทุกฝ่ายให้ดำเนินการตามนโยบายรัฐบาลในเรื่องของความโปร่งใสตามหลักธรรมาภิบาล และวาระแห่งชาติในด้านการป้องกันและปราบปรามการทุจริตและประพฤติมิชอบ หากพบว่ามีการดำเนินการที่ไม่สอดคล้องกับนโยบายดังกล่าวหรือมีการกระทำอันเป็นการผิดกฎหมาย ฉ้อฉล หลอกลวงให้เข้าใจผิด หรือส่อไปในทางทุจริต ให้ดำเนินการทางวินัยและแจ้งความเพื่อดำเนินคดีทางอาญากับผู้กระทำการดังกล่าวโดยเคร่งครัดและเด็ดขาด

ที่มา : https://www.thaigov.go.th/news/contents/details/29437
