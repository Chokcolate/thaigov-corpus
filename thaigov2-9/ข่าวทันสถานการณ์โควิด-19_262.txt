รัฐบาลไทย-ข่าวทำเนียบรัฐบาล-รมต. นร. นายเทวัญ ฯ ร่วมรับ 171 คณะสงฆ์และผู้ปฏิบัติธรรม เดินทางกลับจากประเทศอินเดีย

วันเสาร์ที่ 25 เมษายน 2563
พิมพ์
รมต. นร. นายเทวัญ ฯ ร่วมรับ 171 คณะสงฆ์และผู้ปฏิบัติธรรม เดินทางกลับจากประเทศอินเดีย
รมต. นร. นายเทวัญ ฯ ร่วมรับ 171 คณะสงฆ์และผู้ปฏิบัติธรรม เดินทางกลับจากประเทศอินเดีย
วันนี้ (24 เมษายน 2563) เวลา 17.00 น. ณ ท่าอากาศยานดอนเมือง นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี พลเอก ปริพัฒน์ ผลาสินธุ์ รองเสนาธิการทหาร ผู้บัญชาการศูนย์ปฏิบัติการภาวะฉุกเฉิน (EOC) นายแพทย์สุระ วิเศษศักดิ์ ผู้ตรวจราชการกระทรวงสาธารณสุข และ พลโท สรรเสริญ แก้วกำเนิด อธิบดีกรมประชาสัมพันธ์ ร่วมต้อนรับคณะชาวไทย จำนวน171 ราย ประกอบด้วย พระสงฆ์ 104 รูป แม่ชี 11 คน และผู้ปฏิบัติธรรม 56 คน เดินทางกลับจากประเทศอินเดีย โดยสายการบิน Air Asia เที่ยวบินที่ FD9123
ก่อนผู้โดยสาร 171 ราย เดินทางมาถึง รัฐมนตรีประจำสำนักนายกรัฐมนตรีและคณะ ได้ติดตามกระบวนการเตรียมการตรวจสอบและคัดกรองผู้โดยสาร ตาม พ.ร.ก.ฉุกเฉิน ซึ่งบริหารงานโดยศูนย์ปฏิบัติการภาวะฉุกเฉิน (EOC) บูรณาการความร่วมมือหลายฝ่าย ประกอบด้วย เจ้าหน้าที่ทหาร เจ้าหน้าที่ศุลกากร เจ้าหน้าที่สาธารณสุข เจ้าหน้าที่การท่าอากาศยาน ซึ่งคณะสงฆ์และผู้โดยสารทุกท่านต้องผ่านกระบวนการตามมาตรฐานที่ศูนย์ EOC กำหนด จากนั้นจะมีการลำเลียงผู้โดยสารไปยังพื้นที่ State Quarantine ต่อไป
สำหรับศูนย์ปฏิบัติการภาวะฉุกเฉิน(EOC) จัดตั้งขึ้นเพื่อให้เกิดการบูรณาการและประสานงานอย่างมีประสิทธิภาพในการปฏิบัติงานร่วมกับศูนย์ปฏิบัติการแก้ไขสถานการณ์ฉุกเฉินด้านความมั่นคงท่าอากาศยาน รวมทั้งดำเนินการอื่น ๆตามที่นายกรัฐมนตรีและรัฐมนตรีมอบหมาย มีภารกิจในการอำนวยการ ประสานงาน กำกับดูแล และให้การสนับสนุนช่วยเหลือการปฏิบัติส่วน ราชการที่เกี่ยวข้อง ในการคัดกรองผู้เดินทางเข้าประเทศที่ผ่านเข้ามาคัดกรองตามระบบตรวจคนเข้าเมือง และกระทรวงสาธารณสุข วางแผนระบบความคุม ติดตาม การเคลื่อนย้าย การระวังป้องกัน การรวบรวมและคัดแยกผู้เดินทางขึ้นยานพาหนะไปส่งยังสถานที่ควบคุมเพื่อสังเกตอาการของรัฐ รวมถึงการประสานงานและประชาสัมพันธ์ ทำความเข้าใจกับผู้เดินทางและ ประชาชน การป้องปราม ยับยั้งการก่อเหตุ รวมทั้งปฏิบัติการตอบโต้ สถานการณ์เมื่อจำเป็น รวมถึงการปฏิบัติการอื่น ๆ
รัฐมนตรีประจำสำนักนายกรัฐมนตรี เปิดเผยว่า คณะสงฆ์และผู้ปฏิบัติธรรมที่เดินทางมาครั้งนี้ จะต้องเข้ากระบวนการState Quarantine ตามที่รัฐบาลกำหนด ซึ่งได้จัดพื้นที่โรงแรมแห่งหนึ่งในกรุงเทพฯ ตามมาตรฐานที่กระทรวงสาธารณสุขกำหนด ตลอดระยะเวลา 14 วัน โดยจะได้รับการดูแลจากเจ้าหน้าที่อย่างใกล้ชิด
..................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29736
