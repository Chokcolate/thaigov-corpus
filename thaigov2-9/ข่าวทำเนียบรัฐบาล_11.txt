รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมการปฏิบัติงาน ของคณะแพทย์และบุคลากรในการดูแล รักษา ป้องกันการแพร่ระบาดเชื้อโควิด-19 ที่ โรงพยาบาลศิริราช พร้อมตรวจการใช้งานเครื่องมือ AI

วันพฤหัสบดีที่ 16 เมษายน 2563
พิมพ์
นายกรัฐมนตรีตรวจเยี่ยมการปฏิบัติงาน ของคณะแพทย์และบุคลากรในการดูแล รักษา ป้องกันการแพร่ระบาดเชื้อโควิด-19 ที่ โรงพยาบาลศิริราช พร้อมตรวจการใช้งานเครื่องมือ AI
นายกรัฐมนตรีตรวจเยี่ยมการปฏิบัติงาน ของคณะแพทย์และบุคลากรในการดูแล รักษา ป้องกันการแพร่ระบาดเชื้อโควิด-19 ที่โรงพยาบาลศิริราช พร้อมตรวจการใช้งานเครื่องมือ AI
วันนี้ (16 เมษายน 2563) ช่วงเช้า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในฐานะผู้อำนวยการ ศบค. ตรวจเยี่ยมการปฏิบัติงานของคณะแพทย์และบุคลากรในการดูแล รักษา และป้องกันการแพร่ระบาดของเชื้อโควิด-19 ที่โรงพยาบาลศิริราช พร้อมตรวจดูการใช้งาน เครื่องมือ AI (Artificial Intelligence) หรือปัญญาประดิษฐ์ เพื่อวิเคราะห์โรคเชื้อ COVID-19 ซึ่ง บริษัท หัวเว่ย เทคโนโลยี ประเทศไทย (จำกัด) ได้มอบให้กับโรงพยาบาลศิริราช เพื่อใช้ประโยชน์ในการวิเคราะห์ เพื่อป้องกันและรักษาโรค
ทั้งนี้ ระบบ AI ที่กระทรวงดิจิทัลเพื่อเศรษฐกิจและสังคม ร่วมกับ บริษัท หัวเว่ย เทคโนโลยี ประเทศไทย (จำกัด) นำไปติดตั้งเป็นอุปกรณ์ช่วยแพทย์พยาบาลวิเคราะห์การติดเชื้อไวรัสโคโรนา 2019 หรือ โควิด-19 เบื้องต้นว่า คนไข้ที่มารับการรักษามีความเสี่ยงติดเชื้อหรือไม่ โดยระบบนี้ถูกนำไปใช้จริงแล้วในประเทศจีน ทั้งในเมืองอู่ฮั่น และอีกหลาย ๆ เมือง ในส่วนของประเทศไทยได้ติดตั้งแล้วที่ รพ.รามาธิบดี รพ.ศิริราช และจะขยายต่อไปยัง รพ.อื่น ๆ ด้วย
ระบบ AI ดังกล่าว เก็บข้อมูลตัวอย่างผลการเอ็กซเรย์ปอดของคนไข้ราว 20,000 ราย ในจำนวนนี้มีผลเอ็กซเรย์ของผู้ป่วยโควิด-19 อยู่ 4,000 ราย ดังนั้น เมื่อแพทย์พยาบาลทำ CT scan เพื่อเอ็กซเรย์ปอดของคนไข้ ระบบจะนำผลจากการเอ็กซเรย์ไปเปรียบเทียบกับตัวอย่างภาพเอ็กซเรย์เพื่อวินิจฉัยว่าคนไข้เข้าข่ายเป็นผู้ป่วยโควิดหรือไม่ โดยแต่ละเคสใช้เวลาวิเคราะห์เพียง 25 วินาทีเท่านั้น เพราะระบบรองรับด้วยเครือข่าย 5G ซึ่งถือว่ารวดเร็วและแม่นยำมาก
ประโยชน์ของระบบ AI นี้ จึงช่วยลดความเสี่ยงของทั้งประชาชน และบุคลากรทางการแพทย์ได้อย่างมาก เนื่องจากการทำ CT Scan ทำให้แพทย์ไม่ต้องสัมผัสกับคนไข้ เมื่อคัดกรองแล้วพบว่ามีความเสี่ยงสูง จึงค่อยเข้าสู่กระบวนการตรวจสารคัดหลั่ง ซึ่งจะใช้เวลาอย่างน้อย 48 ชั่วโมง ในการยืนยันผล

ที่มา : https://www.thaigov.go.th/news/contents/details/29166
