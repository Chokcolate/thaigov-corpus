รัฐบาลไทย-ข่าวทำเนียบรัฐบาล-โฆษก ศบค. แนะผู้ประกอบการเตรียมชุดมาตรการเน้นเว้นระยะห่างบุคคล ก่อนเสนอเปิดบริการ ย้ำเรียนรู้ประสบการณ์ต่างประเทศ ตรวจค้นหาผู้ติดเชื้อ ไม่ปกปิดตัวเลข เพิ่มความร่วมมือ

วันเสาร์ที่ 25 เมษายน 2563
พิมพ์
โฆษก ศบค. แนะผู้ประกอบการเตรียมชุดมาตรการเน้นเว้นระยะห่างบุคคล ก่อนเสนอเปิดบริการ ย้ำเรียนรู้ประสบการณ์ต่างประเทศ ตรวจค้นหาผู้ติดเชื้อ ไม่ปกปิดตัวเลข เพิ่มความร่วมมือ
โฆษก ศบค. แนะผู้ประกอบการเตรียมชุดมาตรการเน้นเว้นระยะห่างบุคคล ก่อนเสนอเปิดบริการ ย้ำเรียนรู้ประสบการณ์ต่างประเทศ ตรวจค้นหาผู้ติดเชื้อ ไม่ปกปิดตัวเลข เพิ่มความร่วมมือ
วันนี้ (25 เม.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามของสื่อมวลชนที่ส่งผ่านโซเซียลมีเดีย ระหว่างการแถลงข่าวของศูนย์ข่าวโควิด-19 และ สรุปสาระสำคัญ ดังนี้
โฆษก ศบค. ชี้แจงถึงกรณีองค์การอนามัยโลกได้เตือนผู้ที่สูบบุหรี่ว่ามีโอกาสเสี่ยงติดเชื้อไวรัสโควิด-19 อาจทำให้มีปัญหาสุขภาพมากกว่าปกติว่า ผู้สูบบุหรี่นั้นมีโอกาสเสี่ยงติดเชื้อเพราะมาจากชุดพฤติกรรม เช่น การร่วมวงสังสรรค์ กรณีสูบบุหรี่มวนเดียวกันกับผู้อื่น อาจทำให้มีการปนเปื้อนของน้ำลาย หรือผู้ที่สูบบุหรี่ไฟฟ้า เมื่อพ่นควันจำนวนมากออกมา ในควันจะมีละอองฝอยที่สามารถกระจายไปถึงผู้อื่นได้ ทั้งนี้ ผู้ที่สูบบุหรี่ก็จะมีปัญหาปอดจากนิโคตินที่ส่งผลต่อการทำงานของปอด ทำให้เชื้อโรคต่าง ๆ จะเข้าไปได้ง่าย กรณีสูบบุหรี่มาเป็นเวลานาน อาจเป็นโรคถุงลมโป่งพอง ทำให้มีภูมิต้านทานน้อยกว่าคนทั่วไป
โฆษก ศบค. ยังชี้แจงกรณี ผู้ผลิตละคร ผู้ผลิตรายการต่าง ๆ สอบถามถึงการผ่อนปรนมาตรการของภาครัฐ รวมถึงหลักเกณฑ์ที่รัฐใช้พิจารณาอนุญาตให้ธุรกิจ กิจการกลับมาเปิดให้บริการว่า  การพิจารณาต่าง ๆ จำเป็นต้องใช้ข้อมูลตัวเลข สถิติสาธารณสุข รวมถึงชุดพฤติกรรมในสถานที่ต่าง ๆ เช่น สถานบันเทิงที่มีความแออัด ก่อให้การเกิดแพร่กระจายของเชื้อไวรัสได้ ส่วนสถานที่ใดที่สามารถปฏิบัติตามมาตรการ Social Distancing ก็พิจารณาอนุโลมให้เปิดบริการได้ ดังนั้น จึงต้องใช้ทั้งสถิติ ชุดพฤติกรรม และรูปแบบสถานที่ ทั้งนี้ ผู้ประกอบการ อาจรวมตัวกันเป็นสมาคม เสนอมาตรการที่จะปฏิบัติมาได้ เพื่อสร้างข้อกำหนดในการดูแลผู้ให้บริการ ผู้รับบริการ อุปกรณ์ และสถานที่ ธุรกิจใดที่สามารถปฏิบัติตามข้อหนดได้อย่างเคร่งครัด ยอมรับการตรวจสอบจากภาครัฐเป็นระยะ ก็สามารถกลับมาเปิดให้บริการได้
โฆษก ศบค. กล่าวเพิ่มเติมถึงการเตรียมปลดล็อคในพื้นที่แต่ละจังหวัดจะต้องมีการประกาศข้อกำหนดจาก พ.ร.ก. รวมถึงการประกาศในส่วนของจังหวัดที่จะต้องมีมาตรการที่เข้มงวดไม่น้อยกว่าการประกาศ พ.ร.ก. และต้องสามารถนำไปปรับใช้ได้ตรงต่อสถานการณ์ที่เกิดขึ้น ซึ่งฝ่ายปกครองของแต่ละจังหวัด จะต้องมีความเข้มข้นในการดูแล เพราะแม้จำนวนตัวเลขจะลดลง แต่ยังจำเป็นปฏิบัติอย่างเข้มงวดต่อไป
โฆษก ศบค. ยังยืนยันกรณีคนต่างด้าวจำนวน 42 ราย ที่ศูนย์กักขัง จังหวัดสงขลานั้น ไม่ทำให้เกิดความเสี่ยงในการแพร่กระจายของเชื้อโควิด-19 เนื่องจากประเทศไทยมีความเข้มงวดในการปฏิบัติตามมาตรการอย่างยิ่ง ทั้งการจัดสถานที่รองรับ การกำหนดขอบเขตที่ชัดเจน พร้อมทั้งจัดทีมสาธารณสุขเข้าไปดูแลกันอย่างเต็มที่ มั่นใจได้ว่าจะไม่มีการแพร่กระจายของเชื้อในพื้นที่ดังกล่าวได้อย่างแน่นอน
โฆษก ศบค. ยังชี้แจงด้วยว่า จำนวนตัวเลขผู้ติดเชื้อโควิด-19 นั้น สามารถสะท้อนถึงสถานการณ์ความเป็นจริงที่เกิดขึ้นในขณะนี้ได้ เช่น ประเทศสิงคโปร์ที่มีจำนวนตัวเลขของผู้ติดเชื้อเพิ่มมากขึ้นจากการแพร่กระจายของแรงงานต่างด้าว ประเทศไทยจึงเรียนรู้ประสบการณ์จากต่างประเทศ และนำมาเป็นแนวทางในการเร่งรักษาจำนวนตัวเลขผู้ติดเชื้อ โดยไม่มีการปกปิดตัวเลข เพราะการเปิดเผยที่ชัดเจน จะนำมาสู่ความร่วมมือมากที่สุด ซึ่งเป็นสิ่งที่ได้ยึดถือกันมาตลอด และจะทำให้เราสามารถแก้ปัญหาที่เกิดขึ้นได้ทัน
ในตอนท้าย โฆษก ศบค. ย้ำเตือนถึงชีวิตวิถีใหม่ New Normal เพราะสถานการณ์ไวรัสได้เข้ามาเปลี่ยนแปลงจึงต้องมีการปรับตัวให้ทันกับสถานการณ์ ใส่หน้ากากอนามัย ซึ่งต้องชื่นชมประชาชนในประเทศไทยได้ให้ความร่วมมือสวมใส่หน้ากากทุกวัน ป้องกันโควิด-19 เพื่อทุกคนปลอดภัย
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29745
