รัฐบาลไทย-ข่าวทำเนียบรัฐบาล-ที่ประชุม คกก. นโยบายการประมงแห่งชาติ รับทราบ (ร่าง) แผนแม่บทการบริหารจัดการทรัพยากรประมงน้ำจืด เพื่อการบริหารจัดการทรัพยากรประมงน้ำจืดอย่างมีประสิทธิภาพและยั่งยืน

วันจันทร์ที่ 27 เมษายน 2563
พิมพ์
ที่ประชุม คกก. นโยบายการประมงแห่งชาติ รับทราบ (ร่าง) แผนแม่บทการบริหารจัดการทรัพยากรประมงน้ำจืด เพื่อการบริหารจัดการทรัพยากรประมงน้ำจืดอย่างมีประสิทธิภาพและยั่งยืน
ที่ประชุม คกก. นโยบายการประมงแห่งชาติ รับทราบ (ร่าง) แผนแม่บทการบริหารจัดการทรัพยากรประมงน้ำจืด เพื่อการบริหารจัดการทรัพยากรประมงน้ำจืดอย่างมีประสิทธิภาพและยั่งยืน
วันนี้ (27 เมษายน 2563) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายการประมงแห่งชาติ ครั้งที่ 3/2563 โดยมีหน่วยงานที่เกี่ยวข้องเข้าร่วม สรุปประเด็นดังนี้
ที่ประชุมรับทราบผลการดำเนินงานของคณะกรรมการเฉพาะกิจแก้ไขปัญหาการทำประมงผิดกฎหมาย อาทิ การจัดสรรปริมาณสัตว์น้ำและใบอนุญาตทำการประมงพาณิชย์ ปีการประมง 2563 - 2564 ความก้าวหน้าการดำเนินการตามข้อเรียกร้องของสมาคมการประมงแห่งประเทศไทย ความก้าวหน้าการดำเนินการตามข้อเรียกร้องของสมาคมสมาพันธ์ชาวประมงพื้นบ้านแห่งประเทศไทย และความก้าวหน้าการจัดทำแผนแม่บทการบริหารจัดการทรัพยากรประมงน้ำจืดประเทศไทย ซึ่งได้มีการจัดทำกรอบแนวทางและจัดทำ (ร่าง) แผนแม่บทการบริหารจัดการทรัพยากรประมงน้ำจืด ประกอบด้วย 4 แผน ดังนี้ 1. พัฒนาและเพิ่มความอุดมสมบูรณ์ของทรัพยากรสัตว์น้ำและคงความหลากหลายทางชีวภาพ 2. ฟื้นฟู คุ้มครอง และสร้างเสริมแหล่งที่อยู่อาศัยสัตว์น้ำเพื่อดำรงสภาพนิเวศและสิ่งแวดล้อม 3. บูรณาการและสนับสนุนการมีส่วนร่วมและสร้างเครือข่ายเพื่อให้เกิดการบริหารจัดการการประมงน้ำจืดอย่างมีประสิทธิภาพ และ 4. วิจัยและพัฒนาเทคโนโลยีและนวัตกรรม จัดการองค์ความรู้และระบบฐานข้อมูล และเสริมสร้างทักษะบุคลากรเพื่อเพิ่มประสิทธิภาพการบริหารจัดการการประมงน้ำจืด ทั้งนี้ เพื่อให้การบริหารจัดการทรัพยากรประมงน้ำจืดเกิดประสิทธิภาพและยั่งยืน
พร้อมกันนี้ ที่ประชุมยังได้เห็นชอบการแต่งตั้งคณะอนุกรรมการพัฒนาการเพาะเลี้ยงสัตว์น้ำและอุตสาหกรรมต่อเนื่อง โดยมีอธิบดีกรมประมงเป็นประธานอนุกรรมการ ผู้อำนวยการกองวิจัยและพัฒนาการเพาะเลี้ยงสัตว์น้ำชายฝั่ง เป็นอนุกรรมการและเลขานุการ มีอำนาจหน้าที่วิเคราะห์สถานการณ์การเพาะเลี้ยงสัตว์น้ำและอุตสาหกรรมต่อเนื่องด้านการประมงในประเทศและต่างประเทศ เสนอแนะนโยบายในการส่งเสริม พัฒนา และแก้ไขปัญหาการเพาะเลี้ยงสัตว์น้ำและอุตสาหกรรมต่อเนื่องด้านการประมงของประเทศ เพิ่มขีดความสามารถในการแข่งขัน รวมทั้งอำนวยการ ควบคุม ดูแล เพื่อขับเคลื่อนกิจกรรมและติดตามผลการดำเนินงานให้เป็นไปตามวัตถุประสงค์และเป้าหมายที่กำหนด ทั้งนี้ เพื่อให้การส่งเสริม พัฒนาการเพาะเลี้ยงสัตว์น้ำและอุตสาหกรรมต่อเนื่องของประเทศสอดคล้องกับนโยบายการบริหารจัดการการประมงภายใต้คณะกรรมการนโยบายการประมงแห่งชาติ ตามพระราชกำหนดการประมง พ.ศ. 2558
ทั้งนี้ ประธานได้มอบหมายให้ฝ่ายเลขาฯ รวบรวมประเด็นและนำข้อเสนอแนะต่าง ๆ จากที่ประชุมไปดำเนินการปรับปรุง แก้ไข เพื่อนำเสนอต่อคณะรัฐมนตรีเพื่อพิจารณาให้ความเห็นชอบต่อไป
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29856
