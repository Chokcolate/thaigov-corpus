รัฐบาลไทย-ข่าวทำเนียบรัฐบาล-อธิบดีกรมเจ้าท่า ออกประกาศจำนวนสถานศึกษาฝึกอบรมและหลักสูตรที่ได้การรับรองจากกรมเจ้าท่า

วันพุธที่ 29 เมษายน 2563
อธิบดีกรมเจ้าท่า ออกประกาศจำนวนสถานศึกษาฝึกอบรมและหลักสูตรที่ได้การรับรองจากกรมเจ้าท่า
นายวิทยา ยาม่วง อธิบดีกรมจ้าท่า เปิดเผยว่า ได้ออกประกาศกรมเจ้าท่าที่ ๘๑/๒๕๖๓ เพื่อแจ้งจำนวนข้อมูลสถานศึกษาฝึกอบรมและหลักสูตร
ที่ได้การรับรองจากกรมเจ้าท่าให้เกิดความเรียบร้อย ชัดเจน และเป็นการคุ้มครองคนประจำเรือที่มีความประสงค์จะเข้ารับการฝึกอบรมในหลักสูตรคนประจำเรือต่าง ๆ จากสถานศึกษาฝึกอบรมที่ได้รับการรับรองอย่างถูกต้องเป็นไปตามมาตรา ๒๗๙ แห่งพระราชบัญญัติการเดินเรือในน่านน้ำไทย พระพุทธศักราช ๒๔๕๖ (ข้อมูล ณ วันที่ ๒๓ เมษายน ๒๕๖๓)
สำหรับสถานศึกษาฝึกอบรมที่ได้รับการรับรองจากกรมเจ้าท่า มีจำนวนทั้งหมด ๑๑ แห่ง และหลักสูตรที่ได้รับการรับรองจากกรมเจ้าท่า มีจำนวนทั้งหมด ๒๔๓ หลักสูตร โดยเป็นไปตามข้อบังคับกรมเจ้าท่าเกี่ยวกับการสอบความรู้ของผู้ทำการในเรือ พ.ศ.๒๕๕๗ (STCW 2010) ประกอบด้วย
๑.ศูนย์ฝึกพาณิชย์นาวี จังหวัดสมุทรปราการ จำนวน ๔๔ หลักสูตร
๒. คณะพาณิชยนาวีนานาชาติ มหาวิทยาลัยเกษตรศาสตร์ วิทยาเขตศรีราชา จังหวัดชลบุรี จำนวน ๑๓ หลักสูตร
๓. โรงเรียนสุภาพบุรุษเดินเรือ กรุงเทพมหานครฯ จำนวน ๕๐ หลักสูตร
๔. วิทยาลัยเทคโนโลยีทางทะเลแห่งเอเชีย จังหวัดชลบุรี จำนวน ๕๗ หลักสูตร
๕. วิทยาลัยประมงสมุทรสาคร จังหวัดสมุทรสาคร (อยู่ระหว่างดำเนินการยื่นขอรับรองหลักสูตรการฝึกอบรม)
๖. วิทยาลัยเทคโนโลยีการจัดการนวัตกรรม จังหวัดฉะเชิงเทรา จำนวน ๒๑ หลักสูตร
๗. คณะวิศวกรรมศาสตร์ มหาวิทยาลัยเทคโนโลยีราชมงคลศรีวิชัย จังหวัดสงขลา จำนวน ๒ หลักสูตร
๘. วิทยาลัยเทคโนโลยีและอุตสาหกรรมการต่อเรือนครศรีธรรมราช จังหวัดนครศรีธรรมราช จำนวน ๑๑ หลักสูตร
๙. คณะโลจิสติกส์ มหาวิทยาลัยบูรพา จังหวัดชลบุรี จำนวน ๓ หลักสูตร
๑๐. โรงเรียนนักเดินเรือ กรุงเทพมหานครฯ (อยู่ระหว่างดำเนินการยื่นขอรับรองหลักสูตรการฝึกอบรม)
๑๑. โรงเรียนสยามการเดินเรือ จังหวัดสมุทรปราการ จำนวน ๔๒ หลักสูตร
ทั้งนี้  อธิบดีกรมเจ้าท่า กล่าวเพิ่มเติมว่า จากการออกประกาศกรมเจ้าท่า เรื่อง จำนวนข้อมูลสถานศึกษาฝึกอบรมและหลักสูตรที่ได้การรับรองจากกรมเจ้าท่าในครั้งนี้ จะสามารถคุ้มครองคนประจำเรือที่เข้ารับการศึกษาได้อย่างมีประสิทธิภาพ และเป็นไปตามหลักสูตรที่ได้การรับรองจากกรมเจ้าท่ากำหนด สามารถตรวจสอบรายชื่อสถานศึกษาฯ และหลักสูตรฯ ได้ที่ www.md.go.th หรือสอบถามรายละเอียดเพิ่มเติม ได้ที่ กลุ่มมาตรฐานหลักสูตร กองมาตรฐานคนประจำเรือ โทร. ๐๒ – ๒๓๓ – ๑๓๑๑ - ๘ ต่อ ๒๓๐
***กองเผยแพร่และประชาสัมพันธ์ สำนักงานปลัดกระทรวงคมนาคม***

ที่มา : https://www.thaigov.go.th/news/contents/details/29943
