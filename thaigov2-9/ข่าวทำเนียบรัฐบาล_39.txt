รัฐบาลไทย-ข่าวทำเนียบรัฐบาล-ญี่ปุ่นชื่นชมมาตรการไทยในการควบคุมการแพร่ระบาดของโควิด-19 พร้อมสนับสนุนอาเซียนด้านยาและเวชภัณฑ์

วันพฤหัสบดีที่ 23 เมษายน 2563
พิมพ์
ญี่ปุ่นชื่นชมมาตรการไทยในการควบคุมการแพร่ระบาดของโควิด-19 พร้อมสนับสนุนอาเซียนด้านยาและเวชภัณฑ์
ญี่ปุ่นชื่นชมมาตรการไทยในการควบคุมการแพร่ระบาดของโควิด-19 พร้อมสนับสนุนอาเซียนด้านยาและเวชภัณฑ์
วันนี้ (23 เม.ย. 2563) เวลา 13.30 น. นายนาชิดะ คาซูยะ (Mr. Nashida Kazuya) เอกอัครราชทูตญี่ปุ่นประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล โดยศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีกล่าวสรุปสาระสำคัญการหารือดังนี้
นายกรัฐมนตรีย้ำความสัมพันธ์อันดีระหว่างไทย-ญี่ปุ่น เชื่อมั่นว่าเอกอัครราชทูตฯ จะมีบทบาทสำคัญในการส่งเสริมความสัมพันธ์อันดีระหว่างกันต่อไป พร้อมขอบคุณรัฐบาลญี่ปุ่นสำหรับความร่วมมือและความช่วยเหลือแก่ไทยเพื่อบรรเทาสถานการณ์โรคโควิด-19 อาทิ ยาและเวชภัณฑ์ และการอำนวยความสะดวกเพื่อช่วยเหลือชาวไทยกลับประเทศ
เอกอัครราชทูตญี่ปุ่นฯ แสดงความชื่นชมนายกรัฐมนตรีในฐานะ ผอ.ศบค. ที่ดำเนินมาตรการในการควบคุมการแพร่ระบาดของโรคโควิด-19 อย่างมีประสิทธิภาพ ทำให้มีผู้ติดเชื้อจำนวนน้อย และยอดผู้ป่วยรายใหม่ลดจำนวนลงทุกวัน พร้อมขอบคุณที่รัฐบาลขยายระยะเวลาอนุญาตให้อยู่ในราชอาณาจักรของคนต่างด้าว ซึ่งช่วยบรรเทาความเดือดร้อนแก่ชาวญี่ปุ่นในไทยเป็นอย่างมาก สำหรับด้านเศรษฐกิจยืนยันว่าภาคเอกชนญี่ปุ่นยังคงเชื่อมั่นในศักยภาพทางเศรษฐกิจของไทย และจะสานต่อการลงทุนในเขตพัฒนาพิเศษภาคตะวันออก (EEC) ต่อไป
ทั้งสองฝ่ายยินดีกับผลสำเร็จของการประชุมสุดยอดอาเซียน+3 สมัยพิเศษ ว่าด้วยโรคติดเชื้อไวรัสโคโรนา 2019 เมื่อวันที่ 14 เมษายนที่ผ่านมา โดยญี่ปุ่นพร้อมให้การสนับสนุนแก่อาเซียน 3 ด้าน ได้แก่ ยาและเวชภัณฑ์ การจัดตั้งศูนย์รับมือการแพร่ระบาดของโรคอุบัติใหม่ในอาเซียน และการฟื้นฟูความแข็งแกร่งทางเศรษฐกิจของภูมิภาค
โอกาสนี้นายกรัฐมนตรีแสดงความขอบคุณญี่ปุ่นที่สนับสนุนไทยในการสมัครเข้าร่วมเป็นสมาชิก CPTPP และการจัดตั้งสถาบันโคเซ็นสองแห่งในไทย เพื่อผลิตวิศวกรและแรงงานทักษะในอุตสาหกรรมเป้าหมาย
ในตอนท้าย นายกรัฐมนตรีขอถวายพระพรชัยมงคลสมเด็จพระจักรพรรดินารุฮิโตะและสมเด็จพระจักรพรรดินีมาซาโกะแห่งญี่ปุ่น พร้อมทั้งฝากความปรารถนาดีไปยังนายกรัฐมนตรีอาเบะ และประชาชนชาวญี่ปุ่นด้วย

ที่มา : https://www.thaigov.go.th/news/contents/details/29600
