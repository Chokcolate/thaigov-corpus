รัฐบาลไทย-ข่าวทำเนียบรัฐบาล-​“พาณิชย์”ตามจับต่อเนื่อง รวบอีก 8 ราย ขายหน้ากากอนามัยแพงเกินจริง [กระทรวงพาณิชย์]

วันพุธที่ 29 เมษายน 2563
พิมพ์
​“พาณิชย์”ตามจับต่อเนื่อง รวบอีก 8 ราย ขายหน้ากากอนามัยแพงเกินจริง [กระทรวงพาณิชย์]
​“พาณิชย์”ตามจับต่อเนื่อง รวบอีก 8 ราย ขายหน้ากากอนามัยแพงเกินจริง
“พาณิชย์”ยังตามจับอยู่ รวบผู้กระทำความผิดกรณีหน้ากากอนามัย เจลล้างมือ และแอลกอฮอล์ ได้อีก 8 ราย ฟันข้อหาขายแพง ไม่ปิดป้ายแสดงราคา พบมีทั้งร้านขายยา ร้านค้าทั่วไป และขายผ่านเฟซบุ๊ก รวมยอดจับล่าสุดเพิ่มเป็น 405 ราย เตือนอย่าฉวยโอกาส เพราะจับตาอยู่ หากพบกระทำผิด ดำเนินการตามกฎหมายทันที
นายสุพพัต อ่องแสงคุณ โฆษกกระทรวงพาณิชย์ เปิดเผยถึงผลการปฏิบัติการกรณีสินค้าอุปโภคบริโภคและเวชภัณฑ์ของกระทรวงพาณิชย์ว่า วันที่ 28 เม.ย.2563 ที่ผ่านมา กระทรวงพาณิชย์ได้ร่วมกับหน่วยงานที่เกี่ยวข้อง ดำเนินการจับกุมผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 สามารถจับกุมผู้กระทำความผิดกรณีหน้ากากอนามัย เจลล้างมือและแอลกอฮอล์ เพิ่มอีก 8 ราย แยกเป็นในกรุงเทพฯ 4 ราย และต่างจังหวัด 4 ราย ทำให้ยอดรวมการจับกุมเพิ่มขึ้นเป็น 405 ราย แยกเป็นกรุงเทพฯ 180 ราย และต่างจังหวัด 225 ราย
สำหรับการจับกุมในกรุงเทพฯ 4 ราย เป็นการล่อซื้อและจับกุมร้านขายยา 1 ราย พบจำหน่ายหน้ากากอนามัยแบบธรรมดาบรรจุกล่องละ 50 ชิ้น ในราคากล่องละ 570-830 บาท เฉลี่ยชิ้นละ 11.40-16.60 บาท รวม 1,800 ชิ้น และร้านค้าทั่วไป 1 ราย พบจำหน่ายหน้ากากอนามัยทางการแพทย์ บรรจุแพกละ 5 ชิ้น ในราคา 75 บาทต่อแพก เฉลี่ยชิ้นละ 15 บาท ทั้ง 2 ราย ถูกแจ้งข้อหากระทำความผิดจำหน่ายหน้ากากอนามัยในราคาสูงเกินสมควร ตามมาตรา 29 และจับร้านขายยา 2 ราย พบจำหน่ายหน้ากากอนามัย เจลล้างมือ และแอลกอฮอล์ โดยไม่ปิดป้ายแสดงราคา ซึ่งเป็นการกระทำความผิด ตามมาตรา 28
ส่วนในต่างจังหวัด 4 ราย แยกเป็นการกระทำความผิดตามมาตรา 28 ข้อหาจำหน่ายหน้ากากอนามัยโดยไม่ปิดป้ายแสดงราคาขาย จำนวน 2 ราย เป็นร้านค้าทั่วไป ในจังหวัดเพชรบูรณ์ , กระทำความผิดตามมาตรา 29 ข้อหาจำหน่ายหน้ากากอนามัยในราคาสูงเกินสมควร โดยเจ้าหน้าที่ทำการล่อซื้อและจับกุมร้านขายยา  1 ราย ในจังหวัดนครศรีธรรมราช พบจำหน่ายหน้ากากอนามัย บรรจุแพกละ 5 ชิ้น ในราคาแพกละ 85 บาท เฉลี่ยชิ้นละ 17 บาท หน้ากากอนามัย 3D กรอง PM 2.5 บรรจุแพกละ 3 ชิ้น ในราคาแพกละ 210 บาท เฉลี่ยชิ้นละ 70 บาท หน้ากากอนามัยแบบผ้า ราคาชิ้นละ 35 บาท หน้ากากอนามัยแบบธรรมดา ราคาชิ้นละ 17 บาท หน้ากากอนามัยมัสลิน ราคาชิ้นละ 35 บาท และหน้ากากอนามัยแบบคาร์บอน กรอง 5 ชั้น ราคาชิ้นละ 75 บาท และกระทำความผิดตามมาตรา 25 (5) และมาตรา 29 ข้อหาเป็นผู้ผลิตไม่แจ้งต้นทุนราคาซื้อ ราคาจำหน่าย ปริมาณการผลิตคงเหลือ และจำหน่ายหน้ากากอนามัยในราคาสูงเกินสมควร โดยเจ้าหน้าที่ทำการล่อซื้อและจับกุมผู้จำหน่ายหน้ากากอนามัยผ่านทางเฟซบุ๊ก 1 ราย ในจังหวัดชลบุรี พบจำหน่ายหน้ากากอนามัยบรรจุกล่องละ 50 ชิ้น ในราคากล่องละ 650 บาท เฉลี่ยชิ้นละ 13 บาท และได้ทำการขยายผลเข้าตรวจค้นที่พักและยึดของกลางเป็นหน้ากากอนามัยจำนวน 30,250 ชิ้น
ทั้งนี้ โทษที่ผู้กระทำความผิดตาม พ.ร.บ.ว่าด้วยราคาสินค้าและบริการ พ.ศ.2542 ข้อหาขายเกินราคาควบคุม มาตรา 25 (1) มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ข้อหาไม่แจ้งต้นทุนราคาซื้อ ราคาจำหน่าย ปริมาณการผลิต ปริมาณคงเหลือ ตามมาตรา 25 (5) มีโทษจำคุกไม่เกิน 1 ปี หรือปรับ ไม่เกิน 20,000 บาท หรือทั้งจำทั้งปรับ และปรับไม่เกินวันละ 2,000 บาท ตลอดเวลาที่ฝ่าฝืน หรือจนกว่าจะแจ้ง มาตรา 28 ข้อหา ไม่ปิดป้ายแสดงราคาขาย มีอัตราโทษปรับไม่เกิน 1 หมื่นบาท และมาตรา 29 ข้อหาขายแพงเกินสมควร มีอัตราโทษจำคุก ไม่เกิน 7 ปี ปรับไม่เกิน 1.4 แสนบาท หรือทั้งจำทั้งปรับ
“กระทรวงพาณิชย์ขอเตือนผู้ที่มีพฤติกรรมกักตุน และขายสินค้าแพงเกินจริง โดยเฉพาะสินค้าหน้ากากอนามัย เจลล้างมือ และแอลกอฮอล์ รวมถึงสินค้าจำเป็นอื่นๆ หากพบการกระทำความผิด จะดำเนินคดีตามกฎหมายขั้นเด็ดขาด เพราะถือเป็นการเอารัดเอาเปรียบประชาชน โดยประชาชนที่พบการกักตุนสินค้าและขายสินค้าแพงเกินจริง สามารถร้องเรียนได้ที่สายด่วนกรมการค้าภายใน 1569 และในต่างจังหวัดร้องเรียนได้ที่สำนักงานพาณิชย์จังหวัด หรือศูนย์ดำรงธรรมจังหวัด” นายสุพพัตกล่าว
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/30002
