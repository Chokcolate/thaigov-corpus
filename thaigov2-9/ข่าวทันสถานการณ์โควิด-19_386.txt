รัฐบาลไทย-ข่าวทำเนียบรัฐบาล-กรมอนามัย ร่วมกับเครือข่ายการกีฬา แจง 3 ส่วนข้อปฏิบัติสนามกอล์ฟ เตรียมพร้อมรองรับมาตรการผ่อนปรน [กระทรวงสาธารณสุข]

วันพฤหัสบดีที่ 30 เมษายน 2563
กรมอนามัย ร่วมกับเครือข่ายการกีฬา แจง 3 ส่วนข้อปฏิบัติสนามกอล์ฟ เตรียมพร้อมรองรับมาตรการผ่อนปรน [กระทรวงสาธารณสุข]
กรมอนามัย ร่วมกับเครือข่ายการกีฬา แจง 3 ส่วนข้อปฏิบัติสนามกอล์ฟ เตรียมพร้อมรองรับมาตรการผ่อนปรน
กรมอนามัย กระทรวงสาธารณสุข ร่วมกับเครือข่ายการกีฬา และภาคีที่เกี่ยวข้อง ให้คำแนะนำผู้ประกอบการสนามกอล์ฟได้มีการเตรียมความพร้อมและยึดถือปฏิบัติตามคำแนะนำของกรมอนามัยใน 3 ส่วนหลัก เมื่อมีมาตรการผ่อนปรน เพื่อสร้างความปลอดภัยของสถานที่และสร้างสุขอนามัยดีให้กับผู้ใช้บริการ ป้องกันการแพร่เชื้อโควิด-19
วันนี้ (29 เมษายน 2563) แพทย์หญิงพรรณพิมล  วิปุลากร อธิบดีกรมอนามัย เปิดเผยภายหลังการลงพื้นที่ให้คำแนะนำแนวทางการป้องกันโรค COVID-19 ในสถานประกอบการสนามกอล์ฟตามมาตรการการผ่อนปรน ร่วมกับนายแพทย์ประกิต  เทียนบุญ นายกสมาคมกรุงเทพกรีฑา นายสันติ  ป่าหวาย อธิบดีกรมพลศึกษา        นายแพทย์มนูญ  ลีเชวงวงศ์ แพทย์เฉพาะทางด้านโรคระบบทางเดินหายใจ โรงพยาบาลวิชัยยุทธ และนายกิติภูมิจาวจักรศิริ บอร์ดกีฬาอาชีพ การกีฬาแห่งประเทศไทย ณ สนามกอล์ฟกรุงเทพกรีฑา หัวหมาก กรุงเทพมหานคร ว่าจากแนวทางมาตรการผ่อนปรนด้านการออกกำลังกายและเล่นกีฬาของกระทรวงการท่องเที่ยวและกีฬาที่ส่งผ่านมายังกระทรวงสาธารณสุขเพื่อเสนอให้ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) หรือ ศบค. นั้น มีการแบ่งระยะห่างกัน 15 วัน เริ่มจากการออกกำลังกายส่วนบุคคล สถานที่กลางแจ้ง ไปจนถึงการแข่งขันกีฬาที่มีผู้ชมตามปกติ ซึ่งสนามกอล์ฟจัดอยู่ในประเภทสนามกีฬากลางแจ้งเฉพาะชนิดกีฬา โดยรวมถึงสนามไดรฟ์กอล์ฟ และสนามเทนนิสด้วย
“การลงพื้นที่สนามกอล์ฟในครั้งนี้ เพื่อแนะนำแนวทางการปฏิบัติตามมาตรการของกระทรวงสาธารณสุขในการควบคุมป้องกันเชื้อโควิด-19 อย่างต่อเนื่องเมื่อได้รับการผ่อนปรน โดยแบ่งเป็น  3 ส่วนหลักด้วยกัน ได้แก่ ส่วนที่ 1 การปฏิบัติของเจ้าของกิจการหรือผู้ให้บริการและรูปแบบการบริการ โดยขอให้ปฏิบัติดังนี้ 1) ให้มีการตรวจวัดอุณหภูมิร่างกายแก่พนักงานทุกคน หากพบพนักงานที่มีอาการเจ็บป่วย เสี่ยงต่อการแพร่เชื้อให้หยุดงานและ     พบแพทย์ 2) จัดหาหน้ากากผ้าหรือหน้ากากอนามัยสำหรับพนักงานทุกคนอย่างเพียงพอ 3) จำกัดจำนวนผู้รับบริการในสัดส่วนที่เหมาะสม ไม่มากเกินไป ใช้ระบบนัดจองคิวเข้าใช้บริการและควบคุมระยะเวลาใช้บริการ 4) พนักงานที่ให้บริการต้องล้างมือด้วยสบู่และน้ำ หรือใช้เจลแอลกอฮอล์ล้างมือเป็นประจำ และ 5) แม่บ้านที่ปฏิบัติงานในห้องเปลี่ยนเสื้อผ้า ห้องอาบน้ำ ห้องส้วม ต้องใส่ถุงมือ รองเท้าหุ้มข้อและสวมหน้ากากผ้าขณะปฏิบัติงาน”  แพทย์หญิงพรรณพิมล กล่าว
แพทย์หญิงพรรณพิมล กล่าวต่อไปว่า ส่วนที่ 2 ที่ต้องให้ความสำคัญคือ การดูแลสถานที่ส่วนให้บริการลูกค้า ตั้งแต่จุดประชาสัมพันธ์ จุดชำระค่าบริการ ต้องจัดให้มีช่องทางเข้า-ออกที่ชัดเจน มีการรักษาระยะห่างกันอย่างน้อย  1 - 2 เมตร มีจุดล้างมือหรือเจลแอลกอฮอล์ให้บริการ ทำความสะอาดชุดอุปกรณ์สำหรับผู้ใช้บริการทุกครั้งทั้งก่อนและหลังใช้งาน และในส่วนของห้องน้ำให้เพิ่มความถี่ในการทำความสะอาด โดยเฉพาะจุดสัมผัสร่วมด้วยน้ำยาทำความสะอาดและน้ำยาฆ่าเชื้อโรคอย่างน้อยทุก 2 ชั่วโมง  และส่วนสุดท้ายส่วนที่ 3 คือ ข้อปฏิบัติสำหรับผู้ใช้บริการ ต้องล้างมือด้วยสบู่และน้ำหรือเจลแอลกอฮอล์ทุกครั้งก่อนใช้บริการ สำหรับอุปกรณ์กอล์ฟส่วนตัวนั้นให้ทำความสะอาดทั้งก่อนและหลังการใช้งาน หากพบมีอุณหภูมิร่างกายสูงกว่า 37.5 องศาเซลเซียส หรือมีอาการไข้ ไอ จาม หรือเป็นกลุ่มเสี่ยงหรือมาจากพื้นที่เสี่ยง ต้องใส่หน้ากากอนามัยและเฝ้าสังเกตอาการอย่างใกล้ชิด หากอาการไม่ดีขึ้นให้ไปพบแพทย์
“ทั้งนี้ กรมอนามัยขอความร่วมมือทุกสถานประกอบการประเภทสนามกอล์ฟและกีฬาประเภทอื่น ๆ ได้มีการเตรียมความพร้อมและยึดถือหลักการปฏิบัติตามคำแนะนำของกรมอนามัยเมื่อมีมาตรการผ่อนปรนออกมาอย่างชัดเจน ซึ่งถือเป็นความร่วมมือและความรับผิดชอบร่วมกันของผู้ประกอบการที่จะร่วมกับหน่วยงานภาครัฐ ในการป้องกันและลดการแพร่เชื้อโควิด-19 อย่างต่อเนื่องเพื่อสร้างความมั่นใจให้กับผู้ใช้บริการต่อไป” อธิบดีกรมอนามัย กล่าวในที่สุด
ศูนย์สื่อสารสาธารณะ / 29 เมษายน 2563

ที่มา : https://www.thaigov.go.th/news/contents/details/30043
