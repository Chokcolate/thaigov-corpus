รัฐบาลไทย-ข่าวทำเนียบรัฐบาล-การบินไทยรับคนไทยจากออสเตรเลียกลับบ้านสำเร็จลุล่วงด้วยดี

วันจันทร์ที่ 27 เมษายน 2563
การบินไทยรับคนไทยจากออสเตรเลียกลับบ้านสำเร็จลุล่วงด้วยดี
บริษัท การบินไทย จำกัด (มหาชน) กระทรวงคมนาคม ปฏิบัติภารกิจรับคนไทยจากออสเตรเลียกลับประเทศไทย พร้อมส่งมอบการบริการที่เป็นเลิศด้านสุขอนามัยสำหรับเที่ยวบินพิเศษเช่าเหมาลำ เพื่อลดความเสี่ยงจากการติดเชื้อโควิด-19 ให้กับผู้โดยสารและพนักงาน
นาวาอากาศตรี อนิรุต แสงฤทธิ์ ผู้อำนวยการใหญ่ฝ่ายปฏิบัติการบิน ในฐานะหัวหน้าศูนย์ควบคุมการปฏิบัติการ (THAI Operations Control Center : TOCC) บริษัท การบินไทย จำกัด (มหาชน) เปิดเผยว่า ตามที่ บริษัทฯ ให้ความร่วมมือกับกระทรวงการต่างประเทศของไทย สถานเอกอัครราชทูตออสเตรเลีย ประจำประเทศไทย และสถานเอกอัครราชทูตนิวซีแลนด์ ประจำประเทศไทย จัดเที่ยวบินพิเศษเช่าเหมาลำ ระหว่างวันที่ 25 - 27 เมษายน 2563 ในเส้นทางไป-กลับ กรุงเทพฯ - ซิดนีย์ และ กรุงเทพฯ - โอ๊คแลนด์ เพื่อรับผู้โดยสารชาวไทยที่ตกค้างในประเทศออสเตรเลีย และนิวซีแลนด์ รวมทั้งส่งชาวต่างประเทศที่ตกค้างในประเทศไทยจากมาตรการป้องกันการแพร่ระบาดของไวรัสโควิด-19
สำหรับวันนี้ (26 เมษายน 2563) ภารกิจการรับผู้โดยสารคนไทยจำนวน 207 คน จากออสเตรเลีย กลับประเทศไทยในเที่ยวบินพิเศษเช่าเหมาลำ เที่ยวบินที่ ทีจี 476 เส้นทางซิดนีย์ - กรุงเทพฯ ออกจากซิดนีย์ เวลา 10.05 น. (เวลาท้องถิ่น) ถึงกรุงเทพฯ เวลา 16.05 น. ซึ่งการบินไทยให้ความสำคัญด้านความปลอดภัยในสุขภาพของผู้โดยสารและพนักงานที่ปฏิบัติงานในการให้บริการผู้โดยสารเพื่อลดความเสี่ยงจากการติดเชื้อไวรัสโควิด-19 (Transmission Risk) บริษัทฯ จึงได้ออกแบบกระบวนการทำงานในการให้บริการผู้โดยสาร ด้วยการทำ Physical Distancing เริ่มตั้งแต่ขั้นตอน Check-in การตรวจรับบัตรโดยสาร การกำหนดที่นั่งบนเครื่องบินให้มีระยะห่าง รวมทั้งการบริการอาหารบนเครื่องบินในรูปแบบอาหารกล่อง (Disposal Box) เพื่อลดการสัมผัสระหว่างบุคคล ไปจนถึงขั้นตอน Disembarking แบบเว้นระยะห่างเพื่อหลีกเลี่ยงความแออัด ขณะนำผู้โดยสารลงจากเครื่องบิน พร้อมกันนี้ บริษัทฯ ได้เน้นย้ำให้พนักงานต้อนรับบนเครื่องบินปฏิบัติตามมาตรการความปลอดภัยอย่างเคร่งครัดขณะปฏิบัติหน้าที่บนเที่ยวบิน อาทิ สวมชุดป้องกัน สวมหน้ากากอนามัย และถุงมือ รวมทั้งคอยสังเกตอาการผู้โดยสารในระหว่างเที่ยวบิน ซึ่งจะใช้รูปแบบเดียวกันในการปฏิบัติงานสำหรับการรับผู้โดยสารคนไทยจากนิวซีแลนด์ในวันที่ 27 เมษายน 2563 อีกด้วย
นอกจากนี้ ทีมนักบินและพนักงานต้อนรับบนเครื่องบินที่เป็นจิตอาสาร่วมกันจัดทำ Face Shield เพื่อมอบเป็นของที่ระลึกให้แก่ผู้โดยสาร สำหรับนำมาใช้หากจำเป็นเมื่อเดินทางเข้าและออกจากประเทศไทย นับเป็นความปรารถนาดีและความใส่ใจที่ทีม
จิตอาสานักบินและพนักงานต้อนรับบนเครื่องบินมอบให้แก่ผู้โดยสารทั้งชาวไทยและชาวต่างประเทศ อีกทั้งพนักงานจิตอาสาของฝ่ายบริการลูกค้าภาคพื้นได้ร่วมกันทำ Face Shield เพื่อมอบให้เพื่อนพนักงานในฝ่ายบริการลูกค้าภาคพื้นที่ต้องปฏิบัติงานในการดูแลต้อนรับผู้โดยสาร
อนึ่ง ถึงแม้ว่าบริษัทฯ ได้หยุดทำการบินเป็นการชั่วคราว แต่บริษัทฯ ไม่หยุดที่จะมอบบริการจากใจให้ผู้โดยสารทุกท่าน และภารกิจนี้นับป็นอีกหนึ่งความภาคภูมิใจที่การบินไทยได้มีส่วนร่วมปฏิบัติการพาคนไทยกลับบ้านได้สำเร็จลุล่วงด้วยดี เหมือนในอดีตที่การบินไทยได้ปฏิบัติภารกิจต่างๆ

ที่มา : https://www.thaigov.go.th/news/contents/details/29834
