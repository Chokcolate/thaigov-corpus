รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงลิมา ส่งคนไทยที่ติดค้างในเปรูกลับบ้าน [กระทรวงการต่างประเทศ]

วันจันทร์ที่ 20 เมษายน 2563
สถานเอกอัครราชทูต ณ กรุงลิมา ส่งคนไทยที่ติดค้างในเปรูกลับบ้าน [กระทรวงการต่างประเทศ]
สถานเอกอัครราชทูต ณ กรุงลิมา ส่งคนไทยที่ติดค้างในเปรูกลับบ้าน
จากสถานการณ์การแพร่ระบาดของ COVID – 19 ในภูมิภาคลาตินอเมริกา ทำให้รัฐบาลเปรูประกาศปิดพรมแดนเข้า-ออกประเทศในทุกช่องทาง ตั้งแต่วันที่ 16 มีนาคม 2563 เป็นต้นมา ส่งผลให้มีชาวต่างชาติติดค้างอยู่ในเปรูจำนวนนับหมื่นคน รวมถึงนักท่องเที่ยวและนักเรียนชาวไทยกว่า 50 คน
ในห้วงเวลาหนึ่งเดือนที่ผ่านมา สถานเอกอัครราชทูตฯ นำทีมโดยเอกอัครราชทูต สรยุทธ ชาสมบัติ ให้ความสำคัญแก่การช่วยเหลือคนไทยกลุ่มดังกล่าวเป็นหนึ่งในวาระงานหลัก โดยได้ดำเนินการ ดังนี้
1. เมื่อวันที่ 17 มีนาคม 2563 สถานเอกอัครราชทูตฯ ให้ความช่วยเหลือกลุ่มนักท่องเที่ยวไทยที่ติดค้างในเมืองกุสโก (Cusco) จำนวน 28 คน อพยพออกจากเปรูผ่านพรมแดนทางบกไปยังประเทศบราซิล เพื่อไปต่อเครื่องบินกลับประเทศไทย โดยสถานเอกอัครราชทูตฯ ได้ประสานหน่วยงานทางการของเปรูอำนวยความสะดวกแก่นักท่องเที่ยวไทยด้านการตรวจสุขภาพ การอนุญาตเดินรถข้ามจังหวัด และการเดินทางออกนอกประเทศ ท่ามกลางการใช้มาตรการ lockdown ที่รัดกุมในเปรู นอกจากนี้ กลุ่มนักท่องเที่ยวไทยดังกล่าวยังได้รับน้ำใจไมตรีจากชุมชนคนไทยในเปรูช่วยดูแลด้านอาหารและที่พักระหว่างการเดินทาง รวมทั้งการประสานงานดูแลอย่างใกล้ชิดจากสถานเอกอัครราชทูต ณ กรุงบราซิเลียเมื่อข้ามแดนไปยังบราซิล โดยขณะนี้ทั้ง 28 คน ได้เดินทางถึงประเทศไทยโดยสวัสดิภาพแล้ว
2. เมื่อวันที่ 27 มีนาคม 2563 สถานเอกอัครราชทูตฯ ได้จัดรถโดยสารพิเศษเพื่ออพยพนักท่องเที่ยวไทย จำนวน 9 คน จากเมืองกุสโกมายังกรุงลิมา เพื่อพำนักรอชั่วคราวก่อนอพยพกลับประเทศไทย เนื่องจากเมืองกุสโกอยู่ในที่ห่างไกลและมีความพร้อมด้านสาธารณสุขและสาธารณูปโภคน้อยกว่ากรุงลิมา รวมทั้งเป็นความประสงค์ของกลุ่มนักท่องเที่ยวไทย โดยสถานเอกอัครราชทูตฯ ได้ประสานหน่วยงานทางการของเปรูในการตรวจสุขภาพและการอนุญาตเดินรถข้ามจังหวัด รวมทั้งช่วยเหลือในการจัดหาอาหารและที่พักที่ปลอดภัย
3. เมื่อวันที่ 10 เมษายน 2563 สถานเอกอัครราชทูตฯ ส่งนักท่องเที่ยวไทย จำนวน 2 คน ร่วมเที่ยวบินอพยพของรัฐบาลญี่ปุ่น เส้นทางกรุงลิมา – กรุงเม็กซิโก รวมทั้งประสานสถานเอกอัครราชทูต ณ กรุงเม็กซิโกในการให้ความดูแลช่วยเหลือระหว่างที่นักท่องเที่ยวไทยดังกล่าวพำนักรอชั่วคราวในกรุงเม็กซิโกก่อนกลับประเทศไทย โดยขณะนี้ทั้งสองคนอยู่ระหว่างเดินทางกลับ และเมื่อถึงประเทศไทยจะเข้ารับการกักตัวตามมาตรการควบคุมโรคของรัฐบาลไทย
4. วันนี้ (18 เมษายน 2563) สถานเอกอัครราชทูตฯ ส่งนักท่องเที่ยวไทย จำนวน 12 คน ร่วมเที่ยวบินอพยพของรัฐบาลมาเลเซีย เส้นทางกรุงลิมา – นครเซาเปาลู โดยขณะนี้นักท่องเที่ยวไทยทั้ง 12 คน ได้อยู่ในความดูแลของสถานเอกอัครราชทูต ณ กรุงบราซิเลียแล้ว และมีแผนที่จะเดินทางกลับประเทศไทยในเส้นทางนครเซาเปาลู – กรุงโดฮา – กรุงกัวลาลัมเปอร์ – กรุงเทพฯ ซึ่งสถานเอกอัครราชทูต ณ กรุงโดฮา และสถานเอกอัครราชทูต ณ กรุงกัวลาลัมเปอร์ พร้อมที่จะให้ความช่วยเหลือระหว่างการรอเปลี่ยนเครื่องตามจุดข้างต้น ทั้งนี้ นักท่องเที่ยวไทย 12 คนดังกล่าว เป็นคนไทยกลุ่มสุดท้ายที่ติดค้างอยู่ในกรุงลิมา (เมืองหลวงของเปรู)
นอกจากคนไทยที่ประสงค์จะอพยพกลับประเทศไทยแล้ว ในช่วงเดือนที่ผ่านมา สถานเอกอัครราชทูตฯ ได้ประสานให้ความช่วยเหลือด้านที่พักและอาหารแก่นักศึกษาไทยที่ติดค้างในเปรู จำนวน 3 คน รวมทั้งการประสานส่งนักศึกษาไทยดังกล่าวร่วมเที่ยวบินอพยพของชาติต่าง ๆ กลับไปยังสหรัฐอเมริกา ในเมืองที่แต่ละคนกำลังศึกษาอยู่
อย่างไรก็ดี ยังมีคนไทยอีกจำนวนหนึ่งที่ติดค้างอยู่ในเมืองตามต่างจังหวัดของเปรู และประเทศในเขตอาณาของสถานเอกอัครราชทูตฯ ได้แก่ โบลิเวีย โคลอมเบีย และเอกวาดอร์ รวมทั้งชุมชนคนไทยที่อาศัยอยู่ในพื้นที่และได้รับผลกระทบจากสถานการณ์การแพร่ระบาดของโรค COVID – 19 ซึ่งสถานเอกอัครราชทูตฯ จะประสานดูแลให้ความช่วยเหลือต่อไป

ที่มา : https://www.thaigov.go.th/news/contents/details/29419
