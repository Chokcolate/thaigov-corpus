รัฐบาลไทย-ข่าวทำเนียบรัฐบาล-นายกรัฐมนตรีรับมอบหน้ากากอนามัย และอุปกรณ์ทางการแพทย์ จากภาคเอกชนเพื่อร่วมกับรัฐบาลสู้ภัยโควิด-19

วันพฤหัสบดีที่ 30 เมษายน 2563
พิมพ์
นายกรัฐมนตรีรับมอบหน้ากากอนามัย และอุปกรณ์ทางการแพทย์ จากภาคเอกชนเพื่อร่วมกับรัฐบาลสู้ภัยโควิด-19
นายกรัฐมนตรีรับมอบหน้ากากอนามัย และอุปกรณ์ทางการแพทย์ จากภาคเอกชนเพื่อร่วมกับรัฐบาลสู้ภัยโควิด-19
วันนี้ (30 เม.ย.63) ศาตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เผยว่า เมื่อเวลา 09.00 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับมอบหน้ากากอนามัย อุปกรณ์ทางการแพทย์ จากภาคเอกชนทั้งไทยและจีน เพื่อร่วมกับรัฐบาลช่วยเหลือประชาชน บุคลากรทางการแพทย์ ประกอบด้วย 3 คณะ ได้แก่ คณะผู้บริหารบริษัทมิตรผลและบ้านปู บริจาคหน้ากากอนามัยผ้ามัสลิน จำนวน 200,000 ชิ้น บริษัท คีนน์ จำกัด บริจาคผลิตภัณฑ์ คีนน์ เจิม คิลเลอร์ จำนวน 100 ถัง  สภาธุรกิจไทย-จีน บริจาคหน้ากากอนามัย 470,500 ชิ้น แก่ มหาวิทยาลัยมหิดล  โดยมีนายเทวัญ ลิปตพัลลภ รัฐมนตรีประจำสำนักนายกรัฐมนตรี นายดิสทัต โหตระกิตย์  เลขาธิการนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี เข้าร่วมด้วย สรุปสาระสำคัญ ดังนี้
นายกรัฐมนตรีขอบคุณภาคเอกชนที่มีส่วนร่วมในการสู้ภัยโควิด-19 ซึ่งสิ่งของที่ได้รับในวันนี้ ก็จะได้นำไปมอบต่อให้กับแพทย์ พยาบาล ทหาร ตำรวจ เจ้าหน้าที่รักษาความปลอดภัยที่ปฏิบัติหน้าที่ในหน่วยงานต่าง ๆ แม้เข้าใจดีว่าภาคเอกชนอาจจะได้รับผลกระทบบ้างในขณะนี้ แต่สุขภาพของประชาชนเป็นสิ่งสำคัญ ทุกคนจะต้องเรียนรู้และปรับตัว หลังจากนี้ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) จะทยอยผ่อนคลายมาตรการต่าง ๆ โดยก็ขอให้ภาคธุรกิจร่วมอดทนและสู้ไปด้วยกัน ทั้งนี้ นายกรัฐมนตรียังให้กำลังใจคณะผู้บริหารมิตรผลและบางปู ในการดำเนินธุรกิจท่ามกลางสภาวะตลาดน้ำมันและพลังงานของโลกผันผวน  ซึ่งยังต้องขอความร่วมมือบริษัทได้ช่วยกับรัฐบาลในการดูแลเกษตรกรไร่อ้อยต่อไป ขณะเดียวกันรัฐบาลมีนโยบายส่งเสริมพลังงานหมุนเวียนและพลังงานชีวมวล ซึ่งจะช่วยเหลือเกษตรกรไทยได้อีกทางหนึ่ง
จากนั้น  นายกรัฐมนตรีได้รับมอบผลิตภัณฑ์น้ำยาทำความสะอาด จากคณะผู้บริหารบริษัท คีนน์ จำกัด เพื่อทำความสะอาดพื้นผิววัตถุ สามารถกำจัดเชื้อโรค แบคทีเรีย ราและเชื้อไวรัส และย่อยสลายเองตามธรรมชาติไม่ส่งผลกระทบต่อสิ่งแวดล้อม โดยนายกรัฐมนตรีแสดงความชื่นชมผลิตภัณฑ์ ซึ่งถือว่าเป็นชีวนวัตกรรม ที่ผลิตในไทยซึ่งจะมอบให้หน่วยงานที่เกี่ยวข้อง เพื่อดำเนินการตามวัตถุประสงค์ต่อไป
โอกาสนี้  นายกรัฐมนตรี ยังเป็นสักขีพยานรับมอบหน้ากากอนามัยและอุปกรณ์ทางการแพทย์ อาทิ หน้ากากอนามัยทางการแพทย์ ชุดป้องกันไวรัส (PPE) เครื่องวัดอุณหภูมิ เป็นต้น จากคณะผู้บริหารสภาธุรกิจไทย-จีน  ประกอบด้วยนางหยาง ชิน อุปทูตรักษาการแทนเอกอัครราชทูตจีน ประจำประเทศไทย นายวิกรม กรมดิษฐ์ ประธานสภาธุรกิจไทย-จีนและประธานกรรมการบริษัท อมตะ คอร์ปอเรชัน จำกัด (มหาชน) ประธานบริษัท Talesun technologies (Thailand) Co., Ltd. ผู้จัดการบริษัท Futong Group (Thailand) Co., Ltd. มอบแด่ ศาตราจารย์นายแพทย์อุดม คชินทร ประธานคณะกรรมการการอุดมศึกษาและอดีตอธิการบดีมหาวิทยาลัยมหิดล  ศาสตราจารย์นายแพทย์ บรรจง มไหสวริยะ รักษาการแทนอธิการบดีมหาวิทยาลัยมหิดล และคณะ ด้วย
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/30056
