รัฐบาลไทย-ข่าวทำเนียบรัฐบาล-​ ปลัดกระทรวงกลาโหม ห่วงใยกำลังลังพล จัดชุดปฏิบัติการเข้าฉีดพ่นยาฆ่าเชื้อนอกเวลาปฏิบัติงาน

วันจันทร์ที่ 20 เมษายน 2563
​ ปลัดกระทรวงกลาโหม ห่วงใยกำลังลังพล จัดชุดปฏิบัติการเข้าฉีดพ่นยาฆ่าเชื้อนอกเวลาปฏิบัติงาน
แม้ว่าสถานการณ์การแพร่ระบาดของเชื้อโควิด-19 จะมีแนวโน้มลดลงเป็นลำดับ แต่ผู้บังคับบัญชาระดับสูงของสำนักงานปลัดกระทรวงกลาโหมก็ยังคงให้ความสำคัญและตระหนักถึงความปลอดภัยของกำลังพลอย่างสม่ำเสมอ
โดยเมื่อวันศุกร์ที่ผ่านมา (17 เม.ย.63) สำนักงานสนับสนุนสำนักงานปลัดกระทรวงกลาโหม และสำนักโยธาธิการกลาโหม ได้จัดเจ้าหน้าที่เข้าปฏิบัติการฉีดพ่นยาฆ่าเชื้อโรค บริเวณห้องผู้บังคับบัญชาระดับสูง ห้องประชุม ห้องอาหาร ห้องฟิตเนส และภายในสำนักงานของหน่วยขึ้นตรงสำนักงานปลัดกระทรวงกลาโหม โดยผลการเข้าปฏิบัติการเป็นไปด้วยความเรียบร้อย ไม่กระทบกับการปฏิบัติงานของกำลังพลเนื่องจากดำเนินการนอกเวลาปฏิบัติงาน
สำหรับกำลังพล ก็ยังคงให้ใช้ชีวิตด้วยความระมัดระวัง ติดตามสถานการณ์การแพร่ระบาดจากกรมควบคุมโรค กระทรวงสาธารณสุข โดยใกล้ชิด เพื่อให้ได้รับทราบข้อมูลและสถานการณ์การแพร่ระบาด งดหรือหลีกเลี่ยงการเดินทางไปยังพื้นที่ชุมชน พื้นที่ที่มีคนพลุกพล่าน แออัดและอากาศถ่ายเทไม่สะดวก หากมีความจำเป็นต้องเดินทางไปยังสถานที่ดังกล่าว ควรสวมใส่หน้ากากอนามัย ล้างมืออย่างถูกวิธีอยู่เสมอ ทำความสะอาดเครื่องใช้ พื้นผิววัสดุที่ต้องสัมผัสบ่อย ๆ รวมทั้งหลีกเลี่ยงการใช้สิ่งของเครื่องใช้ร่วมกับผู้อื่น หมั่นออกกำลังกายอย่างสม่ำเสมอ พักผ่อนให้เพียงพอ

ที่มา : https://www.thaigov.go.th/news/contents/details/29365
