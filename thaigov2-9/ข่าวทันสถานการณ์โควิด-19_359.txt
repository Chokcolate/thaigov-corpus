รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงวอร์ซอ กับความคืบหน้าในการให้ความช่วยเหลือชุมชนไทยในโปแลนด์และยูเครน [กระทรวงการต่างประเทศ]

วันพุธที่ 29 เมษายน 2563
สถานเอกอัครราชทูต ณ กรุงวอร์ซอ กับความคืบหน้าในการให้ความช่วยเหลือชุมชนไทยในโปแลนด์และยูเครน [กระทรวงการต่างประเทศ]
สถานเอกอัครราชทูต ณ กรุงวอร์ซอ กับความคืบหน้าในการให้ความช่วยเหลือชุมชนไทยในโปแลนด์และยูเครน
ข่าวประชาสัมพันธ์ สถานเอกอัครราชทูต ณ กรุงวอร์ซอ
วันที่ 28 เมษายน 2563
เรื่อง การให้ความช่วยเหลือชุมชนไทยในโปแลนด์และยูเครน
ในช่วงสถานการณ์ COVID-19 ที่ผ่านมา สถานเอกอัครราชทูต ณ กรุงวอร์ซอ ให้ความสำคัญกับความเป็นอยู่และสุขภาพของพี่น้องคนไทยทั้งในโปแลนด์และยูเครน โดยได้แจ้งข้อมูลข่าวสารที่จำเป็นอย่างสม่ำเสมอ รวมทั้งติดตาม สอบถาม และดูแลคนไทยที่ประสบความยากลำบาก และเพื่อให้รับทราบปัญหาและข้อจำกัดต่าง ๆ ของพี่น้องชาวไทยในโปแลนด์และยูเครนเพื่อบรรเทาปัญหาเฉพาะหน้าของคนไทยที่ประสบความยากลำบากในลำดับต้น ๆ สถานเอกอัครราชทูตฯ จึงได้เปิดให้มีการลงทะเบียนเพื่อแจ้งข้อมูล อาทิ คนไทยที่ประสงค์ขอรับหน้ากาก แรงงานไทยหรือผู้ประกอบการไทยที่ประสบปัญหา คนไทยที่มีความจำเป็นเร่งด่วนต้องกลับประเทศไทย เป็นต้น และได้มีการติดตามสอบถามคนไทยที่ลงทะเบียนที่ประสบความยากลำบากเพื่อให้ความช่วยเหลือที่เหมาะสมต่อไป
สถานเอกอัคราชทูตฯ จึงขอเรียนความคืบหน้าในการช่วยเหลือพี่น้องคนไทยในโปแลนด์และยูเครน (สถานะ ณ วันที่ 28 เมษายน 2563) ดังนี้
1. ตั้งแต่วันที่ 13 เมษายน 2563 สถานเอกอัครราชทูตฯ ได้ทยอยจัดส่งหน้ากากผ้าให้ผู้ลงทะเบียนขอรับทั้งในโปแลนด์และยูเครน รวมจำนวน 78 คน
2. แรงงานไทยที่แจ้งว่าประสบปัญหา โดยเฉพาะที่ถูกเลิกจ้างงานหรือถูกพักงานโดยไม่มีเงินเดือน
2.1. โปแลนด์ เมื่อวันที่ 28 เมษายน 2563 สถานเอกอัครราชทูตฯ ได้จัดส่งคูปองซื้ออาหาร (food voucher) ไปให้แรงงานไทยที่ประสบปัญหา จำนวน 11 คน
2.2. ยูเครน สถานเอกอัครราชทูตฯ กำลังประสานผู้แทนในการสั่งอาหารแห้งจากร้านค้าออนไลน์เพื่อส่งไปช่วยเหลือแรงงานไทยที่ประสบปัญหา จำนวน 37 คน
3. ผู้ประกอบการไทยที่ลงทะเบียนและมีแรงงานไทยจำนวนมาก เมื่อวันที่ 27 เมษายน 2563 สถานเอกอัครราชทูตฯ ได้จัดส่งชุดอาหารแห้ง (ข้าวสาร ปลาทูน่า เครื่องแกง ฯลฯ) ให้ผู้ประกอบการไทยในเมืองต่าง ๆ เช่น กรุงวอร์ซอ เมืองพอซนัน และเมืองคราคูฟ จำนวน 11 แห่ง เพื่อช่วยเหลือแรงงานไทยรวม 83 คน
4. กลุ่มนักศึกษาไทยในโปแลนด์ (ไม่มีนักศึกษาไทยในยูเครน) เมื่อวันที่ 27 เมษายน 2563 สถานเอกอัครราชทูตฯ ได้จัดส่งข้าวสารให้แก่กลุ่มนักเรียนไทยในกรุงวอร์ซอ เมืองลูบลิน เมืองพอซนัน เมืองวรอตซวาฟ และเมืองบิดกอชซ์ รวมจำนวน 174 คน
5. ผลิตภัณฑ์อาหารแช่แข็งของบริษัท CPF Poland/Superdrob ซึ่งบริษัทฯ ประสงค์จะช่วยบรรเทาความยากลำบากของคนไทยในกรุงวอร์ซอและใกล้เคียง โดยมีผู้ลงทะเบียนขอรับ จำนวน 186 คน ทั้งนี้ บริษัทฯ จะส่งผลิตภัณฑ์มายังสถานเอกอัครราชทูตฯ ในวันพฤหัสบดีที่ 30 เม.ย. 63 ซึ่งสถานเอกอัครราชทูตฯ จะนำส่งให้กลุ่มคนไทยที่อาศัยอยู่ร่วมกัน และได้อีเมลแจ้งผู้ที่สะดวกจะเดินทางมารับที่สถานเอกอัครราชทูตฯ แล้ว
ทั้งนี้ สถานเอกอัครราชทูตฯ ได้ดำเนินการช่วยเหลือเฉพาะหน้าข้างต้นโดยเร่งให้ความช่วยเหลือพี่น้องชาวไทยในโปแลนด์และยูเครนที่ประสบปัญหาความยากลำบากในการดำรงชีพ และพยายามดำเนินการให้สอดคล้องกับมาตรการป้องกันการแพร่ระบาดและการเว้นระยะห่างทางสังคม (social distancing) ของโปแลนด์และยูเครน โดยพยายามจัดส่งความช่วยเหลือให้ทางไปรษณีย์หรือผ่านการจัดส่งที่เหมาะสมในกรณีที่สามารถดำเนินการได้ ซึ่งสถานเอกอัครราชทูตฯ จะติดตามเพื่อให้มั่นใจว่าความช่วยเหลือต่าง ๆ ได้ถึงมือพี่น้องชาวไทยในโปแลนด์และยูเครนเรียบร้อยแล้ว หากยังไม่ได้รับการจัดส่งข้างต้นหรือมีคนไทยที่ประสบปัญหาความยากลำบากเพิ่มเติม โปรดลงทะเบียนได้ที่ https://www.emailmeform.com/builder/…/F2bodzfGb9aTXNgv978I1d หรือติดต่อสถานเอกอัครราชทูตฯ ทางโทรศัพท์ฉุกฉิน หมายเลข +48 696 642 348
สถานเอกอัครราชทูต ณ กรุงวอร์ซอ และทีมประเทศไทย พร้อมยืนหยัดกับพี่น้องไทยในโปแลนด์และยูเครนเพื่อให้เราผ่านพ้นสถานการณ์ที่ท้าทายนี้ไปด้วยกัน และขอขอบคุณในน้ำใจของพี่น้องคนไทยทุกท่านที่ได้ส่งกำลังใจให้สถานเอกอัครราชทูตฯ ผ่านช่องทางต่าง ๆ รวมถึงขอขอบคุณสำนักงานการค้าระหว่างประเทศ ณ กรุงวอร์ซอ ในฐานะทีมประเทศไทย และบริษัทเอกชน ได้แก่ CPF Superdrob และ Kuchnia Świata ที่ร่วมกับสถานเอกอัครราชทูตฯ ในการช่วยเหลือคนไทยมา ณ โอกาสนี้ด้วย
#น้ำใจคนไทยไม่ทิ้งกัน

ที่มา : https://www.thaigov.go.th/news/contents/details/29986
