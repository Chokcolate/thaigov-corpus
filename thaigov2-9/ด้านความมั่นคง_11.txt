รัฐบาลไทย-ข่าวทำเนียบรัฐบาล-นิพนธ์ ลุยต่อเนื่อง แก้ปัญหาภัยแล้ง แปดริ้ว - ปราจีนฯ  ช่วยภัยแล้ง ประสานกรมชลฯ ทำโครงการป้องกันน้ำเค็มรุก-น้ำแล้ง

วันศุกร์ที่ 17 เมษายน 2563
พิมพ์
นิพนธ์ ลุยต่อเนื่อง แก้ปัญหาภัยแล้ง แปดริ้ว - ปราจีนฯ  ช่วยภัยแล้ง ประสานกรมชลฯ ทำโครงการป้องกันน้ำเค็มรุก-น้ำแล้ง
นิพนธ์ ลุยต่อเนื่อง แก้ปัญหาภัยแล้ง แปดริ้ว - ปราจีนฯ  ช่วยภัยแล้ง ประสานกรมชลฯ ทำโครงการป้องกันน้ำเค็มรุก-น้ำแล้ง
เมื่อเวลา 10.00 น. วันนี้ (17 เม.ย. 63) นายนิพนธ์ บุญญามณี รัฐมนตรีช่วยว่าการกระทรวงมหาดไทย (มท.2) และคณะลงพื้นที่แปลงนาข้าวของเกษตรกร ที่หมู่ 2 บ้านทางเกวียน ตำบลบางผึ้ง อำเภอบางปะกง จังหวัดฉะเชิงเทรา ซึ่งเป็นพื้นที่ได้รับความเสียหายจากสถานการณ์ภัยแล้งในพื้นที่ เป็น 1 ใน 24 จังหวัด ประกอบด้วย ภาคเหนือ 6 จังหวัด ได้แก่ เชียงราย พะเยา น่าน อุตรดิตถ์ สุโขทัยและเพชรบูรณ์ ภาคตะวันออกเฉียงเหนือ 10 จังหวัด ได้แก่หนองคาย บึงกาฬ นครพนม สกลนคร กาฬสินธุ์ มหาสารคาม นครราชสีมา บุรีรัมย์ ชัยภูมิและศรีสะเกษ ภาคกลาง 7 จังหวัดได้แก่  นครสวรรค์ อุทัยธานี ชัยนาท สุพรรณบุรี กาญจนบุรี  ฉะเชิงเทราและปราจีนบุรี ภาคใต้ 1 จังหวัด ได้แก่ จังหวัดสงขลา ที่ประกาศเขตการให้ความช่วยเหลือผู้ประสบภัยพิบัติกรณีฉุกเฉิน (ภัยแล้ง) ซึ่งนาข้าวได้รับความเสียหาย และได้รับเงินชดเชยตามระเบียบกระทรวงการคลังว่าด้วยเงินทดรองราชการ พ.ศ.2562 ไปแล้ว เพื่อให้ส่วนราชการที่เกี่ยวข้องได้รับการช่วยเหลืออย่างทันท่วงที
สำหรับพื้นที่ดังกล่าวอยู่บริเวณด้ายซ้ายของแม่น้ำบางปะกง เป็นพื้นที่ประสบปัญหาน้ำเค็มรุกเข้าพื้นที่ทำให้เกิดสภาพดินเค็ม ไม่สามารถเพาะปลูกได้ ซึ่งต้องอาศัยน้ำจืดจากแม่น้ำบางปะกงในการทำการเกษตร แต่สถานการณ์ปริมาณฝนเมื่อปลายปี 2562 มีปริมาณน้อยกว่าปี 2561 ประกอบกับน้ำจืดของแม่น้ำบางปะกงมีแค่ 3 เดือน (ส.ค.- ต.ค.) ทำให้ไม่มีน้ำจืดไว้ใช้ทำนาข้าว ส่งผลต่อนาข้าวส่วนใหญ่ยืนต้นตาย
ในส่วนของการแก้ไขปัญหาภัยแล้ง จังหวัดฉะเชิงเทราได้บูรณาการการทำงานกับทุกภาคส่วนทั้งภาคราชการ ภาคเอกชน ภาคประชาสังคม รวมทั้งจิตอาสาต้านภัยแล้ง ได้ดำเนินการเพื่อแก้ไขปัญหาแล้งในพื้นที่ประกอบด้วย การแจกจ่ายน้ำอุปโภคบริโภค การขุดลอกคลองไส้ไก่เข้าแปลงนาเกษตรกร การขุดหลุมขนมครกในคลอง เป็นต้น เพื่อลดผลกระทบจากสถานการณ์ภัยแล้งในพื้นที่
.
นายนิพนธ์ (มท.2) กล่าวว่า ในส่วนของการเสนอโครงการเพื่อให้การช่วยเหลือในระยะยาว ตามที่เกษตรกรและองค์กรปกครองส่วนท้องถิ่นต้องการนั้น ตนจะรับไปดำเนินการเพื่อประสานหน่วยงานที่เกี่ยวข้อง อย่างกรมชลประทานเพื่อเร่งให้มีการออกมาสำรวจความเป็นไปได้และเร่งรัดให้ดำเนินการทันที เพื่อบรรเทาความเดือดร้อนที่เกิดขึ้นแก่เกษตรกร พร้อมทั้งเปิดเผยว่า การลงพื้นที่ครั้งนี้จะเป็นตรวจติดตามการดำเนินโครงการป้องกันและแก้ไขปัญหาภัยแล้งหลังจากที่มีการจัดสรรงบประมาณไปแล้วก่อนหน้านี้ พร้อมทั้งเป็นการกำกับติดตามการแก้ไขปัญหาภัยแล้งอย่างต่อเนื่องทั้งในส่วนของการบูรณาการปฏิบัติงานของ จนท. การบูรณาการสั่งใช้เครื่องจักรในหน่วยงานที่กำกับเพื่อช่วยเหลือแก้ไข ซึ่งตนในฐานะที่เป็นผู้รับผิดชอบกำกับดูแลกรมป้องกันและบรรเทาสาธารณภัย (ปภ.) อยู่นั้น มีภารกิจโดยตรงในการป้องกันดูแลพี่น้องประชาชนจากสาธารณภัยต่าง ๆ ซึ่งภัยแล้งก็เป็นเรื่องที่ประสบปัญหามาโดยตลอด จากสภาวะฝนทิ้งช่วงทำให้ขาดแคลนน้ำเพื่อการอุปโภคบริโภคและน้ำเพื่อการเกษตร ขณะเดียวกันในหลายจังหวัดทราบว่าปริมาณฝนคาดการณ์ว่าน้อยกว่าปีก่อน ๆ ซึ่งเป็นปัญหาที่ต้องไปจัดการแก้ไข พร้อมทั้งการดำเนินการตามแผนบริหารจัดการน้ำในภาพรวม ซึ่งตนก็ได้กำชับและติดตามเพื่อให้การบริหารจัดการเป็นไปอย่างครอบคลุมทั้งภัยแล้ง อุทกภัย และภัยสาธารณะต่าง ๆ อย่างเรื่องปริมาณน้ำฝนทำอย่างไรเมื่อในมีฝนตกลงมากให้มีที่กักเก็บน้ำ (ทำที่ให้น้ำอยู่-ทำทางให้น้ำไหล) ไม่ให้ไหลเข้าท่วมพื้นที่สำคัญและไว้ใช้ประโยชน์ในฤดูแล้งปีถัดไปให้ได้ สิ่งนี้คือจุดสำคัญที่จะช่วยบรรเทาความเดือดร้อนให้แก่พี่น้องประชาชนได้ทั้งระบบ

ที่มา : https://www.thaigov.go.th/news/contents/details/29275
