รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย ฉช.3001 เชื่อมฉะเชิงเทรา - กรุงเทพมหานคร กว่า 20 กิโลเมตร

วันจันทร์ที่ 27 เมษายน 2563
กรมทางหลวงชนบท ขยายถนนสาย ฉช.3001 เชื่อมฉะเชิงเทรา - กรุงเทพมหานคร กว่า 20 กิโลเมตร
สนับสนุนโลจิสติกส์ รองรับการจราจรรอบสนามบินสุวรรณภูมิ คาดก่อสร้างแล้วเสร็จปลายปี 2563 นี้
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย ฉช.3001 แยกทางหลวงแผ่นดินหมายเลข 314 – ลาดกระบัง จังหวัดฉะเชิงเทรา, กรุงเทพมหานคร ระยะทาง 20.329 กิโลเมตร เพื่อสนับสนุนระบบโลจิสติกส์ เชื่อมโครงข่ายบริเวณโดยรอบสนามบินสุวรรณภูมิให้สมบูรณ์ ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
นายปฐม เฉลยวาเรศ อธิบดีกรมทางหลวงชนบท กล่าวว่า เนื่องจากปริมาณในการเดินทางและขนส่งสินค้าผ่านท่าอากาศยานสนามบินสุวรรณภูมิ ขยายตัวเติบโตเป็นอย่างมาก ส่งผลให้ถนนทางหลวงชนบทสาย ฉช.3001 แยกทางหลวงหมายเลข 314 – ลาดกระบัง จังหวัดฉะเชิงเทรา, กรุงเทพมหานคร มีปริมาณการจราจรที่เพิ่มมากขึ้น เกิดความล่าช้าในการสัญจรไปยังท่าอากาศยานสุวรรณภูมิ ทช.จึงได้ดำเนินการขยายถนนทางหลวงชนบทสายฉช.3001 แยกทางหลวงแผ่นดินหมายเลข 314 – ลาดกระบัง จังหวัดฉะเชิงเทรา, กรุงเทพมหานคร โดยได้ปรับปรุง ถนนเดิมจากขนาด 2 ช่องจราจร ให้เป็นถนนขนาด 4 ช่องจราจร โดยเส้นทางดังกล่าวมีจุดเริ่มต้นเชื่อมกับทางหลวงแผ่นดินหมายเลข 314 บริเวณ กม.ที่ 18+000 ตำบลคลองประเวศ แนวเส้นทางโครงการไปทางทิศตะวันตกเฉียงเหนือพาดผ่านพื้นที่ตำบลเทพราช อำเภอบ้านโพธิ์ จังหวัดฉะเชิงเทรา ตำบลคลองสวน ตำบลเปร็ง อำเภอบางบ่อ จังหวัดสมุทรปราการ และมีจุดสิ้นสุดบนถนนทางหลวงชนบทสาย ฉช.3001 ที่ กม.20+328 บรรจบที่ถนนหลวงแพ่ง เขตลาดกระบัง กรุงเทพมหานคร โดยก่อสร้างเป็นถนนผิวจราจรแอสฟัลติกคอนกรีต ขนาด 4 ช่องจราจร พร้อมไหล่ทาง (บริเวณนอกเขตชุมชน) และขนาด 6 ช่องจราจร พร้อมทางเท้า (บริเวณในเขตชุมชน) และก่อสร้างสะพานรวม 10 แห่ง รวมระยะทาง 20.329 กิโลเมตร
ปัจจุบันโครงการก่อสร้างดังกล่าวมีความก้าวหน้าไปแล้วกว่าร้อยละ 76 ขณะนี้อยู่ระหว่างการก่อสร้างผิวจราจรและโครงสร้างสะพานส่วนบน ใช้งบประมาณในการก่อสร้าง 3,712.8090 ล้านบาท ซึ่งคาดว่าจะก่อสร้างแล้วเสร็จสมบูรณ์ประมาณปลายปี 2563 นี้ เมื่อก่อสร้างเสร็จสมบูรณ์ จะสามารถรองรับปริมาณการจราจรที่เพิ่มขึ้นบริเวณนิคมอุตสาหกรรมลาดกระบัง, สนามบินสุวรรณภูมิ ส่งเสริมการพัฒนาพื้นที่โดยรอบสนามบินให้เป็นศูนย์กลางเศรษฐกิจใหม่เป็นเขตการค้าอุตสาหกรรมเพื่อการส่งออกของประเทศ รวมทั้ง สนับสนุนการท่องเที่ยวให้สามารถเดินทางได้สะดวกรวดเร็วปลอดภัยเพิ่มมากขึ้นอีกด้วย

ที่มา : https://www.thaigov.go.th/news/contents/details/29827
