รัฐบาลไทย-ข่าวทำเนียบรัฐบาล-ศบค. แถลงผู้ป่วยใหม่ 53 ราย โดย 42 รายพบจากการตรวจค้นหาเชิงรุกแรงงานต่างด้าว ที่ศูนย์กักขังด่าน ตม.สะเดา จ.สงขลา แจงปรับมาตรการขนส่งถ่ายสินค้าบริเวณด่านพรมแดนให้เอื้อภาคเศรษฐกิจ

วันเสาร์ที่ 25 เมษายน 2563
พิมพ์
ศบค. แถลงผู้ป่วยใหม่ 53 ราย โดย 42 รายพบจากการตรวจค้นหาเชิงรุกแรงงานต่างด้าว ที่ศูนย์กักขังด่าน ตม.สะเดา จ.สงขลา แจงปรับมาตรการขนส่งถ่ายสินค้าบริเวณด่านพรมแดนให้เอื้อภาคเศรษฐกิจ
ศบค. แถลงผู้ป่วยใหม่ 53 ราย โดย 42 รายพบจากการตรวจค้นหาเชิงรุกแรงงานต่างด้าว ที่ศูนย์กักขังด่าน ตม.สะเดา จ.สงขลา แจงปรับมาตรการขนส่งถ่ายสินค้าบริเวณด่านพรมแดนให้เอื้อภาคเศรษฐกิจ
วันนี้ (25 เม.ย.63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวัน และมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
1. สถานการณ์ไวรัสโควิด-19 ในไทย
สถานการณ์ไวรัสโควิด-19 ในไทย มีผู้ที่หายป่วยแล้ว 57 ราย รวมผู้ที่หายป่วย 2,547 ราย ผู้ป่วยรายใหม่ 53 ราย ประกอบด้วยการรายงานทั่วประเทศ 11 ราย รวมกับศูนย์กักขังแรงงานต่างด้าวที่จังหวัดสงขลา 42 ราย จากการตรวจหาเชิงรุก หรือ  Active Case Finding รวมเป็น 53 ราย ทั้งนี้  ศบค. หารือร่วมกันว่า จะต้องเรียนรู้ถึงสาเหตุของตัวเลข 42 รายนี้ โดยมีประเด็นที่เรียนรู้ได้ 5 ข้อ คือ 1. จากนโยบายของ ผอ.ศูนย์ ศบค. โดยศึกษากรณีสิงคโปร์พบแรงงานในพื้นที่มีการติดเชื้อขึ้น จึงได้มอบนโยบายเชิงรุกเพื่อติดตามกลุ่มเสี่ยงเป็นการเฉพาะ และให้มีการเข้าไปตรวจมากขึ้น 2. สอดคล้องกับการประกาศเขตโรคติดต่ออันตรายเพิ่มขึ้นเป็น 9 ประเทศ ประกอบด้วย 5 ประเทศเพิ่มเติม คือ มาเลเซีย กัมพูชา สปป.ลาว อินโดนีเซีย และเมียนมา และ 4 ประเทศเดิมที่มีการประกาศ คือ เกาหลีใต้ จีน อิตาลี อิหร่าน โดย 4 ใน 5 ประเทศมีชายแดนติดกับไทย จึงต้องมีมาตรการคุมเข้มขึ้น และเกิดกระบวนการเข้าไปหาเคสมากขึ้น ทั้งนี้  ปลัดกระทรวงสาธารณสุขได้สั่งการให้นายแพทย์สาธารณสุขจังหวัดสงขลา บุคลากรทางการแพทย์ ร่วมกับสำนักงานตรวจคนเข้าเมืองในพื้นที่เข้าไปดูแลผู้ป่วยรายใหม่ 42 รายที่อยู่ในศูนย์กักขังแรงงานต่างด้าวจังหวัดสงขลานี้ 3. รายงานเบื้องต้นพบว่าทั้ง 42 รายดังกล่าวเป็นแรงงานต่างด้าวทั้งสิ้น มีสุขภาพแข็งแรงดี ซึ่งจะได้เอ็กซเรย์ปอดและตรวจคัดกรองอาการของแต่ละคนด้วย 4. เป็นหลักการตามมนุษยธรรม ที่นอกจากการดูแลคนไทยแล้ว ใครที่อยู่ในประเทศ ถึงแม้จะผิดกฎหมาย เราก็ดูแลตามหลักมนุษยธรรม เป็นความพยายามของรัฐบาลไทยที่จะดูแลทุกคนให้ปลอดจากโรค 5. ขอบคุณพี่น้องชาวสงขลาที่มีไมตรีจิตให้พื้นที่ดูแลคนเหล่านี้ โดยขณะนี้ภาครัฐได้จำกัดพื้นที่ ดูแลแก้ไข จัดการเยียวยาอย่างเต็มที่
โฆษก ศบค. กล่าวว่า มีผู้ที่ยังรักษาอยู่ในโรงพยาบาล 309 ราย มีผู้เสียชีวิตเพิ่ม 1 ราย โดยรายที่ 51 เป็นผู้ป่วยชายไทยอายุ 48 ปี อาชีพรับจ้าง มีประวัติสัมผัสกับผู้ป่วยยืนยันที่เป็นคนในครอบครัวซึ่งมีผู้ติดเชื้อมาก่อนแล้ว 4 ราย จากน้องชายที่ทำงานในสถานบันเทิงย่านทองหล่อ โดยน้องสะใภ้ พ่อและแม่ติดเชื้อจากน้องชาย ผู้ป่วยเริ่มป่วย เมื่อ 1 เมษายน 63 ด้วยอาการไข้ ไอ ปวดกล้ามเนื้อ ปวดศีรษะ อาการไม่ดีขึ้น มีไข้สูง หายใจลำบาก ไอ ผลตรวจยืนยันเป็นผู้ป่วยโควิด-19 อาการแย่ลง ใช้ท่อช่วยหายใจ และเสียชีวิต 24 เมษายน 63 ด้วยภาวะทางเดินหายใจล้มเหลว ต้องขอแสดงความเสียใจกับครอบครัวด้วย
ผู้ป่วยใหม่ 53 ราย จำแนกประวัติเสี่ยงได้ดังนี้ กลุ่มแรก 11 ราย มี 4 รายที่ประวัติสัมผัสกับผู้ป่วยยืนยันก่อนหน้านี้ ไปในสถานที่ชุมชน ห้างสรรพสินค้า ตลาดนัด ส่วนอีก 7 รายมาจากการค้นหาเชิงรุกที่จังหวัดยะลา และ 42 รายจากศูนย์กักขังตรวจคนเข้าเมือง อำเภอสะเดา จังหวัดสงขลา ที่เป็นคนสัญชาติเมียนมา 34 ราย เวียดนาม 3 ราย มาเลเซีย 2 ราย เยเมน กัมพูชา อินเดีย สัญชาติละ 1 ราย
สำหรับการกระจายตัวของผู้ป่วยที่เข้ารับการรักษาในจังหวัดต่าง ๆ กรุงเทพฯ ยังเป็นอันดับที่ 1 ผู้ป่วยที่รับรักษาสะสมมากที่สุด 1,478 ราย และอยู่ใน State Quarantine 3 ราย ภูเก็ต 201 ราย นนทบุรี 152 ราย สมุทรปราการ 111 ราย ยะลา 106 ราย และอยู่ใน State Quarantine 8 ราย ทั้งนี้ ภูเก็ตยังเป็นอันดับ 1 ของอัตราการป่วยต่อประชากรแสนคน ด้านจังหวัดที่รับรักษาผู้ป่วยยืนยันรายใหม่ กรุงเทพฯ มีการตรวจ PUI พบจำนวนมากถึง 12,071 ราย ยะลา 4,557 ราย นนทบุรี 3,600 ราย ชลบุรี 2,200 ราย โฆษก ศบค. เผยว่า สำนักข่าวต่างประเทศ จะรายงานตัวเลขเป็นชุดข้อมูลที่เป็นทางการเพื่ออ้างอิงในการจัดอันดับในระดับโลกต่อไป
โฆษก ศบค. วิเคราะห์แผนภูมิแสดงจังหวัด ที่รับรักษาผู้ป่วยยืนยันรายใหม่ประจำวัน มีจังหวัดที่อยู่ในพื้นที่สีเขียวไม่พบผู้ป่วยมากขึ้น จังหวัดที่อยู่ในพื้นที่สีแดงที่มีผู้ป่วยรายใหม่เกิดขึ้นภายใน 7 วันที่ผ่านมา ได้แก่ กรุงเทพฯ ชลบุรี นครปฐม นนทบุรี ปทุมธานี พระนครศรีอยุธยา สมุทรปราการ เป็นการกระจุกตัวอยู่ที่ภาคกลาง และภาคใต้อีกกลุ่ม คือ กระบี่ ชุมพร นราธิวาส ปัตตานี ภูเก็ต ยะลา สงขลา ส่วนจังหวัดที่มีผู้ป่วยรายใหม่ช่วง 7-14 วันที่ผ่านมา คือ สมุทรสาคร เลย ขอนแก่น นครพนม นครศรีธรรมราช พังงา สตูล  หลายจังหวัดภาคเหนือไม่มีรายงานผู้ป่วยมากกว่า 28 วัน และขอชม 9 จังหวัดที่ยังเหนียวแน่นกับการดูแลคนภายในจังหวัดของตัวเอง ไม่มีการรายงานผู้ป่วยแม้แต่คนเดียว
ด้านสถานการณ์ของกรุงเทพฯ นนทบุรี และจังหวัดอื่น ๆ จะเห็นกราฟสีแดงแสดงพื้นที่ต่างจังหวัดพุ่งสูงขึ้น จาก 42 รายวันนี้อยู่ที่จังหวัดสงขลา ซึ่ง ศบค. ให้ความสำคัญกับกลุ่มแรงงานตั้งแต่ต้น และจะมีการทำ Active Case Finding ต่อไป โดยจะนำมารายงานให้ประชาชนได้รับทราบสถานการณ์ที่เป็นจริงโดยตลอด สำหรับจำนวนผู้ป่วยที่จำแนกตามปัจจัยเสี่ยงและจำแนกรายสัปดาห์ ตามที่เคยรายงานกลุ่มที่เคยสัมผัสกับผู้ป่วยก่อนหน้านี้ สถานที่แออัด ก็ลดน้อยลง สถานบันเทิง สนามมวย ได้หายไปสักพักใหญ่ ๆ แล้ว แต่มาเพิ่มขึ้นจากการทำงานเชิงรุกเพื่อค้นหาผู้ป่วยยืนยันรายใหม่ จึงจะต้องไปตามหากลุ่มใหม่ เช่น คนต่างด้าวที่เข้ามาอยู่ในประเทศ
2. สถานการณ์ไวรัสโควิด-19 ของโลก
สถานการณ์ผู้ติดเชื้อไวรัสโคโรนา 2019 (โควิด -19) ของโลก ผู้ติดเชื้อยืนยันสะสมอยูที่ 2,830,000 กว่าคน อาการหนัก 58,523 ราย คิดเป็นประมาณร้อยะ  2.1 หายป่วยแล้ว 798,182 ราย เสียชีวิตไป 197,284  ราย  พบว่ามีอาการหนักประมาณร้อยละ 2.1 เสียชีวิตประมาณร้อยละ 7 เมื่อรวมแล้วเท่ากับ 1 ใน 10 ของคนที่ติดเชื้อไวรัสโคโรนา 2019 มีโอกาสอาการหนักและเสียชีวิต ซึ่งไทยมีแนวโน้มของการเสียชีวิตน้อยกว่าต่างประเทศมาก
ประเทศที่มีการเสียชีวิตต่อวันจำนวนมาก 3 อันดับแรก ได้แก่ สหรัฐอเมริกา เสียชีวิตเพิ่มขึ้น 2,340  ราย รวมเสียชีวิต 52,000 กว่าราย รองลงมาคืออังกฤษ เสียชีวิตเพิ่ม 768 รายและอิตาลี เสียชีวิตเพิ่ม 420 ราย รวมเสียชีวิต 25,000 กว่าราย  ส่วนจำนวนผู้ป่วยรายใหม่เพิ่มขึ้น 3 อันดับแรกของโลก คือ สหรัฐอเมริกา สเปน และรัสเซีย โดยรัสเซียพบผู้ป่วยรายใหม่ 5,849 รายทำให้ตัวเลขผู้ติดเชื้อยืนยันสะสมอยู่ที่ 68,622 ราย
สถานการณ์ผู้ป่วยยืนยันสะสมและผู้ป่วยรายใหม่ในเอเชียนั้น อินเดีย มีผู้ป่วยรายใหม่เพิ่มขึ้นวันละ 1,400 กว่าราย  ญี่ปุ่นมีผู้ป่วยรายใหม่ 344 ราย สิงคโปร์ ผู้ป่วยรายใหม่วันนี้ดีขึ้นกว่าเมื่อวานลงมาอยู่ที่ 897 ราย รวมตัวเลขผู้ป่วยยืนยันสะสม 12,075 ราย เกาหลีใต้ผู้ป่วยรายใหม่เพิ่มขึ้น 10 ราย รวมผู้ป่วยยืนยันสะสม 10,718 ราย อินโดนีเซีย ผู้ป่วยรายใหม่ 436 ราย ฟิลิปปินส์ ผู้ป่วยรายใหม่ 211 ราย ออสเตรเลีย ผู้ป่วยรายใหม่เพิ่ม 20 ราย และมาเลเซีย ผู้ป่วยรายใหม่ 88 รายมีผู้ป่วยยืนยันสะสม 5,600 ราย โดยประเทศไทยขณะนี้ลงมาอยู่ในอันดับที่ 57 ของโลกแล้ว
โฆษก ศบค. กล่าวถึงประเด็นต่างประเทศที่น่าสนใจว่า โดยรายงานระบุว่าผู้ป่วยโควิด-19 ที่มีผลทดสอบเป็นบวก 138,000 คน อาจจะมีจำนวนมากกว่านั้น เนื่องจากมีข้อจำกัดในการตรวจวินิจฉัยช่วงเริ่มแรกของการแพร่ระบาด ซึ่งนายกเทศมนตรีของมหานครนิวยอร์กยอมรับว่าการกลับมาเปิดดำเนินการของธุรกิจต่าง ๆ ตามปกติครั้งนี้อาจจะเร็วเกินไป หลังจากที่นำมาตรการล็อคดาวน์มาเพื่อควบคุมโรคมาใช้เป็นเวลามากกว่า 5 สัปดาห์แล้ว ในส่วนประเทศอินโดนีเซีย ระงับการเดินทางในประเทศชั่วคราวทั้งทางบก อากาศ และเรือ โดยมีผลตั้งแต่เมื่อวานนี้ (24 เมษายน 63) ซึ่งเป็นวันแรกของเดือนรอมฎอน
ทั้งนี้ โฆษก ศบค. ย้ำว่าการเผชิญและการดำเนินการดังกล่าวไม่ใช่มีเพียงแต่ประเทศไทยเท่านั้น แต่ขณะนี้ทุกประเทศต้องเผชิญหน้ากับเรื่องนี้เช่นกัน ซึ่งแต่ละประเทศก็มีปฏิกิริยาหรือมาตรการ หรือวิธีการรับมือกับโรคนี้แตกต่างกันไป โดยสิ่งที่ได้นำมาแจ้งให้รับทราบนี้เพื่อที่ทุกคนจะได้เห็นภาพและเรียนรู้ศึกษาจากประเทศต่าง ๆ นำมากลับปรับใช้กับประเทศไทยว่าการดำเนินการของประเทศไทยควรเป็นอย่างไร
3. การดำเนินงานตามมาตรการ
การปฏิบัติการจากการประกาศเคอร์ฟิว
รายงานผลจากการปฏิบัติการจากการประกาศมาตรการเคอร์ฟิวประจำวันที่ 25 เมษายน 63 พบการออกนอกเคหสถาน 595 ราย ประชาชนที่กระทำความผิดกรณีมั่วสุม 40 ราย ซึ่งเป็นการดื่มสุรา เล่นการพนัน  ซึ่งกิจกรรมต่าง ๆ เหล่านี้ทำให้เกิดการแพร่เชื้อได้ ทั้งพบผู้ละเมิดและกระทำความผิด แบ่งตามรายภาค ได้แก่ ภาคเหนือ คือ  เชียงใหม่ ภาคใต้ คือ สุราษฎร์ธานี  ภาคกลาง คือ กรุงเทพฯ   และภาคตะวันออกเฉียงเหนือคือ  นครราชสีมา
ทั้งนี้ ตัวเลขสะสมจำนวนผู้ฝ่าฝืนกระทำผิดรวมกลุ่ม ชุมนุม มั่วสุม ตั้งแต่วันที่ 3 – 24 เมษายน 63 มีทั้งหมด 4,076 ราย แยกกลุ่มวัยรุ่นและวัยทำงาน อายุไม่ถึง 18 ปี และอายุ 31-40 ปี  มีผู้ชายมากกว่าผู้หญิง ขณะที่กลุ่มอายุ 40 -50 ปีขึ้นไปเป็นผู้หญิงมากกว่าผู้ชายที่มีการมั่วสุมกัน ซึ่งจากการวิเคราะห์ เป็นการเล่นการพนัน  สำหรับปัญหาออกนอกเคหะสถาน พบว่า โดยส่วนใหญ่เป็นผู้ชายมากกว่าผู้หญิง  จึงขอให้มีเหตุจำเป็นจริง ๆ เท่านั้นที่จะต้องออกนอกเคหะสถาน เพื่อจะได้ทำกระทำความผิด และปลอดโรค ปลอดภัย
มาตรการนำคนไทยกลับจากต่างประเทศ
วันนี้ ช่วงเช้า นักศึกษาตกค้างอยู่ประเทศอิหร่าน จำนวน 21 ราย เดินทางกลับ และเวลา 15.00 น. จะมีพระภิกษุสงฆ์ แม่ชี และผู้ปฏิบัติธรรม จำนวน 171 ราย พรุ่งนี้ เวลา 16.00 น. จะมีเด็กนักเรียน นักศึกษา คนงาน และนักท่องเที่ยวที่จะเดินทางกลับจากประเทศออสเตรเลีย จำนวน 212 ราย ซึ่งทุกคนต้องเข้าสู่สถานกักกันตัวของรัฐ หรือ State Quarantine หากคนไทยที่อาศัยอยู่ต่างประเทศและต้องการเดินทางกลับไทย ขอให้ติดต่อสถานเอกอัครราชทูตในประเทศนั้น ๆ เพื่อขอคำปรึกษาและวางแผนให้ทุกคนกลับมาตามความจำเป็นของแต่ละคน
มาตรการด้านการขนส่ง ขนถ่ายสินค้าบริเวณด่านพรมแดน
การขนส่งถ่ายสินค้าบริเวณด่านพรมแดน ประกอบด้วย 2 มาตรการ คือ มาตรการพื้นที่ควบคุม  ได้แก่  1) กำหนดพื้นที่ขนถ่ายสินค้าบริเวณด่านพรมแดน  2) จัดให้มีจุดคัดกรองและให้มีการพ่นยาฆ่าเชื้อ หรือว่าทำความสะอาดต่าง ๆ เป็นต้น เพื่อให้มีความมั่นใจว่าไม่ได้มีการนำโรคเพิ่มเติมขึ้นมา 3) จัดให้มีที่พักสำหรับการกักตัว  และมาตรการควบคุม ได้แก่ 1) กำชับผู้ขนส่งให้ขนถ่ายสินค้าด้วยความรวดเร็ว และเมื่อเสร็จแล้วให้คนขับรถขับรถกลับประเทศของตนทันที 2) ไม่ให้คนขับรถและผู้ประจำรถลงจากรถโดยไม่จำเป็น 3) คนขับรถและผู้ประจำรถของไทย ต้องกลับเข้ามาในราชอาณาจักรภายใน 7 ชั่วโมง  ดังนั้น ผู้ขนส่งขนถ่ายสินค้าหากไม่จำเป็นก็ห้ามลงจากรถ มิฉะนั้นก็ถูกกักตัว 14 วัน เช่นกัน ดังนั้น หากไม่อยากถูกกักตัวก็ขอให้อยู่แต่บนรถ ทำหน้าที่เป็นพนักงานประจำรถอย่างเดียวเท่านั้น
โฆษก ศบค. กล่าวถึงมาตรการการขนส่งและขนถ่ายสินค้าบริเวณด่านพรมแดน เพราะไม่ต้องการให้ภาวะเศรษฐกิจชะงักงันภายใต้การประกาศ พ.ร.ก. สถานการณ์ฉุกเฉิน และเอื้ออำนวยให้ธุรกิจของการขนส่งที่อยู่ตามแนวชายแดนหรือด่านพรมแดนดำเนินต่อไป รวมทั้งติดขัดเรื่องการเดินทาง ซึ่งมาตรการเหล่านี้ เป็นการปรับเพื่อให้เอื้อต่อภาคเศรษฐกิจ
------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29746
