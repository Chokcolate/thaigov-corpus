รัฐบาลไทย-ข่าวทำเนียบรัฐบาล-“พุทธิพงษ์” รมว.ดีอีเอส นำทีมมอบตู้โทรศัพท์สาธารณะดัดแปลงเป็นตู้ตรวจหาเชื้อโควิด-19 ให้ 3 รพ.รัฐ หนุนแพทย์พยาบาลทำงานอย่างปลอดภัย [กระทรวงดิจิทัลเพื่อเศรษฐกิจและสังคม]

วันศุกร์ที่ 17 เมษายน 2563
พิมพ์
“พุทธิพงษ์” รมว.ดีอีเอส นำทีมมอบตู้โทรศัพท์สาธารณะดัดแปลงเป็นตู้ตรวจหาเชื้อโควิด-19 ให้ 3 รพ.รัฐ หนุนแพทย์พยาบาลทำงานอย่างปลอดภัย [กระทรวงดิจิทัลเพื่อเศรษฐกิจและสังคม]
“พุทธิพงษ์” รมว.ดีอีเอส นำทีมมอบตู้โทรศัพท์สาธารณะดัดแปลงเป็นตู้ตรวจหาเชื้อโควิด-19 ให้ 3 รพ.รัฐ หนุนแพทย์พยาบาลทำงานอย่างปลอดภัย
นายพุทธิพงษ์ ปุณณกันต์ รมว.ดิจิทัลเพื่อเศรษฐกิจและสังคม (ดีอีเอส) เปิดเผยภายหลังจากที่นำคณะผู้บริหารของบริษัท ทีโอที จำกัด ร่วมส่งมอบ “COVID-19 Test Station” ให้กับ รพ.สมุทรสาคร รพ.กระทุ่มแบน จ.สมุทรสาคร และ รพ.นครชัยศรี จ.นครปฐม ว่า ตู้ COVID-19 Test Station ดัดแปลงมาจากตู้โทรศัพท์สาธารณะ โดยเจาะช่องสำหรับสอดมือเพื่อเก็บสารคัดหลั่ง เปลี่ยนกระจกของตู้โทรศัพท์เป็นแผ่นอะคริลิกใสป้องกันละอองฝอยกระเด็นถูกผู้ตรวจ ช่วยให้บุคลากรทางการแพทย์ใช้ตรวจหาเชื้อ COVID -19 ได้อย่างปลอดภัย รวมทั้งยังติดตั้งพัดลมและอุปกรณ์ส่องสว่างเพิ่มความสะดวกสบายแก่ผู้ใช้งาน
ในอนาคตมีแผนจะพัฒนาร่วมกับ ม.เทคโนโลยีพระจอมเกล้าธนบุรี โดยจะนำตู้โทรศัพท์ 2 ตู้มาประกบกัน และมีล้อเลื่อนเพิ่มความสะดวกในการเคลื่อนย้าย โดยตู้หนึ่งจะเป็นตู้สำหรับแพทย์ที่มีระบบปรับอากาศ (fresh air) และอีกตู้หนึ่งจะเป็นตู้ของผู้ที่มารับการตรวจเชื้อโควิด ซึ่งแพทย์จะตรวจคนไข้ผ่านช่องที่มีถุงมือยางยื่นเข้าไปเช่นเดียวกับประเทศเกาหลีใต้ นอกจากนี้ ตู้ COVID-19 Test Station ยังสามารถนำไปประยุกต์ใช้ในเรื่องอื่น ๆ อีก เช่น เป็นจุดคัดกรองคนไข้ จุดตรวจของแพทย์สนาม จุดฉีดวัคซีน และจุดจ่ายยาให้กับคนไข้ ช่วยเพิ่มความปลอดภัยและลดจำนวนบุคลากรลงด้วย
ที่ผ่านมากระทรวงดีอีเอส โดยบริษัท ทีโอที จำกัด ได้มอบตู้ COVID-19 Test Station ให้กับ รพ.พิชัย จ.อุตรดิตถ์ ไปใช้งานแล้ว และยินดีที่จะมอบให้กับโรงพยาบาลที่มีความต้องการต่อไป โดย รมว.ดีอีเอส ได้สั่งการให้ทีโอทีเร่งพัฒนาตู้ COVID-19 Test Station ให้สามารถใช้งานได้หลากหลายมากขึ้น และประสานงานโรงพยาบาลที่มีความต้องการใช้ โดยเฉพาะในพื้นที่ห่างไกล
รมว.ดีอีเอส กล่าวด้วยว่า พลเอก ประยุทธ์ จันทร์โอชา นายกรัฐมนตรี ห่วงใยและให้ความสำคัญกับการดูแลบุคลากรทางการแพทย์เป็นอย่างมาก กระทรวงดีอีเอสจึงได้สานต่อนโยบายของนายกรัฐมนตรีและรัฐบาล โดยพัฒนานวัตกรรมทางดิจิทัลให้เป็นเครื่องมือสนับสนุนการทำงานของแพทย์พยาบาล และให้บริการประชาชนในรูปแบบต่าง ๆ เพื่อเพิ่มความปลอดภัยในการปฏิบัติงาน และหยุดยั้งการแพร่ระบาดของโรค COVID-19 ให้ได้มากที่สุด

ที่มา : https://www.thaigov.go.th/news/contents/details/29283
