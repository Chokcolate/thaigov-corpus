รัฐบาลไทย-ข่าวทำเนียบรัฐบาล-อนุทิน รับมอบเวชภัณฑ์ทางการแพทย์ และเครื่องช่วยหายใจ

วันศุกร์ที่ 24 เมษายน 2563
อนุทิน รับมอบเวชภัณฑ์ทางการแพทย์ และเครื่องช่วยหายใจ
รองนายกรัฐมนตรีและรัฐมนตรีว่าการกระทรวงสาธารณสุข รับมอบเจลแอลกอฮอล์ล้างมือ 1 ล้านขวด สำหรับ อสม.ทั่วประเทศในการลงพื้นที่ดูแลคนในชุมชน และรับมอบชุด PPE  หน้ากาก KN95  และเครื่องช่วยหายใจ สำหรับโรงพยาบาลใช้ในการดูแลรักษาผู้ป่วยโรคโควิด-19
วันนี้ (24 เมษายน 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นพ.สุขุม กาญจนพิมาย ปลัดกระทรวงสาธารณสุข และคณะผู้บริหาร รับมอบเจลแอลกอฮอล์ล้างมือ ขนาด 50 มล. จำนวน 1 ล้านขวด จากบริษัทไทยเบฟเวอเรจ จำกัด (มหาชน) และบริษัท พีที โกลบอลเคมิคอล จำกัด (มหาชน) ให้กับ อสม.ทั่วประเทศ รับมอบชุด PPE จำนวน 10,000 ชุด หน้ากาก KN95 จำนวน 100,000 ชิ้น จากหอการค้าไทย-จีน และรับมอบเครื่องช่วยหายใจ จำนวน 3 เครื่อง จากบริษัท ทีทีซี เพาเวอร์ทูลส์ จำกัด
นายอนุทินกล่าวว่า ในนามของรัฐบาลไทยและกระทรวงสาธารณสุข ขอขอบพระคุณผู้มีจิตกุศลมอบของบริจาค ซึ่งเป็นสิ่งจำเป็นในสถานการณ์ระบาดของโรคโควิด 19 ทั้งแอลกอฮอล์เจลสำหรับ อสม. ที่ทุ่มเททำงานเคาะประตูบ้านเฝ้าระวังโรคในชุมชน มอบชุด PPE. หน้ากากอนามัยให้แพทย์ พยาบาล เจ้าหน้าที่ ที่ต้องดูแลผู้ป่วยในโรงพยาบาลมีความปลอดภัยจากการติดเชื้อ เพิ่มความมั่นใจขณะปฏิบัติงาน และเครื่องช่วยหายใจเพื่อใช้ในการดูแลรักษาผู้ป่วย
“ไทยแตกต่างจากประเทศอื่น เพราะคนไทยมีความห่วงใยซึ่งกันและกัน มีจิตสำนึกในการช่วยเหลือเพื่อนร่วมชาติในยามที่มีโรคระบาดอยู่ทั่วโลก สิ่งที่ท่านได้ทำจะเป็นกุศล เป็นประโยชน์มหาศาลกับผู้ป่วย แพทย์ พยาบาลเจ้าหน้าที่กระทรวงสาธารณสุขทุกคน” นายอนุทินกล่าว
********************************  24 เมษายน 2563

ที่มา : https://www.thaigov.go.th/news/contents/details/29729
