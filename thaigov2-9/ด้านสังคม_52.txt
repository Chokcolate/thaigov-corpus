รัฐบาลไทย-ข่าวทำเนียบรัฐบาล-บริษัท การบินไทย จำกัด (มหาชน) สนับสนุนภาครัฐรับคนไทยจากออสเตรเลีย และนิวซีแลนด์ กลับไทย

วันพฤหัสบดีที่ 23 เมษายน 2563
บริษัท การบินไทย จำกัด (มหาชน) สนับสนุนภาครัฐรับคนไทยจากออสเตรเลีย และนิวซีแลนด์ กลับไทย
นายจักรกฤศฏิ์ พาราพันธกุล รองประธานกรรมการ คนที่ 2 รักษาการแทนกรรมการผู้อำนวยการใหญ่ บริษัท การบินไทย จำกัด (มหาชน) กระทรวงคมนาคม กล่าวว่า จากสถานการณ์การแพร่ระบาดของโรคติดเชื้อไวรัส COVID-19
ประกอบกับประกาศสำนักงานการบินพลเรือนแห่งประเทศไทยห้ามอากาศยานทำการบินเข้าสู่ประเทศไทยเป็นการชั่วคราว ส่งผลให้มีชาวไทยในต่างประเทศและชาวต่างประเทศในไทยตกค้างเป็นจำนวนมาก เบื้องต้นบริษัท การบินไทย จำกัด (มหาชน) (บกท.) ได้ประสานงานกับกระทรวงการต่างประเทศ สถานเอกอัครราชทูตออสเตรเลีย ประจำประเทศไทย และสถานเอกอัครราชทูตนิวซีแลนด์ ประจำประเทศไทย จัดเที่ยวบินพิเศษเช่าเหมาลำเพื่อไปรับชาวไทยกลับสู่ประเทศไทย รวมถึงช่วยนำชาวออสเตรเลียและนิวซีแลนด์ กลับประเทศ ดังนี้
1. เส้นทาง ไป - กลับ กรุงเทพฯ - ซิดนีย์ เที่ยวไปวันที่ 25 เมษายน 2563 เที่ยวบินที่ ทีจี 475 เที่ยวกลับวันที่ 26 เมษายน 2563 เที่ยวบินที่ ทีจี 476
2. เส้นทาง ไป - กลับ กรุงเทพฯ - โอ๊คแลนด์ เที่ยวไปวันที่ 26 เมษายน 2563 เที่ยวบินที่ ทีจี 491 เที่ยวกลับ วันที่ 27 เมษายน 2563 เที่ยวบินที่ ทีจี 492
ทั้งนี้ ผู้เดินทางที่ประสงค์เดินทางกลับประเทศไทยต้องเป็นบุคคลสัญชาติไทย เมื่อเดินทางถึงประเทศไทยต้องยินยอมเข้ารับการกักตัวในพื้นที่ที่รัฐบาลไทยกำหนดเป็นเวลา 14 วัน (State Quarantine) ตามมาตรการของกระทรวงสาธารณสุข และศูนย์บริหารสถานการณ์ COVID-19 (ศบค.) พร้อมกันนี้ บกท. ได้เน้นย้ำให้ลูกเรือปฏิบัติตามมาตรการความปลอดภัยอย่างเคร่งครัดขณะปฏิบัติหน้าที่บนเที่ยวบิน อาทิ สวมชุดป้องกัน สวมหน้ากากอนามัยและถุงมือ รวมทั้งสังเกตอาการผู้โดยสารระหว่างเที่ยวบิน หลังจากที่เครื่องบินลงจอด บกท. จะทำการฉีดพ่นสเปรย์ฆ่าเชื้อโรคและทำความสะอาดแบบ Deep Cleaning ในอากาศยานลำดังกล่าวต่อไป
ภารกิจนี้เป็นอีกหนึ่งความภาคภูมิใจที่ บกท. ได้มีส่วนร่วมพาคนไทยกลับบ้าน โดยได้รับการประสานความร่วมมือเป็นอย่างดีจากกระทรวงการต่างประเทศ สถานเอกอัครราชทูตออสเตรเลีย ประจำประเทศไทย สถานเอกอัครราชทูตนิวซีแลนด์ ประจำประเทศไทย สถานเอกอัครราชทูต ณ กรุงแคนเบอร์รา สถานกงสุลใหญ่ ณ นครซิดนีย์ ประเทศออสเตรเลีย และสถานเอกอัครราชทูต ณ กรุงเวลลิงตัน ประเทศนิวซีแลนด์ นอกจากนี้ ในช่วงที่หยุดทำการบินชั่วคราว บกท. คงให้บริการเที่ยวบินขนส่งสินค้าเพื่อส่งเสริมการส่งออกและนำเข้าตามนโยบายของภาครัฐ ซึ่งนอกจากสร้างรายได้ให้แก่ บกท. แล้ว ยังเป็นการสนับสนุนการขนส่งผลิตผลทางการเกษตรเพื่อช่วยเหลือเกษตรกรไทยอีกด้วย

ที่มา : https://www.thaigov.go.th/news/contents/details/29578
