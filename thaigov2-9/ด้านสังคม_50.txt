รัฐบาลไทย-ข่าวทำเนียบรัฐบาล-รมช.สธ.ย้ำอย่าประมาทผ่อนคลายมาตรการ ยังไม่เข้าระยะปลอดภัยจริง

วันพุธที่ 22 เมษายน 2563
รมช.สธ.ย้ำอย่าประมาทผ่อนคลายมาตรการ ยังไม่เข้าระยะปลอดภัยจริง
รัฐมนตรีช่วยว่าการกระทรวงสาธารณสุข ย้ำอย่าประมาทผ่อนคลายมาตรการ ต้องนับต่ออีก 28 วันหลังจากไม่พบผู้ป่วยรายใหม่ เร่งจับคู่ความช่วยเหลือจากผู้มีใจศรัทธาให้ตรงกลุ่มที่เดือดร้อน แนะหาเพื่อนคู่คิดจับเข่าคุยระบายความเครียด
รัฐมนตรีช่วยว่าการกระทรวงสาธารณสุข ย้ำอย่าประมาทผ่อนคลายมาตรการ ต้องนับต่ออีก 28 วันหลังจากไม่พบผู้ป่วยรายใหม่ เร่งจับคู่ความช่วยเหลือจากผู้มีใจศรัทธาให้ตรงกลุ่มที่เดือดร้อน แนะหาเพื่อนคู่คิดจับเข่าคุยระบายความเครียด
บ่ายวันนี้ (22 เมษายน 2563) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า หากจะมีการผ่อนคลายมาตรการ จะต้องพิจารณาสถานการณ์ว่าดีขึ้น ซึ่งประกอบด้วยหลายปัจจัย ตัวเลขผู้ป่วยรายใหม่ที่ลดลงถือเป็นความสำเร็จของคนไทยทุกคน แต่การยืนยันว่าไม่พบผู้ป่วยรายใหม่หรือตัวเลขเป็นศูนย์ จะต้องเฝ้าติดตามค้นหาต่อไปอีก 28 วันนับจากวันที่ไม่มีรายงานผู้ป่วยรายใหม่ เพื่อให้แน่ใจว่าไม่มีผู้ติดเชื้อตกค้างหรือซ่อนอยู่ เพราะหากผ่อนคลายแล้วเกิดการปล่อยปละละเลย จะเกิดการระบาดกลับมาซ้ำอีกแน่นอน และจะเพิ่มแบบก้าวกระโดด ดังนั้นต้องไม่ประมาท ยังต้องรักษาความเข้มข้นมาตรการเดิมต่อไปอีกสักระยะ
ดร.สาธิตกล่าวต่อว่า รัฐบาลได้มีมาตรการเยียวยาผลกระทบที่เกิดขึ้นทุกระดับตามความเหมาะสมในสถานการณ์ครั้งนี้ เราได้เห็นทั้งคนที่เดือดร้อนและคนที่มีใจศรัทธาที่พยายามช่วยเหลือซึ่งกันและกันเป็นภาพที่น่ายินดี แต่จะต้องมีการบริหารจัดการเพื่อให้ปลอดภัยไม่เกิดการแพร่ระบาดของโรค รัฐบาลจะหาวิธีจับคู่ความช่วยเหลือจากที่ต่างๆ ให้ตรงกับกลุ่มที่เดือดร้อนให้มากที่สุด เพื่อแก้ปัญหาได้ตรงกลุ่มและทันท่วงที ให้เราผ่านวิกฤตไปได้ด้วยกันให้ได้
“ขอให้ทุกคนมีสุขภาพจิตที่ อึด-ฮึด-สู้ ไปด้วยกัน ในยามที่มีปัญหาควรหาเพื่อนคู่คิดที่สามารถรับฟังปัญหาของเราได้ เพื่อจะช่วยลดความเครียด ลดความวิตกกังวลของกันและกัน” ดร.สาธิต กล่าว
**************************************  22 เมษายน 2563

ที่มา : https://www.thaigov.go.th/news/contents/details/29545
