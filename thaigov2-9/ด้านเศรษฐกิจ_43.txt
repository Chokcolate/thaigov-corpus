รัฐบาลไทย-ข่าวทำเนียบรัฐบาล-“พาณิชย์” เผยล่าสุดยอดเพิ่มเป็น 369 ราย ...พบชาวกัมพูชา ขายหน้ากากอนามัย เจลล้างมือและแอลกอฮอล์ไม่ปิดป้ายแสดงราคาขายและขายแพงเกินจริง….

วันอังคารที่ 21 เมษายน 2563
“พาณิชย์” เผยล่าสุดยอดเพิ่มเป็น 369 ราย ...พบชาวกัมพูชา ขายหน้ากากอนามัย เจลล้างมือและแอลกอฮอล์ไม่ปิดป้ายแสดงราคาขายและขายแพงเกินจริง….
นายสุพพัต  อ่องแสงคุณ โฆษกกระทรวงพาณิชย์และศูนย์ปฏิบัติการด้านการควบคุมสินค้า (ศปส)  ฝ่ายสร้างการรับรู้และประชาสัมพันธ์เปิดเผยถึงผลการปฏิบัติการกรณีสินค้าอุปโภคบริโภคและเวชภัณฑ์           ของกระทรวงพาณิชย์ว่า
ณ วันที่ 20 เม.ย.2563 ที่ผ่านมากระทรวงพาณิชย์ได้ร่วมกับหน่วยงานที่เกี่ยวข้อง ดำเนินการจับกุมผู้กระทำความผิดตาม พ.ร.บ.ว่าด้วยราคาสินค้าและบริการ พ.ศ.2542 โดยสามารถจับกุมผู้กระทำความผิดกรณีหน้ากากอนามัยเพิ่ม 3 ราย แบ่งเป็น กรุงเทพฯ 1 ราย พบเป็นร้ายขายยาจำหน่ายแอลกอฮอล์ 70 % ขนาด 450 มล. กระทำความผิดข้อหาจำหน่ายแอลกอฮอล์โดยไม่ปิดป้ายแสดงราคาตามมาตรา 28 ในต่างจังหวัด  2 ราย ได้แก่ จังหวัดขอนแก่น 1 ราย เจ้าหน้าที่ได้ทำการล่อซื้อและจับกุมร้านค้าจำหน่ายหน้ากากอนามัยผ่าน   ทางเฟซบุ๊ก 1 ราย พบของกลางเป็นหน้ากากอนามัยยี่ห้อต่างๆ นำเข้า จากต่างประเทศ บรรจุกล่องละ 50 ชิ้น ในราคากล่องละ 700 – 800 บาท (เฉลี่ยชิ้นละ14 – 16 บาท) จำนวน 809 กล่อง รวม 40,450 ชิ้น แจ้งข้อหากระทำความผิดจำหน่ายหน้ากากอนามัยอนามัยสูงเกินราคาที่กำหนด และแพงเกินสมควร ตามมาตรา 25 และมาตรา 29 และจังหวัดราชบุรี 1 ราย โดยการล่อซื้อและจับกุมผู้จำหน่ายชาวกัมพูชา พบของกลางเป็นหน้ากากอนามัย บรรจุกล่องละ 50 ชิ้น จำนวน 282 กล่อง (รวม 14,100 ชิ้น) นอกจากนี้ยังพบสเปย์แอลกอฮอล์ 75 % ขนาด 150 มล. จำนวน 70 ขวด แอลกอฮอล์ ขนาด 150 มล. จำนวน 42 ขวด และเจลล้างมือชนิดหลอด ขนาด 50 มล. จำนวน 48 หลอด แจ้งข้อหากระทำความผิดจำหน่ายหน้ากากอนามัย เจลล้างมือ และแอลกอออล์ โดยไม่ปิดป้ายแสดงราคาและจำหน่ายในราคาสูงเกินสมควร ตามมาตรา 28 และมาตรา 29
โดยสถิติการจับกุมผู้กระทำความผิดกรณีหน้ากากอนามัย เจลล้างมือและแอลกอฮอล์ มียอดรวมเพิ่มขึ้นเป็น 369 ราย แยกเป็นกรุงเทพฯ 169 ราย และต่างจังหวัด 200 ราย
ทั้งนี้ โทษที่ผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 ข้อหาขายเกินราคาควบคุม มาตรา 25 (1) มีโทษจำคุกไม่เกิน 5 ปี ปรับไม่เกิน 1 แสนบาท หรือทั้งจำทั้งปรับ ข้อหาไม่แจ้งต้นทุนราคาซื้อ ราคาจำหน่าย ปริมาณการผลิต ปริมาณคงเหลือ ตามมาตรา 25 (5) มีโทษจำคุกไม่เกิน 1 ปี หรือปรับไม่เกิน 20,000 บาท หรือทั้งจำทั้งปรับ และปรับไม่เกินวันละ 2,000 บาท ตลอดเวลาที่ฝ่าฝืนหรือจนกว่าจะแจ้ง มาตรา26 ข้อหาเป็นผู้ผลิตไม่แจ้งชื่อ ราคาซื้อ ราคาจำหน่าย มาตรา28 ข้อหาไม่ปิดป้ายแสดงราคาขาย มีอัตราโทษปรับไม่เกิน 1 หมื่นบาทและมาตรา 29ข้อหาขายแพงเกินสมควรมีอัตราโทษจำคุกไม่เกิน 7 ปีปรับไม่เกิน 1.4 แสนบาท หรือทั้งจำทั้งปรับ
นายสุพพัตกล่าวว่า อยากเตือนประชาชนอย่ากักตุนสินค้า หรือค้ากำไรเกินควร ไม่ว่าจะเป็นสินค้าหน้ากากอนามัย เจลล้างมือและแอลกอฮอล์ รวมถึงสินค้าจำเป็นอื่น ๆ ในช่วงสถานการณ์การแพร่ระบาดของเชื้อไวรัสโควิด –19 ซึ่งถือเป็นการเอารัดเอาเปรียบประชาชน หากพบมีการกระทำความผิดตาม พ.ร.บ.ว่าด้วยราคาสินค้าและบริการ กระทรวงพาณิชย์จะดำเนินคดีตามกฎหมายทันที และจะติดตามตรวจสอบ จับกุม อย่างต่อเนื่อง “หากประชาชนพบเห็นการกักตุนหรือค้ากำไรเกินควร ร้องเรียนได้ทันทีที่สายด่วนกรมการค้าภายใน 1569และ ในต่างจังหวัดร้องเรียนได้ที่สำนักงานพาณิชย์จังหวัด หรือศูนย์ดำรงธรรมจังหวัด” นายสุพพัตกล่าว

ที่มา : https://www.thaigov.go.th/news/contents/details/29457
