รัฐบาลไทย-ข่าวทำเนียบรัฐบาล-นายกรัฐมนตรีในนามประธานศูนย์ ศบค. สั่งหน่วยงานชี้แจงการใช้งบประมาณ รวมทั้งมาตรการช่วยเหลือเยียวยา ให้ประชาชนได้ร่วมติดตาม

วันพุธที่ 15 เมษายน 2563
พิมพ์
นายกรัฐมนตรีในนามประธานศูนย์ ศบค. สั่งหน่วยงานชี้แจงการใช้งบประมาณ รวมทั้งมาตรการช่วยเหลือเยียวยา ให้ประชาชนได้ร่วมติดตาม
นายกรัฐมนตรีในนามประธานศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สั่งหน่วยงานชี้แจงการใช้งบประมาณ รวมทั้งมาตรการช่วยเหลือเยียวยา ให้ประชาชนได้ร่วมติดตาม
วันนี้ (15 เม.ย. 2563) เวลา 12.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019  (โควิด-19) (ศบค.) โถงกลาง  ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน ในนามโฆษก ศบค. ตอบคำถามสื่อมวลชนเกี่ยวกับสถานการณ์การแพร่ระบาดของเชื้อไวรัสโควิด-19  ดังนี้
โฆษก ศบค. ได้กล่าวถึงกรณีผู้ที่เดินทางกลับมาจากต่างประเทศในวันที่ 18 เม.ย. 63 โดยเดินทางมาจากประเทศมาเลเซีย 3,635 คน จากประเทศอินเดียอีก 12 คน ซึ่งในจำนวนนี้มีผู้ที่มีภูมิลำเนาอยู่จังหวัดยะลา 503 คน และมีผู้ที่จะเดินทางข้ามผ่านด่านพรมแดนสะเดา 400 กว่าคน จะมีสถานที่ใช้กักกันตัวเพื่อสังเกตอาการมีเพียงพอ และการใช้ Local Quarantine มีความน่ากังวลมากน้อยเพียงใด เนื่องจากในประชาชนในพื้นที่ภาคใต้ส่วนใหญ่เดินทางกลับมาจากการปฏิบัติศาสนกิจ อาจก่อให้เกิดการแพร่กระจายของเชื้อไวรัสไปยังคนใกล้ชิดได้ โดยได้ชี้แจงว่า ข้อมูลตัวเลขของผู้เดินทางกลับประเทศไทยจำนวน 3,635 นั้น เป็นข้อมูลก่อนที่จะประกาศใช้วิธีการลงทะเบียน คาดว่าในตอนนี้ตัวเลขน่าจะลดลงแล้ว ในช่วงวันที่ 15 – 18 เม.ย. 63 กระทรวงการต่างประเทศได้เปิดให้ลงทะเบียนออนไลน์สำหรับผู้ที่จะเดินทางกลับประเทศไทย ที่สำคัญ พลเอก ประยุทธ์ จันทร์โอชา นายกรัฐมนตรีในฐานะผู้อำนวยการ ศบค. ได้หารือกับนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุขและปลัดกระทรวงสาธารณสุข เกี่ยวกับมาตรการรองรับผู้ที่จะเดินทางกลับเข้าประเทศไทยโดยต้องไม่เกิน 200 คน สำหรับพื้นที่ใน 3 จังหวัดชายแดนภาคใต้ยืนยันว่ามีเพียงพอ หากผู้เดินทางกลับเข้าประเทศไทยมีจำนวนมากขึ้นจะขยายออกไปสู่จังหวัดใกล้เคียง มาตรการเหล่านี้จะอำนวยความสะดวกให้กับผู้ที่ทยอยเดินทางกลับ ผู้ที่อาศัยอยู่ในพื้นที่ รวมถึงเจ้าหน้าที่ที่ปฏิบัติงานด้วย โดยเฉพาะเจ้าหน้าที่สาธารณสุขและเจ้าหน้าที่ฝ่ายความมั่นคง สำหรับกรณีกลุ่มนักเรียนที่อยู่ในสหรัฐอเมริกานั้นได้มีการหารือและติดตามข้อมูลตลอดเวลา
โฆษก ศบค. ยังชี้แจงถึงกรณีเปรียบเทียบการดูแลผู้ที่เดินทางกลับจากต่างประเทศและผู้อยู่ในกระบวนการ State Quarantine กับคนหาเช้ากินค่ำในประเทศที่ไม่ได้รับการดูแลว่า รัฐบาลได้ทำการดูแลคนไทยที่เดินทางกลับมาจากต่างประเทศเป็นพิเศษ ตามมาตรการด้านของสุขภาพของกระทรวงสาธารณสุข เพราะหากละเลยจนมีอาการเจ็บป่วยติดเชื้อไวรัสโควิด-19 จะทำให้ต้องสูญเสียตามมา ทั้งการใช้บุคลากรทางการแพทย์ เวชภัณฑ์ต่าง ๆ
โฆษก ศบค. ย้ำว่า ศบค. และกระทรวงสาธารณสุขปฏิบัติงานอย่างเต็มที่และพยายามดูแลทุกคนอย่างดี โดยรัฐบาลจะพยายามดูแลอย่างทั่วถึง ซึ่งต้องชื่นชมจิตอาสา ผู้ประกอบการ เช่น ร้านอาหาร โรงแรม ที่ได้แจกจ่ายอาหารเพื่อช่วยเหลือผู้ขาดแคลน ทั้งนี้ ผู้อำนวยการศูนย์ ศบค. ได้สั่งการให้มีการชี้แจงทั้งการใช้งบประมาณและมาตรการช่วยเหลือเยียวยา เพื่อประชาชนจะได้ร่วมติดตามและเชื่อว่าเราจะผ่านช่วงเวลานี้ไปด้วยกัน
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29120
