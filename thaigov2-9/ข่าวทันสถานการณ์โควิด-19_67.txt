รัฐบาลไทย-ข่าวทำเนียบรัฐบาล-สกศ.ทบทวนแผนการศึกษาชาติ - เปลี่ยนแนวทำงานพร้อมรับมือ COVID [กระทรวงศึกษาธิการ]

วันพฤหัสบดีที่ 16 เมษายน 2563
สกศ.ทบทวนแผนการศึกษาชาติ - เปลี่ยนแนวทำงานพร้อมรับมือ COVID [กระทรวงศึกษาธิการ]
สกศ.ทบทวนแผนการศึกษาชาติ - เปลี่ยนแนวทำงานพร้อมรับมือ COVID
จากสถานการณ์การแพร่ระบาดของ COVID-19 สร้างผลกระทบในทุกภาคส่วนไม่เว้นแต่ภาคการศึกษา สำนักงานเลขาธิการสภาการศึกษา (สกศ.) จึงพลิกวิกฤตครั้งนี้ให้เป็นโอกาสในการทบทวนนโยบายการศึกษาต่าง ๆ พร้อมทั้งนำเทคโนโลยีมาช่วยขับเคลื่อนงาน เตรียมแผนงานพัฒนาการศึกษาให้มีประสิทธิภาพหลังพ้นวิกฤตนี้
สภาการศึกษาในยุค COVID-19
เลขาธิการสภาการศึกษา (ดร.สุภัทร จำปาทอง) กล่าวถึงการปรับแนวทางการทำงาน ตามนโยบายของรัฐมนตรีว่าการกระทรวงศึกษาธิการ (นายณัฏฐพล ทีปสุรรณ) โดย สกศ. ได้ลดจำนวนคนทำงานลงให้เหลือ 25 % ส่วนอีก 75 % ให้ปฏิบัติงานจากบ้าน (Work From Home) พร้อมทั้งเพิ่มมาตรการรักษาความสะอาดในสถานที่ราชการ รวมถึง Social Distancing ซึ่งบุคลากร สกศ. ปฏิบัติกันอย่างเคร่งครัด
อย่างไรก็ตามแม้ว่า สกศ. อาจต้องเลื่อนการประชุมสัมมนา (Seminar) และการลงพื้นที่ (Site Visit) เพื่อสำรวจข้อมูลและจัดทำนโยบาย-แผนการศึกษา แต่ได้ใช้ Video Conference และเทคโนโลยีอื่นๆ มาช่วยในการทำงานให้มีประสิทธิภาพมากยิ่งขึ้น
เดินหน้าปรับแผนปฏิรูปประเทศด้านการศึกษา
ตามที่ รัฐมนตรีช่วยว่าการกระทรวงศึกษาธิการ (ดร.คุณหญิงกัลยา โสภณพนิช) มอบหมายเลขาธิการสภาการศึกษา พิจารณาแต่งตั้งคณะอนุกรรมการสภาการศึกษา (อนุ ฯ กกส.) เฉพาะกิจเพื่อการจัดทำข้อเสนอการปรับปรุงแผนการปฏิรูปประเทศด้านการศึกษา โดยมี ศาสตราจารย์ศรีราชา วงศารยางกูร เป็นประธาน นั้น
ดร.สุภัทร จำปาทอง กล่าวว่า ขณะนี้ คณะอนุ ฯ กกส. เฉพาะกิจ และทีม สกศ. ได้รับฟังข้อคิดเห็นจากหน่วยงานที่เกี่ยวข้อง ติดตามผลกิจกรรมที่แล้วเสร็จ และเสนอปรับกิจกรรมในอนาคต ให้สอดคล้องกับสภาวการณ์เปลี่ยนแปลงของปัจจุบัน เพื่อสะท้อนการปรับแผนฯ ต่อสำนักงานสภาพัฒนาการเศรษฐกิจและสังคมแห่งชาติ (สภาพัฒน์) เพื่อเสนอคณะรัฐมนตรีพิจารณาต่อไป

ที่มา : https://www.thaigov.go.th/news/contents/details/29226
