รัฐบาลไทย-ข่าวทำเนียบรัฐบาล-รมว.พม. เผย ครม. เห็นชอบจ่ายเงินช่วยเหลือเยียวยา 1,000 บาท ครั้งเดียว ให้คนพิการทุกคน

วันพุธที่ 29 เมษายน 2563
รมว.พม. เผย ครม. เห็นชอบจ่ายเงินช่วยเหลือเยียวยา 1,000 บาท ครั้งเดียว ให้คนพิการทุกคน
รมว.พม. เผย ครม. เห็นชอบจ่ายเงินช่วยเหลือเยียวยา 1,000 บาท ครั้งเดียว ให้คนพิการทุกคน
วันที่ 28 เม.ย. 63 เวลา 13.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า วันนี้ที่ประชุมคณะรัฐมนตรีมีมติเห็นชอบตามที่กระทรวงพัฒนาสังคมและความมั่นคงของมนุษย์ (พม.) เสนอ มาตรการเงินช่วยเหลือเยียวยาคนพิการ 1,000 บาท เพื่อช่วยเหลือคนพิการที่มีความเดือดร้อนและได้รับผลกระทบจากสถานการณ์การแพร่ระบาดของโรคติดเชื้อไวรัสโคโรน่า 2019 (โควิด-19) ซึ่งจะจ่ายเพียงครั้งเดียว ให้แก่คนพิการทุกคนที่มีบัตรประจำตัวคนพิการ จำนวน 2 ล้านคน คนละ 1,000 บาท ทั้งนี้ ขอแจ้งให้คนพิการทุกคนรับทราบและรอการโอนเงินจากรัฐบาล นางธนาภรณ์ พรมสุวรรณ อธิบดีกรมส่งเสริมและพัฒนาคุณภาพชีวิตคนพิการ กล่าวว่า ขอขอบคุณคณะรัฐมนตรีที่มีมติเห็นชอบการช่วยเหลือเยียวยาบรรเทาความเดือดร้อนเบื้องต้นให้กับคนพิการทุกคนที่มีบัตรประจำตัวคนพิการ เป็นเงิน 1,000 บาท ใช้งบประมาณจากกองทุนส่งเสริมและพัฒนาคุณภาพชีวิตคนพิการ ซึ่งกระทรวง พม. โดย กรมส่งเสริมและพัฒนาคุณภาพชีวิตคนพิการ (พก.) จะได้ประสานงานกับกระทรวงการคลังเพื่อจ่ายเงินให้คนพิการโดยเร็ว ซึ่งการจ่ายเงิน 1,000 บาท ไม่ต้องลงทะเบียนใดๆทั้งสิ้น ทั้งนี้ หากมีปัญหาข้อสงสัยสามารถติดต่อได้ที่ สายด่วน พม. โทร. 1300 ของศูนย์ช่วยเหลือสังคม และสายด่วนคนพิการ โทร. 1479 รวมทั้ง ศูนย์บริการคนพิการจังหวัดทั่วประเทศ หรือช่องทางออนไลน์ต่างๆ ของ พก.

ที่มา : https://www.thaigov.go.th/news/contents/details/29987
