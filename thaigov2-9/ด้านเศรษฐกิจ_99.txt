รัฐบาลไทย-ข่าวทำเนียบรัฐบาล-“WE CHEF FOOD TRUCK” แอปจองช่องจอดขายอาหารผ่านมือถือ สตาร์ทอัพสุดแนว สร้างรายได้ จากโครงการบ่มเพาะผู้ประกอบการฯ SUCCESS 2019

วันพุธที่ 29 เมษายน 2563
“WE CHEF FOOD TRUCK” แอปจองช่องจอดขายอาหารผ่านมือถือ สตาร์ทอัพสุดแนว สร้างรายได้ จากโครงการบ่มเพาะผู้ประกอบการฯ SUCCESS 2019
“WE CHEF FOOD TRUCK” แอปจองช่องจอดขายอาหารผ่านมือถือ สตาร์ทอัพสุดแนว สร้างรายได้ จากโครงการบ่มเพาะผู้ประกอบการฯ SUCCESS 2019
บริษัท วี เชฟ ประเทศไทย จำกัด หรือ We Chef (Thailand) หนึ่งในสตาร์ทอัพผู้เข้าร่วมบ่มเพาะในโครงการบ่มเพาะธุรกิจเทคโนโลยี 2562 หรือ SUCCESS 2019 ของศูนย์พัฒนาผู้ประกอบการธุรกิจเทคโนโลยี (BIC) ภายใต้ศูนย์บริหารจัดการเทคโนโลยี (TMC) สำนักงานพัฒนาวิทยาศาสตร์และเทคโนโลยีแห่งชาติ (สวทช.) กระทรวงการอุดมศึกษา วิทยาศาสตร์ วิจัยและนวัตกรรม (อว.)
จากจุดเริ่มต้นในการพัฒนาแอปพลิเคชันจองช่องจอดขายอาหารในปั้มน้ำมันผ่านมือถือ หรือ Food Truck @PT Station จนปัจจุบันขยายไปสู่การจองช่องจอดรถขายอาหารตามหมู่บ้าน ตลาด และงานอีเว้นท์ต่าง ๆ (Food Truck @Home / Food Truck @Market / Food Truck on Event) ยกนิยาม ‘เปลี่ยนครัวที่บ้านให้เป็นงาน เปลี่ยนฝีมือทำอาหารให้เป็นเงิน’ ตอบโจทย์คนรักอาหารและอยากให้คนชิม โดยใช้เทคโนโลยีดิจิทัลรูปแบบแอปพลิเคชันเข้ามาช่วยบริหารจัดการ สร้างรายได้และยกระดับผู้ประกอบการ
นายวินิจ ลิ่มเจริญ CEO & Founder บริษัท วี เชฟ ประเทศไทย จำกัด กล่าวว่า จุดเริ่มต้นของการพัฒนา Food Service Platform ของ We Chef หรือแอปจองช่องจอดขายอาหารในปั้มผ่านโทรศัพท์มือถือ คือการสร้างช่องทางการขายอาหารให้คนที่รักการทำอาหาร โดยทำให้คนอยากกินอาหารกับคนอยากทำอาหารให้มาเจอกัน ด้วยบริการจัดส่งในรูปแบบ Delivery แต่หลังจากที่ลองตลาดไปสักระยะ พบว่า เริ่มมี Food Delivery Platform ของต่างประเทศเข้ามาแข่งขันในบ้านเราเป็นจำนวนมาก ทำให้มองว่าช่องทางนี้หากยิ่งแข่งยิ่งแพ้ จึงเริ่มมองหาช่องทางอื่นที่ขายอาหาร และถือเป็นความโชคดีที่ในตอนนั้นเราได้ ปั้มน้ำมันพีที มาเป็นพาร์ทเนอร์ในการสร้างบริการใหม่ ๆ และเราเล็งเห็นปัญหาของลูกค้า (Pain Point) ของธุรกิจ ธุรกิจ Food Truck (ฟู้ดทรัค) หรือร้านอาหารเคลื่อนที่ ที่มีปัญหาเรื่องที่จอดรถขายอาหาร ตัวปั้มน้ำมันเองต้องการ Traffic หรือจำนวนคนเข้ามาใช้บริการมาก ๆ และเกิดประสบการณ์ใหม่ ๆ ในการเข้าปั้มน้ำมันให้กับลูกค้า ขณะที่ผู้ขาย Food Truck ต้องการที่จอดรถ เราจึงเอาสองเรื่องนี้มารวมกันสร้างเป็นแพลตฟอร์ม We Chef Food Truck @PT station
นายวินิจ ลิ่มเจริญ กล่าวต่อว่า คำว่า ‘เปลี่ยนครัวที่บ้านให้เป็นงาน เปลี่ยนฝีมือทำอาหารให้เป็นเงิน’ คือนิยามของการทำธุรกิจของ We Chef ด้วยวันแรกที่สร้าง We Chef ขึ้นมาเกิดจาก Passion (แรงผลักดัน) ในความชอบทำอาหารของตัวเอง และเชื่อว่ายังมีคนอีกหลายคนที่รักและหลงใหลในการทำอาหารแบบที่ผมเป็น แต่น่าเสียดายที่ความรักความหลงใหลนี้ไม่สามารถเปลี่ยนไปเป็นอาชีพได้ด้วยข้อจำกัดต่าง ๆ ที่แตกต่างกันไป เช่น บางคนไม่มีเงินทุนในการเริ่มต้นธุรกิจ บางคนไม่มีทักษะการเป็นผู้ประกอบการ บางคนไม่มีทำเลเปิดร้าน เป็นต้น และผมเชื่ออีกอย่างหนึ่งว่า อาหารที่ถูกปรุงขึ้นจากความรักของคนที่รักในการทำอาหารนั้น เป็นอาหารที่ยอดเยี่ยม ผมจึงอยากเปลี่ยนเรื่องนี้เปลี่ยน Passion ที่ทำให้พวกเขาที่รักในการทำอาหารเหมือนกัน เปลี่ยนครัวที่บ้านของพวกเขาให้เป็นงาน เปลี่ยนฝีมือทำอาหารให้เป็นเงิน โดยใช้เทคโนโลยีดิจิทัลเข้ามาช่วยบริหารจัดการ
ซึ่งแนวทางการดำเนินงานทางการตลาดของ We Chef Food Truck นอกจากมีระบบจองจอดขายในปั้มน้ำมันพีทีแล้ว เรายังมีอีก 3 ช่องทางให้กับผู้ประกอบกิจการ Food Truck ได้นำรถไปจอดขายอาหาร ได้แก่ We Chef Food Truck @Home คือ การนำรถไปจอดขายอาหารในหมู่บ้านต่าง ๆ We Chef Food Truck @Market เราเป็นตัวกลางในการบริหารจัดการ Food Truck เข้าไปจอดขายตามตลาดต่าง ๆ และ We Chef Food Truck on Event ช่องทางนี้คือใครจ้างไปจัดงานที่ไหนเราจะสามารถจัดหารถขายอาหารให้ได้ รวมถึงมีแผนขยายการใช้งานแอปพลิเคชันกับปั้มน้ำมันอื่น ๆ ซึ่งเรากำลังพยายามทำให้เกิดขึ้น โดยอยู่ในช่วงเจรจาตกลงกับหลาย ๆ ปั๊ม รวมถึงบางปั้มอยู่ระหว่างทำสัญญาแล้ว โดยเราต้องการให้เกิดปรากฏการณ์ที่เมื่อใดที่ถามคนทั่วไปว่า เวลาท่านเจอ Food Truck ท่านคิดว่าเขามักจอดขายอาหารอยู่ที่ไหน เราต้องการคำตอบว่า Food Truck จะมีขายอยู่ในปั๊มน้ำมัน ดังนั้น เราจะทำแค่ปั๊มพีทีรายเดียวอาจจะไม่เพียงพอ ภาพที่เราต้องการคือ Food Truck ปรากฏอยู่ในทุกปั๊มทุกแบรนด์และทุกจังหวัดทั่วประเทศ ซึ่งภายในปีนี้ คาดว่าน่าจะได้เห็นปรากฏการณ์นี้เกิดขึ้นจริง
“ใครก็ตามที่คิดจะทำธุรกิจไม่ว่าจะเป็นเอส เอ็ม อี หรือสตาร์ทอัพ จำเป็นอย่างยิ่งที่ทุกวันนี้ที่จะต้องมีคนอื่นมาช่วยเป็นโค้ชให้ เพราะเราเองไม่ได้เก่งไปเองเสียทุกอย่าง การเข้าร่วมโครงการ SUCCESS 2019 ของ สวทช. ซึ่งผมเข้าร่วมเป็นปีที่สองติดต่อกัน ถ้าให้เปรียบเทียบ แบบก่อนและหลังแล้วนั้น สำหรับตัวผมเองแล้ว We Chef เกิดการเปลี่ยนแปลงอย่างชัดเจนมาก โครงการ SUCCESS ทำให้ผมตกผลึกความคิดได้เร็วและกระชับเวลาขึ้นจากการแนะนำของอาจารย์ที่ปรึกษา We Chef สามารถชัดเจนขึ้นในแง่ของ Business Model และอีกหลาย ๆ อย่าง หากผมไม่ได้เข้าร่วมโครงการนี้ ผมว่าบางที We Chef อาจกลายเป็นซอมบี้แบบที่ในวงการ Startup เขาชอบพูดกันก็เป็นไปได้” CEO & Founder บริษัท วี เชฟ ประเทศไทย จำกัด กล่าวปิดท้าย
ผู้ประกอบการ Food Truck และร้านอาหารเคลื่อนที่ที่สนใจใช้งานแอปพลิเคชัน We Chef ซึ่งมีด้วยกัน 4 รูปแบบ เข้าใช้งานได้ที่ www.wechefthailand.com หรือสอบถามเพิ่มเติมที่ Line: @wechefthailand
ข้อมูลข่าวโดย : สำนักงานพัฒนาวิทยาศาสตร์และเทคโนโลยีแห่งชาติ (สวทช.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/29953
