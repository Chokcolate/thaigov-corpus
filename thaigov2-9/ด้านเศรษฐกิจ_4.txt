รัฐบาลไทย-ข่าวทำเนียบรัฐบาล-ธ.ก.ส. แจงขั้นตอนการลงทะเบียนขอสินเชื่อฉุกเฉินผ่าน LINE BAAC Family  ให้ผู้ได้รับผลกระทบจากการแพร่ระบาดของเชื้อไวรัส COVID-19 เริ่ม 15 เมษายนนี้

วันพุธที่ 15 เมษายน 2563
พิมพ์
ธ.ก.ส. แจงขั้นตอนการลงทะเบียนขอสินเชื่อฉุกเฉินผ่าน LINE BAAC Family  ให้ผู้ได้รับผลกระทบจากการแพร่ระบาดของเชื้อไวรัส COVID-19 เริ่ม 15 เมษายนนี้
ธ.ก.ส.แจงขั้นตอนการลงทะเบียนขอรับสินเชื่อฉุกเฉินเพื่อเป็นค่าใช้จ่ายสำหรับผู้ได้รับผลกระทบจากการแพร่ระบาดของเชื้อไวรัส COVID-19 ผ่านช่องทาง LINE BAAC Family ชี้เตรียมข้อมูลส่วนบุคคลให้พร้อม และเริ่มลงทะเบียน 15 เมษายนนี้ ตั้งแต่เวลา 09.00 น.เป็นต้นไป
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.  ได้จัดโครงการสนับสนุนสินเชื่อฉุกเฉิน วงเงิน 20,000 ล้านบาท เพื่อช่วยบรรเทาภาระค่าใช้จ่ายจำเป็นและฉุกเฉินในครัวเรือนจากสถานการณ์การแพร่ระบาดของเชื้อไวรัสโคโรนา 2019 (COVID-19) โดยกลุ่มเป้าหมาย คือ เกษตรกรและครอบครัวของเกษตรกร ในอัตราดอกเบี้ยเพียงร้อยละ 0.1 ต่อเดือน วงเงินกู้รายละไม่เกิน 10,000 บาท กำหนดชำระคืน ไม่เกิน 2 ปี 6 เดือนนับจากวันกู้ ไม่ต้องใช้หลักประกัน และสามารถแบ่งงวดชำระได้ตามความสามารถในการชำระคืน เช่น กรณีรายเดือน งวดละ 429.17 บาท ราย 3 เดือนงวดละ 1,287.50 บาท และราย 6 เดือนงวดละ 2,575 บาท โดยปลอดชำระคืนต้นเงินและดอกเบี้ยใน 6 เดือนแรก นับจากวันกู้
เพื่ออำนวยความสะดวกและร่วมดำเนินการตามมาตรการ Social Distancing โดยลดความเสี่ยงจากการแพร่ระบาดดังกล่าว ผู้ใช้บริการไม่ต้องมาติดต่อที่สาขา แต่สามารถลงทะเบียนแสดงความประสงค์ ผ่านช่องทาง Line Official “BAAC Family” โดยค้นหาเพื่อนด้วย ID : @baacfamily กรณีไม่มีสมาร์ทโฟนของตนเอง สามารถใช้งานผ่านสมาร์ทโฟนของบุคคลใกล้ชิด อาทิ บุตรธิดา พี่น้อง หรือญาติสนิทแทนได้ และเริ่มลงทะเบียนขอสินเชื่อได้ตั้งแต่วันที่ 15 เมษายน 2563 ตั้งแต่เวลา 09.00 น. เป็นต้นไป  โดยกดเลือกเมนู “COVID-19 ลงทะเบียนรับความช่วยเหลือจาก ธ.ก.ส.” เพื่อเข้าสู่ระบบ โดยจะปรากฏหน้าจอแสดงข้อมูลประกอบการลงทะเบียน ได้แก่ บัตรประชาชน เบอร์โทรศัพท์มือถือของตนเอง เลขบัญชีเงินฝากของ ธ.ก.ส. และข้อมูลของบุคคลอ้างอิงที่สามารถติดต่อแทนได้ พร้อมศึกษา  ทำความเข้าใจข้อตกลงและเงื่อนไขการใช้บริการ เมื่อเข้าใจแล้วให้กดยอมรับเพื่อเข้าสู่การบันทึกข้อมูล
จากนั้นกรอกหมายเลขประจำตัวประชาชน และหมายเลขโทรศัพท์มือถือของตนเองเพื่อใช้ในการติดต่อแจ้งข่าวสารต่าง ๆ จากธนาคาร  กรณีเป็นลูกค้าเงินกู้อยู่แล้ว ระบุข้อมูลการขอสินเชื่อและงวดชำระตามหัวข้อต่าง ๆ ที่ปรากฏในแบบฟอร์ม (วัตถุประสงค์การขอสินเชื่อ  วงเงินขอสินเชื่อ  บัญชีเงินฝาก ธ.ก.ส. สำหรับใช้รับเงินกู้  งวดชำระหนี้ วิธีการส่งชำระหนี้ และแหล่งที่มาแห่งรายได้)
กรณียังไม่เป็นลูกค้าเงินกู้ ระบุข้อมูลการประกอบอาชีพ ข้อมูลการขอสินเชื่อและงวดชำระตามหัวข้อต่าง ๆ ที่ปรากฏในแบบฟอร์ม (ข้อมูลบุคคลอ้างอิง  วัตถุประสงค์การขอสินเชื่อ  วงเงินขอสินเชื่อ  บัญชีเงินฝากกับ ธ.ก.ส. สำหรับรับเงินกู้  กรณียังไม่มีบัญชีเงินฝากกับ ธ.ก.ส. ท่านจะได้รับการนัดหมายเพื่อเปิดบัญชีภายหลัง งวดชำระหนี้ วิธีการส่งชำระหนี้  แหล่งที่มาแห่งรายได้ และสาขาของ ธ.ก.ส. ที่ท่านประสงค์ติดต่อเพื่อขอสินเชื่อ)
ทั้งนี้ เมื่อกรอกข้อมูลครบถ้วนแล้ว โปรดตรวจสอบอีกครั้ง จากนั้นกดยืนยันการลงทะเบียน ระบบจะเก็บข้อมูลพร้อมส่งหมายเลขอ้างอิงการลงทะเบียนให้ท่านทาง SMS และจะแจ้งการนัดหมายทาง SMS ตามหมายเลขโทรศัพท์มือถือของท่านที่แจ้งไว้ในการลงทะเบียน โดยธนาคารจะเริ่มนัดหมายทำเอกสารและสัญญา ตั้งแต่วันที่ 7 พฤษภาคม 2563   เป็นต้นไป  ทั้งนี้ สามารถติดต่อสอบถามรายละเอียดเพิ่มเติมของโครงการฯ ได้ที่ Call Center 02 555 0555

ที่มา : https://www.thaigov.go.th/news/contents/details/29090
