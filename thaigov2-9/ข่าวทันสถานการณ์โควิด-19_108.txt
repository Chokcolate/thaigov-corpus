รัฐบาลไทย-ข่าวทำเนียบรัฐบาล-​“พาณิชย์”จับแหลก ยอดวันเดียวพุ่ง 19 ราย ทำผิดคดีเจลแอลกอฮอล์-หน้ากากอนามัย [กระทรวงพาณิชย์]

วันเสาร์ที่ 18 เมษายน 2563
พิมพ์
​“พาณิชย์”จับแหลก ยอดวันเดียวพุ่ง 19 ราย ทำผิดคดีเจลแอลกอฮอล์-หน้ากากอนามัย [กระทรวงพาณิชย์]
​“พาณิชย์”จับแหลก ยอดวันเดียวพุ่ง 19 ราย ทำผิดคดีเจลแอลกอฮอล์-หน้ากากอนามัย
“พาณิชย์”จับแหลก ผู้กระทำความผิดเจลแอลกอฮอล์ และหน้ากากอนามัย ยอดวันเดียวพุ่ง 19 ราย เจอทั้งไม่ปิดป้ายแสดงราคา ไม่แจ้งราคาซื้อขาย สต๊อก ขายแพงเกินจริง ลั่นเดินหน้าตรวจสอบและจับกุมพวกเอารัดเอาเปรียบประชาชนต่อไป
นางลลิดา จิวะนันทประวัติ รองโฆษกกระทรวงพาณิชย์ เปิดเผยถึงผลการปฏิบัติการกรณีสินค้าอุปโภคบริโภคและเวชภัณฑ์ของกระทรวงพาณิชย์ว่า วันที่ 17 เม.ย.2563 ที่ผ่านมา กระทรวงพาณิชย์ได้ร่วมกับหน่วยงานที่เกี่ยวข้อง ดำเนินการจับกุมผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542สามารถจับกุมผู้กระทำความผิดกรณีหน้ากากอนามัย เจลล้างมือและแอลกอฮอล์เพิ่มสูงถึง 19 ราย แยกเป็นการจับกุมในกรุงเทพฯ 3 ราย และต่างจังหวัด 16 ราย ทำให้ยอดการจับกุมเพิ่มขึ้นเป็น 361 ราย เป็นกรุงเทพฯ 163 ราย และต่างจังหวัด 198 ราย
สำหรับรายละเอียดการจับกุม ในกรุงเทพฯ 3 ราย ได้แก่ ร้านค้าทั่วไปจำหน่ายเจลแอลกอฮอล์ จำนวน 2 ราย โดยไม่ปิดป้ายแสดงราคาขาย จึงแจ้งข้อหากระทำความผิด ตามมาตรา 28 และตรวจสอบบริษัทผู้ผลิตผลิตภัณฑ์      ที่มีแอลกอฮอล์เป็นส่วนประกอบ 1 ราย พบการกระทำความผิดเป็นผู้ผลิตไม่แจ้งต้นทุน และไม่แจ้งชื่อ ราคาซื้อ ราคาจำหน่าย ปริมาณการผลิต ปริมาณคงเหลือรายวัน ต่อ กกร. จึงแจ้งข้อหากระทำความผิดตามมาตรา 25 (5) และมาตรา 26
ส่วนในต่างจังหวัด 16 ราย แยกเป็นการกระทำความผิดตามมาตรา 28 ข้อหาจำหน่ายหน้ากากอนามัยโดยไม่ปิดป้ายแสดงราคาขาย เป็นร้านค้าทั่วไป จำนวน 8 ราย ได้แก่ จังหวัดสมุทรสาคร 6 ราย และจังหวัดเพชรบุรี 2 ราย
กระทำความผิดตามมาตรา 25 (1) มาตรา 29 และมาตรา 28 ข้อหาจำหน่ายหน้ากากอนามัยสูงเกินราคาที่กำหนด ข้อหาจำหน่ายหน้ากากอนามัยแพงเกินสมควร และไม่ปิดป้ายแสดงราคาจำหน่าย โดยการล่อซื้อและจับกุมผู้จำหน่ายหน้ากากอนามัยทางการแพทย์ ในจังหวัดนครสวรรค์ 1 ราย พบจำหน่ายหน้ากากอนามัยแบบขายปลีก ในราคาชิ้นละ 18  จำนวน 58 ชิ้น และยังพบจำหน่ายหน้ากากอนามัย บรรจุแพกละ 5 ชิ้น ในราคา 80 บาทต่อแพก เฉลี่ยชิ้นละ 16 บาท  รวม 75 ชิ้น
กระทำความผิดตามมาตรา 25 และมาตรา 29 ข้อหาจำหน่ายหน้ากากอนามัยเกินราคาควบคุมและจำหน่ายในราคาสูงเกินสมควร ในจังหวัดขอนแก่น 3 ราย เป็นร้านค้าทั่วไปพบจำหน่ายหน้ากากอนามัยทางการแพทย์ บรรจุกล่องละ 50 ชิ้น ในราคากล่องละ 450–620 บาท เฉลี่ยชิ้นละ 9.00–12.40 บาท
กระทำความผิดตามมาตรา 29 ข้อหาจำหน่ายหน้ากากอนามัยสูงเกินสมควร โดยการล่อซื้อและจับกุมร้านค้าทั่วไปจำหน่ายหน้ากากอนามัย  3 ราย ได้แก่ จังหวัดมหาสารคาม 2 ราย พบจำหน่ายหน้ากากอนามัย แบบขายปลีกในราคาชิ้น 15–20 บาท จังหวัดนครพนม 1 ราย พบจำหน่ายหน้าอนามัยทางการแพทย์ บรรจุกล่องละ 50 ชิ้น ในราคากล่อง 730 บาท เฉลี่ยชิ้นละ14.60 บาท และจังหวัดอุตรดิตถ์ 1 ราย จำหน่ายหน้ากากอนามัยผ่านทางเฟซบุ๊ก พบจำหน่ายหน้ากากอนามัยบรรจุกล่อง 50 ชิ้น ในราคา 990 บาท เฉลี่ยชิ้นละ 19.80 บาท
ทั้งนี้ กระทรวงพาณิชย์จะเดินหน้าติดตาม ตรวจสอบ และจับกุมผู้กระทำความผิดตามพ.ร.บ.ว่าด้วยราคาสินค้าและบริการ พ.ศ.2542 ต่อไป โดยจะมีการตรวจสอบการจำหน่ายหน้ากากอนามัย เจลล้างมือ และแอลกอฮอล์ รวมถึงสินค้าทั่วไป หากพบขายเกินราคา มีการกักตุนสินค้า หรือเอาเปรียบประชาชน จะดำเนินคดีตามกฎหมายขั้นเด็ดขาด โดยผู้บริโภคหากพบเห็นการกระความผิด สามารถร้องเรียนได้ที่สายด่วนกรมการค้าภายใน 1569 และในต่างจังหวัดร้องเรียนได้ที่สำนักงานพาณิชย์จังหวัด หรือศูนย์ดำรงธรรมจังหวัด
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/29324
