รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิจัดหลุมจอดสำหรับอากาศยานที่ต้องหยุดทำการบินชั่วคราวตามประกาศของสำนักงานการบินพลเรือนแห่งประเทศไทย [กระทรวงคมนาคม]

วันศุกร์ที่ 17 เมษายน 2563
พิมพ์
ท่าอากาศยานสุวรรณภูมิจัดหลุมจอดสำหรับอากาศยานที่ต้องหยุดทำการบินชั่วคราวตามประกาศของสำนักงานการบินพลเรือนแห่งประเทศไทย [กระทรวงคมนาคม]
ท่าอากาศยานสุวรรณภูมิจัดหลุมจอดสำหรับอากาศยานที่ต้องหยุดทำการบินชั่วคราวตามประกาศของสำนักงานการบินพลเรือนแห่งประเทศไทย
ฉบับที่ 396/2563
ท่าอากาศยานสุวรรณภูมิจัดหลุมจอดสำหรับอากาศยานที่ต้องหยุดทำการบินชั่วคราวตามประกาศของสำนักงานการบินพลเรือนแห่งประเทศไทย
ท่าอากาศยานสุวรรณภูมิ (ทสภ.) บริษัท ท่าอากาศยานไทย จำกัด (มหาชน) (ทอท.) กระทรวงคมนาคม จัดหลุมจอดอากาศยานที่ต้องหยุดทำการบินชั่วคราวตามประกาศของสำนักงานการบินพลเรือนแห่งประเทศไทย (กพท.) จากสถานการณ์การแพร่ระบาดของโรคติดต่อเชื้อไวรัสโคโรน่า 2019 (COVID-19)
นายกิตติพงศ์ กิตติขจร รองผู้อำนวยการ ทสภ. สายปฏิบัติการ 1 ทอท. กล่าวว่า เนื่องจากสถานการณ์การแพร่ระบาดของโรคติดต่อเชื้อไวรัสโคโรนา 2019 (COVID-19) ส่งผลให้สายการบินที่ทำการบิน ณ ทสภ. ต้องหยุดทำการบินชั่วคราว ตามประกาศของ กพท. ทำให้อากาศยานต้องจอดค้าง ณ ทสภ. เป็นจำนวนมาก ส่งผลให้หลุมจอดอากาศยานที่กำหนดไว้ไม่เพียงพอต่อการให้บริการนั้น ทสภ. จึงได้จัดทำแผนการกำหนดจุดจอดอากาศยานชั่วคราว (Temporary Aircraft Parking) สำหรับจอดอากาศยานของสายการบินที่ได้รับผลกระทบจากสถานการณ์ดังกล่าว โดยใช้พื้นที่บนทางขับ T18 ซึ่งเป็นทางขับเส้นใหม่ที่ก่อสร้างเสร็จเรียบร้อยแล้ว เพื่อใช้ในการขับเคลื่อนอากาศยานบริเวณอาคารเทียบเครื่องบินรองหลังที่ 1 (Midfield Satellite: SAT-1) ด้านทิศเหนือ เป็นจุดจอดอากาศยานชั่วคราวสำหรับอากาศยาน Code E จำนวน 16 ลำ เพื่อลดผลกระทบการขับเคลื่อนของอากาศยานในพื้นที่ทางขับอื่น ๆ โดย ทสภ. ได้ขอความเห็นชอบการดำเนินการจาก กพท. เรียบร้อยแล้ว ทั้งนี้ เมื่อวันที่ 15 เมษายน 2563 เวลา 14.00 น. เจ้าหน้าที่ กพท. ได้เข้าตรวจสอบความพร้อมการเปิดใช้งานทางขับเส้นดังกล่าวทั้งในด้านมาตรฐานและความปลอดภัยตามข้อกำหนดของ กพท.
ทั้งนี้ ทสภ. จะเริ่มนำอากาศยานของบริษัท การบินไทย จำกัด จำนวนทั้ง 16 ลำ เข้าจอด ณ จุดจอดอากาศยานชั่วคราว บนทางขับ T18 ตั้งแต่วันที่ 16 เมษายน 2563 เวลา 09.00 น. เป็นต้นไป จนกว่าสถานการณ์จะกลับคืนสู่สภาวะปกติหรือสิ้นสุดระยะเวลาที่สายการบินได้รับอนุญาตให้หยุดทำการบินชั่วคราว โดย ทสภ. พร้อมสนับสนุนการดำเนินการของหน่วยงานที่เกี่ยวข้องให้สามารถร่วมกันผ่านพ้นวิกฤตนี้ไปด้วยกัน

ที่มา : https://www.thaigov.go.th/news/contents/details/29291
