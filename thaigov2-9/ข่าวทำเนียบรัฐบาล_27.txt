รัฐบาลไทย-ข่าวทำเนียบรัฐบาล-นายกฯ ขอบคุณทุกภาคส่วน ร่วมฝ่าฟันแก้วิกฤติโควิด-19 ไปด้วยกัน

วันจันทร์ที่ 20 เมษายน 2563
พิมพ์
นายกฯ ขอบคุณทุกภาคส่วน ร่วมฝ่าฟันแก้วิกฤติโควิด-19 ไปด้วยกัน
นายกฯ ขอบคุณทุกภาคส่วน ร่วมฝ่าฟันแก้วิกฤติโควิด-19 ไปด้วยกัน
วันที่ 20 เมษายน 2563 พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณภาคธุรกิจและทุกภาคส่วนไม่ว่าจะเป็นข้าราชการ ประชาชน  ที่ร่วมมือกันฝ่าฟันปัญหาโควิด-19 ทั้งส่วนที่มอบเงินสนับสนุนและมอบอุปกรณ์ทางการแพทย์และหน้ากากอนามัย พร้อมหารือร่วมภาคเอกชนวางแผนฟื้นฟูประเทศร่วมกัน เชื่อประเทศไทยจะผ่านพ้นวิกฤติครั้งนี้ไปได้ด้วยดี
ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี กล่าวถึงการวิพากษ์วิจารณ์กรณีที่รัฐบาลจะเชิญภาคเอกชนเข้ามาร่วมหารือ เพื่อกำหนดแนวทางในแผนฟื้นฟูด้านเศรษฐกิจและสังคมร่วมกัน โดยที่ท่านนายกฯ จะรับฟังข้อเสนอแนะจากทุกภาคส่วน ทั้งภาคเอกชน ภาคประชาสังคม สส. ทั้งฝ่ายรัฐบาลและฝ่ายค้าน และทุกภาคส่วน
นายกรัฐมนตรีขอขอบคุณภาคธุรกิจทุกบริษัท ที่ให้การสนับสนุนทั้งในส่วนของเงินและอุปกรณ์ หน้ากากอนามัย เพื่อช่วยแก้ปัญหาการแพร่ระบาดของเชื้อไวรัสโควิด-19 ที่ผ่านมา นายกฯ เชื่อมั่นว่าจากความร่วมมือของทุก ๆ ฝ่าย จะทำให้ประเทศไทยผ่านพ้นวิกฤติครั้งนี้ไปได้ด้วยกัน
โฆษกประจำสำนักนายกรัฐมนตรีกล่าวว่า การหารือร่วมกับภาคเอกชน เพื่อบูรณาการแผนการช่วยเหลือประชาชนร่วมกัน เพื่อไม่ให้เกิดความซ้ำซ้อน หรือการช่วยเหลือที่ไม่ครอบคลุมกลุ่มที่ได้รับผลกระทบจากเหตุการณ์ครั้งนี้ ที่สำคัญเพื่อให้เป็นการช่วยเหลือที่ถูกกลุ่มเป้าหมายให้มากที่สุด
นอกจากนี้ การหารือร่วมกับภาคเอกชน เพื่อวางแผนร่วมกันในด้านการฟื้นฟูธุรกิจและเศรษฐกิจของประเทศ เช่น ทำอย่างไรที่จะให้เกิดการเลิกจ้างให้น้อยที่สุด เรื่องนี้ทั้งภาครัฐและภาคเอกชนต้องร่วมมือกันในการดำเนินการและการแก้ปัญหาร่วมกันในทุกมิติ
ทั้งนี้ ขอยืนยันย้ำว่านายกฯ ให้ความสำคัญกับทุกภาคส่วน ไม่ว่าจะเป็นภาคธุรกิจทั้งรายเล็กรายใหญ่ ข้าราชการ และประชาชนทุกภาคส่วนที่จะได้มาร่วมมือกัน แก้ปัญหาวิกฤติโควิด-19 ครั้งนี้ เพราะนายกฯ เชื่อว่าทุกภาคส่วนมีความสำคัญต่อการฟื้นฟูเศรษฐกิจและสังคมของประเทศไทยทั้งนั้น

ที่มา : https://www.thaigov.go.th/news/contents/details/29364
