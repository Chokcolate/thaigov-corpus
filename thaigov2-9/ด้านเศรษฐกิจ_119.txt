รัฐบาลไทย-ข่าวทำเนียบรัฐบาล-กระทรวงการคลังหารือความคืบหน้าการช่วยเหลือผู้ประกอบการธุรกิจสายการบิน เพื่อบรรเทาผลกระทบจาก Covid-19 โดยเน้นรักษาสภาพการจ้างงานกว่า 20,000 ตำแหน่ง

วันพฤหัสบดีที่ 30 เมษายน 2563
พิมพ์
กระทรวงการคลังหารือความคืบหน้าการช่วยเหลือผู้ประกอบการธุรกิจสายการบิน เพื่อบรรเทาผลกระทบจาก Covid-19 โดยเน้นรักษาสภาพการจ้างงานกว่า 20,000 ตำแหน่ง
ในวันที่ 30 เมษายน 2563 กระทรวงการคลังได้มีการหารือร่วมกับสถาบันการเงินเฉพาะกิจของรัฐ โดยมี ดร.อุตตม สาวนายน รัฐมนตรีว่าการกระทรวงการคลังเป็นประธาน เพื่อติดตามความคืบหน้ากรณีที่ผู้ประกอบการธุรกิจสายการบิน
ในวันที่ 30 เมษายน 2563 กระทรวงการคลังได้มีการหารือร่วมกับสถาบันการเงินเฉพาะกิจของรัฐ โดยมี ดร.อุตตม สาวนายน รัฐมนตรีว่าการกระทรวงการคลังเป็นประธาน เพื่อติดตามความคืบหน้ากรณีที่ผู้ประกอบการธุรกิจสายการบิน ได้แก่ สายการบินไทยแอร์เอเชีย สายการบินไทยแอร์เอเชียเอ็กซ์ สายการบินไทยไลอ้อนแอร์ สายการบินบางกอกแอร์เวย์ สายการบินนกแอร์ สายการบินนกสกู๊ต สายการบินไทยเวียตเจ็ท สายการบินไทยสมายล์แอร์เวย์ ได้ขอให้กระทรวงการคลังพิจารณาแนวทางการบรรเทาผลกระทบจากการแพร่ระบาดของไวรัส Covid-19 ต่อธุรกิจสายการบินที่ต้องหยุดการให้บริการ
ที่ประชุมได้มีการหารือร่วมกันถึงแนวทางการให้ความช่วยเหลือโดยเห็นว่าควรเป็นรูปแบบของสินเชื่อพิเศษ ซึ่งรัฐมนตรีว่าการกระทรวงการคลังได้เน้นย้ำว่าการช่วยเหลือด้วยสินเชื่อดังกล่าวต้อง 1.) มุ่งเน้นให้ผู้ประกอบการรักษาการจ้างงานไว้เป็นสำคัญ เนื่องจากธุรกิจสายการบินกลุ่มดังกล่าวมีงานจ้างงานประมาณ 20,000 ตำแหน่ง 2.) สนับสนุนสภาพคล่องเป็นทุนหมุนเวียนที่จำเป็น เพื่อพยุงให้ธุรกิจสายการบินและอุตสาหกรรมที่เกี่ยวเนื่องกับการท่องเที่ยวสามารถขับเคลื่อนภาคท่องเที่ยวของไทยต่อไปได้ในอนาคต
นอกจากนี้ รัฐมนตรีว่าการกระทรวงการคลังยังได้มอบหมายให้สำนักงานเศรษฐกิจการคลังและสถาบันการเงินเฉพาะกิจของรัฐเร่งหารือกับผู้ประกอบการในรายละเอียดเพิ่มเติม ก่อนนำเสนอแนวทางที่เหมาะสมโดยเร็ว
สำนักงานเศรษฐกิจการคลัง
โทร. 02 273 9020

ที่มา : https://www.thaigov.go.th/news/contents/details/30119
