รัฐบาลไทย-ข่าวทำเนียบรัฐบาล-กรมท่าอากาศยานเพิ่มการตรวจเข้มเจ้าหน้าที่และผู้ที่มาติดต่อด้วยตู้พ่นฆ่าเชื้อไวรัส COVID-19  [กระทรวงคมนาคม]

วันพุธที่ 29 เมษายน 2563
พิมพ์
กรมท่าอากาศยานเพิ่มการตรวจเข้มเจ้าหน้าที่และผู้ที่มาติดต่อด้วยตู้พ่นฆ่าเชื้อไวรัส COVID-19  [กระทรวงคมนาคม]
กรมท่าอากาศยานเพิ่มการตรวจเข้มเจ้าหน้าที่และผู้ที่มาติดต่อด้วยตู้พ่นฆ่าเชื้อไวรัส COVID-19
นายทวี เกศิสำอาง อธิบดีกรมท่าอากาศยาน กระทรวงคมนาคม กล่าวว่า กรมท่าอากาศยาน (ทย.) เพิ่มมาตรการป้องกันการแพร่ระบาดโรคติดเชื้อไวรัส COVID–19 แก่เจ้าหน้าที่และผู้ที่มาติดต่อราชการ โดยติดตั้งเครื่องพ่นฆ่าเชื้ออเนกประสงค์แบบละอองน้ำ และติดตั้งกล้องตรวจจับอุณหภูมิความร้อนร่างกายที่สามารถแสดงผลภาพบุคคลที่ตรวจจับความร้อนก่อนเข้าอาคารทุกครั้ง เพื่อเพิ่มประสิทธิภาพการตรวจคัดกรองให้มีความปลอดภัยและสร้างความเชื่อมั่นแก่เจ้าหน้าที่และผู้มาติดต่อราชการมากยิ่งขึ้น ตั้งจุดบริการเจลแอลกอฮอล์ พร้อมกำชับให้เจ้าหน้าที่ใส่หน้ากากอนามัยเพื่อป้องกันการแพร่เชื้อ กำหนดระยะห่างการใช้ลิฟต์ (Social distancing) เผยแพร่ประชาสัมพันธ์ข้อมูลมาตรการป้องกันการแพร่ระบาดของเชื้อไวรัส COVID–19 เพิ่มความถี่ในการทำความสะอาดจุดที่สัมผัสบ่อยโดยใช้น้ำยาทำความสะอาดและแอลกอฮอล์ทุกครั้ง นอกจากนี้ ทย. ได้รับการประสานงานจาก บริษัท โตโยต้า กรุงไทย จำกัด เข้ามาฉีดพ่นฆ่าเชื้อไวรัส COVID–19 รถยนต์ที่ใช้ในราชการและรถของเจ้าหน้าที่ทุกคันเพื่อลดความเสี่ยงและการแพร่กระจายของเชื้อไวรัสด้วย
สำหรับการให้บริการของสายการบินต่าง ๆ หลังจากหยุดบินชั่วคราว ณ ท่าอากาศยานในสังกัด ทย. ในวันที่ 1 พฤษภาคม 2563 ได้กำชับให้เจ้าหน้าที่ท่าอากาศยานทุกแห่งปฏิบัติตามมาตรการป้องกันการแพร่ระบาดของโรคติดเชื้อไวรัส COVID-19 อย่างเคร่งครัด โดยตรวจคัดกรองผู้โดยสารทั้งขาเข้าและขาออก พร้อมให้ผู้โดยสารกรอกใบรายละเอียดการเดินทาง (แบบ ต.8-คค) จัดเก้าอี้เว้นระยะห่างเพื่อป้องกันการแพร่เชื้อ กำหนดจุดยืนในขณะตรวจบัตรโดยสาร แจ้งให้ผู้โดยสารทุกคนใส่หน้ากากอนามัยตลอดการใช้บริการ จัดจุดบริการเจลแอลกอฮอล์แก่ผู้โดยสาร ประชาสัมพันธ์ผ่านช่องทางต่าง ๆ เกี่ยวกับการป้องกันตนเอง เพื่อป้องกันการแพร่ระบาดของเชื้อไวรัส COVID-19 เพิ่มรอบการทำความสะอาดให้มากขึ้นโดยใช้น้ำยาฆ่าเชื้อเช็ดทำความสะอาดเก้าอี้ ราวบันได รวมถึงอุปกรณ์การปฏิบัติงาน สุขภัณฑ์ และพ่นน้ำยาฆ่าเชื้อในบริเวณต่าง ๆ ที่มีการใช้งานของอาคารท่าอากาศยานเมื่อหมดเที่ยวบิน
ทย. ตระหนักถึงความปลอดภัยสูงสุดเพื่อให้ผู้โดยสารมั่นใจในการเดินทางผ่านท่าอากาศยานในสังกัด ทย.
กระทรวงคมนาคม
28 เมษายน 2563

ที่มา : https://www.thaigov.go.th/news/contents/details/29991
