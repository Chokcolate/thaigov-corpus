รัฐบาลไทย-ข่าวทำเนียบรัฐบาล-กรมการขนส่งทางบกดำเนินมาตรการป้องกันการแพร่ระบาดของโรคติดเชื้อไวรัส COVID-19 อย่างต่อเนื่อง

วันพฤหัสบดีที่ 23 เมษายน 2563
กรมการขนส่งทางบกดำเนินมาตรการป้องกันการแพร่ระบาดของโรคติดเชื้อไวรัส COVID-19 อย่างต่อเนื่อง
นายจิรุตม์ วิศาลจิตร อธิบดีกรมการขนส่งทางบก กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้หน่วยงานในสังกัดกระทรวงคมนาคมเข้มงวดตรวจสอบการให้บริการในระบบขนส่งสาธารณะ โดยให้มีมาตรการ Social Distancing
เว้นระยะนั่งหรือยืนห่างกันอย่างน้อย 1 เมตร และปฏิบัติตามคำแนะนำของกระทรวงสาธารณสุขอย่างเคร่งครัด เพื่อป้องกันและควบคุมการแพร่ระบาดโรคติดเชื้อไวรัส COVID-19
กรมการขนส่งทางบก (ขบ.) ได้กำชับให้สำนักงานขนส่งทั่วประเทศดำเนินการตามมาตรการดังกล่าวอย่างเคร่งครัด ด้วยการตรวจสอบรถโดยสารสาธารณะทุกประเภททั้งรถโดยสารระหว่างจังหวัด และรถโดยสารภายในจังหวัด จัดที่นั่งภายในรถโดยสารและที่นั่งคอยภายในสถานีขนส่งผู้โดยสารโดยเว้นระยะนั่งหรือยืนห่างกันอย่างน้อย 1 เมตร ตามนโยบาย Social Distancing คัดกรองผู้โดยสาร พนักงานขับรถ และผู้ประจำรถทุกคนก่อนการเดินทาง หากพบผู้ที่มีอุณหภูมิร่างกายสูงเกินกว่า 37.5 องศาเซลเซียส ห้ามเดินทางโดยเด็ดขาด ให้ผู้โดยสารกรอกข้อมูลคำถามสุขภาพ ตามแบบ ต.8-คค ที่ระบุต้นทางและปลายทางเพื่อประโยชน์ต่อการควบคุมโรคติดต่อ และสวมหน้ากากอนามัยหรือหน้ากากผ้าตลอดการเดินทาง รวมทั้งให้บริการเจลแอลกอฮอล์ล้างมือ สำหรับศูนย์ปฏิบัติการเฝ้าระวังสถานการณ์ COVID-19 ณ สถานีขนส่งสินค้าทั้ง 3 แห่ง ประกอบด้วย สถานีขนส่งสินค้าพุทธมณฑล สถานีขนส่งสินค้าคลองหลวง และสถานีขนส่งสินค้าร่มเกล้า ได้กำชับให้ผู้ประกอบการขนส่งเช็ดทำความสะอาดพื้นผิวสัมผัสของสถานประกอบการขนส่งและสถานที่ที่เกี่ยวข้อง กำจัดขยะมูลฝอยทุกวัน เพิ่มความถี่การดูแลและทำความสะอาดด้วยน้ำยาฆ่าเชื้อโรคภายในรถบรรทุก สถานประกอบการขนส่ง สถานที่เก็บ ซ่อม และบำรุงรักษารถ ติดตั้งจุดบริการเจลแอลกอฮอล์ในพื้นที่ส่วนกลางและบริเวณที่มีการใช้งานร่วมกัน เช่น บริเวณทางเข้า - ออกสถานประกอบการขนส่ง และตรวจวัดอุณหภูมิร่างกายผู้ขับรถขนส่งสินค้าก่อนปฏิบัติงานทุกวัน
ทั้งนี้ การให้บริการประชาชนที่สำนักงานขนส่งทั่วประเทศ ซึ่งได้ประกาศงดดำเนินการด้านใบอนุญาตขับรถจนกว่าจะประกาศยกเลิกสถานการณ์ ยังคงให้บริการด้านทะเบียนและภาษีตามปกติ ได้กำชับให้ดำเนินมาตรการป้องกันทั้งประชาชนและเจ้าหน้าที่ผู้ปฏิบัติงาน ดังนี้
- ตั้งจุดคัดกรองตรวจวัดอุณหภูมิผู้ที่เข้าไปในสถานที่และการบริการสาธารณะ หากพบประชาชนที่มีอาการไข้ หรืออาการต้องสงสัยเข้าข่ายอาการโรคดังกล่าวให้ประสานหน่วยงานสาธารณสุขในพื้นที่โดยเร็ว
- ด้านอาคารสถานที่และสิ่งอำนวยความสะดวกในหน่วยงาน ทำความสะอาดฆ่าเชื้อโรคพื้นที่ให้บริการภายในสำนักงานขนส่งทุกวัน โดยเฉพาะจุดที่มีการสัมผัสบ่อยครั้ง เช่น เคาน์เตอร์บริการ ที่จับประตู ราวบันได ปุ่มกดลิฟต์ เป็นต้น และจัดให้มีสบู่ในห้องน้ำ เจลแอลกอฮอล์ล้างมือที่เคาน์เตอร์ให้บริการและจุดประชาสัมพันธ์
- ดำเนินการตามมาตรการ Social Distancing โดยเว้นระยะห่างของที่นั่งพักคอยของประชาชน และกำหนดระยะห่างของตำแหน่งการยืนคอยรับบริการที่จุดประชาสัมพันธ์
- ประชาสัมพันธ์ให้ใช้บริการชำระภาษีรถประจำปีผ่านช่องทางออนไลน์ ที่ https://eservice.dlt.go.th ส่วนรถที่ไม่สามารถใช้บริการชำระภาษีประจำปีผ่านช่องทางออนไลน์ แนะนำให้ใช้บริการเลื่อนล้อต่อภาษี (Drive Thru for Tax) ชำระภาษีได้โดยไม่ต้องลงจากรถ ซึ่งตั้งอยู่ในพื้นที่สำนักงานขนส่งจังหวัดทุกจังหวัด
- ขอความร่วมมือประชาชนสวมหน้ากากอนามัยหรือหน้ากากผ้าในการติดต่อราชการ และปฏิบัติตามคำแนะนำของเจ้าหน้าที่อย่างเคร่งครัด

ที่มา : https://www.thaigov.go.th/news/contents/details/29614
