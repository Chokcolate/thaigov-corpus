รัฐบาลไทย-ข่าวทำเนียบรัฐบาล-มท. 1 สั่งการแนวทางปฏิบัติพนักงานเจ้าหน้าที่ตาม พ.ร.บ.สำรวจการกักตุนโภคภัณฑ์ พ.ศ. 2497 พร้อมแนะนำประชาชนแจ้งเบาะแสการกักตุนสินค้าผ่านศูนย์ดำรงธรรม 1567 [กระทรวงมหาดไทย]

วันพฤหัสบดีที่ 16 เมษายน 2563
พิมพ์
มท. 1 สั่งการแนวทางปฏิบัติพนักงานเจ้าหน้าที่ตาม พ.ร.บ.สำรวจการกักตุนโภคภัณฑ์ พ.ศ. 2497 พร้อมแนะนำประชาชนแจ้งเบาะแสการกักตุนสินค้าผ่านศูนย์ดำรงธรรม 1567 [กระทรวงมหาดไทย]
มท. 1 สั่งการแนวทางปฏิบัติพนักงานเจ้าหน้าที่ตาม พ.ร.บ.สำรวจการกักตุนโภคภัณฑ์ พ.ศ. 2497 พร้อมแนะนำประชาชนแจ้งเบาะแสการกักตุนสินค้าผ่านศูนย์ดำรงธรรม 1567
วันนี้ (16 เม.ย. 63) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะประธานคณะกรรมการสำรวจการกักตุนโภคภัณฑ์ เปิดเผยว่า ตามที่คณะกรรมการสำรวจการกักตุนโภคภัณฑ์ตาม พ.ร.บ.สำรวจการกักตุนโภคภัณฑ์ พ.ศ. 2497 มีมติเมื่อวันที่ 8 เมษายน 2563 เห็นชอบให้มีคำสั่งและประกาศคณะกรรมการสำรวจการกักตุนโภคภัณฑ์ เพื่อแต่งตั้งพนักงานเจ้าหน้าที่และกำหนดแนวทางในการปฏิบัติงานของพนักงานเจ้าหน้าที่เพื่อปฏิบัติการให้เป็นไปตามพระราชบัญญัติสำรวจการกักตุนโภคภัณฑ์ พ.ศ. 2497
พลเอก อนุพงษ์ เผ่าจินดา กล่าวว่า ในขณะนี้ คำสั่งและประกาศคณะกรรมการสำรวจการกักตุนโภคภัณฑ์ ได้ประกาศในราชกิจจานุเบกษาแล้ว จึงได้กำหนดแนวทางปฏิบัติงานตามพระราชบัญญัติสำรวจการกักตุนโภคภัณฑ์ พ.ศ. 2497 ไปยังทุกจังหวัดดำเนินการ ดังนี้
1) ให้พนักงานเจ้าหน้าที่ถือปฏิบัติตามคำสั่งและประกาศคณะกรรมการสำรวจการกักตุนโภคภัณฑ์และแนวทางการปฏิบัติงานตามพระราชบัญญัติสำรวจการกักตุนโภคภัณฑ์ พ.ศ. 2497
2) ประชาสัมพันธ์ให้ประชาชนทราบถึงช่องทางการแจ้งเบาะแสหรือร้องเรียนกรณีพบการกักตุนโภคภัณฑ์ ผ่านช่องทางศูนย์ดำรงธรรมกระทรวงมหาดไทย ศูนย์ดำรงธรรมจังหวัด และศูนย์ดำรงธรรมอำเภอ เพื่อเป็นข้อมูลให้พนักงานเจ้าหน้าที่ดำเนินการตามอำนาจหน้าที่ต่อไป
3) ให้พนักงานเจ้าหน้าที่เน้นการสร้างความรับรู้และความเข้าใจต่อเจ้าของหรือผู้ครอบครองโภคภัณฑ์ เพื่อให้ทราบและตระหนักถึงผลกระทบจากการกักตุนโภคภัณฑ์ ซึ่งจะสร้างความเดือดร้อนแก่ประชาชนและสร้างความเสียหายต่อสังคมโดยส่วนรวม
4) กรณีพบการกักตุนโภคภัณฑ์ให้พนักงานเจ้าหน้าที่พิจารณาดำเนินการตามอำนาจหน้าที่ทั้งตามพระราชบัญญัติสำรวจการกักตุนโภคภัณฑ์ พ.ศ. 2497 และกฎหมายที่เกี่ยวข้องทุกฉบับ
พลเอก อนุพงษ์ เผ่าจินดา กล่าวเพิ่มเติมว่า ได้กำชับให้พนักงานเจ้าหน้าที่ในเขตท้องที่ทั่วประเทศได้ดำเนินการสำรวจ ตรวจสอบการกักตุนสินค้า และสิ่งจำเป็นต่อการดำรงชีวิต ซึ่งจะก่อให้เกิดความเดือดร้อนและซ้ำเติมประชาชน ในช่วงสถานการณ์แพร่ระบาดของโรคโควิด-19 และหากพบเจอให้ดำเนินการตามอำนาจหน้าที่อย่างเข้มงวดและเด็ดขาด

ที่มา : https://www.thaigov.go.th/news/contents/details/29174
