รัฐบาลไทย-ข่าวทำเนียบรัฐบาล-รมว.วธ. ร่วมอาลัยต่อการจากไปของ อ.ชวลิต เสริมปรุงสุข ศิลปินแห่งชาติ ย้ำเป็นศิลปินต้นแบบแก่คนรุ่นใหม่ และมีคุณูปการต่อวงการศิลปะร่วมสมัยของไทย

วันอังคารที่ 28 เมษายน 2563
รมว.วธ. ร่วมอาลัยต่อการจากไปของ อ.ชวลิต เสริมปรุงสุข ศิลปินแห่งชาติ ย้ำเป็นศิลปินต้นแบบแก่คนรุ่นใหม่ และมีคุณูปการต่อวงการศิลปะร่วมสมัยของไทย
รมว.วธ. ร่วมอาลัยต่อการจากไปของ อ.ชวลิต เสริมปรุงสุข ศิลปินแห่งชาติ ย้ำเป็นศิลปินต้นแบบแก่คนรุ่นใหม่ และมีคุณูปการต่อวงการศิลปะร่วมสมัยของไทย
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า สืบเนื่องจากอาจารย์ชวลิต เสริมปรุงสุข ศิลปินแห่งชาติ สาขาทัศนศิลป์ (จิตรกรรม) พุทธศักราช ๒๕๕๗ เสียชีวิตด้วยโรคติดเชื้อโคโรนา ๒๐๑๙ (COVID-19) เมื่อวันที่ ๒๗ เมษายน ๒๕๖๓ (เวลาท้องถิ่น) ณ กรุงอัมสเตอร์ดัม ประเทศเนเธอร์แลนด์ สิริรวมอายุ ๘๐ ปี นับเป็นความสูญเสียครั้งยิ่งใหญ่ของวงการศิลปะร่วมสมัยของไทย ทั้งนี้ อาจารย์ชวลิต เสริมปรุงสุข ถือเป็นศิลปินคนสำคัญในวงการ abstract art และ non-objective art ของไทย โดยผลงานสร้างสรรค์ที่ผ่านมาส่วนใหญ่เป็นประติมากรรมและจิตรกรรมขนาดใหญ่ ซึ่งต่อมาได้พัฒนาผลงานในรูปแบบดิจิตอลบนคอมพิวเตอร์ ในช่วงปี ๒๕๕๖ – ๒๕๖๒ ณ เมืองอัมสเตอร์ดัม ประเทศเนเธอร์แลนด์ โดยได้พัฒนาผลงานแนวดิจิตอลและทดลองสร้างงานพิมพ์อิงค์เจ็ทดิจิตอลแบบมีเพียงชิ้นเดียว ซึ่งผลงานชุดนี้นำมาจัดแสดงครั้งแรกในนิทรรศการ “80+Art Festival in Thailand” ใน ๖ พื้นที่จัดแสดงงานศิลปะที่ประเทศไทย เพื่อเฉลิมฉลองครบรอบอายุ ๘๐ ปี ของอาจารย์ชวลิต เสริมปรุงสุข นอกจากนี้ อาจารย์ชวลิต เสริมปรุงสุข ได้มอบทรัพย์สินกว่า ๔,๐๐๐ ชิ้น ให้แก่รัฐบาลไทย ประกอบด้วย ผลงานศิลปะ หนังสือ เฟอร์นิเจอร์ ของใช้ส่วนตัว และโครงสร้างอพาร์ทเมนต์ที่อัมสเตอร์ดัม ประเทศเนเธอร์แลนด์ เพื่อนำไปใช้ประโยชน์ต่อสาธารณะ รวมทั้งมอบผลงานศิลปะให้กับกระทรวงวัฒนธรรม (วธ.) เพื่อเป็นสมบัติของชาติและเพื่อเป็นประโยชน์ต่อศิลปินรุ่นหลังของไทยได้ศึกษา และเรียนรู้
นายอิทธิพล กล่าวว่า ทั้งนี้ กระทรวงวัฒนธรรม โดยกรมส่งเสริมวัฒนธรรม (สวธ.) ในฐานะหน่วยงานที่ดำเนินการยกย่องเชิดชูเกียรติศิลปินแห่งชาติ ได้มอบเงินช่วยเหลือเมื่อเสียชีวิต เพื่อร่วมการบำเพ็ญกุศลศพ จำนวน ๒๐,๐๐๐ บาท และเงินช่วยเหลือค่าจัดทำหนังสือเพื่อเผยแพร่ผลงานเมื่อเสียชีวิตเท่าที่จ่ายจริงไม่เกิน ๑๕๐,๐๐๐ บาท ตามระเบียบสวัสดิการของศิลปินแห่งชาติ รวมทั้ง จัดพิธีทำบุญเพื่ออุทิศส่วนกุศลให้แก่อาจารย์ชวลิต เสริมปรุงสุข ศิลปินแห่งชาติ สาขาทัศนศิลป์ (จิตรกรรม) พุทธศักราช ๒๕๕๗ ในวันศุกร์ที่ ๑ พฤษภาคม ๒๕๖๓ เวลา ๑๐.๓๐ น. ณ หอประชุมเล็ก ศูนย์วัฒนธรรมแห่งประเทศไทย เพื่อร่วมแสดงความอาลัยและเชิดชูเกียรติในฐานะศิลปินแห่งชาติ
“ตลอดระยะเวลาการสร้างสรรค์ผลงานศิลปะของอาจารย์ชวลิต เสริมปรุงสุข แสดงให้เห็นถึงความมุ่งมั่นที่จะสืบสาน ต่อยอด พัฒนางานศิลปะร่วมสมัยของไทยไปสู่ระดับนานาชาติ ซึ่งก่อเกิดแรงบันดาลใจให้กับคนรุ่นใหม่ รวมทั้งเป็นต้นแบบในการสร้างสรรค์งานศิลปะเพื่อสาธารณะ กระทรวงวัฒนธรรมจึงขอร่วมแสดงความอาลัยต่อการจากไปของอาจารย์ชวลิต เสริมปรุงสุข ศิลปินแห่งชาติ สาขาทัศนศิลป์ (จิตรกรรม) พุทธศักราช ๒๕๕๗ บุคคลที่มีคุณูปการต่อวงการศิลปะร่วมสมัยของไทย” รมว.วธ. กล่าว
-----------------------

ที่มา : https://www.thaigov.go.th/news/contents/details/29938
