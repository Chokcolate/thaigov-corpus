รัฐบาลไทย-ข่าวทำเนียบรัฐบาล-รมต. นร. นายเทวัญ ฯ ลงพื้นที่ให้กำลังใจเจ้าหน้าที่ประจำจุดตรวจในพื้นที่ จ.นนทบุรี และ จ.ปทุมธานี วอนประชาชนร่วมมือ ไม่ฝ่าฝืนเคอร์ฟิว ยับยั้งการแพร่ระบาดไวรัสโควิด-19

วันศุกร์ที่ 17 เมษายน 2563
พิมพ์
รมต. นร. นายเทวัญ ฯ ลงพื้นที่ให้กำลังใจเจ้าหน้าที่ประจำจุดตรวจในพื้นที่ จ.นนทบุรี และ จ.ปทุมธานี วอนประชาชนร่วมมือ ไม่ฝ่าฝืนเคอร์ฟิว ยับยั้งการแพร่ระบาดไวรัสโควิด-19
รมต. นร. นายเทวัญ ฯ ลงพื้นที่ให้กำลังใจเจ้าหน้าที่ประจำจุดตรวจในพื้นที่ จ.นนทบุรี และ จ.ปทุมธานี วอนประชาชนร่วมมือ ไม่ฝ่าฝืนเคอร์ฟิว ยับยั้งการแพร่ระบาดไวรัสโควิด-19
วันนี้ (16 เมษายน 2563) เวลา 22.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฎฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี ลงพื้นที่ให้กำลังใจเจ้าหน้าที่ปฏิบัติงานช่วงเคอร์ฟิว จ.นนทบุรี และ จ.ปทุมธานี ซึ่งพบว่าเป็นจุดที่มีการสัญจรอย่างคับคั่ง
รัฐมนตรีประจำสำนักนายกรัฐมนตรีได้เดินทางไปยังจุดตรวจ ถนน 340 (ขาออก) ตั้งอยู่บริเวณหน้า อบต.ไทรใหญ่ ตำบลไทรน้อย อำเภอไทรน้อย จังหวัดนนทบุรี  มีกำลังเจ้าหน้าที่ประจำจุด จำนวน 41 นาย ซึ่งบูรณาการการทำงานร่วมกันระหว่าง  เจ้าหน้าที่ตำรวจ 18 นาย เจ้าหน้าที่ทหาร 2 นาย เจ้าหน้าที่ปกครอง 12 นาย เจ้าหน้าที่สาธารณสุข 5 นาย เจ้าหน้าที่ขนส่ง 3 นาย และ อาสาสมัคร 1 นาย
จากนั้น รัฐมนตรีประจำสำนักนายกรัฐมนตรีได้เดินทางไปยัง จุดตรวจ ถนน พหลโยธิน (ขาออก) หน้าห้างเทสโกโลตัส ตำบลคลองหนึ่ง อำเภอคลองหลวง จังหวัดปทุมธานี มีกำลังเจ้าหน้าที่ประจำจุด จำนวน  114 นาย ซึ่งบูรณาการการทำงานร่วมกันระหว่าง เจ้าหน้าที่ตำรวจ 36 นาย เจ้าหน้าที่ปกครอง 45 นาย เจ้าหน้าที่สาธารณสุข 18 นาย เจ้าหน้าที่ขนส่ง 6 นาย และอาสาสมัคร 9 นาย
ภายหลังการตรวจเยี่ยมให้กำลังใจเจ้าหน้าที่ประจำจุดตรวจทั้งสองแห่ง รัฐมนตรีประจำสำนักนายกรัฐมนตรีได้มอบเครื่องดื่มบำรุงกำลัง เพื่อเป็นขวัญและกำลังใจให้เจ้าหน้าที่ พร้อมแสดงความห่วงใยในการปฏิบัติหน้าที่ และขอให้เจ้าหน้าที่ทุกคนปลอดภัย
รัฐมนตรีประจำสำนักนายกรัฐมนตรี กล่าวว่า การลงพื้นที่ในครั้งนี้ได้มาเห็นการปฏิบัติงานของเจ้าหน้าที่ที่หลายฝ่าย ที่มาทำงานร่วมกันเพื่อดูแลประชาชน สถานการณ์โดยทั่วไปพบว่ามีการกระทำผิดน้อยลง และได้รับความร่วมมือจากประชาชนเป็นอย่างดี จะเห็นได้ว่าสถานการณ์ผู้ป่วยโควิด-19 รายใหม่ลดลงเรื่อย ๆ ส่วนหนึ่งมาจากการที่รัฐบาลประกาศเคอร์ฟิว โดยห้ามออกจากบ้าน เคหสถานทั่วประเทศในช่วงเวลา 22.00 น. ถึง 04.00 น. เว้นแต่มีความจำเป็น หรือเป็นผู้ที่ประกอบอาชีพที่ได้รับการยกเว้นเท่านั้น ผู้ใดฝ่าฝืนข้อกำหนด หรือคำสั่ง ต้องระวางโทษจำคุกไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ จึงขอให้ประชาชนปฏิบัติตามและให้ความร่วมมือกับเจ้าหน้าที่ เพื่อให้สถานการณ์การแพร่ระบาดเชื้อไวรัสโควิด-19 คลี่คลายโดยเร็ว
..................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29238
