รัฐบาลไทย-ข่าวทำเนียบรัฐบาล-กำชับกองทัพ ช่วยอำนวยความสะดวกคัดกรองคนไทยกลับจากมาเลเซีย และเร่งนำห้องผู้ป่วยแรงดันต่ำลงช่วยใน 3 จชต.

วันจันทร์ที่ 20 เมษายน 2563
กำชับกองทัพ ช่วยอำนวยความสะดวกคัดกรองคนไทยกลับจากมาเลเซีย และเร่งนำห้องผู้ป่วยแรงดันต่ำลงช่วยใน 3 จชต.
พล.อ.ชัยชาญ ช้างมงคล รมช.กห. และ พล.อ.ณัฐ อินทรเจริญ ปล.กห. ได้ประชุมร่วมกับ นขต.กห.และเหล่าทัพ ณ ศาลาว่าการกลาโหม
เพื่อรับทราบการบริหารจัดการมาตรการกักตัวควบคุมโรคของรัฐ ( State Quarantine ) ในการต้อนรับดูแลคนไทยจากต่างประเทศที่เดินทางกลับอย่างต่อเนื่อง
ภาพรวมปัจจุบัน มีคนไทยที่ทยอยเดินทางกลับจากต่างประเทศ โดยสายการบินต่างๆ. ผ่านเข้าสู่กระบวนการคัดกรองและยังคงพักอยู่ในความดูแลของรัฐตามมาตรการควบคุมโรค ณ อาคารรับรองทหาร และโรงแรมต่างๆที่กำหนด จำนวน 1,320 คน โดยครบกำหนดส่งกลับบ้านวันนี้ จำนวน 431 คน ขณะเดียวกัน คนไทยในสหรัฐฯและนักเรียนไทยโครงการ AFS ได้เริ่มทยอยเดินทางกลับเข้าไทย ตั้งแต่ 17 - 19 เม.ย.63 จำนวนกว่า 400 ชีวิต ใน 3 เที่ยวบิน โดยทั้งหมดจะผ่านกระบวนคัดกรองและเข้าสู่มาตรการควบคุมโรคของรัฐที่กำหนด โดย 2 เที่ยวบินแรก จำนวน 254 คน เดินทางลง ณ สนามบินสุวรรณภูมิ เข้าพัก ณ รร.รามาดา (รัชดาภิเษก กทม. ) สำหรับเที่ยวบินที่ 3 จำนวน 163 คน ลงสนามบินอู่ตะเภา เข้าพัก ณ รร.แอมบาสซาเดอร์จอมเทียน
พร้อมกันในวันนี้ พื้นที่ภาคใต้ ได้เปิดด่านชายแดนจำนวน 5 ด่าน อำนวยความสะดวกต้อนรับคนไทยในมาเลเซีย ที่แจ้งความประสงค์ผ่าน กต.และเริ่มทยอยเดินทางกลับเข้าประเทศไทยแล้ว จำนวน 262 คน ซึ่ง กอ.รมน.ภาค 4 ได้เข้าไปอำนวยการและสนับสนุนกระบวนการคัดกรอง และส่งต่อเข้าสู่มาตรการควบคุมโรคของรัฐ ที่แต่ละจังหวัดดำเนินการภายใต้การดูแลของสาธารณสุข ( Local Quarantine ) โดยในภาพรวมเป็นไปด้วยความเรียบร้อย
พล.อ.ชัยชาญ’ กล่าวย้ำว่า การปฏิบัติตามกระบวนการควบคุมโรคแห่งรัฐ เป็นความร่วมมือกันของหลายหน่วยงาน ทั้ง สธ. กต. กห. มท. คค. ตร.และ กทม. รวมทั้งภาคเอกชน จึงขอให้ทุกเหล่าทัพ ดำรงการสนับสนุนและทำงานร่วมเป็นหนึ่งเดียวกันกับทุกหน่วยงานอย่างเข้มข้นต่อเนื่องกันไป พร้อมทั้งขอให้ประสานเตรียมความพร้อมสถานที่ควบคุมโรคแห่งรัฐและระบบบริหารจัดการให้มีคุณภาพและปริมาณเพียงพอ รองรับคนไทยจากต่างประเทศที่ประสงค์จะเดินทางกลับเข้ามาอีกจำนวนมาก
ทั้งนี้ ขอให้ประสาน สธ. เพื่อรับมอบห้องผู้ป่วยแรงดันต่ำที่ร่วมกันผลิตแล้วเสร็จ จำนวน 44 ห้อง นำลงไปกระจายติดตั้งตามโรงพยาบาลต่างๆ เพื่อการควบคุมโรคและช่วยเหลือชีวิตพี่น้องประชาชนในพื้นที่ 3 จชต.ที่มีอัตราการติดเชื้อจำนวนมาก พร้อมกันนี้ ขอให้ประสานกับ พณ.อย่างใกล้ชิด ช่วยสนับสนุนยานพาหนะขนส่งผลไม้ตามฤดูกาลในพื้นที่ จชต. กระจายสู่ท้องตลาด เพื่อช่วยเหลือเกษตรกร ตามนโยบายของ พล.อ.ประยุทธ์ฯ นรม.และ รมว.กห.
หลังจากนั้น พล.อ.ชัยชาญ’ และคณะ ได้เดินทางไปตรวจเยี่ยมการปฏิบัติหน้าที่ของหน่วยงานต่างๆในพื้นที่ควบคุมโรคของรัฐที่กำหนด ณ รร.รามาดา และ รร.แอมบาสเดอร์ กรุงเทพฯ

ที่มา : https://www.thaigov.go.th/news/contents/details/29361
