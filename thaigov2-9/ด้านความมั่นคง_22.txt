รัฐบาลไทย-ข่าวทำเนียบรัฐบาล-‘ก.แรงงาน ร่วมกับ HERO’ มอบถุงซิป 204,000 ชิ้น ให้ สภากาชาดไทย ส่งต่อประชาชนป้องกันโควิด - 19

วันพฤหัสบดีที่ 23 เมษายน 2563
พิมพ์
‘ก.แรงงาน ร่วมกับ HERO’ มอบถุงซิป 204,000 ชิ้น ให้ สภากาชาดไทย ส่งต่อประชาชนป้องกันโควิด - 19
กระทรวงแรงงาน ร่วมกับ แบรนด์ HERO มอบผลิตภัณฑ์ถุงซิปพลาสติก จำนวน 204,000 ชิ้น ให้กับสภากาชาดไทย นำไปมอบให้ประชาชนใช้บรรจุหน้ากากผ้าเพื่อป้องกันการแพร่ระบาดของไวรัส COVID -19
วันนี้ (23 เม.ย. 63) เวลา 10.00 น. นางเธียรรัตน์ นะวะมะวัฒน์ รองปลัดกระทรวงแรงงาน ร่วมกับ นายทวี จุลศักดิ์ศรีสกุล กรรมการบริษัท คิงส์แพ็ค อินดัสเตรียล จำกัด ผู้จัดจำหน่ายผลิตภัณฑ์พลาสติก ภายใต้แบรนด์ “HERO” มอบผลิตภัณฑ์ถุงซิปพลาสติก จำนวน 102,000 ชิ้น ให้กับ นางสุนันทา ศรอนุสิน ผู้อำนวยการสำนักงานยุวกาชาด สภากาชาดไทย และคณะ ณ ห้องประชุม ชั้น 4 อาคารเฉลิม บูรณะนนท์ สภากาชาดไทย
ทั้งนี้ เมื่อวันที่ 13 เมษายนที่ผ่านมา สภากาชาดไทย ได้มอบผ้าสาลูแก่กระทรวงแรงงาน จำนวน 67 ม้วน นำไปให้สถาบัน/สำนักงานพัฒนาฝีมือแรงงานทั่วประเทศ ตัดเย็บเป็นหน้ากากอนามัย จำนวน 200,000 ชิ้น แต่หน้ากากผ้าดังกล่าวยังไม่มีถุงใส่ เพื่อความสะอาดและปลอดภัยแก่ผู้ใช้กระทรวงแรงงานจึงได้ประสานบริษัท คิงส์แพ็ค อินดัสเตรียล จำกัด ผู้จัดจำหน่ายผลิตภัณฑ์พลาสติก ภายใต้แบรนด์ “HERO” ได้นำถุงซิปพลาสติกมามอบให้สำนักงานยุวกาชาด สภากาชาดไทย จำนวน 102,000 ชิ้น เมื่อวันที่ 16 เมษายนที่ผ่านมา และในวันนี้ (23 เม.ย.63) บริษัทฯ มอบให้อีกจำนวน 102,000 ชิ้น รวมเป็นจำนวนทั้งสิ้น 204,000 ชิ้น    เพื่อนำไปส่งมอบให้แก่สำนักงานยุวกาชาด สภากาชาดไทย ไว้ใช้บรรจุใส่หน้ากากผ้าก่อนที่จะได้นำไปแจกจ่ายให้กับประชาชนในการป้องกันการแพร่ระบาดของเชื้อไวรัสโควิด - 19 ต่อไป
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
23 เมษายน 2563

ที่มา : https://www.thaigov.go.th/news/contents/details/29580
