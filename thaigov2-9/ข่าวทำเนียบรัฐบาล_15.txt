รัฐบาลไทย-ข่าวทำเนียบรัฐบาล-นายกรัฐมนตรีรับมอบผลิตภัณฑ์ แบรนด์ซุปไก่สกัด เพื่อส่งต่อให้เจ้าหน้าที่ภาครัฐ และอาสาสมัคร ที่ปฏิบัติงาน ณ ด่านตรวจคัดกรองเชื้อไวรัสโควิด-19

วันศุกร์ที่ 17 เมษายน 2563
พิมพ์
นายกรัฐมนตรีรับมอบผลิตภัณฑ์ แบรนด์ซุปไก่สกัด เพื่อส่งต่อให้เจ้าหน้าที่ภาครัฐ และอาสาสมัคร ที่ปฏิบัติงาน ณ ด่านตรวจคัดกรองเชื้อไวรัสโควิด-19
นายกรัฐมนตรีรับมอบผลิตภัณฑ์ แบรนด์ซุปไก่สกัด เพื่อส่งต่อให้เจ้าหน้าที่ภาครัฐ และอาสาสมัคร ที่ปฏิบัติงาน ณ ด่านตรวจคัดกรองเชื้อไวรัสโควิด-19
วันนี้ (17 เม.ย.63) เวลา 08.50 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับมอบผลิตภัณฑ์แบรนด์ซุปไก่สกัด จำนวน 30,240 ขวด รวมมูลค่า 1,118,880 บาท จากบริษัทแบรนด์ซันโทรี่ (ประเทศไทย) จำกัด เพื่อร่วมสนับสนุนและส่งต่อกำลังใจให้บุคลากรทางการแพทย์ ทหาร ตำรวจ เจ้าหน้าที่ภาครัฐ และอาสาสมัคร ในการปฏิบัติงาน ณ ด่านตรวจคัดกรองเชื้อไวรัสโควิด-19 ภายใต้โครงการ “แบรนด์ซันโทรี่ ร่วมต้านภัย COVID-19” โดยมีนายเทวัญ ลิปตพัลลภ รัฐมนตรีประจำสำนักนายกรัฐมนตรี นายดิสทัต โหตระกิตย์ เลขาธิการนายกรัฐมนตรี นายประทีป กีรติเรขา รองเลขาธิการนายกรัฐมนตรีฝ่ายการเมือง พลเอก พรพิพัฒน์ เบญญศรี  ผู้บัญชาการทหารสูงสุด พลตำรวจเอก จักรทิพย์ ชัยจินดา ผู้บัญชาการตำรวจแห่งชาติ นายธีรภัทร ประยูรสิทธิ ปลัดสำนักนายกรัฐมนตรี เข้าร่วมด้วย โดยศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ได้สรุปสาระสำคัญของการรับมอบผลิตภัณฑ์ ดังนี้
นายกรัฐมนตรีรับมอบผลิตภัณฑ์แบรนด์ซุปไก่สกัด พร้อมกล่าวขอบคุณคณะผู้บริหาร บริษัทแบรนด์ซันโทรี่ (ประเทศไทย) จำกัด ที่ใส่ใจในการทำงานของเจ้าหน้าที่และเห็นถึงความสำคัญในการดูแลสุขภาพของบุคลากรทางการแพทย์ ทหาร ตำรวจ เจ้าหน้าที่ภาครัฐ และอาสาสมัครผู้ปฏิบัติงาน ณ ด่านตรวจคัดกรองโควิด-19 กว่า 900 ด่านทั่วประเทศ  โดยเจ้าหน้าที่ทุกคนเป็นด่านหน้าที่ต้องทำงานกันหนักตลอด 24 ชั่วโมง และทำงานอย่างเข้มข้นในช่วงเวลาเคอร์ฟิว ซึ่งในขณะนี้สถานการณ์ดีขึ้นเรื่อย ๆ แต่เราก็จะประมาทไม่ได้  สำหรับผลิตภัณฑ์ที่ได้รับมอบวันนี้ จะนำไปดำเนินการส่งมอบเพื่อเป็นกำลังใจให้กับเจ้าหน้าที่ภาครัฐและอาสาสมัครผู้ปฏิบัติงาน ที่ทำหน้าที่ในการรับมือและป้องกันการระบาดของโรคติดเชื้อไวรัสโคโรนา 2019 ต่อไป
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29241
