รัฐบาลไทย-ข่าวทำเนียบรัฐบาล-ออมสิน คงเวลาเปิดให้บริการ 9.00 - 15.00 น. ในช่วงเว้นระยะห่างทางสังคม ไปจนถึงวันที่ 31 พ.ค.2563

วันพฤหัสบดีที่ 30 เมษายน 2563
พิมพ์
ออมสิน คงเวลาเปิดให้บริการ 9.00 - 15.00 น. ในช่วงเว้นระยะห่างทางสังคม ไปจนถึงวันที่ 31 พ.ค.2563
ธนาคารออมสิน แจ้งให้บริการธนาคารออมสินสาขา ในช่วงแพร่ระบาดของโรคติดเชื้อไวรัสโคโรนา (โควิด-19) ยังคงเวลา 9.00-15.00 น. ไปจนถึงวันที่ 31 พ.ค.63 เพื่อสอดคล้องพ.ร.ก.ฉุกเฉินฯ และสถานการณ์เว้นระยะห่างทางสังคมที่ยังเฝ้าระวังการติดเชื้อ
ดร.ชาติชาย พยุหนาวีชัย ผู้อำนวยการธนาคารออมสิน เปิดเผยว่า ตามที่ธนาคารฯ ได้ใช้แนวทางป้องกันการแพร่ระบาดของเชื้อไวรัสโคโรนา (โควิด-19) ด้วยการปรับเปลี่ยนเวลาเปิดให้บริการสาขาที่เปิดบริการ 5 วันต่อสัปดาห์ (วันจันทร์ถึงวันศุกร์) และสาขาที่เปิดให้บริการ 7 วัน ในพื้นที่ชุมชนนอกห้างสรรพสินค้า ให้เป็นเวลาเดียวกันทั้งหมด คือ เวลา 9.00-15.00 น. ในช่วงระหว่างวันที่ 16-30 เมษายน 2563 ที่ผ่านมา โดยสอดคล้องกับประกาศสถานการณ์ฉุกเฉินในทุกเขตท้องที่ทั่วราชอาณาจักร ตามมติคณะรัฐมนตรี ตลอดจนหน่วยงานที่เกี่ยวข้อง ได้ประกาศเพื่อลดความเสี่ยงการติดเชื้อและแพร่ระบาดของโควิด-19
ทั้งนี้ เพื่อให้รองรับการสถานการณ์ปัจจุบันที่การติดเชื้อและการแพร่ระบาดยังคงมีอยู่อย่างต่อเนื่อง อีกทั้งป้องกันไม่ให้เป็นพื้นที่เสี่ยงจนอาจเกิดผลกระทบต่อพนักงานและประชาชนผู้ใช้บริการ และเพื่อเป้าหมายควบคุมการแพร่ระบาดให้ได้ผลสูงสุด ธนาคารออมสินจึงขยายช่วงปรับเปลี่ยนเวลาเปิดให้บริการต่อไปอย่างต่อเนื่องจนถึงวันอาทิตย์ที่ 31 พฤษภาคม 2563 โดยสาขาที่เปิดบริการ 5 วันต่อสัปดาห์ (วันจันทร์ถึงวันศุกร์) รวมถึงสาขาในพื้นที่ชุมชน 5 สาขา ได้แก่ สาขามหาชัย สาขาตลาดศรีนคร สาขาสะพานใหม่ชัยนาท สาขานาอาน และสาขาตลาดอุดรเมืองทองเจริญศรี เปิดให้บริการตั้งแต่เวลา 9.00-15.00 น. ส่วนสาขาที่เปิดให้บริการ 7 วัน ทั้งภายในและนอกห้างสรรพสินค้าจะเปิดให้บริการในเวลาเดิมของแต่ละสาขา แต่จะปิดให้บริการในเวลา 17.00 น.
“ในช่วงเดือนพฤษภาคม สาขาของธนาคารออมสินทั่วประเทศ จะมีภารกิจสำคัญในการดูแลผู้ได้รับผลกระทบจากไวรัสโควิด เป็นการนัดหมายผู้ลงทะเบียนยื่นกู้สินเชื่อเพื่อเป็นค่าใช้จ่าย 2 ประเภท คือ สินเชื่อผู้มีอาชีพอิสระ วงเงินกู้รายละไม่เกิน 10,000 บาท และ สินเชื่อผู้มีรายได้ประจำ วงเงินกู้รายละไม่เกิน 50,000 บาท เพื่อเพิ่มสภาพคล่องชั่วคราวในการดำรงชีวิตแก่ประชาชนที่ได้รับผลกระทบ โดยจะนัดหมายยื่นเอกสาร ทำสัญญา ไปตามสาขาต่างๆ ทั่วประเทศที่ผู้ลงทะเบียนได้แจ้งไว้ ซึ่งจะทยอยให้ผู้ลงทะเบียนที่ได้รับข้อความเชิญมาสาขาในจำนวนที่สามารถบริหารพื้นที่ได้โดยไม่แออัด เว้นระยะห่างตามเวลาที่เหมาะสม และจะดำเนินการให้เร็วที่สุดเพื่อเร่งบรรเทาความเดือดร้อนของประชาชน” ดร.ชาติชาย กล่าว
อย่างไรก็ตาม ธนาคารออมสิน มีภารกิจให้บริการทางการเงินตามปกติซึ่งในสถานการณ์ปัจจุบันได้ดูแลอำนวยความสะดวกประชาชนให้เข้าถึงบริการทางการเงินตามนโยบายของรัฐบาล สำหรับลูกค้าทั่วไปยังมีช่องทางการให้บริการต่างๆ ที่อำนวยความสะดวกได้รวดเร็ว เช่น  แอพพลิเคชั่นส์ MyMo เครื่องให้บริการอิเล็กทรอนิกส์ อินเตอร์เน็ตแบงกิ้ง เป็นต้น
หากต้องการข้อมูลเพิ่มเติม ติดต่อสอบถามได้ที่ ศูนย์ลูกค้าสัมพันธ์ธนาคารออมสิน โทร.1115 หรือตามสื่อประชาสัมพันธ์ของธนาคาร ได้แก่ Website : www.gsb.or.th , Facebook และ Official Line : GSB Society
https://www.gsb.or.th/news-events/press-releases/2563/Apr/GSBPR44.aspx?fbclid=IwAR1Db1lWBSDZ-Cimy7IFWLrJaLmHr3x26Bzoh-hoh7Nxut895SoLl3v_AK8

ที่มา : https://www.thaigov.go.th/news/contents/details/30074
