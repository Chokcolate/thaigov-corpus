รัฐบาลไทย-ข่าวทำเนียบรัฐบาล-กระทรวงคมนาคมเยียวยาและให้ความช่วยเหลือประชาชนและผู้ประกอบการขนส่งที่ได้รับผลกระทบจากการแพร่ระบาดของโรคติดเชื้อไวรัส COVID-19 [กระทรวงคมนาคม]

วันพฤหัสบดีที่ 16 เมษายน 2563
พิมพ์
กระทรวงคมนาคมเยียวยาและให้ความช่วยเหลือประชาชนและผู้ประกอบการขนส่งที่ได้รับผลกระทบจากการแพร่ระบาดของโรคติดเชื้อไวรัส COVID-19 [กระทรวงคมนาคม]
กระทรวงคมนาคมเยียวยาและให้ความช่วยเหลือประชาชนและผู้ประกอบการขนส่งที่ได้รับผลกระทบจากการแพร่ระบาดของโรคติดเชื้อไวรัส COVID-19
ฉบับที่ 388/2563
กระทรวงคมนาคมเยียวยาและให้ความช่วยเหลือประชาชนและผู้ประกอบการขนส่งที่ได้รับผลกระทบจากการแพร่ระบาดของโรคติดเชื้อไวรัส COVID-19
นายชัยวัฒน์ ทองคำคูณ ปลัดกระทรวงคมนาคม ร่วมแถลงข่าวของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) เกี่ยวกับมาตรการเยียวยาและช่วยเหลือประชาชนที่ได้รับผลกระทบจากการแพร่ระบาดของโรคฯ ในส่วนของกระทรวงคมนาคม ในวันที่ 15 เมษายน 2563 ณ ตึกสันติไมตรี ทำเนียบรัฐบาล ว่า เนื่องจากสถานการณ์การแพร่ระบาดของโรคติดเชื้อไวรัส COVID-19 ในประเทศไทย ที่ผ่านมารัฐบาลได้มีแนวทางการป้องกัน ยับยั้งการแพร่ระบาดของโรคฯ ด้วยการจำกัด และควบคุมการเดินทางของประชาชน โดยเฉพาะในระบบขนส่งสาธารณะ รวมทั้งมาตรการเว้นระยะห่างทางสังคม (Social Distancing) และส่งเสริมการทำงานจากที่บ้าน (Work From Home) ส่งผลให้ปริมาณผู้ใช้บริการระบบขนส่งลดลง ผู้ประกอบการด้านคมนาคมขนส่งประสบปัญหาขาดสภาพคล่องและเกิดการเลิกจ้างแรงงาน กระทรวงคมนาคมจึงได้มีมาตรการดูแลและเยียวยาผู้ประกอบการที่ได้รับผลกระทบจากการแพร่ระบาดของโรคฯ ในทุกรูปแบบการเดินทาง เพื่อให้ผู้ประกอบการสามารถดำเนินกิจการให้บริการด้านคมนาคมขนส่ง ตลอดจนกิจการเชิงพาณิชย์ที่เกี่ยวข้องได้อย่างต่อเนื่อง และไม่เกิดผลกระทบต่อประชาชนผู้ใช้บริการระบบคมนาคมขนส่งดังนี้
1. ลดค่าธรรมเนียมการใช้บริการภายในสนามบิน 28 แห่ง เพื่อเยียวยาและช่วยเหลือผู้ประกอบการภายในสนามบินและสายการบิน
1.1 กรมท่าอากาศยาน (ทย.) และบริษัท ท่าอากาศยานไทย จำกัด (มหาชน) (ทอท.) ปรับลดค่าบริการสนามบินที่สายการบินถูกเรียกเก็บจากผู้ประกอบการท่าอากาศยาน ประกอบด้วย การปรับลดค่าบริการขึ้น - ลงของอากาศยาน (Landing charge) และค่าบริการที่เก็บอากาศยาน (Parking charge) ลงร้อยละ 50 สำหรับเที่ยวบินภายในประเทศและเที่ยวบินระหว่างประเทศที่ทำการบินเข้าหรือออกประเทศกลุ่มเสี่ยง โดยมีผลตั้งแต่วันที่ 1 เมษายน - 31 ธันวาคม 2563 และปรับลดค่าใช้จ่ายที่สนามบินอย่างอื่น ซึ่งมีผลต่อต้นทุนของผู้ประกอบการสายการบินสัญชาติไทยตามความเหมาะสม เช่น ค่าเช่าพื้นที่สำนักงาน เป็นต้น โดยมีผลตั้งแต่วันที่ 1 เมษายน - 31 ธันวาคม 2563
1.2 ทย. ลดค่าเช่าพื้นที่ลงร้อยละ 50 จากราคาค่าเช่าที่เพิ่งปรับขึ้นสำหรับผู้ประกอบการที่ได้รับผลกระทบจากการลดลงของผู้โดยสาร โดยที่อัตราการจัดเก็บค่าเช่าหลังหักส่วนลดต้องไม่ต่ำกว่าอัตราที่กรมธนารักษ์กำหนด ตั้งแต่เดือนมีนาคม - สิงหาคม 2563 เป็นระยะเวลา 6 เดือน
1.3 ทอท. ปรับลดค่าผลประโยชน์ตอบแทนให้กับผู้ประกอบการเชิงพาณิชย์ภายในสนามบินในอัตราร้อยละ 20 ของค่าผลประโยชน์ตอบแทนตามสัญญาตั้งแต่วันที่ 1 กุมภาพันธ์ 2563 - 31 มกราคม 2564
1.4 บริษัท วิทยุการบินแห่งประเทศไทย จำกัด ปรับลดค่าบริการการเดินอากาศ (Air navigation service charge) ที่ถูกเรียกเก็บจากผู้ให้บริการการเดินอากาศ ร้อยละ 50 สำหรับเที่ยวบินภายในประเทศ และร้อยละ 20 สำหรับเที่ยวบินระหว่างประเทศที่ทำการบินเข้าหรือออกประเทศกลุ่มเสี่ยง
1.5 สำนักงานการบินพลเรือนแห่งประเทศไทยปรับลดค่าธรรมเนียมการเข้าหรือออกนอกประเทศ (Regulatory fee) ที่เรียกเก็บจากสายการบินตามจำนวนผู้โดยสาร จากเดิมคนละ 15 บาท เหลือคนละ 10 บาท สำหรับเที่ยวบินระหว่างประเทศที่ทำการบินเข้าหรือออกประเทศกลุ่มเสี่ยง
สำหรับมาตรการทางการเงินได้ขยายระยะเวลาการชำระหนี้ (Credit terms) ค่าบริการ ค่าภาระ หรือเงินตอบแทนที่สายการบินถูกเรียกเก็บจากผู้ประกอบการท่าอากาศยานผู้ให้บริการการเดินอากาศ และผู้ประกอบการจำหน่ายและให้บริการเติมน้ำมันเชื้อเพลิงอากาศยาน รวมทั้งจัดหาแหล่งเงินทุนเพื่อให้เงินกู้ดอกเบี้ยต่ำ เพื่อให้ความช่วยเหลือทางการเงินแก่ผู้ประกอบการในอุตสาหกรรมการท่องเที่ยว เช่น สายการบิน โรงแรม และภาคบริการต่าง ๆ
2. การดูแลและเยียวยาผู้เช่าพื้นที่ของการรถไฟฟ้าขนส่งมวลชนแห่งประเทศไทย (รฟม.)
รฟม. ยกเว้นค่าปรับกรณีผู้เช่าผิดนัดชำระค่าตอบแทนภายในระยะเวลาที่กำหนด โดยเริ่มตั้งแต่งวดชำระค่าตอบแทนวันที่ 7 และ 25 มีนาคม 2563 เป็นต้นไป และชำระค่าสาธารณูปโภคในอัตราปกติตามใบแจ้งหนี้ที่ได้รับจาก รฟม. ดังนี้
2.1 ผู้เช่าพื้นที่ที่ถูกสั่งปิดตามประกาศกรุงเทพมหานคร/รัฐบาล ให้ยกเว้นการชำระค่าตอบแทนการใช้พื้นที่ ค่าภาษีที่ดินและสิ่งปลูกสร้าง ค่าบริการ และค่าบำรุงรักษาส่วนกลาง เป็นเวลา 2 เดือน หรือพิจารณาขยายระยะเวลาตามสถานการณ์
2.2 ผู้เช่าพื้นที่ที่สามารถดำเนินธุรกิจได้ตามปกติแต่มีผู้ใช้บริการลดลง ให้ลดค่าตอบแทนการใช้พื้นที่ค่าภาษีที่ดินและสิ่งปลูกสร้าง ค่าบริการ และค่าบำรุงรักษาส่วนกลาง ร้อยละ 50 เป็นระยะเวลา 4 เดือน หรือพิจารณาขยายระยะเวลาตามสถานการณ์ หากผู้เช่าชำระค่าตอบแทนตามใบแจ้งหนี้ให้บันทึกค่าตอบแทนในใบเสร็จรับเงินเป็นค่าตอบแทนจำนวน 2 เดือน
2.3 ผู้เช่าพื้นที่ที่ไม่อยู่ในเกณฑ์ได้รับมาตรการดูแลและเยียวยา ให้ชำระค่าตอบแทนการใช้พื้นที่ ค่าภาษีที่ดินและสิ่งปลูกสร้าง ค่าบริการ และค่าบำรุงรักษาส่วนกลาง และค่าสาธารณูปโภค ในอัตราปกติตามใบแจ้งหนี้ที่ได้รับจาก รฟม.
2.4 ผู้เช่าพื้นที่ชำระค่าตอบแทนงวดเดียวตลอดอายุสัญญา/การอนุญาต รฟม. จะเปลี่ยนแปลงกำหนดระยะเวลาการใช้พื้นที่ในภายหลัง
3. การช่วยเหลือผู้ประกอบการขนส่งและผู้ประกอบการอาชีพขับรถสาธารณะ ให้พักชำระหนี้ได้ 3 - 6 เดือน และขอขยายเวลาชำระหนี้ออกไปได้ไม่เกิน 96 เดือน
3.1 มาตรการเกี่ยวกับการพักชำระหนี้/ขยายระยะเวลาชำระหนี้ (มีผลแล้ว) โดยกรมการขนส่งทางบกได้ประชุมร่วมกับหน่วยงานที่เกี่ยวข้อง ได้แก่ สมาคมธุรกิจเช่าซื้อไทย สำนักงานคณะกรรมการกำกับและส่งเสริมการประกอบธุรกิจประกันภัย สมาคมประกันวินาศภัยไทย เมื่อวันที่ 6 มีนาคม 2563 และประชุมร่วมกับผู้ให้บริการระบบติดตามรถ (GPS Vendor) เมื่อวันที่ 19 มีนาคม 2563 ได้มีมาตรการและแนวทางการเยียวยาผู้ประกอบการขนส่ง ดังนี้
- สถาบันการเงินภายใต้การกำกับดูแลของธนาคารแห่งประเทศไทยกำหนดมาตรการพักชำระหนี้ผู้ประกอบการขนส่งที่เช่าซื้อรถสูงสุดเป็นระยะเวลา 6 เดือน และสามารถขอขยายระยะเวลาชำระหนี้สูงสุดได้ไม่เกิน 96 เดือน (ผ่อนชำระหนี้ทั้งหมดไม่เกิน 8 ปี)
- บริษัท ลีสซิ่ง (Non Bank) มาตรการและเงื่อนไขการพักชำระหนี้/การปรับปรุงโครงสร้างหนี้/การลดอัตราดอกเบี้ยและค่าธรรมเนียม เป็นไปตามเงื่อนไขและศักยภาพของแต่ละบริษัท
3.2 มาตรการคืนเบี้ยประกันภัย/การขยายระยะเวลาคุ้มครอง (มีผลแล้ว) โดยสำนักงานคณะกรรมการกำกับและส่งเสริมการประกอบธุรกิจประกันภัย ได้กำหนดมาตรการเพื่อบรรเทาผลกระทบสำหรับผู้ประกอบการขนส่งจากการแพร่ระบาดของโรคติดเชื้อไวรัส (COVID-19 ให้สามารถขอรับเบี้ยประกันภัยคืน โดยการแจ้งหยุดใช้รถไม่น้อยกว่า 30 วัน หรือนำเบี้ยประกันภัยที่ได้รับมาขยายระยะเวลาคุ้มครองตามกรมธรรม์ โดยมีขั้นตอน ดังนี้
ขั้นตอนที่ 1 : แจ้งหยุดใช้รถ ณ สำนักงานขนส่งที่อยู่ในความรับผิดชอบ
ขั้นตอนที่ 2 : ติดต่อบริษัทประกันภัยขอรับเบี้ยประกันที่เหลือคืน หรือ
ขั้นตอนที่ 3 : นำเบี้ยประกันที่เหลือมาขยายระยะเวลาคุ้มครองเมื่อแจ้งใช้ใหม่

ที่มา : https://www.thaigov.go.th/news/contents/details/29219
