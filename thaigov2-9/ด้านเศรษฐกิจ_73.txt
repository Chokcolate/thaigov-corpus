รัฐบาลไทย-ข่าวทำเนียบรัฐบาล-ธพว.ทุ่มหมื่นล้านเติมทุนหนุนเอสเอ็มอีธุรกิจท่องเที่ยวฝ่าวิกฤตโควิด-19 ออก “สินเชื่อรายเล็ก Extra Cash” ดอกเบี้ยต่ำ ไม่ต้องใช้หลักทรัพย์ค้ำประกัน

วันจันทร์ที่ 27 เมษายน 2563
พิมพ์
ธพว.ทุ่มหมื่นล้านเติมทุนหนุนเอสเอ็มอีธุรกิจท่องเที่ยวฝ่าวิกฤตโควิด-19 ออก “สินเชื่อรายเล็ก Extra Cash” ดอกเบี้ยต่ำ ไม่ต้องใช้หลักทรัพย์ค้ำประกัน
ธพว.เดินหน้าเยียวยาผู้ประกอบการ SME ธุรกิจท่องเที่ยว ก้าวผ่านโควิด-19 ออกผลิตภัณฑ์ “สินเชื่อรายเล็ก Extra Cash” วงเงิน 10,000 ล้านบาท ดอกเบี้ยต่ำ ไม่ต้องใช้หลักทรัพย์ค้ำประกัน เติมสภาพคล่อง ลดผลกระทบ อำนวยความสะดวกแจ้งความประสงค์ยื่นกู้ผ่านออนไลน์
นางสาวนารถนารี รัฐปัตย์ กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากสถานการณ์การแพร่ระบาดของเชื้อไวรัสโคโรนา 2019 (โควิด-19) ส่งผลกระทบต่อการดำเนินธุรกิจของผู้ประกอบการเอสเอ็มอีไทยอย่างกว้างขวาง โดยเฉพาะธุรกิจด้านท่องเที่ยวและเกี่ยวเนื่องเป็นกลุ่มที่ได้รับผลกระทบโดยตรง มียอดขายลดลง ธุรกิจเกิดการสะดุด หรือบางรายถึงขั้นธุรกิจหยุดชะงัก ดังนั้น ธพว.ในฐานะสถาบันการเงินเฉพาะกิจของรัฐ ดำเนินตามมติคณะรัฐมนตรี (ครม.) เมื่อวันที่ 24 มีนาคม 2563 ที่เห็นชอบมาตรการดูแลเยียวยาผู้ได้รับผลกระทบ จึงได้ออกโครงการสินเชื่อเพื่อช่วยเหลือผู้ประกอบการรายย่อยที่ได้รับผลกระทบจากการระบาดของไวรัสโคโรนา (โควิด-19) หรือ “สินเชื่อรายเล็ก Extra Cash”  วงเงินรวม 10,000 ล้านบาท เพื่อมาช่วยเสริมสภาพคล่อง และแบ่งเบาภาระค่าใช้จ่ายในการประกอบธุรกิจให้แก่เอสเอ็มอีท่องเที่ยวรายเล็กโดยเฉพาะ
สำหรับ สินเชื่อรายเล็ก Extra Cash กำหนดกลุ่มเป้าหมาย คือ ผู้ประกอบการนิติบุคคลที่มีรายได้ไม่เกิน 30 ล้านบาทต่อปี และได้รับผลกระทบจากการระบาดของโควิด-19 ที่ประกอบธุรกิจ ได้แก่ ธุรกิจทัวร์ บริษัทนำเที่ยว ธุรกิจสปา ธุรกิจขนส่งที่เกี่ยวเนื่อง (รถทัวร์ รถบัส รถตู้ รถแท็กซี่ เรือนำเที่ยว รถเช่า) โรงแรม ห้องพัก และร้านอาหาร เปิดโอกาสทั้งลูกค้าเดิมของ ธพว. และลูกค้ารายใหม่  คิดอัตราดอกเบี้ยต่ำพิเศษโดย  2 ปีแรก 3% ต่อปี  และปีที่ 3-5 คิดอัตราดอกเบี้ย MLR+1%ต่อปี  มีจุดเด่นผ่อนชำระนานสูงสุด 5 ปี วงเงินกู้สูงสุด 3 ล้านบาทต่อราย และที่สำคัญไม่ต้องมีหลักทรัพย์ค้ำประกัน เปิดรับคำขอกู้ตั้งแต่บัดนี้เป็นต้นไปจนถึงวันที่ 30 ธันวาคม 2563 หรือจนกว่าจะหมดวงเงินโครงการ แล้วแต่อย่างหนึ่งอย่างใดจะถึงก่อน
“ธุรกิจการท่องเที่ยวมีความสำคัญต่อเศรษฐกิจไทยมาก เพราะมีผู้ประกอบการรายเล็กเกี่ยวเนื่องอยู่จำนวนมาก รวมถึง ยังเชื่อมโยงกับเศรษฐกิจระดับชุมชนท้องถิ่นด้วย ดังนั้น จึงมีความจำเป็นต้องช่วยเหลือประคับประคองให้ผู้ประกอบการท่องเที่ยวสามารถก้าวผ่านช่วงเวลาที่ยากลำบากนี้ไปได้ โดยธนาคารขอเป็นกำลังใจ และพร้อมยืนเคียงข้างให้ก้าวผ่านสถานการณ์นี้ไปด้วยกัน" นางสาวนารถนารี กล่าว
ทั้งนี้ ธพว. คำนึงถึงสุขภาพความปลอดภัยของลูกค้าและพนักงานเป็นอันดับหนึ่ง ดังนั้น เพื่อลดความเสี่ยงจากการเดินทาง  ขอเชิญชวนผู้ประกอบการที่ต้องการใช้บริการสินเชื่อ สามารถแจ้งความประสงค์ยื่นกู้ผ่านทางออนไลน์ ซึ่งมีให้เลือกหลากหลายช่องทาง เช่น ผ่าน LINE Official Account: SME Development Bank , ผ่านระบบ OSR (Online Service Request) โดยสแกน QR Code หรือคลิกที่แบนเนอร์หน้าเว็บไซต์ของ ธพว. (www.smebank.co.th)  และผ่านแอปพลิเคชัน “SME D Bank” ดาวน์โหลดได้ทั้งระบบ IOS และ Android  เป็นต้น  หลังจากเข้าสู่ระบบแล้ว ลูกค้าเพียงกรอกรายละเอียดเบื้องต้น จากนั้น เจ้าหน้าที่สาขาธนาคารจะติดต่อกลับ  เพื่อดำเนินการในขั้นตอนต่อไป สอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/29820
