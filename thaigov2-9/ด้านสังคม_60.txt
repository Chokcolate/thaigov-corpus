รัฐบาลไทย-ข่าวทำเนียบรัฐบาล-WIN MASK ชุดแรกผ่านการฉายรังสี จากศูนย์ฉายรังสี สถาบันเทคโนโลยีนิวเคลียร์แห่งชาติ เรียบร้อยแล้ว พร้อมส่งให้โรงพยาบาลศิริราชใช้เป็นที่แรก

วันพฤหัสบดีที่ 23 เมษายน 2563
WIN MASK ชุดแรกผ่านการฉายรังสี จากศูนย์ฉายรังสี สถาบันเทคโนโลยีนิวเคลียร์แห่งชาติ เรียบร้อยแล้ว พร้อมส่งให้โรงพยาบาลศิริราชใช้เป็นที่แรก
WIN MASK ชุดแรกผ่านการฉายรังสี จากศูนย์ฉายรังสี สถาบันเทคโนโลยีนิวเคลียร์แห่งชาติ เรียบร้อยแล้ว พร้อมส่งให้โรงพยาบาลศิริราชใช้เป็นที่แรก
วิน - มาสก์ (WIN - MASK) หน้ากากนวัตกรรม ที่คิดค้นร่วมกันระหว่าง ศูนย์ความเป็นเลิศด้านชีววิทยาศาสตร์ (องค์การมหาชน) หรือ TCELS, มหาวิทยาลัยเทคโนโลยีล้านนา, ศูนย์บริการและวิจัยไรฝุ่น โรงพยาบาลศิริราช, สำนักงานการวิจัยแห่งชาติ (วช.) และสถาบันเทคโนโลยีนิวเคลียร์แห่งชาติ (องค์การมหาชน) หรือ สทน.
WIN - MASK มีประสิทธิภาพการกรองอนุภาค ที่สามารถป้องกันหรือกรองฝุ่นละอองฝอยขนาด 5 ไมครอนได้ สามารถป้องกันการซึมผ่านของละอองฝอยเสมหะ หรือสารคัดหลั่งที่เป็นของเหลวจากภายนอกสู่ผู้สวมใส่ และจากผู้สวมใส่สู่ภายนอก มีความกระชับ สามารถสวมใส่ได้แนบกับใบหน้า ป้องกันอากาศจากภายนอกเข้าได้ มีการซึมผ่านของอากาศได้ดี ทำให้มีการระบายของอากาศได้ดีและไม่ทำให้การหายใจลำบาก และสามารถซักซ้ำได้โดยไม่สูญเสียคุณสมบัติตามที่กล่าวข้างต้น
วิน - มาสก์ ผลิตโดย บริษัท ซาบีน่า ฟาร์อีส จำกัด หรือผู้ผลิตชุดชั้นในสตรีแบรนด์ ซาบีน่า ซึ่งมีโรงงานตัดเย็บที่มีคุณภาพได้มาตรฐาน หลังจากดำเนินการตัดเย็บ วิน - มาสก์ ชุดแรกเรียบร้อย ทางบริษัทฯได้นำส่งหน้ากากชุดดังกล่าวจำนวน 7,000 ชิ้น เพื่อนำมาฆ่าเชื้อโรคด้วยการฉายรังสีอิเล็กตรอน ที่ศูนย์ฉายรังสี สถาบันเทคโนโลยีนิวเคลียร์แห่งชาติ (สทน.) เทคโนธานี คลอง 5 จ.ปทุมธานี
หลังจากเจ้าหน้าที่ได้ตรวจสอบบรรจุภัณฑ์ และทำการกำหนดรูปแบบและปริมาณรังสีที่จะฉายโดยการทำ dose mapping แล้ว ทางศูนย์ฉายรังสีจะทำการฉายรังสีอิเล็กตรอน ในปริมาณเฉลี่ย 10 กิโลเกรย์ และใช้ระยะเวลาในการฉายรังสีประมาณ 2 ชั่วโมง หลังจากฉายรังสีเสร็จเรียบร้อยแล้ว หน้ากากชุดนี้จะถูกนำส่งไปยังบุคลากรทางการแพทย์ของโรงพยาบาลศิริราชทันที ซึ่งทางศูนย์ฉายรังสีจะให้บริการฉายรังสี โดยไม่คิดมูลค่าสำหรับผลิตภัณฑ์ วิน - มาสก์ จนครบ 100,000 ชิ้นตามแผนการผลิตที่ได้กำหนดไว้
ข้อมูลข่าวโดย : สถาบันเทคโนโลยีนิวเคลียร์แห่งชาติ (องค์การมหาชน) (สทน.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/29650
