รัฐบาลไทย-ข่าวทำเนียบรัฐบาล-วธ. เผยผลโพล ปชช. ร้อยละ ๙๗.๘๙ ทราบแนวทางการปฏิบัติเกี่ยวกับเทศกาล ประเพณี  พิธีทางศาสนา พิธีการต่างๆ และประเพณีสงกรานต์ช่วงโควิด-19

วันพุธที่ 15 เมษายน 2563
วธ. เผยผลโพล ปชช. ร้อยละ ๙๗.๘๙ ทราบแนวทางการปฏิบัติเกี่ยวกับเทศกาล ประเพณี  พิธีทางศาสนา พิธีการต่างๆ และประเพณีสงกรานต์ช่วงโควิด-19
วธ. เผยผลโพล ปชช. ร้อยละ ๙๗.๘๙ ทราบแนวทางการปฏิบัติเกี่ยวกับเทศกาล ประเพณี พิธีทางศาสนา พิธีการต่างๆ และประเพณีสงกรานต์ช่วงโควิด-19 รับรู้ข่าวสารผ่านโทรทัศน์-สวจ.-ออนไลน์-หน่วยงานราชการ-ผู้นำชุมชน-เพื่อน ญาติ คนรู้จัก มากที่สุด
วธ. เผยผลโพล ปชช. ร้อยละ ๙๗.๘๙ ทราบแนวทางการปฏิบัติเกี่ยวกับเทศกาล ประเพณี
พิธีทางศาสนา พิธีการต่างๆ และประเพณีสงกรานต์ช่วงโควิด-19
รับรู้ข่าวสารผ่านโทรทัศน์-สวจ.-ออนไลน์-หน่วยงานราชการ-ผู้นำชุมชน-เพื่อน ญาติ คนรู้จัก มากที่สุด
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า ได้รับรายงานว่ากระทรวงวัฒนธรรม (วธ.) ร่วมกับสวนดุสิตโพล มหาวิทยาลัยสวนดุสิต สำรวจความคิดเห็นเด็ก เยาวชน ประชาชน เครือข่ายชุมชนคุณธรรม และผู้นำพลัง “บวร” ในชุมชนคุณธรรมน้อมนำหลักปรัชญาของเศรษฐกิจพอเพียง ขับเคลื่อนด้วยพลังบวร หัวข้อ การรับรู้  “แนวทางการปฏิบัติเกี่ยวกับเทศกาล ประเพณี พิธีทางศาสนา และพิธีการต่างๆ กรณีการแพร่ระบาดของโรคติดเชื้อไวรัสโคโรนา ๒๐๑๙ (COVID-19)” และแนวทางการปฏิบัติเกี่ยวกับเทศกาลประเพณีสงกรานต์ ของกระทรวงวัฒนธรรม จากกลุ่มตัวอย่าง ๔๐,๑๕๕ คนทั่วประเทศ ผลสำรวจพบว่า ร้อยละ ๙๙.๔๓ ประชาชนมีการรับรู้สถานการณ์การแพร่ระบาดของโรคติดเชื้อไวรัสโคโรนา ๒๐๑๙ (COVID-19) และร้อยละ ๐.๕๗ ไม่รับรู้
นอกจากนี้ ผลสำรวจยังพบว่า ประชาชนร้อยละ ๙๗.๘๙ รับรู้/ทราบ “แนวทางการปฏิบัติเกี่ยวกับเทศกาล ประเพณี พิธีทางศาสนา และพิธีการต่างๆ กรณีการแพร่ระบาดของโรคติดเชื้อไวรัสโคโรนา ๒๐๑๙ (COVID-19) และแนวทางการปฏิบัติเกี่ยวกับเทศกาลประเพณีสงกรานต์ ของกระทรวงวัฒนธรรม” และร้อยละ ๒.๑๑ ไม่รับรู้ ทั้งนี้ ประชาชนรับรู้ข้อมูลข่าวสารทุกวัน โดยผ่านช่องทางสื่อโทรทัศน์มากที่สุด ร้อยละ ๕๙.๒๓ รองลงมาร้อยละ ๕๕.๔๘ จากสำนักงานวัฒนธรรมจังหวัด (สวจ.) ร้อยละ ๔๙.๕๖ จากสื่ออิเล็กทรอนิกส์ อาทิ เว็บไซต์ เฟสบุ๊ค ไลน์ ทวิตเตอร์ อินสตราแกรม ยูทูป คลิปวีดิโอ ร้อยละ ๓๘.๑๘ จากหน่วยงานราชการ ร้อยละ ๓๕.๓๙ ผู้นำชุมชน/ท้องถิ่น ร้อยละ ๒๗.๙๒ เพื่อน ญาติ คนรู้จัก ร้อยละ ๒๖.๘๐ แกนนำบวร/บรม ร้อยละ ๒๔.๐๗ อินโฟกราฟฟิค ร้อยละ ๒๑.๗๕ ป้ายประชาสัมพันธ์ ร้อยละ ๒๑.๕๑ วิทยุชุมชน ร้อยละ ๒๐.๘๗ สถานีวิทยุ ร้อยละ ๑๙.๖๗ สภาวัฒนธรรมจังหวัด/อำเภอ ร้อยละ ๑๔.๗๒ หนังสือพิมพ์ และร้อยละ ๑๔.๒๖ โบรชัวร์ /แผ่นพับ/ใบปลิว
นายอิทธิพล กล่าวว่า จากการสำรวจยังพบว่า ประชาชนร้อยละ ๙๘.๖๒ ทราบว่าภาครัฐขอให้ งด หรือเลื่อนการจัดงานเทศกาล ประเพณี พิธีทางศาสนา และพิธีการต่างๆ ที่เป็นการรวมตัวของคนจำนวนมาก และร้อยละ ๑.๓๘  ไม่ทราบ นอกจากนี้ จากการสอบถามความเห็นประชาชนกรณีมีความจำเป็นไม่สามารถงด หรือเลื่อนการจัดงานแต่งงาน บวช งานศพ ได้ พบว่าร้อยละ ๙๘.๐๗ รับรู้ด้านการปฏิบัติโดยไม่ขัดต่อประกาศ คำสั่ง และข้อกำหนดของรัฐบาล กระทรวงสาธารณสุข กระทรวงมหาดไทย ผู้ว่าราชการกรุงเทพมหานคร หรือผู้ว่าราชการจังหวัด ประกาศขององค์การทางศาสนาที่ทางราชการให้การรับรอง โดยรับรู้แนวทางปฏิบัติ อาทิ ผู้จัดงาน ๑. งดให้ผู้มีอาการตัวร้อน ไอ มีน้ำมูก เจ็บคอ ปวดเนื้อปวดตัว หายใจเหนื่อยหรือหายใจลำบาก ผู้กลับจากต่างประเทศยังไม่ครบ ๑๔ วัน ผู้ไม่สวมใส่หน้ากากอนามัย เข้าร่วมงานแต่งงาน บวช งานศพ ๒. งดจัดงานเลี้ยงทุกประเภท และ งดการแสดง ดนตรี มหรสพ หรือเต้นรำทุกชนิด ๓. ผู้จัดงานต้องมีแอลกอฮอล์เจล บริเวณจุดทางเข้างานและจุดต่างๆ รอบบริเวณงาน และสำรองหน้ากากอนามัยไว้บริการ ๔. ผู้จัดงานต้องจัดให้มีจุดคัดกรองและตรวจวัดไข้ให้ผู้เข้าร่วมงาน หากอุณหภูมิเกิน ๓๗.๕ องศา แนะนำให้ไปพบแพทย์โดยทันที
๕. ผู้จัดงานต้องระบุในการ์ดเชิญคือ “ให้สวมใส่หน้ากากอนามัย นำบัตรประชาชนหรือบัตรที่ทางราชการออกให้มาด้วย/หากป่วย ไข้ ไอ ให้งดร่วมงานโดยเด็ดขาด” ๖. งดจัดให้มีเครื่องดื่มแอลกอฮอล์ทุกชนิด และต้องใช้ระยะเวลาจัดงานให้สั้นที่สุด เป็นต้น สำหรับแนวทางปฏิบัติผู้เข้าร่วมงาน ได้แก่ ๑. ต้องนั่งห่างกัน ไม่น้อยกว่า ๒ เมตร ล้างมือบ่อยๆ ด้วยแอลกอฮอล์เจล หรือน้ำสะอาด หรือสบู่เหลว และหลังออกจากงานให้อาบน้ำเปลี่ยนเครื่องแต่งกายทันที และทำความสะอาดโทรศัพท์มือถือ แท็บเล็ต ๒. ต้องแต่งกายให้มิดชิดเตรียมอุปกรณ์ป้องกัน เช่น หน้ากากอนามัยแอลกอฮอล์เจล โดยต้องสวมใส่หน้ากากอนามัยตลอดเวลาที่อยู่ในงาน นอกจากนี้ ประชาชนรับรู้แนวทางการปฏิบัติตนในงานพิธีการศพ ได้แก่ ๑. กรณีผู้เสียชีวิตจากโรคติดเชื้อไวรัสโคโรนา ๒๐๑๙ (COVID-19) ต้องปฏิบัติตามคำแนะนำของกระทรวงสาธารณสุข ตามประกาศของสำนักจุฬาราชมนตรี ศาสนาอิสลาม และตามประกาศขององค์การทางศาสนานั้นๆ ๒. แขกที่ร่วมฌาปนกิจศพ ต้องจัดเก้าอี้นั่งห่างกันไม่น้อยกว่า ๒ เมตร ต้องจำกัดคนร่วมพิธี แห่ศพเวียนเมรุให้น้อยที่สุด และให้ตั้งแถวตอนลึก ขึ้นวางดอกไม้จันทน์ห่างกันไม่น้อยกว่า ๒ เมตร และ๓. งานพิธีการศพ ต้องลดจำนวนวันสวดพระอภิธรรมศพให้น้อยที่สุด และใช้เวลาสวดให้น้อยที่สุด จัดอาสนะสงฆ์ ให้มีระยะห่างระหว่างกันไม่น้อยกว่า ๑ – ๒ เมตร
สำหรับงานมงคลสมรสมีแนวทางการปฏิบัติตน คือ ๑. งานมงคลสมรส งดพิธีแห่ขันหมาก งดหรือเลื่อนจัดงานเลี้ยงฉลองทุกประเภท ๒. งานมงคลสมรส ให้เฉพาะบิดา มารดา ญาติผู้ใหญ่ แขกผู้ใหญ่ รดน้ำสังข์เท่านั้น และต้องจัดแถวเว้นระยะห่างระหว่างบุคคลไม่น้อยกว่า ๒ เมตร ในส่วนของเทศกาลไหว้บรรพบุรุษ (เช็งเม้ง) งดการเดินทางไปกราบไหว้บรรพบุรุษ ณ สุสาน (ฮวงซุ้ย) โดยให้จัดพิธีกราบไหว้บรรพบุรุษที่บ้านแทน และงดการรวมญาติ นอกจากนี้ ประชาชนรับรู้แนวทางการปฏิบัติตนในงานวันสำคัญทางศาสนาหรืองานบุญ คือ งดปฏิบัติในศาสนสถาน ใช้ฟังธรรมะออนไลน์และงดการใช้มือหยิบข้าวใส่บาตรพระภิกษุ สำหรับงานประเพณีสงกรานต์ ๑. งดเว้นการจัดงานสงกรานต์ในทุกระดับ งดเดินทางกลับภูมิลำเนา รดน้ำขอพรญาติผู้ใหญ่ผ่านสื่อสารผ่านทางโทรศัพท์หรือสื่อออนไลน์ งดรวมตัวกันของคนหมู่มาก ๒. สืบสานประเพณีสงกรานต์เฉพาะในครอบครัว ที่บ้าน เช่น สรงน้ำพระพุทธรูปที่บ้าน กราบไหว้และขอพรญาติผู้ใหญ่ โดยเว้นระยะห่างระหว่างบุคคล ๑ – ๒ เมตร ต้องสวมใส่หน้ากากอนามัยทุกคน ล้างมือด้วยแอลกอฮอล์เจล
----------------------------

ที่มา : https://www.thaigov.go.th/news/contents/details/29121
