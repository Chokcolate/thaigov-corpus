รัฐบาลไทย-ข่าวทำเนียบรัฐบาล-“อนุทิน” ลงพื้นที่ด่านตรวจคนเข้าเมืองปาดังเบซาร์ จ.สงขลา

วันพฤหัสบดีที่ 30 เมษายน 2563
“อนุทิน” ลงพื้นที่ด่านตรวจคนเข้าเมืองปาดังเบซาร์ จ.สงขลา
รองนายกรัฐมนตรี และรัฐมนตรีว่าการกระทรวงสาธารณสุข ลงพื้นที่เยี่ยมให้กำลังใจเจ้าหน้าที่เฝ้าระวัง ป้องกันและควบคุมโรคโควิด 19 ที่ด่านตรวจคนเข้าเมืองปาดังเบซาร์ จังหวัดสงขลา และระบบการดูแลรักษา 42 แรงงานต่างชาติที่ติดเชื้อที่โรงพยาบาลสนาม
รองนายกรัฐมนตรี และรัฐมนตรีว่าการกระทรวงสาธารณสุข ลงพื้นที่เยี่ยมให้กำลังใจเจ้าหน้าที่เฝ้าระวัง ป้องกันและควบคุมโรคโควิด 19 ที่ด่านตรวจคนเข้าเมืองปาดังเบซาร์ จังหวัดสงขลา และระบบการดูแลรักษา 42 แรงงานต่างชาติที่ติดเชื้อที่โรงพยาบาลสนาม ศูนย์กักตัวผู้ต้องกักตรวจคนเข้าเมืองจังหวัดสงขลา
วันนี้ (30 เมษายน 2563) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พร้อมด้วยนพ.ยงยศ ธรรมวุฒิ รองปลัดกระทรวงสาธารณสุข นพ.สุวรรณชัย วัฒนายิ่งเจริญชัย อธิบดีกรมควบคุมโรค นพ.โอภาส การย์กวินพงศ์ อธิบดีกรมวิทยาศาสตร์การแพทย์ และผู้บริหารฝ่ายปกครอง ตรวจเยี่ยมการทำงานเฝ้าระวัง ป้องกันควบคุมโรคติดเชื้อไวรัสโคโรนา 2019 (โควิด 19) กลุ่มแรงงานไทยที่เดินทางกลับจากประเทศมาเลเซีย ที่ด่านพรมแดนปาดังเบซาร์ อ.สะเดา จ.สงขลา ให้กำลังใจเจ้าหน้าที่ผู้ปฏิบัติงาน พร้อมมอบหน้ากากอนามัยและเจลแอลกอฮอล์ รวมทั้งเยี่ยมชมระบบการดูแลรักษาแรงงานข้ามชาติติดเชื้อ 42 ราย ที่โรงพยาบาลสนามภายในศูนย์กักตัวผู้ต้องกักตรวจคนเข้าเมืองจังหวัดสงขลา
นายอนุทินกล่าวว่า การตรวจพบแรงงานต่างชาติติดเชื้อทั้ง 42 คนที่เป็นข่าวไปก่อนหน้านี้ เป็นการค้นหาผู้ติดเชื้อเชิงรุกในกลุ่มผู้ลักลอบเข้าเมือง และได้เปิดโรงพยาบาลสนามเพื่อดูแลรักษาโดยเฉพาะ โดยทีมแพทย์ พยาบาล และเจ้าหน้าที่ของโรงพยาบาลสมเด็จพระบรมราชินีนาถ ณ อำเภอนาทวี และโรงพยาบาลสะเดา เพื่อไม่ต้องเคลื่อนย้ายผู้ป่วยออกนอกพื้นที่ อำนวยความสะดวกต่อการบริหารจัดการ เป็นไปตามหลักมนุษยธรรมเบื้องต้น เมื่อพบผู้ป่วยก็ต้องรักษา ขอย้ำว่า การรักษาผู้ป่วยกลุ่มนี้จะไม่กระทบกับคนไทยแน่นอน เป็นการทำงานร่วมกันของเจ้าหน้าที่ ทั้งฝ่ายปกครอง หน่วยงานที่เกี่ยวข้อง และกระทรวงสาธารณสุข ในส่วนของเจ้าหน้าที่ ทั้งฝ่ายปกครอง แพทย์ พยาบาล จะได้รับการดูแลเช่นกัน มีการตรวจหาเชื้ออยู่เรื่อยๆ เพราะมีความเสี่ยง หากมีอาการจะได้รับการรักษาทันที เพื่อป้องกันการแพร่ระบาดของโรค
“ขอชื่นชม การทำงานของเจ้าหน้าที่ที่ทุ่มเททำงาน เมื่อมีผู้ป่วยน้อยลงย่อมเป็นเรื่องดี แต่เราจะไม่ประมาท ได้เตรียมความพร้อมรับมือ หากสถานการณ์มีการเปลี่ยนแปลง ไม่ว่าจะดีขึ้นหรือแย่ลงก็ตาม” นายอนุทินกล่าว
***********************************  30 เมษายน 2563

ที่มา : https://www.thaigov.go.th/news/contents/details/30100
