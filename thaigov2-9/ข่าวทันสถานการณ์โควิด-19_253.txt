รัฐบาลไทย-ข่าวทำเนียบรัฐบาล-ก.อุตฯ เตือน อย่าหลงเชื่อข่าวปลอม อ้างให้กรอกทะเบียนบ้านรับสิทธิ์หน้ากากฟรี [กระทรวงอุตสาหกรรม]

วันศุกร์ที่ 24 เมษายน 2563
ก.อุตฯ เตือน อย่าหลงเชื่อข่าวปลอม อ้างให้กรอกทะเบียนบ้านรับสิทธิ์หน้ากากฟรี [กระทรวงอุตสาหกรรม]
ก.อุตฯ เตือน อย่าหลงเชื่อข่าวปลอม อ้างให้กรอกทะเบียนบ้านรับสิทธิ์หน้ากากฟรี
นางสาวสุชาดา แทนทรัพย์ โฆษกกระทรวงอุตสาหกรรม เปิดเผยว่า จากกรณีที่มีสื่อออนไลน์ อ้างข่าว กรณีการแจกหน้ากากอนามัยชนิดผ้าของกระทรวงอุตสาหกรรมด้วยวิธีการจัดส่งไปรษณีย์ไปที่บ้านโดยไม่มีค่าใช้จ่ายใดๆ โดยให้ข้อมูลอันเท็จว่า “เมื่อประชาชนกรอกรายละเอียดทะเบียนบ้าน ทางรัฐ ฯ จะจัดส่งหน้ากากอนามัยให้ฟรี”
กระทรวงอุตสาหกรรมขอชี้แจงให้ทราบว่า รัฐบาลได้มอบหมายให้กระทรวงอุตสาหกรรม ในฐานะหน่วยงานที่กำกับดูแลภาคอุตสาหกรรม จัดทำหน้ากากผ้าจำนวน 10 ล้านชิ้น เพื่อผลิตและแจกจ่ายให้ประชาชน โดยไม่ต้องมีการลงทะเบียนขอรับหน้ากากแต่อย่างใด ทั้งนี้ กระทรวงอุตสาหกรรม ได้บริหารจัดการแบ่งออกเป็น 3 กลุ่ม ดังนี้ กลุ่มที่ 1 กรุงเทพมหานคร จำนวน 5,450,000 ชิ้น จัดส่งโดยไปรษณีย์ไทย ตามจำนวนคนที่ปรากฏในข้อมูลทะเบียนบ้านทุกครัวเรือนในเขตกรุงเทพมหานคร ของกรมการปกครอง กระทรวงมหาดไทย ตามบัญชีรายชื่อในทะเบียนบ้าน 1 คนต่อ 1 ชิ้น กลุ่มที่ 2 ปริมณฑล และพื้นที่เสี่ยง จำนวน 2,500,000 ชิ้น มอบหมายให้อุตสาหกรรมจังหวัด ประสานผู้ว่าราชการจังหวัด แจกจ่ายประชาชนในพื้นที่ และกลุ่มที่ 3 เจ้าหน้าที่/พนักงานกลุ่มเสี่ยงอื่นๆ จำนวน 2,050,000 ชิ้น ซึ่งจะได้ประสานหน่วยงานต่างๆ ในการรับมอบหน้ากากผ้าต่อไป
สรุปข้อเท็จจริง คือ “ประชาชนไม่ต้องลงทะเบียนหรือดำเนินการใดๆ ในการขอรับหน้ากากผ้า ดังนั้น จึงขอความร่วมมือประชาชนอย่าหลงเชื่อในข้อมูลข่าวสารอันเป็นเท็จดังกล่าว” ซึ่งการกรอกข้อมูลส่วนตัว อาจเอื้อประโยชน์ให้กับกลุ่มมิจฉาชีพนำข้อมูลไปใช้ในทางที่ไม่ถูกต้องเหมาะสม ซึ่งประชาชนที่มีรายชื่อในทะเบียนบ้านที่อยู่ในเขตกรุงเทพฯทั้งนี้ ประชาชนสามารถตรวจสอบสถานะการจัดส่งหน้ากากผ้าของกระทรวงอุตสาหกรรม รวมทั้งแจ้งอุทธรณ์กรณีไม่ได้รับหน้ากากผ้า หรือได้รับไม่ครบถ้วนตามจำนวนรายชื่อในทะเบียนบ้าน ได้ที่เว็บไซต์กระทรวงอุตสาหกรรม www.industry.go.th หรือ www.หน้ากากไทยต้านโควิด.com

ที่มา : https://www.thaigov.go.th/news/contents/details/29719
