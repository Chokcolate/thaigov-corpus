รัฐบาลไทย-ข่าวทำเนียบรัฐบาล-ธ.ก.ส. จับมือ สถาบันการแพทย์ฉุกเฉินแห่งชาติ หนุนจัดทำบัตร Smart Card สพฉ.

วันพุธที่ 29 เมษายน 2563
พิมพ์
ธ.ก.ส. จับมือ สถาบันการแพทย์ฉุกเฉินแห่งชาติ หนุนจัดทำบัตร Smart Card สพฉ.
ธ.ก.ส.ร่วมกับ สพฉ. จัดทำ “บัตร Smart Card สพฉ.” เป็นทั้งบัตรประจำตัว สพฉ. ATM และบัตรเดบิตในใบเดียว จำนวน 100,000 ใบ ให้กับผู้ปฏิบัติการ สพฉ. เพื่ออำนวยความสะดวกในการจ่ายเงินอุดหนุนรวมทั้งสวัสดิการต่าง ๆ พร้อมมอบประกันภัยการติดเชื้อไวรัส COVID19
ธ.ก.ส. ร่วมกับสถาบันการแพทย์ฉุกเฉินแห่งชาติ จัดทำ “บัตร Smart Card สพฉ.” ซึ่งเป็นทั้งบัตรประจำตัว สพฉ. บัตร ATM และบัตรเดบิตในใบเดียว จำนวน 100,000 ใบ ให้กับผู้ปฏิบัติการ สพฉ. เพื่ออำนวยความสะดวกในการจ่ายเงินอุดหนุนรวมทั้งสวัสดิการต่าง ๆ พร้อมมอบประกันภัยการติดเชื้อไวรัส COVID-19 วงเงินคุ้มครอง 100,000 บาท
วันนี้ (29 เมษายน 2563) ณ ห้องประชุม 602 ชั้น 6 อาคารเฉลิมพระเกียรติพระบาทสมเด็จพระเจ้าอยู่หัว 84 พรรษา สถาบันการแพทย์ฉุกเฉินแห่งชาติ จังหวัดนนทบุรี  นายแพทย์ พงศ์ธร เกียรติดำรงวงศ์ ผู้ทรงคุณวุฒิด้านมาตรฐานและคุณภาพ สถาบันการแพทย์ฉุกเฉินแห่งชาติ (สพฉ.) และนางณิชา อวยพรรุ่งรัตน์ ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เข้าร่วมพิธีลงนามบันทึกข้อตกลงความร่วมมือ “โครงการจัดทำบัตร Smart Card สถาบันการแพทย์ฉุกเฉินแห่งชาติ” ระหว่าง ธ.ก.ส. กับ สพฉ. เพื่อจัดทำบัตร Smart Card สพฉ. ที่สามารถใช้แทนบัตรประจำตัวผู้ปฏิบัติการ  ทั้งการจ่ายเงินสวัสดิการ การเป็นบัตรถอนเงินสด ผ่าน ATM และใช้ชำระค่าบริการตามร้านค้าที่รองรับ    บัตร Debit Prompt Card ให้กับผู้ปฏิบัติการของสถาบันการแพทย์ฉุกเฉินแห่งชาติ
นางณิชา อวยพรรุ่งรัตน์  ผู้ช่วยผู้จัดการ ธ.ก.ส. กล่าวว่า การจัดทำบัตร Smart Card สพฉ.ในครั้งนี้ เป็นอีกหนึ่งบริการทางการเงินผ่านบัตรอิเล็กทรอนิกส์ของ ธ.ก.ส. ที่ช่วยให้สามารถจ่ายเงินอุดหนุนหรือเงินชดเชยรวมทั้งสวัสดิการต่าง ๆ ไปยังผู้ปฏิบัติการของ สพฉ. ได้โดยตรง จำนวนกว่า 100,000 ใบ ขณะเดียวกันยังเป็นการอำนวยความสะดวกและลดการซ้ำซ้อนในการใช้บัตร เนื่องจากบัตร Smart Card สพฉ. จะเป็นทั้งบัตรประจำตัว บัตร ATM และเป็นบัตรที่สามารถใช้ชำระค่าบริการในร้านที่รองรับบัตร Debit Prompt Card  ทั้งนี้ ธ.ก.ส. จะอำนวยความสะดวกในการจัดทำบัตร การเปิดบัญชีเงินฝาก การแนะนำการใช้งานบัตร พร้อมมอบสิทธิประโยชน์ให้ผู้ถือบัตร อาทิ การกดถอนเงินสดผ่าน ATM ทุกธนาคาร โดยยกเว้นค่าธรรมเนียมการถอนเงินข้ามเขตทุกธนาคารจำนวน 4 ครั้งต่อเดือน และการมอบประกันภัยการติดเชื้อไวรัส  COVID-19 วงเงินคุ้มครองการเจ็บป่วยระยะสุดท้าย 100,000 บาท ระยะเวลา 1 ปี สำหรับผู้จัดทำบัตรฯ    ในครั้งแรก
นายแพทย์ พงศ์ธร เกียรติดำรงวงศ์ ผู้ทรงคุณวุฒิด้านมาตรฐานและคุณภาพ สพฉ. กล่าวว่า ความร่วมมือในครั้งนี้จะช่วยอำนวยความสะดวกในการจัดทำบัตรประจำตัวแก่ผู้ปฏิบัติการฉุกเฉินที่ขึ้นทะเบียนกับ สพฉ. ซึ่งที่ผ่านมาอาจเกิดความล่าช้าในการจัดพิมพ์และส่งบัตรประจำตัวจากส่วนกลางไปยังผู้ปฏิบัติการ สพฉ. แต่หลังจากนี้ สพฉ. จะมอบให้ ธ.ก.ส. ซึ่งเป็นธนาคารของรัฐที่กำกับโดยกระทรวงการคลัง เป็นผู้จัดพิมพ์บัตรประจำตัวผู้ปฏิบัติการ สพฉ. โดยใช้ฐานข้อมูลจาก สพฉ. โดยผู้ปฏิบัติการ สพฉ. สามารถไปดำเนินการเพื่อเปิดบัญชีกับ ธ.ก.ส. หรือหากมีบัญชีอยู่แล้วก็สามารถขอทำบัตรได้ที่ ธ.ก.ส. ทุกสาขา ซึ่งบัตรแบบใหม่นี้จะเป็นแบบ SMART CARD หน้าบัตรจะแสดงรูปภาพ ชื่อ นามสกุล ระดับของผู้ปฏิบัติการ สพฉ. วันหมดอายุการรับรอง โดยหลังจากนี้  การจ่ายเงินอุดหนุนหรือเงินชดเชยรวมทั้งสวัสดิการต่าง ๆ ไปยังผู้ปฏิบัติการ สพฉ. จะสามารถทำได้โดยตรง  มีความสะดวก ถูกต้องและรวดเร็วมากยิ่งขึ้น โดยจะเริ่มดำเนินการได้ตั้งแต่วันที่ 1 พฤษภาคม 2563 เป็นต้นไป

ที่มา : https://www.thaigov.go.th/news/contents/details/30013
