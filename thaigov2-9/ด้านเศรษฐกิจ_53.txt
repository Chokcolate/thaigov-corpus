รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) คาดการณ์เที่ยวบินและผู้โดยสารสิ้นปีงบ 63 ลดลง และเตรียมจัดตั้งบริษัทจำกัดบริหารโครงการเกี่ยวกับสินค้าเน่าเสียง่าย

วันพฤหัสบดีที่ 23 เมษายน 2563
บริษัท ท่าอากาศยานไทย จำกัด (มหาชน) คาดการณ์เที่ยวบินและผู้โดยสารสิ้นปีงบ 63 ลดลง และเตรียมจัดตั้งบริษัทจำกัดบริหารโครงการเกี่ยวกับสินค้าเน่าเสียง่าย
บริษัท ท่าอากาศยานไทย จำกัด (มหาชน) (ทอท.) กระทรวงคมนาคม คาดการณ์ปริมาณการจราจรทางอากาศในปีงบประมาณ 2563 (เดือนตุลาคม 2562 - กันยายน 2563)
ภายหลังจากผลกระทบการแพร่ระบาดของโรคติดเชื้อไวรัส COVID-19 มีอัตราการเติบโตของเที่ยวบินและผู้โดยสารที่ลดลงร้อยละ 44.9 และ 53.1 ตามลำดับ และเตรียมพร้อมจัดตั้งบริษัทจำกัด เพื่อบริหารโครงการเกี่ยวกับสินค้าเน่าเสียง่าย ณ ท่าอากาศยานสุวรรณภูมิ (ทสภ.)
นายนิตินัย ศิริสมรรถการ กรรมการผู้อำนวยการใหญ่ ทอท. กล่าวว่า การประชุมคณะกรรมการ ทอท. ครั้งที่ 5/2563 เมื่อวันที่ 22 เมษายน 2563 ฝ่ายบริหาร ทอท. รายงานประมาณการปริมาณการจราจรทางอากาศในปีงบประมาณ 2563 จากผลกระทบการแพร่ระบาดของโรคติดเชื้อไวรัส COVID-19 คาดว่าจะมีเที่ยวบินประมาณ 493,800 เที่ยวบิน และมีผู้โดยสารประมาณ 66.58 ล้านคน มีการเติบโตที่ลดลงร้อยละ 44.9 และ 53.1 ตามลำดับ โดยดูจากระยะเวลาการฟื้นตัวของธุรกิจการบินที่จำเป็นต้องพึ่งพาการฟื้นตัวของประเทศปลายทาง ซึ่งประเทศไทยมีประเทศปลายทางที่สำคัญ คือ กลุ่มประเทศจากทวีปเอเชียแปซิฟิกที่คิดเป็นสัดส่วนกว่าร้อยละ 80 และคาดว่าการฟื้นตัวของเที่ยวบินภายในประเทศจะเกิดขึ้นก่อนเที่ยวบินระหว่างประเทศที่มีปัจจัยอื่นเข้ามาเกี่ยวข้อง เช่น การควบคุมการแพร่ระบาดฯ ในแต่ละประเทศ การค้นพบยาหรือวัคซีนสำหรับรักษาหรือป้องกันโรคติดเชื้อไวรัส COVID-19 ได้สำเร็จ เป็นต้น ซึ่งหากสามารถควบคุมการระบาดทั่วโลกได้ เศรษฐกิจของประเทศไทยและประเทศหลัก ๆ เริ่มฟื้นตัวแล้วปริมาณการจราจรจะกลับมามีปริมาณปกติที่ระดับเดิมของปี 2562 ในเดือนตุลาคม 2564
นอกจากนั้น คณะกรรมการ ทอท. มีมติอนุมัติจัดตั้งบริษัทจำกัด เพื่อบริหารโครงการเกี่ยวกับสินค้าเน่าเสียง่าย ณ ทสภ. (Perishable Premium Lane : PPL) ซึ่งเป็นส่วนหนึ่งของโครงการศูนย์ตรวจสอบสินค้าเกษตรก่อนส่งออก (Certify Hub) โดย ทอท. ถือหุ้นร้อยละ 49 และเอกชนที่มีความเชี่ยวชาญในด้านดังกล่าวถือหุ้นร้อยละ 51 เพื่อเพิ่มความคล่องตัวการบริหารจัดการสินค้าเกษตรของไทยให้คงคุณภาพและมีมาตรฐานตามหลักสากล โดยช่องทาง PPL จะมีพื้นที่สำหรับจัดเตรียมสินค้าแยกออกจากอาคารขนถ่ายสินค้า พร้อมเจ้าหน้าที่ตรวจและเตรียมสินค้าเกษตร เปรียบเสมือนการให้บริการชั้นธุรกิจ (Business Class) สำหรับสินค้า โดยสินค้าในช่องทาง PPL จะได้รับการดูแลและจัดเตรียมสินค้าโดยผู้ที่เชี่ยวชาญโดยเฉพาะเพื่อนำส่งให้อาคารขนถ่ายสินค้าดำเนินการต่อไป ทั้งนี้ คาดว่าจะสามารถจดทะเบียนจัดตั้งบริษัทได้ในเดือนมิถุนายน 2563 และเปิดให้บริการในเดือนพฤศจิกายน 2563

ที่มา : https://www.thaigov.go.th/news/contents/details/29575
