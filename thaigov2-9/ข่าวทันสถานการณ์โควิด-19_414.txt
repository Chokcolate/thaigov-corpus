รัฐบาลไทย-ข่าวทำเนียบรัฐบาล-สบยช. รวมพลังผู้ป่วยยาเสพติดผลิตหน้ากากผ้าแจกเจ้าหน้าที่และประชาชน [กระทรวงสาธารณสุข]

วันศุกร์ที่ 1 พฤษภาคม 2563
สบยช. รวมพลังผู้ป่วยยาเสพติดผลิตหน้ากากผ้าแจกเจ้าหน้าที่และประชาชน [กระทรวงสาธารณสุข]
สบยช. รวมพลังผู้ป่วยยาเสพติดผลิตหน้ากากผ้าแจกเจ้าหน้าที่และประชาชน
กรมการแพทย์โดยสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี (สบยช.) สอนผู้ป่วยที่เข้ารับการบำบัดรักษาในระยะฟื้นฟูสมรรถภาพ ผู้เข้ารับบริการ และเจ้าหน้าที่ ทำหน้ากากผ้าเพื่อดูแลสุขอนามัยและป้องกันตนเองจากโรคปอดอักเสบจากการติดเชื้อไวรัส COVID-19
นายแพทย์มานัส โพธาภรณ์ รองอธิบดีกรมการแพทย์ กล่าวว่า จากสถานการณ์การแพร่ระบาดของโรคปอดอักเสบจากการติดเชื้อไวรัส  COVID-19  อย่างรวดเร็วและกว้างขวางไปหลายประเทศทั่วโลก  มีผู้ติดเชื้อและเสียชีวิตเป็นจำนวนมาก โดยปัจจุบันสถานการณ์ในประเทศไทยพบผู้ติดเชื้อสะสมเป็นจำนวนมาก หน้ากากอนามัยกลายเป็นสิ่งจำเป็นสำหรับป้องกันการติดเชื้อที่แพร่ผ่านละอองฝอยหรืออากาศ ทำให้ประชาชนมีความต้องการป้องกันตนเองด้วยการสวมใส่หน้ากากอนามัย ซึ่งในขณะนี้มีราคาสูงขึ้นมาก กรมการแพทย์โดยสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี (สบยช.) มีภารกิจหลักในด้านการบำบัดรักษาและฟื้นฟูสมรรถภาพผู้ติดยาและสารเสพติด เห็นความสำคัญในการดูแลสุขอนามัยและป้องกันตนเองจากโรคปอดอักเสบจากการติดเชื้อไวรัส COVID-19 จึงได้จัดให้มีการสอนผู้ป่วยที่เข้ารับการบำบัดรักษาในระยะฟื้นฟูสมรรถภาพทำหน้ากากอนามัยแบบผ้าด้วยผ้ามัสลิน ซึ่งสามารถซักทำความสะอาดแล้วนำกลับมาใช้ได้อีกหลายครั้ง
นายแพทย์สรายุทธ์ บุญชัยพานิชวัฒนา ผู้อำนวยการสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี กล่าวเพิ่มเติม “หน้ากากอนามัยที่ทำจากผ้ามัสลิน” มีประสิทธิภาพสามารถป้องกันละอองฝอยได้ดี เกือบเทียบเท่า "หน้ากากอนามัยทางการแพทย์" นอกจากการสอนทำหน้ากากอนามัยแบบผ้า เพื่อให้ผู้ป่วยได้ใช้เองแล้ว ยังมีการทำเพื่อมอบให้เจ้าหน้าที่ สบยช. ทุกคน รวมถึงประชาชนทั่วไปนำไปใช้ดูแลสุขอนามัยและป้องกันตนเองจากโรคปอดอักเสบจากการติดเชื้อไวรัส COVID-19 ทั้งนี้ สบยช. โดยงานหัตถศิลป์บำบัด กลุ่มงานฟื้นฟูสมรรถภาพ ได้จัดให้มีการสอนและแนะนำวิธีการทำหน้ากากอนามัยแบบผ้าแก่ผู้เข้ารับบริการ รวมถึงเจ้าหน้าที่ สบยช. ในทุกวันศุกร์ เวลา 9.00 -12.00 น. ณ บริเวณชั้น 1 ตึกอำนวยการ สถาบันบำบัดรักษาและฟื้นฟูสมรรถภาพผู้ติดยาเสพติดแห่งชาติบรมราชชนนี ในช่วงที่มีการแพร่ระบาดของโรคปอดอักเสบจากการติดเชื้อไวรัส  COVID-19 แนะนำประชาชนดูแลสุขอนามัยของตนเองโดยการล้างมือบ่อยๆ ด้วยสบู่หรือเจลแอลกอฮอล์ กินอาหารปรุงสุกใหม่ ไม่ใช้ของร่วมกับคนอื่น ไม่ไปในสถานที่มีการแออัดหรือสถานที่เสี่ยงต่อการระบาดของโรค และสวมหน้ากากอนามัยเมื่อต้องไปในสถานที่ต่างๆ
*********************************************
#กรมการแพทย์  #สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี # COVID-19
1   พฤษภาคม  2563

ที่มา : https://www.thaigov.go.th/news/contents/details/30145
