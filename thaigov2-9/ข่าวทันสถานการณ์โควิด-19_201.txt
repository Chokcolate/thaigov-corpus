รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงฮานอย และสถานกงสุลใหญ่ ณ นครโฮจิมินห์ อำนวยความสะดวกให้แก่ชาวไทยที่ตกค้างในเวียดนามจากสถานการณ์ COVID-19 เพื่อเดินทางกลับประเทศไทย [กระทรวงการต่างประเทศ]

วันพฤหัสบดีที่ 23 เมษายน 2563
พิมพ์
สถานเอกอัครราชทูต ณ กรุงฮานอย และสถานกงสุลใหญ่ ณ นครโฮจิมินห์ อำนวยความสะดวกให้แก่ชาวไทยที่ตกค้างในเวียดนามจากสถานการณ์ COVID-19 เพื่อเดินทางกลับประเทศไทย [กระทรวงการต่างประเทศ]
สถานเอกอัครราชทูต ณ กรุงฮานอย และสถานกงสุลใหญ่ ณ นครโฮจิมินห์ อำนวยความสะดวกให้แก่ชาวไทยที่ตกค้างในเวียดนามจากสถานการณ์ COVID-19 เพื่อเดินทางกลับประเทศไทยโดยเที่ยวบินเช่าเหมาลำพิเศษของสายการบิน Thai AirAsia
สถานกงสุลใหญ่ ณ นครโฮจิมินห์ ร่วมกับ สถานเอกอัครราชทูต ณ กรุงฮานอย กรมการกงสุล กระทรวงการต่างประเทศ และสายการบิน Thai AirAsia จัดเที่ยวบินพิเศษเส้นทางกรุงเทพฯ-กรุงฮานอย-นครโฮจิมินห์-กรุงเทพฯ นำคนไทยที่ตกค้างในเวียดนามเดินทางกลับประเทศไทย
เที่ยวบินดังกล่าวมีผู้โดยสารจำนวน 111 คน ซึ่งเป็นผู้โดยสารจากกรุงฮานอย 29 คน และจากนครโฮจิมินห์ 82 คน เดินทางออกจากนครโฮจิมินห์ เมื่อวันที่ 22 เมษายน 2563 เวลา 12.01 น. ไปยังท่าอากาศยานดอนเมือง ซึ่งเมื่อเดินทางถึงประเทศไทย หน่วยงานที่เกี่ยวข้องของไทยได้นำผู้โดยสารทั้งหมดเข้าสู่กระบวนการกักกันโรคเป็นเวลา 14 วัน ณ สถานที่ที่กำหนด
อนึ่ง เมื่อวันที่ 21 เมษายน 2563 สถานกงสุลใหญ่ฯ ได้อำนวยความสะดวกให้แก่ผู้โดยสารในเขตกงสุลและจังหวัดทางตอนใต้ของเวียดนาม โดยจัดบริการแบบ One Stop Service ณ สถานกงสุลใหญ่ฯ ในการออกหนังสือรับรอง การตรวจสุขภาพและออกใบรับรองแพทย์ Fit to fly ซึ่งสถานกงสุลใหญ่ฯ ได้ประสานขอความอนุเคราะห์ไปยังหน่วยงานและบุคลากรด้านสาธารณสุขของเวียดนามที่เป็นพันธมิตรกับสถานกงสุลใหญ่ฯ เพื่อให้บริการแก่ชาวไทยโดยไม่มีค่าใช้จ่าย
นอกจากนี้ สถานกงสุลใหญ่ฯ ยังได้จัดรถรับส่งบริการแก่ชาวไทยที่ไม่สามารถเดินทางจากจังหวัดต่างๆ ในเขตกงสุลมายังสถานกงสุลใหญ่ฯ และท่าอากาศยานด้วยตนเองได้ รวมทั้งประสานงานกับหน่วยงานเวียดนามที่เกี่ยวข้องโดยเฉพาะหน่วยงานตรวจคนเข้าเมือง (ตม.) แก่ผู้ที่มีปัญหาอยู่พำนักเกินกำหนดอันเป็นผลมาจากสถานการณ์ COVID-19 ด้วย
ภารกิจในครั้งนี้สำเร็จลุล่วงด้วยดีด้วยความร่วมมือจากกรมการกงสุล กระทรวงการต่างประเทศ และสถานเอกอัครราชทูต ณ กรุงฮานอย ที่ประสานงานกับภาคส่วนต่างๆ ทั้งในประเทศไทยและเวียดนามจนทำให้สายการบิน Thai AirAsia สามารถทำการบินเที่ยวบินนี้ได้ และขอขอบคุณนักธุรกิจไทยในนครโฮจิมินห์ที่ร่วมสนับสนุนค่าใช้จ่ายบางส่วนในการเช่าเหมาลำ ตลอดจนภาคเอกชนและชุมชนไทยในเขตกงสุลที่ให้การสนับสนุนสถานกงสุลใหญ่ฯ ในรูปแบบต่างๆ

ที่มา : https://www.thaigov.go.th/news/contents/details/29586
