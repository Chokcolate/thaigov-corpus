รัฐบาลไทย-ข่าวทำเนียบรัฐบาล-ท่าเรือพาณิชย์เชียงแสนลดค่าธรรมเนียมในกิจกรรมเรือและสินค้าทั่วไป เพื่อกระตุ้นผู้ใช้บริการหันมาใช้บริการเพิ่มมากขึ้น [กระทรวงคมนาคม]

วันพฤหัสบดีที่ 16 เมษายน 2563
พิมพ์
ท่าเรือพาณิชย์เชียงแสนลดค่าธรรมเนียมในกิจกรรมเรือและสินค้าทั่วไป เพื่อกระตุ้นผู้ใช้บริการหันมาใช้บริการเพิ่มมากขึ้น [กระทรวงคมนาคม]
ท่าเรือพาณิชย์เชียงแสนลดค่าธรรมเนียมในกิจกรรมเรือและสินค้าทั่วไป เพื่อกระตุ้นผู้ใช้บริการหันมาใช้บริการเพิ่มมากขึ้น
เรือโท กมลศักดิ์ พรหมประยูร ผู้อำนวยการการท่าเรือแห่งประเทศไทย กระทรวงคมนาคม กล่าวว่า การท่าเรือแห่งประเทศไทยลดค่าธรรมเนียมในกิจกรรมเรือและสินค้าทั่วไปที่ท่าเรือพาณิชย์เชียงแสน (ทชส.) เป็นระยะเวลา 3 ปี นับตั้งแต่วันที่ประกาศใช้เป็นต้นไป เพื่อส่งเสริมการตลาดให้ ทชส. สามารถสร้างรายได้เพิ่มขึ้น โดยมีแนวทางการส่งเสริมการตลาดดังนี้
1. ปรับลดค่าธรรมเนียมในกิจกรรมเรือ ได้แก่ ค่าธรรมเนียมการใช้ท่าของเรือ (BERTH FEE) สำหรับเรือที่มีความยาวเกินกว่า 40 เมตร ในอัตราส่วนลดร้อยละ 36 จาก 1,250 บาท/ลำ/เที่ยว เป็น 800 บาท/ลำ/เที่ยว
2. ปรับลดค่าธรรมเนียมในกิจกรรมสินค้า ได้แก่ ค่าธรรมเนียมการใช้ท่าสำหรับการบรรทุกหรือขนถ่ายสินค้า (CARGO LOADING OR DISCHARGING FEE) สำหรับสินค้าทั่วไปในอัตราส่วนลดร้อยละ 40 จาก 10 บาท/ตัน เป็น 6 บาท/ตัน
นอกจากนี้ ทชส. ได้เร่งดำเนินการด้านการตลาดเชิงรุก เพื่อจูงใจให้ลูกค้ามาใช้บริการเพิ่มขึ้น โดยนัดพบลูกค้าเพื่อรับฟังปัญหาและอุปสรรค และนำมาวางแผนปรับปรุงแก้ไขให้ดีขึ้น ทบทวนและปรับปรุงประกาศ กฎ ระเบียบ และข้อบังคับที่ไม่เอื้อประโยชน์ต่อผู้ประกอบการนำเข้า - ส่งออกสินค้า จัดกิจกรรมลูกค้าสัมพันธ์เพื่อสร้างพันธมิตรกับผู้ประกอบการ และบูรณาการการทำงานกับทุกภาคส่วน ซึ่งจะช่วยส่งเสริมให้มีปริมาณสินค้าผ่านท่ามากขึ้น และเพิ่มฐานลูกค้าจากการขนส่งทางถนนมาสู่การขนส่งทางน้ำ สามารถแข่งขันกับท่าเรือเอกชนได้ รวมทั้งส่งผลให้ ทชส. เป็นท่าเรือหลักในการขนส่งสินค้าไปสาธารณรัฐประชาชนจีนต่อไป

ที่มา : https://www.thaigov.go.th/news/contents/details/29229
