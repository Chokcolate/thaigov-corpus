รัฐบาลไทย-ข่าวทำเนียบรัฐบาล-“เฉลิมชัย” ตั้งคณะทำงานส่งเสริมสินค้าและผลิตผลการเกษตรมาตรฐาน "ฮาลาล" พุ่งเป้าตลาดใหญ่ 57 ประเทศมุสลิม 1,960 ล้านคน

วันศุกร์ที่ 24 เมษายน 2563
“เฉลิมชัย” ตั้งคณะทำงานส่งเสริมสินค้าและผลิตผลการเกษตรมาตรฐาน "ฮาลาล" พุ่งเป้าตลาดใหญ่ 57 ประเทศมุสลิม 1,960 ล้านคน
“เฉลิมชัย” ตั้งคณะทำงานส่งเสริมสินค้าและผลิตผลการเกษตรมาตรฐาน "ฮาลาล" พุ่งเป้าตลาดใหญ่ 57 ประเทศมุสลิม 1,960 ล้านคน
“เฉลิมชัย” ตั้งคณะทำงานส่งเสริมสินค้าและผลิตผลการเกษตรมาตรฐาน "ฮาลาล" พุ่งเป้าตลาดใหญ่ 57 ประเทศมุสลิม 1,960 ล้านคน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยภายหลังการประชุมคณะทำงานส่งเสริมสินค้าและผลิตผลการเกษตรมาตรฐาน "ฮาลาล" ณ กระทรวงเกษตรและสหกรณ์ ว่า หลังจากที่นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ได้ลงนามแต่งตั้งคณะทำงานส่งเสริมสินค้าและผลิตผลการเกษตรมาตรฐาน "ฮาลาล" โดยรวบรวมตัวแทนทุกภาคส่วนทั้งภาครัฐและเอกชนที่เกี่ยวข้องด้านการผลิต การแปรรูป โลจีสติก และการส่งออกสินค้าฮาลาล เนื่องจากเห็นความสำคัญของอุตสาหกรรมฮาลาลที่จะเป็นโอกาสของประเทศไทยเป็นอย่างยิ่ง เพราะไทยมีศักยภาพในการผลิตสินค้าอาหารและเกษตรอันดับ 2 ของเอเชีย และเป็นอันดับ 12 ของโลก แต่ประเทศไทยยังมีการส่งออกอาหารฮาลาลน้อยมาก ในขณะที่ตลาดมุสลิมเป็นตลาดขนาดใหญ่ของโลก หากเราสามารถส่งเสริมทั้งด้านการวิจัย การรับรองมาตรฐานการผลิต การลงทุน การเปิดตลาดส่งออกและโลจีสติก จะเป็นความหวังที่สำคัญของไทย นอกจากนั้น ฮาลาลยังไม่ใช่แค่อาหาร ยังรวมไปถึงคลัสเตอร์อื่น ๆ เช่น การผลิตอาหาร ผลิตภัณฑ์ต่าง ๆ และการบริการอีกด้วย"
ทั้งนี้ ทางสมาคมการค้าและนักธุรกิจมุสลิมได้นำเสนอที่ประชุมถึงขนาดของ Global Halal Economy ว่ามีขนาดใหญ่และเติบโตอย่างต่อเนื่อง ตัวอย่างเช่นอาหารฮาลาล เติบโตจาก 1,245 ล้านดอลล่าส์ในปี ค.ศ.2016 และคาดการณ์เป็น 1,930 ล้านดอลล่าส์ ในปี ค.ศ.2022 ซึ่งขนาดของตลาดมุสลิม คาดการณ์ว่าจะโตจาก มูลค่า 2,006 ล้านยูเอสดอลล่าส์ในปี ค.ศ.2016 เป็น 3,081 ล้านยูเอสดอลล่าส์ ในปี ค.ศ. 2022 ด้วยอัตราการเติบโต 7.33% และหากพิจารณาการกระจายตัวของประชากรมุสลิมจากทั้งหมด 1,960 ล้านคนในปี ค.ศ. 2020 จะอยู่ในกลุ่มเอเชียแปซิฟิก 61.7% กลุ่มตะวันออกกลางและแอฟริกาเหนือ 19.8% อเมริกาใต้ 15.5% ยุโรป 2.7% อเมริกาเหนือและใต้ 0.3%
อย่างไรก็ตาม ที่ประชุมได้วิเคราะห์โอกาสในการเปิดตลาด โดยเจาะจงประเทศเป้าหมายที่มีศักยภาพในการนำเข้าสำคัญที่น่าสนใจ โดยไล่เรียงจากกลุ่มประเทศ Gulf Cooperation Council (GCC) Countries มีประชากรมุสลิม 54 ล้านคน ได้แก่ ซาอุดิอาระเบีย และสหรัฐอาหรับเอมิเรต ซึ่งเป็นประเทศที่มีกำลังซื้อสูง ก่อนขยายไปยังประเทศอื่น และภูมิภาคเอเชียกลาง มีประชากร 100 ล้านคนนั้น มีประเทศอุซเบกิสถานเป็นประเทศแรก เพื่อเชื่อมโยงไปยังระเทศอื่น ๆ อีก 5 ชาติ ส่วนประเทศในกลุ่มอาเซียน มีประชากรมุสลิม 240 ล้านคนนั้น มีตลาดที่สำคัญทั้งอินโดนีเซียและมาเลเซีย
นอกจากนี้ ยังได้มีการกำหนดวิสัยทัศน์การทำงานและการกำหนดโครงสร้างการทำงานในรูปแบบคณะกรรมการเฉพาะกิจที่จำเป็น ได้แก่ คณะกำหนดนโยบาย คณะส่งเสริมการลงทุน และคณะส่งเสริมการค้า เป็นต้น ซึ่งจะเร่งรัดการทำงานให้เป็นรูปธรรมโดยเร็วที่สุด

ที่มา : https://www.thaigov.go.th/news/contents/details/29654
