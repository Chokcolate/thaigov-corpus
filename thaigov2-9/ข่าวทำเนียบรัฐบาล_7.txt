รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลมีงบประมาณเพียงพอในการจ่ายเงินเยียวยาฯ แต่จำเป็นต้องกู้เงินเพื่อนำมาใช้ประโยชน์เพิ่มขึ้น พร้อมเยียวยาทุกคนที่เข้าหลักเกณฑ์

วันพุธที่ 15 เมษายน 2563
พิมพ์
โฆษกรัฐบาลเผย รัฐบาลมีงบประมาณเพียงพอในการจ่ายเงินเยียวยาฯ แต่จำเป็นต้องกู้เงินเพื่อนำมาใช้ประโยชน์เพิ่มขึ้น พร้อมเยียวยาทุกคนที่เข้าหลักเกณฑ์
โฆษกรัฐบาลเผย รัฐบาลมีงบประมาณเพียงพอในการจ่ายเงินเยียวยาฯ แต่จำเป็นต้องกู้เงินเพื่อนำมาใช้ประโยชน์เพิ่มขึ้น พร้อมเยียวยาทุกคนที่เข้าหลักเกณฑ์
วันที่ 15 เมษายน 2563 ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เผยกรณีการนำเสนอข่าวเกี่ยวกับเงินงบประมาณช่วยเหลือเยียวยาผู้ได้รับผลกระทบโควิด-19 ระบุรัฐบาลมีเงินช่วยเหลือเพียงเดือนเดียวนั้นว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมหมายถึงช่วงเดือนแรกรัฐบาลจะจ่ายเงินเยียวยาให้กับผู้ได้รับผลกระทบ โดยใช้เงินจากงบประมาณปี 63 ไปพลางก่อน  ซึ่งเงินงบประมาณปี 63 ยังเตรียมไว้เพื่อนำไปใช้ตามแผนงานที่วางไว้ในส่วนอื่น ๆ อีกด้วย  ส่วนการจ่ายในเดือนต่อไปนั้น จะใช้งบประมาณจากพระราชกำหนดเงินกู้ 1 ล้านล้านบาท ที่มีขั้นตอนและรอประกาศใช้ ซึ่งน่าจะอยู่ในช่วงปลายเดือนเมษายน  ซึ่งการใช้เงินนี้ต้องผ่านการพิจารณาของคณะกรรมการกลั่นกรองโครงการ ตามขั้นตอนของร่าง พ.ร.ก. เงินกู้ ก่อน ดังนั้น กว่าจะใช้เงินกู้ได้น่าจะประมาณ 1 เดือนหรือประมาณช่วงต้นเดือนพฤษภาคมนี้  ซึ่งจะได้นำเงินมาสานต่อช่วยเหลือเยียวยาทุกคนที่เข้าหลักเกณฑ์
โฆษกประจำสำนักนายกรัฐมนตรีย้ำ นายกรัฐมนตรีไม่ได้หมายความว่ารัฐบาลไม่มีงบประมาณแล้วหรือจะจ่ายให้ประชาชนเพียงเดือนเดียว แต่เป็นการชี้แจงข้อเท็จจริงถึงขั้นตอน กติกา ให้ประชาชนทราบอย่างชัดเจน  ยืนยันรัฐบาลมีงบประมาณเพียงพอในการเยียวยาประชาชนครอบคลุมทุกกลุ่มอาชีพ ซึ่งนายกรัฐมนตรีห่วงใยและต้องการช่วยเหลือและบรรเทาความเดือดร้อนให้กับประชาชนอย่างครอบคลุมและจะทำอย่างเต็มที่

ที่มา : https://www.thaigov.go.th/news/contents/details/29141
