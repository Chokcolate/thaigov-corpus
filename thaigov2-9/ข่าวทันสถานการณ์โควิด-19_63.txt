รัฐบาลไทย-ข่าวทำเนียบรัฐบาล-​“พาณิชย์”จับมือผู้ผลิต ห้าง ลดราคาสินค้า 6 กลุ่ม 72 รายการ 5-58% ช่วยคนไทยสู้โควิด-19 [กระทรวงพาณิชย์]

วันพฤหัสบดีที่ 16 เมษายน 2563
พิมพ์
​“พาณิชย์”จับมือผู้ผลิต ห้าง ลดราคาสินค้า 6 กลุ่ม 72 รายการ 5-58% ช่วยคนไทยสู้โควิด-19 [กระทรวงพาณิชย์]
​“พาณิชย์”จับมือผู้ผลิต ห้าง ลดราคาสินค้า 6 กลุ่ม 72 รายการ 5-58% ช่วยคนไทยสู้โควิด-19
“พาณิชย์”จับมือผู้ผลิตสินค้า ห้างค้าส่งค้าปลีก จัดโครงการลดราคาสินค้าช่วยเหลือค่าครองชีพประชาชนช่วงวิกฤตโควิด-19 นำร่อง 6 กลุ่มสินค้า รวม 72 รายการ มีทั้งอาหาร อาหารปรุงสำเร็จ ซอสปรุงรส ของใช้ส่วนตัว ของใช้ชำระร่างกาย และซักล้าง ลดตั้งแต่ 5-58% เริ่มวันนี้ถึง 30 มิ.ย.63 หวังต่อไปจะมีผู้ประกอบการเข้าร่วมเพิ่มมากขึ้น ยันน้ำมันลด ส่วนใหญ่เป็นต้นทุนค่าขนส่ง แต่ต้นทุนสินค้ามีแค่ 1-3% บีบให้ลดราคาได้ยาก
นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังการประชุมร่วมกับผู้ผลิตสินค้ารายใหญ่ของประเทศจำนวน 14 ราย และห้างค้าส่งค้าปลีก 8 ราย ว่า ทั้งหมดได้ตอบรับเข้าร่วมโครงการพาณิชย์ลดราคาช่วยประชาชน ที่จะลดราคาสินค้าช่วยเหลือประชาชนในช่วงเหตุการณ์ไม่ปกติจากการแพร่ระบาดของไวรัสโควิด-19 จำนวน 6 กลุ่มสินค้ารวม 72 รายการ โดยจะปรับลดราคาลดลงตั้งแต่ 5-58% เป็นราคาที่ลดขายปลีกในราคาปลายทางทั้งหมด จะเริ่มตั้งแต่วันนี้จนถึง 30 มิ.ย.2563 โดยการลดราคาสินค้าครั้งนี้เป็นโครงการนำร่อง และคาดว่าจะมีผู้ผลิตสินค้ามาเข้าร่วมมากขึ้น เพื่อช่วยลดภาระค่าครองชีพให้ประชาชน
สำหรับสินค้าทั้ง 6 กลุ่ม ได้แก่ 1.หมวดอาหารและเครื่องดื่ม เช่น ข้าวสารบรรจุถุง น้ำมันปาล์ม  ปลากระป๋อง บะหมี่กึ่งสำเร็จรูป โจ๊กคัพ นมถั่วเหลือง นมพร้อมดื่มยูเอสที เป็นต้น ลดตั้งแต่ 5-50% 2.อาหารปรุงสำเร็จแช่แข็ง เช่น ข้าวไข่เจียว ข้าวไก่กระเทียม ข้าวผัดหมู ข้าวผัดกระเพรา เป็นต้น ลดตั้งแต่ 31.03-37.50% 3.ซอสปรุงรส ลดตั้งแต่ 7-37% 4.ของใช้ในชีวิตประจำวัน ลดตั้งแต่ 8-50% เช่น กระดาษชำระ แป้ง ยาสีฟัน แปรงสีฟัน น้ำยาบ้วนปาก ผ้าอนามัย เป็นต้น 5.ของใช้ชำระร่างกาย ลดตั้งแต่ 6-58% เช่น สบู่ก้อน สบู่เหลว แชมพู เป็นต้นและ 6.ผลิตภัณฑ์ซักล้าง ลดตั้งแต่ 10-51% เช่น ผงซักฟอง น้ำยาปรับผ้านุ่ม น้ำยาล้างจาน เป็นต้น
“ต้องขอขอบคุณบริษัทต่างๆ ที่เป็นบริษัทผู้ผลิต รวมทั้งห้างค้าส่งค้าปลีก ที่มาร่วมกับกระทรวงพาณิชย์ และคาดว่าจากนี้จะมีผู้ประกอบการอีกจำนวนหนึ่ง ที่จะเพิ่มรายการสินค้า หรือมีผู้ประกอบการรายอื่นเข้ามาร่วมเพิ่มเติม ซึ่งกระทรวงพาณิชย์จะประสานงานต่อไป และจะแจ้งให้พี่น้องประชาชนทราบว่าจะมีรายการสินค้าที่จะมาร่วมกันลดราคาเพิ่มเติมอะไรอีกบ้าง แต่ยังไม่ได้ประเมินว่าจะช่วยลดค่าครองชีพให้ประชาชนได้เท่าไร เพราะขึ้นอยู่กับยอดขาย และยอดบริโภค ซึ่งจะติดตามอีกครั้ง แต่วัตถุประสงค์สำคัญ คือ การลดราคาในสถานการณ์ไม่ปกติครั้งนี้ เป็นการช่วยเหลือประชาชนในการลดค่าครองชีพ แม้จะไม่ได้ทั้งหมด”นายจุรินทร์กล่าว
อย่างไรก็ตาม การลดราคาครั้งนี้ เป็นการช่วยเหลือค่าครองชีพผู้บริโภค ไม่เกี่ยวข้องกับราคาน้ำมันขายปลีกที่ปรับลดลง เพราะที่สอบถามกรมการค้าภายใน พบว่า การผลิตสินค้าไม่ได้ใช้น้ำมันเป็นเกณฑ์ของต้นทุนเพียงอย่างเดียว ซึ่งส่วนใหญ่อยู่ในรูปของต้นทุนค่าขนส่ง โดยต้นทุนผลิตสินค้าจะมีต้นทุนจากค่าแรงและค่าวัตถุดิบเป็นหลัก และที่ผ่านมา ในช่วงน้ำมันแพง ก็ได้มีการขอความร่วมมือในการตรึงราคาสินค้า ไม่ให้มีการอ้างเหตุผลของราคาน้ำมันในการปรับขึ้นราคา โดยต้นทุนของราคาน้ำมันขายปลีกที่ลดลงมีผลต่อต้นทุนสินค้าแค่ 1-3% เท่านั้น
นายวัฒนศักดิ์ เสือเอี่ยม รองอธิบดีกรมการค้าภายใน กล่าวว่า ราคาน้ำมันที่ลดลง ส่วนใหญ่จะเป็นต้นทุนในภาคบริการขนส่งโลจิสติกส์เป็นหลัก ถ้าเป็นสินค้าอุปโภคบริโภคจะมีต้นทุนค่าขนส่ง 3% และถ้าเป็นเฉพาะน้ำมันที่เป็นต้นทุนอยู่ที่ประมาณ 1.3% เท่านั้น เพราะฉะนั้น ต้องเรียนว่าที่ผ่านมา กรมฯ ไม่ได้อนุญาตให้มีการปรับขึ้นราคาจากเรื่องปัจจัยราคาน้ำมันเลย
>>>ติดตามข่าวสารพาณิชย์แบบฉับไว ส่งตรงถึงมือถือได้ที่ http://line.me/ti/p/%40uld0329i
>>>ติดตามข่าวสารพาณิชย์ ผ่านทวิตเตอร์ https://twitter.com/CNAOnlineTwit

ที่มา : https://www.thaigov.go.th/news/contents/details/29222
