รัฐบาลไทย-ข่าวทำเนียบรัฐบาล-สธ. ย้ำประชาชนเว้นระยะห่างทางสังคม “การ์ดอย่าตก ยกให้สูง เป็นนิสัย”

วันจันทร์ที่ 27 เมษายน 2563
สธ. ย้ำประชาชนเว้นระยะห่างทางสังคม “การ์ดอย่าตก ยกให้สูง เป็นนิสัย”
กระทรวงสาธารณสุข ย้ำประชาชน “การ์ดอย่าตก ยกให้สูง เป็นนิสัย” ทั้งการเว้นระยะห่างทางสังคม สวมหน้ากากอนามัย ล้างมือบ่อย ๆ เตือนเจ้าของ-พ่อค้าแม่ค้า-ประชาชน ปฏิบัติตามมาตรการอย่างเคร่งครัด  ป้องกันการแพร่กระจายโรคโควิด 19
กระทรวงสาธารณสุข ย้ำประชาชน “การ์ดอย่าตก ยกให้สูง เป็นนิสัย” ทั้งการเว้นระยะห่างทางสังคม สวมหน้ากากอนามัย ล้างมือบ่อย ๆ เตือนเจ้าของ-พ่อค้าแม่ค้า-ประชาชน ปฏิบัติตามมาตรการอย่างเคร่งครัด  ป้องกันการแพร่กระจายโรคโควิด 19
บ่ายวันนี้ (27 เมษายน 2563) ที่ศูนย์ปฏิบัติการด้านข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี แพทย์หญิงพรรณพิมล วิปุลากร อธิบดีกรมอนามัย กล่าวว่า แม้ว่าสถานการณ์โรคโควิด 19 จะพบผู้ป่วยรายใหม่ลดลงอย่างต่อเนื่อง แต่ยังคงเข้มการปฏิบัติตัวตามมาตรการป้องกันการแพร่กระจายโรคอย่างเคร่งครัด หากมีการผ่อนคลายมาตรการล็อกดาวน์ “การ์ดอย่าตก ยกให้สูง เป็นนิสัย” ทั้งการเว้นระยะห่างทางสังคม สวมหน้ากากอนามัย ล้างมือบ่อย ๆ เนื่องจากพบการระบาดระลอกสองในหลายประเทศหลังจากผ่อนคลายมาตรการ จึงต้องคงการปฏิบัติตัวช่วงมีการระบาดโรคโควิด 19 ให้เป็นนิสัยในการใช้ชีวิตประจำวันตลอดไป (New Normal)
แพทย์หญิงพรรณพิมลกล่าวต่อว่า สถานที่ที่ต้องระมัดระวังเป็นพิเศษคือแหล่งชุมนุมชน เช่น ตลาด ซูเปอร์มาร์เก็ต ซึ่งประชาชนมีความจำเป็นต้องไปซื้อหาอาหาร ของใช้ จึงขอความร่วมมือทุกตลาดปฏิบัติตามข้อแนะนำอย่างเคร่งครัด  โดยเจ้าของตลาดและผู้ปฏิบัติงานในตลาด กำหนดทางเข้าออก เพื่อคัดกรองคนเข้าตลาด อาทิ วัดอุณหภูมิ สังเกตอาการ ไอ จาม หายใจลำบาก จัดจุดล้างมือด้วยสบู่และน้ำสะอาดหรือเจลล้างมือที่มีแอลกอฮอล์มากกว่า 70% ล้างตลาดตามหลักสุขาภิบาลอย่างน้อยสัปดาห์ละครั้ง รวมทั้งจัดประชาสัมพันธ์ให้ความรู้ เช่น เสียงตามสาย บอร์ด ป้าย เพื่อสร้างความร่วมมืออย่างต่อเนื่อง
ส่วนผู้ขาย ต้องสวมหน้ากากอนามัยหรือหน้ากากผ้าตลอดเวลา ล้างมือด้วยสบู่และน้ำสะอาด หรือเจลล้างมือที่มีแอลกอฮอล์มากกว่า 70% ทำความสะอาดแผง/ร้านค้า อุปกรณ์ของใช้ด้วยน้ำยาทำความสะอาด/น้ำยาฆ่าเชื้อทุกวัน เมื่อกลับถึงบ้านควรเปลี่ยนเสื้อผ้าและอาบน้ำทันที และไม่ควรนำของใช้ในตลาดกลับบ้าน สำหรับผู้ซื้อ ต้องใส่หน้ากากอนามัยหรือหน้ากากผ้า รักษาระยะห่างระหว่างกันไม่น้อยกว่า 1-2 เมตร ล้างมือด้วยสบู่และน้ำสะอาด หรือเจลล้างมือที่มีแอลกอฮอล์มากกว่า 70% ทั้งก่อนและหลังเข้าตลาด หลีกเลี่ยงการใช้มือสัมผัสหน้า ตา จมูก ปาก วางแผนการซื้อ และมาตลาดสัปดาห์ละ 1-2 วัน เพื่อใช้เวลาในตลาดให้น้อยที่สุด ที่สำคัญ ไม่พาเด็ก ผู้สูงอายุมาตลาด เนื่องจากเป็นกลุ่มเสี่ยงต่อการรับเชื้อได้ง่าย
ทั้งนี้ กรมอนามัยได้จัดทำ Application Stopcovid-19 (http://stopcovid.anamai.moph.go.th)  โดยให้ผู้ประกอบการตลาดที่ปฏิบัติตามมาตรฐานประเมินตนเองและปักหมุดร้าน ส่วนผู้บริโภคสามารถตรวจสอบเลือกการใช้บริการ และร้องเรียนเสนอแนะผ่านช่องทางเดียวกันได้ รวมทั้งจากการสำรวจ Thaistopcovid ในตลาดจำนวน 342 แห่ง ล่าสุดเมื่อวันที่ 22 เมษายน 2563 พบว่า มีการปฏิบัติตามมาตรการ Social Distancing ระหว่างผู้ขายของกับผู้บริโภคร้อยละ 88.99, พ่อค้า แม่ค้า พนักงานตลาด และผู้บริโภคได้ให้ความร่วมมือสวมหน้ากากอนามัยหรือหน้ากากผ้าร้อยละ 98.84,จัดให้มีจุดบริการล้างมือด้วยสบู่และน้ำสะอาดหรือเจลแอลกอฮอล์ ร้อยละ 96.81  และมีการทำความสะอาดแผง โต๊ะจำหน่ายอาหารด้วยน้ำยาทำความสะอาดและน้ำยาฆ่าเชื้อทุกวัน ร้อยละ 95.65
****************************************  27 เมษายน 2563

ที่มา : https://www.thaigov.go.th/news/contents/details/29862
