รัฐบาลไทย-ข่าวทำเนียบรัฐบาล-สำนักงานสลากฯ ยืนยันออกรางวัลในวันที่ 16 พฤษภาคม และ จำหน่ายสลากงวด 1 มิถุนายน 2563 ตามปกติ [กระทรวงการคลัง]

วันพุธที่ 29 เมษายน 2563
พิมพ์
สำนักงานสลากฯ ยืนยันออกรางวัลในวันที่ 16 พฤษภาคม และ จำหน่ายสลากงวด 1 มิถุนายน 2563 ตามปกติ [กระทรวงการคลัง]
สำนักงานสลากฯ ยืนยันตามมติเดิม ที่จะมีการออกสลากงวดวันที่ 1 เมษายน 2563 ในวันที่ 16 พฤษภาคม 2563 โดยจะยึดแนวทางในการป้องกันการแพร่ระบาดของโรคโควิด-19 ตามแนวทางกระทรวงสาธารณสุข ซึ่งจะมีการจำกัดจำนวนผู้ปฏิบัติหน้าที่ในพื้นที่ออกรางวัล
นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล กล่าวภายหลังการประชุมคณะกรรมการสลากกินแบ่งรัฐบาลว่า สำนักงานสลากฯ ยืนยันตามมติเดิม ที่จะมีการออกสลากงวดวันที่ 1 เมษายน 2563 ในวันที่ 16 พฤษภาคม 2563 โดยจะยึดแนวทางในการป้องกันการแพร่ระบาดของโรคโควิด-19 ตามแนวทางกระทรวงสาธารณสุข ซึ่งจะมีการจำกัดจำนวนผู้ปฏิบัติหน้าที่ในพื้นที่ออกรางวัล มีการทำความสะอาดพื้นที่ อุปกรณ์ออกรางวัล และอุปกรณ์ออกรางวัล ด้วยน้ำยาทำความสะอาดและแอลกอฮอล์ฆ่าเชื้อ รวมถึงการจัดสถานที่เว้นระยะห่างทางสังคม (Social Distancing) เจ้าหน้าที่ทุกคนรวมถึงกรรมการออกรางวัลจะต้องสวมหน้ากากอนามัย และใช้เจลแอลกอฮอส์ทำความสะอาดมือ  และจะให้ดำเนินการจำหน่ายสลากกินแบ่งรัฐบาล ตามปกติ ตั้งแต่งวดวันที่ 1 มิถุนายน เป็นต้นไป  และเปิดระบบการซื้อ-จองล่วงหน้าสลากฯ ตามปกติ
สำหรับการซื้อขายสลากในช่วงการแพร่ระบาดของโรคโควิด-19 นั้น โฆษกคณะกรรมการสลากฯ  แนะนำและขอความร่วมมือผู้ซื้อและผู้ขาย ร่วมกันป้องกันการแพร่ระบาดของโรคโดยขอความร่วมมือผู้ขายสลากสวมหน้ากากอนามัยตลอดเวลา และหมั่นทำความสะอาดมือด้วยเจลแอลกอฮอล์ รวมถึงการรักษาระยะห่างระหว่างผู้ขายกับผู้ซื้อ ในส่วนของผู้ซื้อก็ขอความร่วมมือให้รักษาระยะห่างในขณะทำการซื้อ และสวมหน้ากากอนามัยตลอดเวลา รวมทั้งหมั่นทำความสะอาดมือด้วยเจลแอลกอฮอล์ด้วยเช่นกัน และขอฝากไปยังผู้ขายสลากทุกท่านว่า ขณะนี้ สถานการณ์ทางเศรษฐกิจกำลังซื้อของประชาชน ยังคงไม่ปกติ จึงขอให้ผู้ที่ประสงค์จะรับสลากไปจำหน่าย ตระหนักถึงกำลังซื้อของประชาชนในพื้นที่ที่รับสลากไปจำหน่ายด้วย เพื่อป้องกันความเสี่ยงจากการขายไม่หมดซึ่งจะกลายเป็นภาระที่ต้องแบกรับไว้ โฆษกคณะกรรมการสลากฯ กล่าวในตอนท้าย

ที่มา : https://www.thaigov.go.th/news/contents/details/30008
