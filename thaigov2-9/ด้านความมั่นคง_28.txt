รัฐบาลไทย-ผช.รมว.แรงงาน นำทีมลงพื้นที่นครปฐม สร้างการรับรู้ป้องกันโควิดในกลุ่มแรงงานต่างด้าว

วันศุกร์ที่ 24 เมษายน 2563
พิมพ์
ผช.รมว.แรงงาน นำทีมลงพื้นที่นครปฐม สร้างการรับรู้ป้องกันโควิดในกลุ่มแรงงานต่างด้าว
กระทรวงแรงงาน ผนึกกำลังสภากาชาดไทย กรมอนามัย กระทรวงสาธารณสุข ลงพื้นที่นครปฐมสร้างความตระหนักรู้ให้แรงงานต่างด้าวรู้จักวิธีการป้องกันตนเองจากการแพร่ระบาดของไวรัสโควิด - 19 พร้อมพบปะผู้ว่าราชการจังหวัด นายกเหล่ากาชาดจังหวัดและหัวหน้าส่วนราชการ กำหนดมา
เมื่อวันที่ 24 เมษายน 2563 เวลา 10.00 น. ดร.ดวงฤทธิ์ เบ็ญจาธิกุล ชัยรุ่งเรือง ผู้ช่วยรัฐมนตรีประจำกระทรวงแรงงาน นางเธียรรัตน์ นะวะมะวัฒน์ รองปลัดกระทรวงแรงงาน พร้อมด้วย นายแพทย์พิชิต
ศิริวรรณ รองผู้อำนวยการสำนักงานบรรเทาทุกข์และประชานามัยพิทักษ์ สภากาชาดไทย พร้อมด้วยผู้บริหารระดับสูงกระทรวงแรงงาน ลงพื้นที่จังหวัดนครปฐม เพื่อตรวจเยี่ยมและพบปะแรงงานต่างด้าว ณ ชุมชนบ้านท่าตลาด ตลาดศรีสามพราน และชุมชนยายชา อ.สามพราน จ.นครปฐม จากนั้น ผู้ช่วยรัฐมนตรีประจำกระทรวงแรงงาน และคณะ ได้ประชุมร่วมกับ นายชาญนะ เอี่ยมแสง ผู้ว่าราชการจังหวัดนครปฐม นายกเหล่ากาชาดจังหวัดและหัวหน้าส่วนราชการ เพื่อรับฟังการดำเนินการป้องกันการแพร่ระบาดของเชื้อไวรัสโควิด-19 ในกลุ่มแรงงานต่างด้าวพื้นที่ จ.นครปฐม ณ ห้องประชุมเทศบาลเมืองสามพราน อ.สามพราน จ.นครปฐม โดยกล่าวว่า กระทรวงแรงงานมีมาตรการเร่งด่วนกรณีวิกฤติการณ์โรคโควิด – 19 เพื่อป้องกันและเยียวยาในกลุ่มแรงงานต่างด้าว ได้แก่ 1) การชะลอการอนุมัตินำเข้าแรงงานต่างด้าว ตั้งแต่วันที่ 23 มีนาคมเป็นต้นไป จนกว่าสถานการณ์
จะกลับเข้าสู่ภาวะปกติ 2) การผ่อนปรนให้แรงงานต่างด้าวสามารถอยู่ในราชอาณาจักรและทำงานได้ต่อไปจนถึง 30 พฤศจิกายน 2563 3) ป้องกันการแพร่ระบาดของไวรัสโควิด - 19 ในกลุ่มแรงงานต่างด้าว โดยร่วมมือกับสภากาชาดไทย กรมอนามัย กระทรวงสาธารณสุข ให้ความรู้ความเข้าใจเกี่ยวกับวิธีการป้องกันนำร่องในพื้นที่จังหวัดสมุทรสาครและขยายความร่วมมือไปยังจังหวัดต่างๆ 4) การประชาสัมพันธ์สร้างการรับรู้เกี่ยวกับโรคโควิด – 19 ในสถานประกอบการ  5) การให้บริการทางการแพทย์แก่ผู้ประกันตนที่ป่วยเป็นโรคโควิด - 19 6) การปรับเพิ่มสิทธิประโยชน์กรณีว่างงาน และ 7) ลดหย่อนอัตราเงินสมทบและขยายกำหนดเวลายื่นแบบอัตราเงินสมทบนายจ้างและผู้ประกันตน เป็นต้น
ดร.ดวงฤทธิ์ กล่าวว่า ปัจจุบันประเทศไทยมีคนต่างด้าวที่ได้รับอนุญาตทำงาน จำนวน 2,660,159 คน โดยแบ่งเป็นประเภทระดับฝีมือ จำนวน 168,176 คน ตลอดชีพ 241 คน ชนกลุ่มน้อย 44,800 คน และแรงงานประเภททั่วไป 2,446,942 คน ในพื้นที่จังหวัดนครปฐมมีแรงงานทั้งสิ้น 97,228 คน แบ่งเป็นระดับฝีมือ 2,206 คน ชนกลุ่มน้อย 6,782 คน และแรงงานประเภททั่วไป 88,240 คน สำหรับมาตรการในการป้องกันการแพร่ระบาดของเชื้อไวรัสโควิด – 19 ในกลุ่มแรงงานต่างด้าว สำนักงานจัดหางานจังหวัดนครปฐมได้ขอความร่วมมือนายจ้าง/สถานประกอบการและกำชับแรงงานต่างด้าวให้ปฏิบัติตามข้อกำหนด ได้แก่ ให้ผู้ประกอบการ ลูกจ้าง สวมหน้ากากอนามัยหรือหน้ากากผ้า ล้างมือด้วยสบู่ แอลกอฮอล์ เจล หรือน้ำยาฆ่าเชื้อโรค เว้นระยะนั่งหรือยืนห่างกันอย่างน้อย 1 เมตร เพื่อป้องกันการติดต่อสัมผัส หรือแพร่เชื้อโรคทางฝอยละอองน้ำลาย และให้ควบคุมจำนวนผู้ร่วมกิจกรรมมิให้แออัด หรือลดเวลาในการทำกิจกรรมให้สั้นลงเท่าที่จำเป็น โดยถือหลักการหลีกเลี่ยงการติดต่อสัมผัสระหว่างกัน เป็นต้น

ที่มา : https://www.thaigov.go.th/news/contents/details/29681
