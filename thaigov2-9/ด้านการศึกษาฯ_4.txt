รัฐบาลไทย-ข่าวทำเนียบรัฐบาล-สถาบันการบินพลเรือนทดสอบการทำงานของระบบเครื่องบิน Super King Air 200

วันพฤหัสบดีที่ 23 เมษายน 2563
สถาบันการบินพลเรือนทดสอบการทำงานของระบบเครื่องบิน Super King Air 200
สถาบันการบินพลเรือน (สบพ.) กระทรวงคมนาคม ทดสอบการทำงานของระบบเครื่องบิน Super King Air 200 เพื่อนำมาใช้เป็นสื่อการเรียนการสอนในหลักสูตรนายช่างภาคพื้นดินก่อนจะนำไปใช้ในการเรียนการสอนกับนักศึกษา
พลเรือตรี ปิยะ อาจมุงคุณ ผู้ว่าการ สบพ. ทดสอบเครื่องยนต์อากาศยาน (engine run up) Super King Air 200 โดยมี นายวิโรจน์ น้อยวิไล ผู้อำนวยการกองวิชาช่างอากาศยาน นายวรงค์ฤช ณัฐธำรงกุล หัวหน้าสำนักงานประกันคุณภาพการฝึกอบรมด้านการบิน (QA) ตลอดจนพนักงานกองวิชาช่างอากาศยาน ร่วมทดสอบเครื่องยนต์อากาศยาน (engine run up) และระบบอื่น ๆ โดยวัตถุประสงค์ในการทดสอบเครื่องยนต์อากาศยาน (engine run up ) และระบบอื่น ๆ เพื่อสร้างความชำนาญให้บุคลากร สบพ. ครูวิชาภาคพื้นกองวิชาช่างอากาศยาน ครูวิชาภาคพื้นกองวิชาวิศวกรรมการบิน รวมทั้งเพื่อตรวจสอบระบบอากาศยาน ก่อนจะนำไปใช้ในการเรียนการสอนกับนักศึกษาในภาคการศึกษาต่อไป
ทั้งนี้ เครื่องยนต์อากาศยาน (engine run up ) Super King Air 200 สบพ. ได้รับการมอบโอนอากาศยานและอะไหล่ จากบริษัท วิทยุการบินแห่งประเทศไทย จำกัด (บวท.) เพื่อนำมาใช้เป็นสื่อการเรียนการสอนในหลักสูตรนายช่างภาคพื้นดิน สาขาวิชาช่างเครื่องบิน วิชาเอกเครื่องยนต์แก๊สเทอร์ไบน์ (Aircraft Maintenance Engineer License Course - Aeroplanes Turbine) ซึ่งเป็นหลักสูตรที่กองวิชาช่างอากาศยาน สบพ. ปรับปรุงให้มีความสอดคล้องกับมาตรฐานขององค์การความปลอดภัยด้านการบินแห่งสหภาพยุโรป (EASA Part-66 and Part-147 Requirements)

ที่มา : https://www.thaigov.go.th/news/contents/details/29576
