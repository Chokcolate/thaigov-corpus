รัฐบาลไทย-ข่าวทำเนียบรัฐบาล-รมต.นร. นายเทวัญ ฯ คุมเข้มมาตรการจัดส่งอาหาร ทั้งด้านความปลอดภัยและอัตราค่าบริการ  แนะประชาชนชำระเงินระบบ Digital Payment ช่วยลดการแพร่ระบาดโควิด-19 ได้

วันพุธที่ 29 เมษายน 2563
พิมพ์
รมต.นร. นายเทวัญ ฯ คุมเข้มมาตรการจัดส่งอาหาร ทั้งด้านความปลอดภัยและอัตราค่าบริการ  แนะประชาชนชำระเงินระบบ Digital Payment ช่วยลดการแพร่ระบาดโควิด-19 ได้
รมต.นร. นายเทวัญ ฯ คุมเข้มมาตรการจัดส่งอาหาร ทั้งด้านความปลอดภัยและอัตราค่าบริการ  แนะประชาชนชำระเงินระบบ Digital Payment ช่วยลดการแพร่ระบาดโควิด-19 ได้
รมต.นร. นายเทวัญ ฯ คุมเข้มมาตรการจัดส่งอาหาร ทั้งด้านความปลอดภัยและอัตราค่าบริการ  แนะประชาชนชำระเงินระบบ Digital Payment ช่วยลดการแพร่ระบาดโควิด-19 ได้
วันนี้ (29 เมษายน 2563) นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี และ พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค ลงพื้นที่ร้านแมคโดนัลด์ สาขากาญจนาภิเษก-กัลปพฤกษ์ เขตบางแค กรุงเทพมหานคร และร้านคอหมูพระราม 5 อ.บางกรวย จ.นนทบุรี เพื่อตรวจสอบมาตรการความปลอดภัยของการให้บริการจำหน่ายอาหารและการจัดส่งอาหาร ซึ่งทั้ง 2 แห่งเป็นร้านอาหารแบบบริการส่ง (Delivery) ที่ได้รับความนิยม โดยเฉพาะในช่วงสถานการณ์การแพร่ระบาดเชื้อไวรัสโควิด-19 ที่ส่งผลให้ประชาชนนิยมสั่งอาหารแบบ Delivery มากกว่าออกไปหาซื้ออาหารเอง
การลงพื้นที่ครั้งนี้ เป็นหนึ่งในมาตรการเชิงรุกของ สคบ. ในการคุ้มครองผู้บริโภคให้ได้รับความปลอดภัยจากการใช้บริการจัดส่งอาหารและพัสดุ โดยในช่วงที่มีการแพร่ระบาดของไวรัสโคโรนา 2019  ทั้งสองร้านมีมาตรการชัดเจน ในส่วนของร้านแมคโดนัลด์ได้มีมาตรการความปลอดภัยให้แก่ลูกค้า ตั้งแต่การคัดกรองพนักงานและผู้ที่เกี่ยวข้องก่อนเข้าปฏิบัติงานในร้าน โดยอุณหภูมิร่างกายต้องไม่เกิน 37.5 °C ในกรณีที่พบพนักงานมีอาการไข้ ไอ เจ็บคอ  หายใจไม่สะดวก ให้พนักงานหยุดงานเพื่อไปพบแพทย์ทันที เพื่อรักษาจนกว่าจะหายเป็นปกติ ส่วนพนักงานที่ปฏิบัติงานต้องมีการสวมหน้ากากอนามัยและถุงมือในขณะปฏิบัติงาน และล้างมือทุกๆ 30 นาที หรือทุกครั้งหลังจากสัมผัสกับสิ่งสกปรก นอกจากนี้ ยังมีการกำหนดจุดให้ลูกค้าเว้นระยะสำหรับเข้าคิวสั่งอาหารและรับอาหาร มีจุดบริการเจลแอลกอฮอล์ และอ่างล้างมือพร้อมสบู่เหลวให้บริการแก่ลูกค้า จุดทำความสะอาดถาดใส่อาหาร จาน ช้อน ส้อม มีด ด้วยน้ำยาฆ่าเชื้อโรค จุดทำความสะอาดเครื่องสั่งอาหารอัตโนมัติด้วยน้ำยาฆ่าเชื้อโรคทุกๆ 30 นาที อีกทั้งจัดให้มีการใช้ถาดรับชำระเงินสดจากลูกค้าแทนการรับจากมือโดยตรง และส่งเสริมให้ลูกค้าชำระค่าอาหารผ่านทางดิจิตอล เปย์เมนท์ (Digital Payment)
จากนั้น รัฐมนตรีประจำสำนักนายกรัฐมนตรีและคณะ เดินทางไปยัง ร้านคอหมูพระราม 5 อ.บางกรวย จ.นนทบุรี ซึ่งเป็นร้านอาหารที่ประชาชนนิยมสั่งอาหารแบบบริการส่ง (Delivery) เป็นร้านอาหารที่บริหารงานโดยนายนกุล กวินรัตน์ (เชฟยีสต์) ซึ่งเป็นหนึ่งในผู้ประกอบการที่ทำข้าวกล่องแจกให้แก่บุคลากรทางการแพทย์และพยาบาล วันละ 100 กล่อง ซึ่งทางร้านมีมาตรการความปลอดภัยแก่ลูกค้า โดยผู้ปรุงอาหารมีการสวมถุงมือและหน้ากากอนามัย มีการแจกบัตรคิวให้ลูกค้า โดยต้องเข้าแถวเว้นระยะห่าง มีจุดบริการแอลกอฮอร์ล้างมือที่จุดรับอาหารและจุดชำระเงิน รวมถึงมีการส่งเสริมระบบชำระเงินค่าอาหารผ่านทางดิจิทัล เปย์เมนท์ (Digital Payment)
รัฐมนตรีประจำสำนักนายกรัฐมนตรี เปิดเผยว่า จากสถานการณ์การแพร่ระบาดของเชื้อไวรัสโคโรนา 2019 ประกอบกับมาตรการ Work form home ของรัฐบาล ส่งผลให้ประชาชนส่วนมากไม่ค่อยออกไปซื้อหาอาหาร การให้บริการจัดส่งอาหารและพัสดุจึงได้รับความนิยมเป็นอย่างมากในปัจจุบัน และเมื่อวันที่ 20 มีนาคม พ.ศ.2563 สคบ. และผู้ให้บริการจัดส่งอาหารและพัสดุ จำนวน 17 ราย ได้จัดทำปฏิญญาความร่วมมือในการกำหนดมาตรการความปลอดภัยในการให้บริการจัดส่งอาหารและพัสดุ ทั้งในด้านการบังคับใช้กฎหมาย ด้านมาตรการความปลอดภัยในการให้บริการจัดส่งอาหารและพัสดุ การคัดกรองผู้ให้บริการ การจัดทำฐานข้อมูลการบริการเพื่อตรวจสอบย้อนหลัง มาตรการที่พึงปฏิบัติในการรับ-ส่งอาหารและพัสดุ มาตรการในการป้องกันการติดและแพร่กระจายเชื้อ และการแสดงราคาสินค้า รวมถึงอัตราค่าบริการ และเงื่อนไขการให้บริการให้ชัดเจนครบถ้วน ซึ่งจากการลงพื้นที่ตรวจสอบทั้งสองร้าน พบว่าเป็นไปตามมาตรฐานความปลอดภัย และมีการจัดระบบที่ยับยั้งการแพร่ระบาดของเชื้อโควิด-19 ได้

ที่มา : https://www.thaigov.go.th/news/contents/details/29965
