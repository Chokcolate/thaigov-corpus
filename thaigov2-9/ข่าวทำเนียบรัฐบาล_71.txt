รัฐบาลไทย-ข่าวทำเนียบรัฐบาล-โฆษก ศบค. ยืนยันไทยยังไม่มีมาตรการ รับนักท่องเที่ยวเข้าประเทศ พร้อมขอความร่วมมือจากประชาชนและผู้ประกอบการปฏิบัติตามกติกาที่กำหนด

วันพุธที่ 29 เมษายน 2563
พิมพ์
โฆษก ศบค. ยืนยันไทยยังไม่มีมาตรการ รับนักท่องเที่ยวเข้าประเทศ พร้อมขอความร่วมมือจากประชาชนและผู้ประกอบการปฏิบัติตามกติกาที่กำหนด
โฆษก ศบค. ยืนยันไทยยังไม่มีมาตรการ รับนักท่องเที่ยวเข้าประเทศ พร้อมขอความร่วมมือจากประชาชนและผู้ประกอบการปฏิบัติตามกติกาที่กำหนด
วันนี้ (29 เม.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีการขยายเวลางดจำหน่ายเครื่องดื่มแอลกอฮอล์ ซึ่งอาจเกิดช่องว่างให้มีการจำหน่ายเครื่องดื่มแอลกอฮอล์ในวันที่ 1 – 2 พ.ค. 63 ได้นั้นว่า จึงขอความร่วมมือให้รอฟังรายละเอียดภายในสัปดาห์นี้  เนื่องจากการประกาศงดจำหน่ายเครื่องดื่มแอลกอฮอล์ขึ้นอยู่กับแต่ละจังหวัด สืบเนื่องจากช่วงสงกรานต์ที่ผ่านมามีจำนวนผู้เสียชีวิต ผู้บาดเจ็บและมั่วสุม ลดลง ทั้งนี้ ปลัดกระทรวงมหาดไทยได้มีหนังสือถึงผู้ว่าราชการจังหวัด ให้รอการสั่งการเชิงนโยบายจาก ศบค. เพื่อให้มีความเป็นเอกภาพพร้อมกันทั่วประเทศ และกฎหมายเพื่อรองรับการปฏิบัติงานของเจ้าหน้าที่
โฆษก ศบค. ยังชื่นชมจำนวนผู้ติดเชื้อในประเทศลดลงเกิดจากการทำงานของภาครัฐร่วมกับภาคเอกชนและภาคประชาชน อย่างไรก็ตาม หลายประเทศผ่อนปรนมาตรการแล้วเกิดการแพร่ระบาดของเชื้อไวรัสระลอก 2 ระลอก 3 ตามมา ดังนั้น การผ่อนปรนมาตรการจึงจำเป็นต้องดำเนินไปอย่างระมัดระวัง ซึ่ง นายกรัฐมนตรีในฐานะผู้อำนวยการ ศบค. มอบหมายให้คณะที่ปรึกษาพิจารณาถึงผลกระทบที่จะตามมาอย่างรอบคอบ เน้นสุขภาพเป็นสำคัญ จึงจะตามด้วยมาตรการเยียวยาทางเศรษฐกิจ โดยจะชี้แจงประชาชนถึงรายละเอียดก่อนวันที่ 1 พ.ค. 63 ขอให้รอการรายงานจาก ศบค. ที่เดียวเท่านั้น
สำหรับการเปิดให้บริการร้านอาหารตามสั่งนั้น โฆษก ศบค. ย้ำให้ผู้ประกอบการมีมาตรการพื้นฐาน คือ กินอาหารร้อน ใช้ช้อนส่วนตัว ล้างมือ สวมใส่หน้ากากอนามัย รวมถึงการเว้นระยะห่างในสถานประกอบการด้วย สมาคมผู้ประกอบการที่ดำเนินธุรกิจลักษณะคล้ายกันได้มีการจัดเตรียมมาตรการในระยะแรกแล้ว จึงขอความร่วมมือให้ช่วยประชาสัมพันธ์เพื่อที่จะปรับพฤติกรรมแบบ New Normal โดยเฉพาะผู้ใช้บริการจำเป็นต้องปรับพฤติกรรมให้เข้ากับผู้ให้บริการด้วยเช่นกัน ทั้งนี้ ควรจะมีการทดลองก่อนเพื่อให้ทั้งผู้ประกอบการและผู้ใช้บริการทำตามกติกา เช่น จีนที่ทดลองเปิดโรงเรียนอนุบาล เป็นต้น โฆษก ศบค. ยังกล่าวว่า ช่วงระยะเวลาการผ่อนปรนมาตรการนั้นมีความสำคัญ ทุกคนต้องเตรียมพร้อมสำหรับวิถีชีวิตแบบใหม่ เพื่อไม่ให้เกิดการแพร่กระจายของเชื้อไวรัสโควิด-19 อีก
โฆษก ศบค. ยังชี้แจงการตรวจวัดอุณหภูมิของร่างกายบริเวณหน้าผากว่า เป็นส่วนที่มีอุณหภูมิใกล้เคียงกับความเป็นจริงมากกว่าบริเวณข้อมือ เพราะเป็นกึ่งกลางร่างกาย อุณหภูมิจะคงที่ที่สุด หากเปลี่ยนไปวัดข้อมือ อาจพบว่ามีอุณหภูมิที่ต่ำกว่าความเป็นจริง ทำให้การตรวจพบผู้ที่มีอาการไข้ได้น้อย เพิ่มความเสี่ยงในการแพร่กระจายของเชื้อได้
โฆษก ศบค. กล่าวขอความร่วมมือจากประชาชน งดหรือชะลอการเดินทางข้ามจังหวัด ในช่วงวันหยุดเดือนพฤษภาคม เว้นแต่มีเหตุจำเป็น โดยมาตรการให้ชะลอหรืองดการเดินทางข้ามจังหวัดเป็นเรื่องที่มีความสำคัญมาก ทำให้มีความเสี่ยงที่จะได้รับหรือแพร่กระจายเชื้อ ทั้งนี้ การอยู่บ้าน หยุดเชื้อ เพื่อชาติ ยังคงมีความจำเป็นที่จะต้องปฏิบัติกันอย่างต่อเนื่อง
โฆษก ศบค. ชี้แจงข่าวนักท่องเที่ยวชาวจีนจะขอเข้ามาท่องเที่ยวในประเทศไทยนั้นว่า เป็นไปได้ยากมาก เพราะสำนักงานการบินพลเรือนแห่งประเทศไทยขยายคำสั่งการประกาศขยายเวลาห้ามอากาศยานบินเข้าสู่ประเทศไทยชั่วคราว มั่นใจได้ว่านักท่องเที่ยวจากต่างประเทศจะยังไม่สามารถเดินทางเข้ามาท่องเที่ยวในประเทศไทยได้
ในตอนท้าย โฆษก ศบค. ยืนยันมาตรการต่างๆ ที่จะเกิดขึ้น ต้องผ่านการคิดอย่างถี่ถ้วนและต้องได้รับความร่วมมือจากประชาชนและผู้ประกอบการทำความเข้าใจเกี่ยวกับมาตรการดังกล่าว ทั้งนี้ เพื่อให้คงตัวเลขหลักเดียวจนกว่าการระบาดของโรคโควิด-19 จะลดน้อยลง ไทยรู้สู้โควิด ต้องพยายามปฏิบัติ เพื่อเข้าสู่ชีวิตวิถีใหม่ไปด้วยกัน
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29992
