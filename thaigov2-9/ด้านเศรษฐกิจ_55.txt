รัฐบาลไทย-ข่าวทำเนียบรัฐบาล-กรมทางหลวงชนบทกระตุ้นเศรษฐกิจการค้าชายแดนแม่สอด สร้างถนนสาย ง2, ง3, ค1 และ ค2 ผังเมืองรวมเมืองแม่สอด จังหวัดตาก

วันพฤหัสบดีที่ 23 เมษายน 2563
กรมทางหลวงชนบทกระตุ้นเศรษฐกิจการค้าชายแดนแม่สอด สร้างถนนสาย ง2, ง3, ค1 และ ค2 ผังเมืองรวมเมืองแม่สอด จังหวัดตาก
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสาย ง2, ง3, ค1 และ ค2 ผังเมืองรวมเมืองแม่สอด จังหวัดตาก กระตุ้นเศรษฐกิจการค้าชายแดน รองรับการเจริญเติบโตของเมืองในอนาคต ส่งเสริมการคมนาคม ในอำเภอแม่สอดและอำเภอใกล้เคียงสัญจรได้สะดวกยิ่งขึ้น
และช่วยลดปริมาณจราจรติดขัดในเขตเมืองตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม
นายปฐม เฉลยวาเรศ อธิบดีกรมทางหลวงชนบท กล่าวว่า อำเภอแม่สอด จังหวัดตาก เป็นพื้นที่เขตเศรษฐกิจพิเศษ และเป็นจุดศูนย์กลางที่มีการส่งออกด้านการค้าระหว่างประเทศไทยกับพม่า จึงจำเป็นต้องดำเนินการพัฒนาโครงการพื้นฐานทางถนน เพื่อรองรับการท่องเที่ยว กระตุ้นเศรษฐกิจการค้าชายแดน และการขยายตัวของเมือง โดยกำหนดแนวทางการพัฒนาพื้นที่ให้เป็นเมืองน่าอยู่ มีความสวยงาม สนองตอบต่อยุทธศาสตร์การพัฒนาจังหวัด นอกจากนี้เพื่อเป็นการแก้ปัญหาการจราจรติดขัดในเขตเมืองแม่สอด เชื่อมโยงโครงข่ายทางให้มีความสมบูรณ์ต่อเนื่องจากถนนสาย ก และ ข (ถนนพัฒนานครแม่สอด) ที่ก่อสร้างแล้วเสร็จเมื่อปี 2553 และต่อเนื่องจากถนนสาย จ และ ฉ (ถนนเฉลิมเทพ) ที่ก่อสร้างแล้วเสร็จปี 2558 ทช. จึงได้ดำเนินการก่อสร้างถนนสาย ง2, ง3, ค1 และ ค2 ผังเมืองรวมเมืองแม่สอด จังหวัดตาก เพื่อให้สอดรับกับยุทธศาสตร์การพัฒนาจังหวัด โดยก่อสร้างถนนเป็นผิวจราจรแบบคอนกรีตเสริมเหล็ก และแบบแอสฟัลต์ติกคอนกรีต เขตทางทั่วไป ความกว้าง 22 - 40 เมตร มีระบบระบายน้ำ ไฟฟ้าแสงสว่าง สัญญาณไฟจราจร และสิ่งอำนวยความปลอดภัยผู้ใช้ทาง ความยาวตามพื้นที่ก่อสร้างของโครงการรวมทั้งสิ้น 13.589 กิโลเมตร ประกอบด้วย
- สาย ง2 กิโลเมตรที่ 0+000 - 1+180 ระยะทาง 1.180 กิโลเมตร จุดเริ่มต้นใกล้กับองค์การบริหารส่วนตำบลท่าสายลวด แนวก่อสร้างไปทางทิศตะวันออก สิ้นสุดโครงการที่ถนนสาย ตก.3050
- สาย ง3 กิโลเมตรที่ 0+000 - 9+781 ระยะทาง 9.781 กิโลเมตร จุดเริ่มต้นโครงการอยู่ที่กิโลเมตรที่ 2+302 ของทางหลวง 1090 แนวก่อสร้างไปทางทิศตะวันตก สิ้นสุดโครงการที่ถนนสาย ก.8 (ถนนองค์การบริหารส่วนจังหวัดตาก)
- สาย ค1 กิโลเมตรที่ 0+000 - 0+824 ระยะทาง 0.824 กิโลเมตร จุดเริ่มต้นอยู่บริเวณถนนพัฒนานครแม่สอด (ถนนทางหลวงชนบทสาย ตก.3050) แนวถนนก่อสร้างไปทางทิศใต้ของแยกโรบินสัน ผ่านพื้นที่ครัวเรือนและเกษตรกรรม สิ้นสุดโครงการที่ถนนสาย ง3 บริเวณกิโลเมตรที่ 1+621
- สาย ค2 กิโลเมตรที่ 0+000 - 1+804 ระยะทาง 1.804 กิโลเมตร จุดเริ่มต้นอยู่บริเวณสามแยกภัทรวิทย์ (ทล.12) แนวถนนก่อสร้างไปทางทิศใต้ สิ้นสุดโครงการที่ถนนสาย ง3 บริเวณกิโลเมตรที่ 7+152
ปัจจุบันโครงการดังกล่าวมีความก้าวหน้าไปแล้วร้อยละ 76.939 ขณะนี้อยู่ระหว่างการก่อสร้างงานชั้นพื้นทาง (หินคลุก) งานผิวจราจรคอนกรีตเสริมเหล็ก งานผิวจราจรแอสฟัลติกคอนกรีต งานเบ็ดเตล็ด และงานติดตั้งไฟฟ้าส่องสว่าง คาดว่าจะก่อสร้างแล้วเสร็จประมาณปลายปี 2563 โดยใช้งบประมาณในการก่อสร้างรวม 450 ล้านบาท

ที่มา : https://www.thaigov.go.th/news/contents/details/29616
