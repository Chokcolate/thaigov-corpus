รัฐบาลไทย-ข่าวทำเนียบรัฐบาล-รมว.พม. รับมอบของบริจาคจากภาคเอกชน-ประชาชน ส่งต่อให้กลุ่มเป้าหมายเดือดร้อนจากโรคโควิด-19 ทั่วประเทศ

วันพุธที่ 29 เมษายน 2563
รมว.พม. รับมอบของบริจาคจากภาคเอกชน-ประชาชน ส่งต่อให้กลุ่มเป้าหมายเดือดร้อนจากโรคโควิด-19 ทั่วประเทศ
รมว.พม. รับมอบของบริจาคจากภาคเอกชน-ประชาชน ส่งต่อให้กลุ่มเป้าหมายเดือดร้อนจากโรคโควิด-19 ทั่วประเทศ
วันนี้ (29 เม.ย. 63) เวลา 11.00 น. ที่ กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับมอบของบริจาคจากภาคเอกชนและประชาชน เพื่อส่งมอบให้กับกลุ่มเป้าหมายและประชาชนที่ได้รับผลกระทบจากการแพร่ระบาดของโรคติดเชื้อไวรัสโคโรน่า 2019 (โควิด-19) ได้แก่ 1. บริษัท ซิงเกอร์ประเทศไทย จำกัด (มหาชน) บริจาคหน้ากากผ้า จำนวน 21,000 ชิ้น และชุด Isolation Gown จำนวน 10, 000 ชุด 2. บริษัท ดัชมิลล์ จำกัด บริจาคนมกล่อง UHT จำนวน 100 ลัง และนมสดกระป๋องดัชมิลซ์ จำนวน 100 ลัง และ 3. คุณจุลภควัฒน์ ศรีสุวรรณ คุณวิชญ์ภาส สนั้นพานิชกุล และคุณรัชพล สุวรรณโชติ ร่วมบริจาคหน้ากากอนามัย จำนวน 1,000 ชิ้น และเจลแอลกอฮอล์ ขนาด 50ml จำนวน 300 ขวด
นายจุติ กล่าวว่า ในนามของรัฐบาล ตนขอขอบคุณผู้มีน้ำใจทุกท่าน ที่ส่งมอบสิ่งของมาบริจาคให้กระทรวง พม. ซึ่งกระทรวง พม. ได้ลงพื้นที่สำรวจไปที่ชุมชนถึงความขาดแคลนด้านต่างๆ  โดยพัฒนาสังคมและความมั่นคงของมนุษย์ (พมจ.) ทุกจังหวัดทั้วประเทศและอาสาสมัครพัฒนาสังคมและความมั่นคงของมนุษย์ (อพม.) ทำหน้าที่ชี้เป้าเฝ้าระวัง ดังนั้น ความเดือดร้อนของประชาชน เราจะมีข้อมูลส่วนหนึ่ง ซึ่งอีกส่วนหนึ่งมาจากศูนย์ช่วยเหลือสังคม สายด่วน พม. โทร. 1300 ที่ประชาชนโทรมาแจ้งและขอความช่วยเหลือตลอดเวลา ซึ่งเรามีระบบการจัดการ 24 ชั่วโมง เมื่อมีผู้บริจาคสิ่งของผ่านกระทรวง พม. แล้ว เราจะนำสิ่งของบริจาคเหล่านี้ส่งไปถึงกลุ่มเป้าหมายที่ลำบากที่สุดในสังคม  ทั้งนี้ กระทรวง พม. มีภารกิจสำคัญในการสร้างความมั่นคงของมนุษย์ เพราะเมื่อมนุษย์มีความมั่นคง สังคมก็จะมีความเข้มแข็ง ซึ่งขณะนี้ ทั่วโลกเกิดความขาดแคลน รวมทั้ง ประเทศไทย แต่คนไทยไม่เคยขาดแคลนน้ำใจให้ซึ่งกันและกัน ทำให้ประเทศไทยสามารถฟื้นตัวได้อย่างรวดเร็ว ทั้งนี้ สิ่งของบริจาคทุกอย่างเกิดจากน้ำใจของประชาชนที่มาช่วยเหลือและบรรเทาความเดือดร้อนผู้ด้อยโอกาสในสังคม

ที่มา : https://www.thaigov.go.th/news/contents/details/29996
