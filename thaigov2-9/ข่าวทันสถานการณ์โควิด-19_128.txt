รัฐบาลไทย-ข่าวทำเนียบรัฐบาล-สธ.รับมอบเครื่องช่วยหายใจจากภาคเอกชนและประชาชน [กระทรวงสาธารณสุข]

วันจันทร์ที่ 20 เมษายน 2563
พิมพ์
สธ.รับมอบเครื่องช่วยหายใจจากภาคเอกชนและประชาชน [กระทรวงสาธารณสุข]
รองนายกรัฐมนตรีและรัฐมนตรีว่าการกระทรวงสาธารณสุข รับมอบเครื่องช่วยหายใจ 4 เครื่อง สำหรับโรงพยาบาลใช้ในการดูแลรักษาผู้ป่วยโรคโควิด-19 จากบริษัทเอกชนและประชาชน
วันนี้ (20 เมษายน 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และคณะผู้บริหาร รับมอบเครื่องช่วยหายใจจาก ดร.เทอดศักดิ์ บุญทศ กรรมการบริษัท นครหลวง แคปปิตอล จำกัด (มหาชน) และคุณมณีรัตน์ นีลไชยศักดิ์ บริจาคให้โรงพยาบาลจำนวน 4 เครื่อง มูลค่าเครื่องละกว่า 8 แสนบาท
นายอนุทินกล่าวว่า กระทรวงสาธารณสุข ขอขอบคุณผู้มีจิตศรัทธาที่คิดถึงประชาชน นำเครื่องช่วยหายใจมาบริจาคให้โรงพยาบาลที่มีความจำเป็น เป็นเครื่องมือที่ใช้ในการดูแลรักษา ช่วยชีวิตผู้ป่วยโรคโควิด-19 ซึ่งประเทศไทยโชคดีที่สามารถรองรับ ควบคุมสถานการณ์ไม่ให้มีการแพร่ระบาดในวงกว้าง จากระบบสาธารณสุขที่เข้มแข็ง ความร่วมมือของประชาชน และบุคลากรทางการแพทย์และสาธารณสุข ที่มีความรู้ ความเชี่ยวชาญ ทุ่มเททำงานอย่างเต็มที่ เครื่องมือ อุปกรณ์ทางการแพทย์ต่าง ๆ ที่ประชาชน ภาคเอกชนนำมามอบให้ จะช่วยเสริมระบบสาธารณสุขของเราให้แข็งแกร่ง มั่นคงยิ่งขึ้น
และในช่วงบ่าย รองนายกรัฐมนตรีและรัฐมนตรีว่าการกระทรวงสาธารณสุข ได้รับมอบสเปรย์แอลกอฮอล์ ขนาด 150 กรัม จำนวน 10,000 กระป๋อง มูลค่า 1 ล้านบาทจากสภาอุตสาหกรรมจังหวัดชลบุรี และสมาคมผู้ผลิตผลิตภัณฑ์สเปรย์ไทย
********************************
20 เมษายน 2563

ที่มา : https://www.thaigov.go.th/news/contents/details/29413
