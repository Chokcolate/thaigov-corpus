รัฐบาลไทย-ข่าวทำเนียบรัฐบาล-นายกรัฐมนตรีเผย ครม. ไม่เลื่อนวันหยุดราชการประจำเดือนพฤษภาคม 2563

วันอังคารที่ 28 เมษายน 2563
พิมพ์
นายกรัฐมนตรีเผย ครม. ไม่เลื่อนวันหยุดราชการประจำเดือนพฤษภาคม 2563
นายกรัฐมนตรีเผย ครม. ไม่เลื่อนวันหยุดราชการประจำเดือนพฤษภาคม 2563
วันนี้ (28 เม.ย. 63) เวลา 13.00 น. ณ โถงบัญชาการ ตึกบัญชาการ 1 ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงผลการประชุมคณะรัฐมนตรีเกี่ยวกับการแก้ไขปัญหาสถานการณ์การแพร่ระบาดของเชื้อไวรัสโควิด-19 โดยไม่เลื่อนวันหยุดราชการประจำเดือนพฤษภาคม 2563 ดังนี้
นายกรัฐมนตรีรายงานถึงผลการประชุมคณะรัฐมนตรีว่าจะไม่มีการเลื่อนวันหยุดราชการประจำเดือนพฤษภาคม 2563 ให้เป็นวันหยุดของรัฐวิสาหกิจหรือวันหยุดแรงงาน ตามปกติ แต่ขอให้เพิ่มความเข้มงวดของมาตรการ Social Distancing เพื่อลดการแพร่ระบาดของเชื้อไวรัสโควิด-19 นอกจากนี้ ให้มีการขยายระยะเวลางดเดินทางเข้า – ออก ทั้งทางบก ทางเรือ และทางอากาศ ของประเทศไทยเป็นการชั่วคราว จนถึงวันที่ 31 พ.ค. 63 เนื่องจากสายการบินในหลายประเทศก็หยุดให้บริการ เหลือเพียงการขนส่งสินค้า และการนำคนไทยกลับจากต่างประเทศ รวมถึง ยังคงมาตรการเคอร์ฟิวในช่วงเวลาเดิม คือ 22.00 น. - 04.00 น. รวมถึงมาตรการงดหรือชะลอการเดินทางข้ามจังหวัด เพื่อลดการแพร่ระบาด  อย่างไรก็ตาม ประชาชนยังคงต้องระมัดระวังการทำกิจกรรมในพื้นที่ที่มีความแออัด เช่น กิจกรรมทางศาสนา เพื่อสุขภาพของตนเองและครอบครัว
นายกรัฐมนตรี ยังย้ำว่า จะผ่อนปรนมาตรการ แบ่งออกเป็นระยะ แบบค่อยเป็นค่อยไป โดยพิจารณาจากความเสี่ยงของกิจกรรมจากน้อยไปมาก มีมาตรการคู่มือในการตรวจสอบประเมินผล ตามมาตรการสาธารณสุขในพื้นที่เหล่านั้น  นอกจากนี้ สถานประกอบการยังเตรียมมาตรการของตนเพิ่มเติม เพื่อสร้างความมั่นใจให้แก่ประชาชนว่าสถานที่นั้นปลอดจากเชื้อไวรัสโควิด-19  เป็น COVID-19  Free  เช่น เจ้าหน้าที่พนักงานผ่านการตรวจหาโรคก่อนเปิดให้บริการ ในระดับท้องถิ่นให้ขึ้นอยู่กับกระทรวงมหาดไทย โดยระมัดระวังไม่ให้มีการแพร่ระบาดของเชื้อไวรัสโควิด-19 เพิ่มมากขึ้น
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29931
