รัฐบาลไทย-ข่าวทำเนียบรัฐบาล-​กกจ. ประกาศพักชำระหนี้ลูกหนี้เงินกู้ยืมกองทุนเพื่อรับงานไปทำที่บ้าน  ลดดอกเบี้ย 0% ต่อปี  3 เดือน

วันพฤหัสบดีที่ 30 เมษายน 2563
พิมพ์
​กกจ. ประกาศพักชำระหนี้ลูกหนี้เงินกู้ยืมกองทุนเพื่อรับงานไปทำที่บ้าน  ลดดอกเบี้ย 0% ต่อปี  3 เดือน
เมื่อวันที่ 27 เมษายน 2563 นายสุชาติ พรชัยวิเศษกุล อธิบดีกรมการจัดหางาน เปิดเผยว่า การแพร่ระบาดของโรคโควิด-19 ได้ส่งผลกระทบโดยตรงต่อผู้รับงาน/กลุ่มผู้รับงานไปทำที่บ้าน ซึ่งเป็นกลุ่มแรงงานนอกระบบที่มีความสำคัญต่อระบบเศรษฐกิจ
ดังนั้น เพื่อเป็นการบรรเทาความเดือดร้อน  ในที่ประชุมคณะกรรมการบริหารกองทุนเพื่อผู้รับงานไปทำที่บ้าน ครั้งที่3/2563 ของกรมการจัดหางาน จึงได้เห็นชอบให้ปรับลดอัตราดอกเบี้ยกู้ยืมกองทุนฯ 0% ต่อปี เป็นระยะเวลา 3 เดือน สำหรับลูกหนี้ที่อยู่ระหว่างผ่อนชำระ แต่ยกเว้น ลูกหนี้ที่ถูกบอกเลิกสัญญา และลูกหนี้ดำเนินคดี
“ กรมการจัดหางานในฐานะหน่วยงานที่ให้ความสำคัญกับการส่งเสริมการมีงานทำให้กับแรงงานนอกระบบ  จะเร่งหามาตรการเพื่อช่วยเหลือ และบรรเทาความเดือดร้อนให้กับแรงงานในทุกกลุ่ม การปรับลดอัตราดอกเบี้ยในครั้งนี้ เป็นการให้ความช่วยเหลือกลุ่มแรงงานนอกระบบในการลดต้นทุนด้านอัตราดอกเบี้ย ซึ่งเป็นหนึ่งในปัจจัยสำคัญของต้นทุนการรับงานไปทำที่บ้าน เพื่อเสริมศักยภาพในการรับมือโรคโควิด-19  ซึ่งอัตราดอกเบี้ยอัตราใหม่ดังกล่าวจะมีผลตั้งแต่วันที่   1 พฤษภาคม 2563 เป็นต้นไป ”
สอบถามรายละเอียดเพิ่มเติมได้ที่สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1-10 และสายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/30025
