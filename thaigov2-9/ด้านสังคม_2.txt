รัฐบาลไทย-ข่าวทำเนียบรัฐบาล-รองนายกฯ หนุน ดีอีเอส จัดอาคารหอพัก CAT รองรับบุคลากรทางการแพทย์ราชวิทยาลัยจุฬาภรณ์ 145 ห้อง ลดความเสี่ยงติดเชื้อโควิด 19

วันอังคารที่ 14 เมษายน 2563
รองนายกฯ หนุน ดีอีเอส จัดอาคารหอพัก CAT รองรับบุคลากรทางการแพทย์ราชวิทยาลัยจุฬาภรณ์ 145 ห้อง ลดความเสี่ยงติดเชื้อโควิด 19
รองนายกฯ หนุน ดีอีเอส จัดอาคารหอพัก CAT รองรับบุคลากรทางการแพทย์ราชวิทยาลัยจุฬาภรณ์ 145 ห้อง ลดความเสี่ยงติดเชื้อโควิด 19
พล.อ.ประวิตร วงษ์สุวรรณ  รองนายกรัฐมนตรี และคณะ พร้อมด้วยนายพุทธิพงษ์ ปุณณกันต์  รัฐมนตรีว่าการกระทรวงดิจิทัลเพื่อเศรษฐกิจและสังคม นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เดินทางมาให้กำลังใจบุคลากรทางการแพทย์ของราชวิทยาลัยจุฬาภรณ์ ที่ได้เข้าพักในอาคารหอพัก ซึ่ง CAT ได้เอื้อเฟื้อสถานที่ และจัดเตรียมสิ่งอำนวยความสะดวกภายในห้องพัก ไว้เป็นอย่างดีจำนวน 145 ห้อง ขณะนี้เข้าพักแล้ว 25 ห้อง เพื่อสนับสนุนบุคลากรทางการแพทย์ราชวิทยาลัยจุฬาภรณ์ ให้ได้รับความสะดวกสบายในการพักผ่อน ช่วยลดความเสี่ยงต่อการติดเชื้อระหว่างกัน โดยไม่ต้องเสียเวลาเดินทางและค่าใช้จ่ายที่พัก ซึ่งจะทำให้เจ้าหน้าที่ทางการแพทย์สามารถปฏิบัติงานได้ อย่างเต็มที่ ณ อาคารหอพัก CAT สำนักงานใหญ่ ถนนแจ้งวัฒนะ โดยมีศาสตราจารย์ นายแพทย์นิธิ มหานนท์ ผู้อำนวยการโรงพยาบาลจุฬาภรณ์ และ พันเอก สรรพชัย หุวะนันทน์  กรรมการผู้จัดการใหญ่ บริษัท กสท โทรคมนาคม จำกัด (มหาชน) หรือ CAT พร้อมคณะผู้บริหารให้การต้อนรับ เมื่อวันที่ 14 เมษายน 2563 สำหรับอาคารหอพัก CAT ตั้งอยู่ใกล้กับราชวิทยาลัยจุฬาภรณ์ มีความสะดวกสบายด้วยห้องพักสะอาด ขนาดมาตรฐาน เครื่องปรับอากาศ  สิ่งอำนวยความสะดวกต่างๆ พร้อมระบบคีย์การ์ดและเจ้าหน้าที่รักษาความปลอดภัย 24 ชั่วโมง
พร้อมกันนี้ พล.อ.ประวิตร  ยังได้กล่าวแสดงความขอบคุณ และชื่นชมทั้ง 3 หน่วยงานได้แก่ ดีอีเอส ,CAT และ รพ.จุฬาภรณ์ ที่ได้ร่วมมือกันในภาวะที่ประเทศต้องเผชิญกับสถานการณ์แพร่ระบาดของเชื้อโรคโควิด-19 ซึ่งเป็นไปตามนโยบายรัฐบาล พล.อ.ประยุทธ์ จันทร์โอชา ที่ต้องการให้หน่วยงานต่างๆทุกภาคส่วน สนับสนุนการปฏิบัติหน้าที่ของบุคลากรทางการแพทย์ และเชื่อมั่นว่าจะมีหน่วยงานอื่นๆพร้อมที่จะให้ความร่วมมือสนับสนุน ช่วยเหลือบุคลากรทางการแพทย์ ที่กำลังทำหน้าที่ในเวลานี้
*****************

ที่มา : https://www.thaigov.go.th/news/contents/details/29062
