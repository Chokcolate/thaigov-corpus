รัฐบาลไทย-ข่าวทำเนียบรัฐบาล-รมช.มนัญญา ชี้ กรมวิชาการเกษตรส่งข้อมูลให้คณะกรรมการวัตถุอันตรายตามที่ได้รับมอบหมายแล้ว พร้อมเสนอการกำหนดมาตรฐาน ISO

วันพุธที่ 29 เมษายน 2563
รมช.มนัญญา ชี้ กรมวิชาการเกษตรส่งข้อมูลให้คณะกรรมการวัตถุอันตรายตามที่ได้รับมอบหมายแล้ว พร้อมเสนอการกำหนดมาตรฐาน ISO
รมช.มนัญญา ชี้ กรมวิชาการเกษตรส่งข้อมูลให้คณะกรรมการวัตถุอันตรายตามที่ได้รับมอบหมายแล้ว พร้อมเสนอการกำหนดมาตรฐาน ISO สำหรับโรงงานที่ผลิต นำเข้า จำหน่าย สารเคมีการเกษตร ขึ้นมาเป็นเรื่องวาระเพื่อพิจารณา
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังหารือร่วมกับคณะที่ปรึกษา อธิบดี และผู้บริหารหน่วยงานในสังกัด ณ กระทรวงเกษตรและสหกรณ์ ว่า จากกรณีที่มีสื่อรายงานว่ากรมวิชาการเกษตรไม่ได้ส่งข้อมูลตามที่คณะกรรมการวัตถุอันตรายมอบหมายนั้น ไม่เป็นความจริง เพราะได้เรียกอธิบดีกรมวิชาการเกษตรมาสอบถามแล้ว ทราบว่าได้จัดส่งข้อมูลเรียบร้อยแล้ว ประกอบด้วย มาตรการรองรับในการหาสารทดแทนวิธีการอื่นที่เหมาะสมสำหรับวัตถุอันตรายพาราควอดและคลอร์ไพรฟอด รวมถึงมาตรการในการลดผลกระทบที่จะเกิดขึ้นต่อภาคส่วนที่เกี่ยวข้อง รวมทั้งผลกระทบต่อสุขภาพประชาชน ตามมติที่ประชุมเมื่อวันที่ 24 พฤศจิกายน 2562 โดยส่งถึงอธิบดีกรมโรงงานอุตสาหกรรม เลขานุการคณะกรรมการวัตถุอันตรายเมื่อวันที่ 27 เมษายน 2563 ที่ผ่านมา
นอกจากนี้ ได้สั่งการให้กรมวิชาการเกษตรนำเสนอที่ประชุมคณะกรรมการวัตถุอันตรายเกี่ยวกับการพิจารณากำหนดมาตรฐาน ISO สำหรับโรงงานที่ผลิต นำเข้า จำหน่าย สารเคมีการเกษตร ขึ้นมาเป็นเรื่องวาระเพื่อพิจารณาในวันที่ 30 เมษายนนี้ เนื่องจากได้ส่งเรื่องไปตั้งแต่เดือนกุมภาพันธ์เพื่อกำหนดให้โรงงานผลิตและบรรจุต้องมีมาตรฐานสากลที่ทั่วโลกยอมรับ แต่เพิ่งทราบว่าเรื่องดังกล่าวถูกบรรจุเป็นวาระเพื่อทราบเท่านั้น ไม่ใช่วาระเพื่อพิจารณาเห็นชอบด้วย
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/29960
