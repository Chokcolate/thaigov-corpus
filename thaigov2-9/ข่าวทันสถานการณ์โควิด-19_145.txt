รัฐบาลไทย-ข่าวทำเนียบรัฐบาล-โฆษก ศบค. ย้ำสถานการณ์การแพร่ระบาดในไทย “เบาใจได้ แต่ไม่สามารถวางใจได้” ฝากคนไทยร่วมมือกันลดตัวเลขผู้ป่วยติดเชื้อต่ำ 10 ต่อเนื่อง 14 วัน

วันอังคารที่ 21 เมษายน 2563
พิมพ์
โฆษก ศบค. ย้ำสถานการณ์การแพร่ระบาดในไทย “เบาใจได้ แต่ไม่สามารถวางใจได้” ฝากคนไทยร่วมมือกันลดตัวเลขผู้ป่วยติดเชื้อต่ำ 10 ต่อเนื่อง 14 วัน
โฆษก ศบค. ย้ำสถานการณ์การแพร่ระบาดในไทย “เบาใจได้ แต่ไม่สามารถวางใจได้” ฝากคนไทยร่วมมือกันลดตัวเลขผู้ป่วยติดเชื้อต่ำ 10 ต่อเนื่อง 14 วัน
วันนี้ (21 เม.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนผ่านโซเซียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงคำถามสื่อมวลชนกรณีพบเห็นการจราจรในกรุงเทพมหานครที่มีกลับมาติดขัดตามปกติสะท้อนให้เห็นได้ว่าภาคเอกชนหลายแห่งได้มีการทำงานตามปกติแล้วนั้น ว่า การที่ตัวเลขผู้ติดเชื้อลดลงในวันนี้ เป็นผลมาจากการที่คนไทยร่วมมือกัน แม้จะ “เบาใจได้ แต่ไม่สามารถวางใจได้” จะเห็นจากสิงคโปร์ซึ่งมีผู้ติดเชื้อเริ่มแรกเพียง 4 คน แต่สามารถทำให้ตัวเลขผู้ติดเชื้อเพิ่มขึ้นได้ถึง 1,000 กว่าคน หากไม่มีการควบคุมโรคจะทำให้ตัวเลขผู้ติดเชื้อ 19 คน ในวันนี้ เพิ่มขึ้นได้อีกเป็นจำนวนนับไม่ถ้วน โฆษก ศบค. ยืนยันว่าประเทศไทยยังอยู่ใน พ.ร.ก.ฉุกเฉิน และอยากขอความร่วมมือจากทางภาคเอกชนให้คงมาตรการ Work from Home เพื่อลดการเดินทาง ซึ่งเป็นมาตรการที่รัฐบาลยังยืนยันให้เป็นในแนวทางนี้อยู่
โฆษก ศบค. ยังชี้แจงยืนยันกรณีผู้ที่กลับมาจากต่างประเทศและได้เข้าสู่กระบวนการ State Quarantine แล้วอยู่ 14 วัน ออกมาก็เหมือนคนปกติ ซึ่งโอกาสที่จะนำเชื้อเข้าสู่ชุมชนหรือครอบครัวนั้นน้อยมาก เพราะเมื่อบุคคลกลับเข้ามาประเทศได้ผ่านการตรวจเช็คมาแล้วตั้งแต่ก่อนขึ้นเครื่อง เมื่อกลับมาถึงประเทศไทยก็ต้องไปยังสถานกักกันที่รัฐจัดให้หรือ State Quarantine ระหว่าง 14 วัน หากไม่มีอาการก็กลับบ้านและใช้ชีวิตได้เหมือนคนปกติ นอกเสียจากว่าคนกลุ่มนี้ได้ไปมีพฤติกรรมเสี่ยงต่อการติดเชื้อ เช่นการไปตั้งวงสังสรรค์ หรือไปในสถานที่แออัดโดยไม่ใส่หน้ากากผ้า ก็จะสามารถทำให้คนรอบข้างเสี่ยงต่อการติดเชื้อได้ ดังนั้นในตอนนี้ทุกๆ คนในประเทศจะต้องมีการปรับพฤติกรรมใหม่ หรือที่เรียกว่า New Normal คือการ ใส่หน้ากากผ้า หน้ากากอนามัย ให้เป็นปกติ ซึ่งถ้าปฏิบัติกันเสมอแบบนี้ ทุกๆ คน จะทำให้โอกาสที่จะติดเชื้อลดน้อยลง ซึ่งขอให้ปฏิบัติกันครบร้อยละ 100 ยิ่งดี
โฆษก ศบค ยังชี้แจงกรณีกลุ่มคนในชุมชนแออัด ที่อาจจะเข้าถึงกระบวนการในการตรวจรักษาได้ยาก ซึ่ง ศบค. และกระทรวงสาธารณสุข ใช้มาตรการ Active Case Finding โดยการออกไปค้นหาผู้ป่วย โดยมีการทยอยลงพื้นที่ตรวจแล้วในบางพื้นที่ เช่น กรุงเทพมหานคร และภูเก็ต ทำให้ได้เจอเคสต่างๆ เพิ่มขึ้น และจะทำเพิ่มการตรวจให้มากขึ้นทั้งในกลุ่มผู้ที่เคยเป็นและกลุ่มเสี่ยง เพราะฉะนั้นขอให้มั่นใจการทำงานของ ศบค. ประชาชนสามารถแจ้งมาได้ที่เบอร์ 1422 กรมควบคุมโรค หรือ 1111 ศูนย์บริการข้อมูลภาครัฐ  หากทุกคนช่วยกันเป็นหูเป็นตา จะทำให้ประเทศไทยปลอดภัย และปลอดโรคได้พร้อมกัน
โฆษก ศบค. ยังชี้แจงถึงการป้องกันการติดเชื้อระลอกใหม่ จากการที่ไทยได้ประกาศ พ.ร.ก.ฉุกเฉิน ทำให้สามารถควบคุมสถานการณ์ได้เป็นอย่างดี ดังนั้น การจะมีมาตรการผ่อนปรนหรือยกเลิกนั้น จะต้องศึกษาจากมาตรการของประเทศต่างๆด้วย ซึ่งแต่ละประเทศก็มีมาตรการที่ต่างกันออกไป เช่นสหรัฐ ฯ เรียกร้องให้มีการผ่อนปรน อิหร่านให้มีการผ่อนปรนในระดับต่ำ เช่น แท็กซี่ต้องมีระบบการป้องกัน สเปน ขยายการปิดเมืองอีก 15 วันมีผลถึง 9 พฤษภาคม ซึ่งเป็นการเลื่อนปิดเมืองเป็นครั้งที่ 3   ใน  การหารือในที่ประชุม EOC ของไทยช่วงเช้า (1) คือ เน้นไทยมีมาตรการผ่อนปรน ไม่ใช่การยกเลิก( 2) การผ่อนปรนเป็นการป้องกันและควบคุมโรค ภายใต้ พ.ร.ก.ฉุกเฉินฯ มีเคอร์ฟิวร์ ซึ่งมีผลบังคับครอบคลุมกันทั้งประเทศ (3) มีจุดจัดการหรือจุปฏิบัติต่างๆ ภายใต้ความร่วมมือระหว่างประชาชนและผู้ว่าราชการจังหวัด ในพื้นที่ต่างๆ ซึ่งผ่านมานี้ได้ผลเป็นอย่างดี ทั้งนี้ ครม. จะมีการประกาศอีกครั้งว่า จะมีการผ่อนปรนมาตรการจะเกิดขึ้นที่จังหวัดไหนและเวลาใด ซึ่งขึ้นอยู่กับความร่วมมือของประชาชนในพื้นที่นั้นๆ  โดยศบค.ร่วมกับรัฐบาล จะมีการตัดสินโดยใช้ข้อมูล สถิติ ความเห็นจากนักวิชาการ และภาคธุรกิจ มาช่วยกันคิดหาทางออก
โฆษก ศบค.ได้กล่าวทิ้งท้ายว่า สุขภาพเป็นเรื่องสำคัญ ปากท้องก็เป็นเรื่องสำคัญ แต่ชีวิตต้องอยู่ได้ก่อน เศรษฐกิจและสังคมจึงจะตามมา ทั้งนี้ ขอฝากประชาชนให้ร่วมมือกันทำให้มีตัวเลขผู้ป่วยติดเชื้อต่ำ 10 อย่างน้อยต่อเนื่องไปอีก 14 วัน โดยยังคงสวมหน้ากากอนามัยก่อนออกจากบ้านให้เป็นชุดพฤติกรรมใหม่ หรือ  New Normal ซึ่งไทยอาจจะเป็นประเทศแรกๆ ของโลกที่มีการจัดการสถานการณ์การติดเชื้อในประเทศได้เป็นอย่างดี
**********************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29453
