รัฐบาลไทย-ข่าวทำเนียบรัฐบาล-ซินโครตรอน ส่งมอบเครื่องแสดงผลอักษรเบรลล์ “สหายลิขิต” ขยายโอกาสการเรียนรู้แด่ผู้พิการทางสายตา

วันพฤหัสบดีที่ 30 เมษายน 2563
ซินโครตรอน ส่งมอบเครื่องแสดงผลอักษรเบรลล์ “สหายลิขิต” ขยายโอกาสการเรียนรู้แด่ผู้พิการทางสายตา
ซินโครตรอน ส่งมอบเครื่องแสดงผลอักษรเบรลล์ “สหายลิขิต” ขยายโอกาสการเรียนรู้แด่ผู้พิการทางสายตา
สถาบันวิจัยแสงซินโครตรอน (องค์การมหาชน) ส่งมอบเครื่องแสดงผลอักษรเบรลล์  “สหายลิขิต” จำนวน 35 เครื่อง แก่มูลนิธิธรรมิกชนเพื่อคนตาบอดในประเทศไทย ในพระบรมราชูปถัมภ์ เมื่อวันที่ 30 มี.ค. 2563 ณ สำนักหอสมุดเบญญาลัย จ.นครราชสีมา โดยมีเจ้าหน้าที่สำนักหอสมุดเบญญาลัยเป็นตัวแทนในการรับมอบ และจะดำเนินการส่งมอบเครื่องแสดงผลอักษรเบรลล์ไปยังโรงเรียนการศึกษาคนตาบอดต่าง ๆ เพื่อให้ผู้พิการทางสายตาที่อยู่ภายใต้การดูแลของมูลนิธิฯ และที่ต้องเรียนร่วมกับผู้เรียนปกติ ได้ใช้งานเป็นอุปกรณ์อำนวยความสะดวกในการศึกษาต่อไป
มูลนิธิธรรมิกชนเพื่อคนตาบอดแห่งประเทศไทยจะเป็นพิจารณาผู้เรียนที่จะได้รับมอบเครื่องแสดงผลอักษรเบรลล์ “สหายลิขิต” ตามความเหมาะสม ทั้งนี้ผู้เรียนที่พิการทางสายตา และเจ้าหน้าที่ที่ดูแลผู้เรียน ยังขาดความเชี่ยวชาญในการใช้งานเครื่องแสดงผลอักษรเบรลล์ โดยทางสถาบันได้เตรียมแผนจัดการอบรมให้ความรู้แก่เจ้าหน้าที่ผู้ดูแลและผู้เรียนที่พิการทางสายตา อีกด้วย
“เครื่องแสดงผลอักษรเบรลล์” ถูกพัฒนาและออกแบบร่วมกับผู้ทรงคุณวุฒิที่มีความรู้และประสบการณ์ในการอ่านและพิมพ์อักษรเบรลล์ เพื่อให้ผลงานชิ้นนี้เป็นประโยชน์ต่อการศึกษาและตรงตามความต้องการของผู้พิการทางสายตามากที่สุด อีกทั้งยังเข้ารับการทดสอบมาตรฐานต่างๆที่เกี่ยวข้อง ได้แก่ มาตรฐานด้านความปลอดภัยของบริภัณฑ์สารสนเทศ (มอก.1561 - 2556) มาตรฐานด้านขีดจำกัดการรบกวนของสัญญาณวิทยุในบริภัณฑ์สารสนเทศ (มอก.1956 - 2553) และมาตรฐาน UL94 (มาตรฐานการติดไฟ) ซึ่งทั้ง 3 มาตรฐานนี้จะได้รับการทดสอบโดยสถาบันไฟฟ้าและอิเล็กทรอนิกส์
ข้อมูลข่าวโดย : สถาบันวิจัยแสงซินโครตรอน (องค์การมหาชน) (สซ.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/30063
