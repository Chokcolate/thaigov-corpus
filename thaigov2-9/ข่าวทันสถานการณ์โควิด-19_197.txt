รัฐบาลไทย-ข่าวทำเนียบรัฐบาล-กสอ. ร่วมสนับสนุน “บุคลากรทางการแพทย์” สู้ศึกไวรัสโควิด-19 ส่งมอบ “แจ็คเก็ต แมสก์” นวัตกรรมผ้าสะท้อนน้ำ ให้ รพ. 4,000 ชิ้น [กระทรวงอุตสาหกรรม]

วันพฤหัสบดีที่ 23 เมษายน 2563
กสอ. ร่วมสนับสนุน “บุคลากรทางการแพทย์” สู้ศึกไวรัสโควิด-19 ส่งมอบ “แจ็คเก็ต แมสก์” นวัตกรรมผ้าสะท้อนน้ำ ให้ รพ. 4,000 ชิ้น [กระทรวงอุตสาหกรรม]
กสอ. ร่วมสนับสนุน “บุคลากรทางการแพทย์” สู้ศึกไวรัสโควิด-19 ส่งมอบ “แจ็คเก็ต แมสก์” นวัตกรรมผ้าสะท้อนน้ำ ให้ รพ. 4,000 ชิ้น
กรุงเทพฯ 22 เมายน 2563 – นายณัฐพล รังสิพล อธิบดีกรมส่งเสริมอุตสาหกรรม พร้อมด้วย รองอธิบดีกรมส่งเสริมอุตสาหกรรม คณะผู้บริหารกรมส่งเสริมอุตสาหกรรม (กสอ.) ส่งมอบแจ็คเก็ต แมสก์ สำหรับคลุมหน้ากากอนามัยมาตรฐาน ให้กับ คณะแพทย์ พยาบาล และบุคลากรทางการแพทย์โรงพยาบาลรามาธิบดี จำนวน 2,000 ชิ้น โดยมี นายแพทย์ณรงค์ฤทธิ์ มัศยาอานนท์ ผู้อำนวยการศูนย์การแพทย์สิริกิติ์ เป็นผู้แทนรับมอบ ณ ห้องนิทรรศการ ชั้น 1 อาคารกรมส่งเสริมอุตสาหกรรม ถนนพระรามที่ 6 ราชเทวี
สำหรับการจัดทำ “แจ็คเก็ต แมสก์” (Jacket Mask) เป็น 1 ในกิจกรรมจิตอาสา กสอ. เพื่อส่งมอบหน้ากากอนามัยแก่บุคลากร สำหรับคลุมหน้ากากอนามัยมาตรฐาน ซึ่งหน้ากากดังกล่าวเป็นนวัตกรรม “ผ้าสะท้อนน้ำ” เพื่อป้องกันละอองฝอยที่เกิดจากการ ไอ จาม และยังปราศจากสารประกอบฟูลออโรคาร์บอนที่ไม่เป็นพิษต่อผู้สวมใส่และสิ่งแวดล้อม เพื่อมอบให้กับบุคลากรทางการแพทย์ จำนวน 4,000 ชิ้น มูลค่า 96,000 บาท ประกอบด้วย โรงพยาบาลรามาธิบดี จำนวน 3,000 ชิ้น และ โรงพยาบาลราชวิถี จำนวน 1,000 ชิ้น โดยได้ทยอยส่งมอบแล้วในเบื้องต้น เพื่อร่วมเป็นส่วนหนึ่งในการสนับสนุนและให้กำลังใจแก่บุคลากรทางการแพทย์ได้ปฏิบัติหน้าที่อย่างเต็มกำลัง และลดความเสี่ยงจากการติดเชื้อไวรัสโคโรน่า 2019 ซึ่งบุคลากรทางการแพทย์นับว่าเป็นนักรบแนวหน้าที่ต้องเผชิญกับการรักษาผู้ติดเชื้อไวรัสดังกล่าว ทั้งนี้ กสอ. ได้นำเงินสวัสดิการกรมส่งเสริมอุตสาหกรรม ซึ่งได้รับบริจาคสมทบทุนจากหน่วยงานเครือข่ายพันธมิตรกับ กสอ. เนื่องในโอกาสวันคล้ายวันสถาปนา กสอ. ครบรอบ 78 ปี เมื่อวันที่ 11 มีนาคม ที่ผ่านมา นำมาจัดทำแจ็คเก็ต แมสก์ สำหรับคลุมหน้ากากอนามัยมาตรฐานในครั้งนี้ ### PR.DIProm (กลุ่มประชาสัมพันธ์ สำนักงานเลขานุการกรม กรมส่งเสริมอุตสาหกรรม) รายงาน /ภาพข่าว

ที่มา : https://www.thaigov.go.th/news/contents/details/29573
