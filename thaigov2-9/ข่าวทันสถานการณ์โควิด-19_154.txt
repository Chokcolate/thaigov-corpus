รัฐบาลไทย-ข่าวทำเนียบรัฐบาล-InnoSpace ทุ่ม 50 ล้านบาท ตั้งกองทุน Bridge Fund ช่วย Startup ฝ่าวิกฤต COVID-19 [กระทรวงอุตสาหกรรม]

วันอังคารที่ 21 เมษายน 2563
พิมพ์
InnoSpace ทุ่ม 50 ล้านบาท ตั้งกองทุน Bridge Fund ช่วย Startup ฝ่าวิกฤต COVID-19 [กระทรวงอุตสาหกรรม]
InnoSpace ทุ่ม 50 ล้านบาท ตั้งกองทุน Bridge Fund ช่วย Startup ฝ่าวิกฤต COVID-19
InnoSpace (Thailand) ทุ่มเงินกว่า 50 ล้านบาท ตั้งกองทุน InnoSpace Bridge Fund เพื่อช่วยเหลือ Startup ที่ได้รับผลกระทบจากการแพร่ระบาดของไวรัส COVID-19 และให้ความสําคัญ Startup ที่มี Solution ที่จะช่วยแก้ไขปัญหาและสถานการณ์ในปัจจุบันได้
นายเทวินทร์ วงศ์วานิช ประธานกรรมการ บริษัท อินโนสเปซ (ประเทศไทย) จำกัด กล่าวว่า กองทุน InnoSpace Bridge Fund จัดตั้งขึ้นในช่วงภาวะวิกฤติ มีวงเงินตั้งต้น 50 ล้านบาท เพื่อช่วยสตาร์ตอัพที่ได้รับผลกระทบจากวิกฤติโควิด-19 มีเป้าหมายเข้าไปช่วยสตาร์ตอัพเรื่องกระแสเงินสด โดยให้ความสำคัญกับสตาร์ตอัพที่เข้ามาแก้สถานการณ์โควิด-19 ได้ หรือมีนวัตกรรมที่เข้าไปช่วยสังคมในช่วงนี้ ทั้งนี้ ได้ร่วมมือกับ คณะกรรมการตลาดหลักทรัพย์ (กลต.) ดำเนินการในรูปแบบแนวคิด “หุ้นกู้แปลงสภาพ” โดยสตาร์ตอัพที่ประสงค์จะระดมทุน สามารถออกหุ้นกู้แปลงสภาพเพื่อระดมทุนได้ ซึ่งจะมีลักษณะเหมือนการกู้เงิน และให้หุ้นกู้เป็นตัวแทน โดยมีกำหนดชำระคืนทั้งเงินต้นและดอกเบี้ย หรือแปลงเป็นทุน เป็นหุ้นในสตาร์ตอัพ โดย InnoSpace (Thailand) ได้ตั้งเป้าช่วยสตาร์ตอัพประมาณ 20 ราย รายละไม่เกิน 3 ล้านบาท (ในวงเงิน 50 ล้าน)
กระทรวงอุตสาหกรรม ในฐานะหน่วยงานหลักที่ผลักดัน InnoSpace (Thailand) พร้อมที่จะร่วมสร้างและพัฒนา Startup ของประเทศ เพื่อมุ่งสู่การเป็นศูนย์กลางของนวัตกรรมและ Startup ของอาเซียน และพร้อมที่จะเป็นหน่วยงานสนับสนุนการพัฒนาให้ InnoSpace (Thailand) เพื่อให้เป็นแพลทฟอร์มในการเสริมสร้าง และเติมเต็มระบบนิเวศการพัฒนา Startup ไทย ให้ครบถ้วนตลอดวงจรชีวิต และผลักดันให้ Startup ไทยเข้าสู่ตลาดโลกได้
สามารถติดตามรายละเอียดได้ที่
https://www.facebook.com/innospacethailand/

ที่มา : https://www.thaigov.go.th/news/contents/details/29474
