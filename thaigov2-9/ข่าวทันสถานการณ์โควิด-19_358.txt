รัฐบาลไทย-ข่าวทำเนียบรัฐบาล-กงสุลใหญ่ ณ เมือง​ฟูกูโอกะ พบและให้กำลังใจตัวแทนคนไทยและนักเรียนไทยผ่านวีดิโอคอลล์ [กระทรวงการต่างประเทศ]

วันพุธที่ 29 เมษายน 2563
กงสุลใหญ่ ณ เมือง​ฟูกูโอกะ พบและให้กำลังใจตัวแทนคนไทยและนักเรียนไทยผ่านวีดิโอคอลล์ [กระทรวงการต่างประเทศ]
กงสุลใหญ่ ณ เมือง​ฟูกูโอกะ พบและให้กำลังใจตัวแทนคนไทยและนักเรียนไทยผ่านวีดิโอคอลล์
สถานกงสุลใหญ่ ณ เมืองฟูกูโอกะ ได้จัดการประชุมผ่านระบบประชุมทางไกล (VDO Conference) หรือ วีดิโอคอลล์ กับผู้แทนชุมชนไทย และ ผู้แทนนักศึกษาไทยกลุ่มต่าง ๆ ในภูมิภาคคิวชู จูโกะกุ และโอกินาวะ ในช่วงวันที่ 21 – 24 เมษายน 2563 กับผู้แทนชุมชนไทยกลุ่มต่าง ๆ และเครือข่าย รวม 4 ครั้ง ได้แก่
(1) ผู้แทนนักศึกษาไทยในภูมิภาคจูโกะกุ
(2) อาจารย์และผู้แทนนักศึกษาไทยจากมหาวิทยาลัย Kyushu Institute of Technology จ.ฟูกูโอกะ
(3) คณะกรรมการสมาคมเพื่อนไทยในฟูกูโอกะ และ เครือข่ายสวัสดีซากะ
(4) ผู้แทนนักศึกษาไทยในภูมิภาคคิวชู และ โอกินาวะ
ประเด็นที่ได้พูดคุยและแลกเปลี่ยนความคิดเห็นกัน ได้แก่ ความเป็นอยู่ของนักศึกษาในช่วงที่ญี่ปุ่นประกาศสถานการณ์ฉุกเฉิน โดยหลายมหาวิทยาลัยได้ปรับการเรียนการสอนเป็นระบบออนไลน์ เกือบทั้งหมด ยกเว้นการทำวิจัยในห้องแล็บเป็นครั้งคราว นักศึกษาส่วนใหญ่มีกำลังใจที่ดี สามารถปรับวิถีชีวิตประจำวันให้เข้ากับสถานการณ์ที่เกิดขึ้นได้ดี
ในการนี้ กงสุลใหญ่ฯ ได้ให้กำลังใจ และขอให้นักศึกษาปรับแนวทางการศึกษาและพิจารณาทางเลือกที่เหมาะสมกับสถานการณ์ที่เปลี่ยนไป รวมทั้งหากจำเป็นอาจต้องเปลี่ยนแนวทางการศึกษาเดิมที่วางไว้ด้วย
สำหรับกลุ่มสมาคมเพื่อนไทยในฟูกูโอกะ และ เครือข่ายสวัสดีซากะ เป็นองค์กรไม่แสวงหาผลกำไร และร่วมกันเป็นเครือข่ายสนับสนุนกิจกรรมต่าง ๆ ของสถานกงสุลใหญ่ฯ อย่างเข้มแข็ง ก่อนหน้านี้ สถานกงสุลใหญ่ฯ ได้มอบเงินสนับสนุนจากงบประมาณที่ได้รับจัดสรรจากกระทรางการต่างประเทศ จำนวนแห่งละ 180,000 เยน เพื่อสนับสนุนการดำเนินกิจกรรมส่งเสริมการรวมกลุ่มที่เข้มแข็งของคนไทย และการส่งเสริมความสัมพันธ์กับชาวญี่ปุ่น
กงสุลใหญ่ฯ ได้ชื่นชมบทบาทของทั้งสององค์กร รวมทั้งขอให้ร่วมกันจัดกิจกรรมเพื่อส่งเสริมความสัมพันธ์ไทย – ญี่ปุ่น สร้างเครือข่ายความสัมพันธ์ให้เข้มแข็งต่อไป และช่วยกันประชาสัมพันธ์ข้อมูลต่าง ๆ ที่เกี่ยวข้อง รวมทั้งให้คำแนะนำแก่คนไทยที่เป็นภาษาไทยและภาษาญี่ปุ่น รวมทั้งมีกิจกรรมจิตอาสาต่าง ๆ อาทิ การสอนทำหน้ากากผ้า และการเป็นล่ามภาษาญี่ปุ่นเพื่ออำนวยความสะดวกให้กับคนไทยที่ไม่สามารถสื่อสารภาษาญี่ปุ่นได้
สถานกงสุลใหญ่ฯ ได้ใช้โอกาสนี้แจ้งข้อมูลเกี่ยวกับมาตรการของฝ่ายไทยและฝ่ายญี่ปุ่นในการป้องกันการแพร่ระบาดของเชื้อไวรัส COVID-19 อาทิเช่น การช่วยเหลือคนไทยและการให้บริการด้านกงสุลที่ปรับเปลี่ยนเวลาทำการ รวมทั้งขอให้ทุกคนปฏิบัติตามมาตรการป้องกันตนเอง และ มาตรการเว้นระยะห่างทางสังคมของทางการญี่ปุ่นอย่างเคร่งครัด
และได้แจ้งว่า สถานกงสุลใหญ่ฯ ได้จัดทำแบบสอบถามความต้องการหน้ากากอนามัยและหน้ากากผ้า และหลังจากรวบรวบข้อมูลแล้ว จะรีบแจกจ่ายให้แก่พี่น้องคนไทยในเขตอาณาทุกท่านในโอกาสแรก
ทั้งนี้ กงสุลใหญ่ฯ ให้กำลังใจแก่นักศึกษาและคนไทยให้ร่วมกันผ่านวิกฤติในครั้งนี้ไปด้วยกัน และย้ำว่า สำหรับคนไทยที่ต้องการความช่วยเหลือด้านต่าง ๆ หรือ ต้องการขอรับคำแนะนำใด ๆ นั้น สามารถติดต่อสถานกงสุลใหญ่ฯ ได้ในหลายช่องทาง
ทั้งโทรศัพท์สายด่วนกงสุล(Hotline กงสุล) โทร 090-2585-3027 และ 090-9572-1515 ได้ตลอด 24 ชั่วโมง การฝากข้อความทางเฟสบุ๊ค : สถานกงสุลใหญ่ ณ เมืองฟูกูโอกะ หรือ อีเมล consular.fuk@mfa.mail.go.th หรือไลน์กลุ่มคนไทยในคิวชูและจูโกะกุ
จึงขอประชาสัมพันธ์มาเพื่อทราบโดยทั่วกัน

ที่มา : https://www.thaigov.go.th/news/contents/details/29985
