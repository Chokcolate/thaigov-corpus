รัฐบาลไทย-ข่าวทำเนียบรัฐบาล-รมว.พม. กำชับ พมจ. เร่งแก้ปัญหาใน 24 ชั่วโมง ยิ่งเร็ว ทุกข์ของประชาชนยิ่งหมดไปโดยเร็วเช่นกัน

วันพฤหัสบดีที่ 16 เมษายน 2563
รมว.พม. กำชับ พมจ. เร่งแก้ปัญหาใน 24 ชั่วโมง ยิ่งเร็ว ทุกข์ของประชาชนยิ่งหมดไปโดยเร็วเช่นกัน
รมว.พม. กำชับ พมจ. เร่งแก้ปัญหาใน 24 ชั่วโมง ยิ่งเร็ว ทุกข์ของประชาชนยิ่งหมดไปโดยเร็วเช่นกัน
เมื่อวันที่ 15 เม.ย. 63 เวลา 15.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคง ของมนุษย์ (รมว.พม.) ประชุมทางไกลผ่านระบบ Video Conference ร่วมกับพัฒนาสังคมและความมั่นคงของมนุษย์จังหวัด (พมจ.) ในพื้นที่จังหวัดภาคเหนือและภาคตะวันออกเฉียงเหนือ เพื่อติดตามการช่วยเหลือกลุ่มเป้าหมายที่ได้รับผลกระทบจาก การแพร่ระบาดของโรคติดเชื้อไวรัสโคโรน่า 2019 (โควิด-19) โดยมีคณะผู้บริหารเข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายจุติ กล่าวว่า จากสถานการณ์การแพร่ระบาดของโรคติดต่อเชื้อไวรัสโคโรนา 2019 (COVID-19) ในขณะนี้ ส่งผลกระทบให้เกิดปัญหาทั้งเศรษฐกิจและสังคมต่อประชาชนในวงกว้าง ตนจึงมีความห่วงใยประชาชนทุกกลุ่มเป้าหมายของกระทรวง พม. โดยเฉพาะเด็ก เยาวชน ผู้สูงอายุ คนพิการ และผู้ด้อยโอกาส วันนี้ จึงได้ประชุมทางไกลร่วมกับ พมจ. ในพื้นที่จังหวัดภาคเหนือและภาคตะวันออกเฉียงเหนือ โดยรับฟังรายงานการช่วยเหลือและปัญหาอุปสรรคต่างๆ ในแต่ละพื้นที่ โดยตน ได้สั่งการให้ พมจ. ทุกจังหวัด ลงพื้นที่สำรวจกลุ่มเป้าหมายที่ได้รับผลกระทบอย่างเร่งด่วน เพื่อช่วยเหลือและบรรเทา ความเดือดร้อนในเบื้องต้นโดยเร็วที่สุด อาทิ ปัญหาของศูนย์เด็กเล็กที่ถูกปิดและมีผลกระทบต่อเด็กเล็กอย่างไรบ้าง ขาดแคลนนมผงสำหรับเด็กเล็กมากน้อยเพียงใด โดยจะให้กรมกิจการเด็กและเยาวชน (ดย.) เร่งหาแนวทางช่วยเหลือ ส่วนปัญหาของ คนไร้ที่พึ่งและคนตกงานที่ไม่มีที่พัก หาอาชีพไม่ได้ และขาดแคลนเครื่องอุปโภคบริโภค โดย พมจ. จะต้องลงพื้นที่ช่วยเหลือ อย่างเร่งด่วน หากเป็นอาหารสำเร็จรูปให้ร่วมมือกับภาคเอกชนในการจัดหาอาหารเพื่อส่งให้กลุ่มเป้าหมาย ในขณะที่ตนจะหารือกับการเคหะแห่งชาติ (กคช.) ให้เร่งสำรวจว่ามีห้องพักที่ว่างเพิ่มอีกหรือไม่ เพื่อรองรับคนตกงานที่ไม่มีที่พัก เพราะไม่มีเงินจ่าย ค่าเช่า หรือระหว่างรอที่พักใหม่
นายจุติ กล่าวเพิ่มเติมว่า ทั้งนี้ ขอให้ พมจ. แต่งตั้งอาสาสมัครพัฒนาสังคมและความมั่นคงของมนุษย์ (อพม.) ในแต่ละจังหวัดเป็นทีมงานแก้ไขปัญหาเร่งด่วน เพราะต้องใช้เครือข่ายในการช่วยเหลือประชาชน เนื่องจากกระทรวง พม. มีข้าราชการและเจ้าหน้าที่ไม่เพียงพอ และขอให้ใช้เทคโนโลยีเพื่อสื่อสารกับอาสาสมัครและเครือข่ายในจังหวัด ทั้งนี้ พมจ. ต้องบันทึกว่า การดำเนินงานในช่วงสถานการณ์การแพร่ระบาดของโรค มีปัญหาอะไรบ้าง จัดการแก้ไขปัญหาอย่างไร และใครเป็นผู้รับผิดชอบ นอกจากนี้ ขอให้มีเจ้าหน้าที่ช่วยติดตามข่าวการขอความช่วยเหลือจากประชาชนในโซเชียลมีเดีย แล้วแจ้งมาที่ส่วนกลางของกระทรวง พม. และเร่งลงพื้นที่ช่วยเหลือให้แล้วเสร็จภายใน 24 ชั่วโมง เพื่อไม่ให้เกิดความล่าช้า หากแก้ไขได้เร็ว ทุกข์ของประชาชนก็จะหมดไปโดยเร็วเช่นกัน อีกทั้งต้องช่วยเหลือให้ถูกต้องตามกฎระเบียบและปรับให้เข้ากับสถานการณ์วิกฤติในช่วงนี้ด้วย

ที่มา : https://www.thaigov.go.th/news/contents/details/29167
