รัฐบาลไทย-ข่าวทำเนียบรัฐบาล-“อนุทิน” ย้ำอยู่ห่างเป็น“วัคซีน”สยบโควิด-19ตอนนี้

วันอาทิตย์ที่ 19 เมษายน 2563
“อนุทิน” ย้ำอยู่ห่างเป็น“วัคซีน”สยบโควิด-19ตอนนี้
รองนายกรัฐมนตรีและรัฐมนตรีว่าการกระทรวงสาธารณสุข ให้กำลังใจ อสม.และเจ้าหน้าที่ รพ.สต.คลองหลวง พร้อมมอบอุปกรณ์การแพทย์ แพทย์-พยาบาล รพ.ปทุมธานี สู้ภัยโควิด-19 ย้ำมาตรการเว้นระยะห่าง ยังเป็นวัคซีนทางสังคมป้องกันโรคระบาด ก่อนนักวิจัยคิดค้นวัคซีนได้
วันนี้ (19 เมษายน 2563) ที่โรงพยาบาลส่งเสริมสุขภาพตำบลคลองสามพื้นที่หมู่ 5อ.คลองหลวง จังหวัดปทุมธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ให้กำลังใจการทำงานของอาสาสมัครสาธารณสุขประจำหมู่บ้าน (อสม.) พร้อมมอบอุปกรณ์ป้องกันการติดเชื้อสนับสนุนการทำงาน และให้สัมภาษณ์ว่าอสม.ทุกคนทำหน้าที่เหมือนเป็นเจ้าหน้าที่สาธารณสุขคนหนึ่ง เป็นส่วนสำคัญของระบบสาธารณสุขไทยที่ทั่วโลกเห็นแล้วว่าทำให้การควบคุมโรคโควิด-19 ของประเทศไทยมีประสิทธิภาพ ต้องขอบคุณฟันเฟืองในระบบสาธารณสุขทุกส่วน ทั้งอสม. เจ้าหน้าที่รพ.สต. แพทย์ พยาบาล บุคลากรสาธารณสุขที่เหนื่อยทุกคน ร่วมแรงร่วมใจทำงาน ทำให้สถานการณ์ตัวเลขผู้ป่วยรายใหม่ลดลง
นายอนุทินกล่าวต่อว่า ขณะนี้นักวิทยาศาสตร์กำลังร่วมกันคิดค้นวิจัยวัคซีนป้องกันโรค เมื่อสำเร็จก็จะเป็นโรคที่ป้องกันได้ ขณะที่ยังไม่มีวัคซีนเรายังต้องคงมาตรการเว้นระยะห่าง ต้องใส่หน้ากากผ้าหรือหน้ากากอนามัย ใช้ช้อนรับประทานอาหารส่วนตัวล้างมือบ่อย ๆ มาตรการทางสังคมเหล่านี้เป็นวัคซีนช่วยป้องกันโรคให้เราในตอนนี้ได้
“ขอให้พี่น้องประชาชนอดทนร่วมกันอีกนิด รัฐบาลไม่ได้นิ่งเฉยกับมาตรการที่จำกัดเสรีภาพของพี่น้องประชาชน แต่มีความจำเป็นต้องควบคุมเพื่อไม่ให้โรคแพร่กระจาย ขอให้ปฏิบัติตนตามมาตรการต่าง ๆอาจจะต้องปรับตัว ปรับแผนการใช้ชีวิต อยู่ร่วมกันระมัดระวังขณะที่ยังไม่มีวัคซีน ในที่สุดก็จะผ่อนคลายกลับสู่ปกติได้ และใช้ชีวิตร่วมกันอย่างปลอดภัย” นายอนุทินกล่าว
นอกจากนี้ ได้เดินทางไปให้กำลังใจและมอบอุปกรณ์ชุดป้องกัน หน้ากากอนามัย และเจลแอลกอฮอล์ให้กับบุคลากรทางการแพทย์โรงพยาบาลปทุมธานี จ.ปทุมธานี พร้อมตรวจเยี่ยมคลินิกโรคทางเดินหายใจรองรับผู้ป่วยโรคโควิด-19 และหารือกับผู้บริหารองค์การบริหารส่วนจังหวัดปทุมธานี กำหนดมาตรการการควบคุมโรคร่วมกัน
*****************************19 เมษายน 2563

ที่มา : https://www.thaigov.go.th/news/contents/details/29350
