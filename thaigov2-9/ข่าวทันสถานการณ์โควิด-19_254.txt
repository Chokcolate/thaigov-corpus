รัฐบาลไทย-ข่าวทำเนียบรัฐบาล-สธ.มอบกรมธรรม์ฯ แก่ทีมนักรบเสื้อขาว และ อสม. ตอบแทนความเสียสละแก่บุคลากรผู้อุทิศตนต่อสู้กับโรคโควิด-19 [กระทรวงสาธารณสุข]

วันศุกร์ที่ 24 เมษายน 2563
พิมพ์
สธ.มอบกรมธรรม์ฯ แก่ทีมนักรบเสื้อขาว และ อสม. ตอบแทนความเสียสละแก่บุคลากรผู้อุทิศตนต่อสู้กับโรคโควิด-19 [กระทรวงสาธารณสุข]
สธ.มอบกรมธรรม์ฯ แก่ทีมนักรบเสื้อขาว และ อสม. ตอบแทนความเสียสละแก่บุคลากรผู้อุทิศตนต่อสู้กับโรคโควิด-19
กระทรวงสาธารณสุข และภาคเอกชน มอบกรมธรรม์ประกันชีวิต ให้แก่บุคลากรทางการแพทย์และสาธารณสุข จำนวน 400,000 คน และกองทุนสนับสนุนเยียวยาฯ แก่ อสม. จำนวนกว่า 1,040,000 คน เพื่อเป็นหลักประกันความมั่นคง และเสริมสร้างขวัญกำลังใจแก่เหล่านักรบเสื้อขาว และพี่น้อง อสม. ตอบแทนความทุ่มเท เสียสละ แรงกาย และแรงใจในการต่อสู่กับโรคโควิด-19
เช้าวันนี้ (24 เมษายน 2563) ณ ตึกสันติไมตรี ทำเนียบรัฐบาล นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นำคณะผู้แทนภาครัฐ เอกชน และภาคประชาชน อาสาสมัครสาธารณสุขประจำหมู่บ้าน (อสม.) เข้าร่วมพิธีมอบกรมธรรม์ประกันชีวิตให้กับบุคลากรทางการแพทย์และสาธารณสุข และกองทุนสนับสนุนและเยียยวยาฯ ให้แก่ อสม. โดยมีฯพณฯ นายกรัฐมนตรี พลเอกประยุทธ์ จันทร์โอชา เป็นประธาน
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า จากสถานการณ์การระบาดของโรคติดเชื้อไวรัสโคโรนา 2019 หรือโรคโควิด-19 (COVID-19) ในประเทศไทยตั้งแต่ช่วงปลายปี 2562 ที่ผ่านมา ส่งผลกระทบต่อสังคม เศรษฐกิจ รวมถึงการดำเนินชีวิตของประชาชนในทุกภาคส่วนต่างเป็นไปด้วยความยากลำบาก แต่ด้วยการนำทัพในการแก้ไขปัญหาของ ฯพณฯ นายกรัฐมนตรี พลเอกประยุทธ์ จันทร์โอชา และการร่วมมืออย่างเข้มแข็งของกลุ่มประชารัฐ อันประกอบด้วยหน่วยงานภาครัฐ เอกชน และประชาชน ส่งผลให้ประเทศไทยสามารถรับมือกับสถานการณ์การระบาดของโรคโควิด-19 จนผลงานเป็นที่ประจักษ์ในระดับนานาชาติ ซึ่งผลลัพธ์ที่เกิดจากความทุ่มเทและเสียสละของบุคลากรทางการแพทย์และสาธารณสุข และ อสม. ในครั้งนี้ สร้างความปลาบปลื้ม ประทับใจต่อประชาชนคนไทยทั้งประเทศ ดังนั้น เพื่อสร้างขวัญกำลังใจ และตอบแทนคุณงามความดีผู้ที่เป็นกำลังหลักในการรับมือกับการระบาดของโรคโควิด-19 อย่างต่อเนื่องและเข้มแข็ง กระทรวงสาธารณสุข โดยกรมสนับสนุนบริการสุขภาพ และบริษัท บีทีเอส กรุ๊ป โฮลดิ้งส์ จำกัด (มหาชน) จึงได้จัดพิธีมอบกรมธรรม์ประกันชีวิตให้กับบุคลากรทางการแพทย์และสาธารณสุข และ อาสาสมัครสาธารณสุขประจำหมู่บ้าน (อสม.) ในวันนี้ขึ้น เพื่อมอบกรมธรรม์ประกันชีวิต ให้แก่ แพทย์ พยาบาล และบุคลากรสาธารณสุขทั้งระบบ เป็นจำนวนกว่า 400,000 คน รวมทั้งสนับสนุนในส่วนของกองทุนสนับสนุนเยียวยาฯ ให้แก่ อสม. กว่า 1,040,000 คน โดยได้รับเกียรติจากนายกรัฐมนตรี เป็นผู้มอบกรมธรรม์ประกันชีวิต และกองทุนสนับสนุนเยียวยาฯ ให้เหล่านักรบเสื้อขาว และพี่น้อง อสม.
“ความสำเร็จในการป้องกันและควบคุมโรคโควิด-19 ของประเทศไทยในวันนี้ เกิดขึ้นได้ด้วยการบูรณาการความร่วมมือของทุกภาคส่วน ซึ่งต่างตระหนักถึงความสำคัญและร่วมแก้ไขปัญหากันอย่างเข้มแข็ง ผมขอเป็นกำลังใจให้กับผู้ปฏิบัติงานทุกท่าน โดยเฉพาะทีมนักรบเสื้อขาว และ อสม.ที่ร่วมเสียสละ ทุ่มเท แรงกาย และแรงใจ เพื่อเป็นพลังในการต่อสู่กับโรคโควิด-19 มาตั้งแต่ช่วงเริ่มต้นของการระบาด ขอขอบคุณครับ” นายอนุทินกล่าว
********************
24 เมษายน 2563

ที่มา : https://www.thaigov.go.th/news/contents/details/29720
