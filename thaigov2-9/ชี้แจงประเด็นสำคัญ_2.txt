รัฐบาลไทย-ข่าวทำเนียบรัฐบาล-สำนักงานปลัดกระทรวงสาธารณสุข แจงครม.ดึงงบบัตรทอง 2,400 ล้านบาทคืน ใช้เป็นเงินเดือนและค่าตอบแทน ข้าราชการ แพทย์ พยาบาล เภสัชกร นักวิชาการสาธารณสุข ที่บรรจุใหม่

วันศุกร์ที่ 24 เมษายน 2563
พิมพ์
สำนักงานปลัดกระทรวงสาธารณสุข แจงครม.ดึงงบบัตรทอง 2,400 ล้านบาทคืน ใช้เป็นเงินเดือนและค่าตอบแทน ข้าราชการ แพทย์ พยาบาล เภสัชกร นักวิชาการสาธารณสุข ที่บรรจุใหม่
กระทรวงสาธารณสุข เผยการนำงบบัตรทอง ใช้เป็นเงินเดือนและค่าตอบแทน สำหรับจ่ายข้าราชการบรรจุใหม่ แพทย์ พยาบาล เภสัชกร นักวิชาการสาธารณสุขและอื่นๆจำนวน 45,684 ตำแหน่ง และรัฐบาลได้เตรียมงบไว้ กว่า 45,000 ล้านบาท เพื่อต่อสู้กับโควิด 19
23 เมษายน 2563 ที่สำนักงานปลัดกระทรวงสาธารณสุข จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า ตาม พ.ร.บ. หลักประกันสุขภาพแห่งชาติ มาตรา 46 (2) ครอบคลุมถึงค่าใช้จ่ายของหน่วยบริการในส่วนเงินเดือนและค่าตอบแทนบุคลากร รัฐบาลได้นำงบค่าใช้จ่ายรายหัวส่วนนี้ มาใช้เป็นเงินเดือนค่าตอบแทนของข้าราชการบรรจุใหม่ 45,684 ตำแหน่ง เพื่อรับมือสถานการณ์โรคโควิด 19 นั้น ช่วยสร้างขวัญกำลังใจให้บุคลากรสาธารณสุขที่ร่วมต่อสู้กับโรคโควิด 19 ในครั้งนี้
นายแพทย์สุขุม กล่าวว่า รัฐบาลได้สนับสนุนกระทรวงสาธารณสุข และ สปสช. โดยได้จัดสรรงบกลางปี 2563 ครั้งที่ 1 จำนวน 1,233 ล้านบาท และรอบ 2 จำนวน 5,488 ล้านบาท ในจำนวนนี้เป็นของ สปสช. 3,260 ล้านบาท นอกจากนี้ ยังสนับสนุนงบกลางเพื่อจัดหาหน้ากากอนามัย หน้ากาก N95 และชุดป้องกันส่วนบุคคล (PPE) จำนวน 1,551 ล้านบาท เพื่อใช้ในสถานการณ์โควิด 19 และรัฐบาลยังได้เตรียมไว้สนับสนุนอีกกว่า 45,000 ล้านบาท ขอยืนยันว่าการดำเนินการครั้งนี้ ทำให้บุคลากรกระทรวงสาธารณสุขมีขวัญกำลังใจมากขึ้น ยังสามารถลดภาระเงินบำรุงของหน่วยบริการอีกด้วย และมีการจัดนวัตกรรมในการดูแลรักษาผู้ป่วยเช่น การส่งยาให้ผู้ป่วยที่บ้านผ่าน อสม. การขยายบริการปฐมภูมิ เพื่อประชาชนจะได้ประโยชน์จากการได้รับบริการจากโรงพยาบาลมากขึ้น
นอกจากนี้ ที่ผ่านมารัฐบาลให้การสนับสนุนงบประมาณเพิ่มเติม ในการจัดบริการประชาชนให้กับกระทรวงสาธารณสุข และ สปสช. อย่างต่อเนื่องในทุกๆ ปี

ที่มา : https://www.thaigov.go.th/news/contents/details/29666
