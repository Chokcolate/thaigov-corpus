รัฐบาลไทย-ข่าวทำเนียบรัฐบาล-สถานเอกอัครราชทูต ณ กรุงโคเปนเฮเกน ได้พูดคุยกับนักศึกษาไทยในเดนมาร์กผ่านระบบทางไกล เพื่อสอบถามทุกข์สุข และให้กำลังใจในช่วงวิกฤต COVID-19 [กระทรวงการต่างประเทศ]

วันพฤหัสบดีที่ 30 เมษายน 2563
พิมพ์
สถานเอกอัครราชทูต ณ กรุงโคเปนเฮเกน ได้พูดคุยกับนักศึกษาไทยในเดนมาร์กผ่านระบบทางไกล เพื่อสอบถามทุกข์สุข และให้กำลังใจในช่วงวิกฤต COVID-19 [กระทรวงการต่างประเทศ]
สถานเอกอัครราชทูต ณ กรุงโคเปนเฮเกน ได้พูดคุยกับนักศึกษาไทยในเดนมาร์กผ่านระบบทางไกล เพื่อสอบถามทุกข์สุข และให้กำลังใจในช่วงวิกฤต COVID-19
เมื่อวันที่ 27 เมษายน 2563 เวลา 14.00 น. นายวิชิต ชิตวิมาน เอกอัครราชทูต ณ กรุงโคเปนเฮเกน พร้อมด้วยข้าราชการ สถานเอกอัครราชทูตฯ ได้พูดคุยผ่านระบบทางไกลกับนักศึกษาไทยที่ศึกษาในเมืองตามภาคต่าง ๆ ของเดนมาร์ก จำนวน 13 คน ซึ่งเป็นนักศึกษาระดับปริญญาโทและเอก เพื่อสอบถามทุกข์สุข สภาพความเป็นอยู่ และผลกระทบจากโรคระบาด COVID-19 และมาตรการต่าง ๆ ของทางการเดนมาร์ก รวมทั้งความช่วยเหลือที่ต้องการจากสถานเอกอัครราชทูตฯ  ซึ่งทุกคนมีสภาพความเป็นอยู่ที่ยังปกติดี ยังไม่มีอะไรต้องห่วงกังวล และยังมีขวัญกำลังใจดี โดยบางคนยังคงศึกษาผ่านระบบออนไลน์ ซึ่งนักศึกษาส่วนใหญ่เห็นว่า ฝ่ายเดนมาร์กมีมาตรการที่ดี สถานศึกษามีการปรับระบบการเรียนการสอนให้เข้ากับสถานการณ์ได้ดี จะมีข้อห่วงกังวลบ้างเกี่ยวกับการที่ไม่สามารถเข้าไปทำการทดลองในห้อง laboratory ของมหาวิทยาลัยในช่วงที่เดนมาร์กมีมาตรการ lockdown ทำให้กระทบต่อแผนการเรียนและอาจส่งผลให้ต้องขยายเวลาเรียนจบออกไป ซึ่งอาจมีประเด็นอื่น ๆ ตามมา เช่น กรอบระยะเวลาของทุนการศึกษาและสัญญาการเช่าหอพัก เป็นต้น
ในโอกาสดังกล่าว เอกอัครราชทูตฯ ได้ให้กำลังใจนักศึกษา ขอให้ทุกคนรักษาสุขภาพร่างกายให้แข็งแรง พร้อมทั้งย้ำให้ทุกคนปฏิบัติตามคำแนะนำด้านสุขอนามัยและ social distancing ของทางการเดนมาร์กอย่างเคร่งครัด รวมทั้งติดตามข้อมูลข่าวสารต่าง ๆ จากสื่อท้องถิ่นและช่องทางประชาสัมพันธ์ของสถานเอกอัครราชทูตฯ หากมีอุปสรรคปัญหาหรือต้องการความช่วยเหลือ สามารถติดต่อมายังสถานเอกอัครราชทูตฯ ได้ทุกเมื่อ ซึ่งนักศึกษาที่เข้าร่วมการพูดคุยครั้งนี้ได้แสดงความขอบคุณต่อความห่วงใย รวมทั้งขอบคุณสถานเอกอัครราชทูตฯ ที่ได้ประชาสัมพันธ์ข้อมูลเกี่ยวกับพัฒนาการของสถานการณ์การแพร่ระบาดและมาตรการต่าง ๆ ของทางการเป็นภาษาไทยทาง Facebook ของสถานเอกอัครราชทูตฯ ซึ่งเป็นประโยชน์อย่างมาก เข้าใจได้ง่ายและรวดเร็วกว่าการติดตามข่าวภาษาเดนมาร์กจากสื่อท้องถิ่น

ที่มา : https://www.thaigov.go.th/news/contents/details/30086
