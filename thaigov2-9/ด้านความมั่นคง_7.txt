รัฐบาลไทย-ข่าวทำเนียบรัฐบาล-มท.3 ลุยโคราช-ขอนแก่น ตรวจเยี่ยมด่านคัดกรองโควิด-19 ให้กำลังใจเจ้าหน้าที่ผู้ปฏิบัติงาน พร้อมกำชับการปฏิบัติหน้าที่

วันพฤหัสบดีที่ 16 เมษายน 2563
พิมพ์
มท.3 ลุยโคราช-ขอนแก่น ตรวจเยี่ยมด่านคัดกรองโควิด-19 ให้กำลังใจเจ้าหน้าที่ผู้ปฏิบัติงาน พร้อมกำชับการปฏิบัติหน้าที่
มท.3 ลุยโคราช-ขอนแก่น ตรวจเยี่ยมด่านคัดกรองโควิด-19 ให้กำลังใจเจ้าหน้าที่ผู้ปฏิบัติงาน พร้อมกำชับการปฏิบัติหน้าที่
วันนี้ (16 เม.ย. 2563) เวลา  10.00 น. ดร.ทรงศักดิ์ ทองศรี  รัฐมนตรีช่วยว่าการกระทรวงมหาดไทย (มท.3) ลงพื้นที่ตรวจเยี่ยมด่านตรวจคัดกรองโควิด-19  อำเภอปากช่อง จังหวัดนครราชสีมา พร้อมมอบสิ่งของที่จำเป็นในการปฏิบัติหน้าที่ให้แก่เจ้าหน้าที่ อาทิ เจลแอลกอฮอล์ สเปรย์แอลกอฮอล์  หน้ากากอนามัย และน้ำดื่มบรรจุขวด โดยมี ว่าที่ร้อยตรี อภินันท์ เผือกผ่อง รองผู้ว่าราชการจังหวัดนครราชสีมา พร้อมด้วยข้าราชการ บุคลากรทางการแพทย์  กำนัน ผู้ใหญ่บ้าน องค์กรปกครองส่วนท้องถิ่น เจ้าหน้าที่การประปาส่วนภูมิภาค และเจ้าหน้าที่ผู้มีส่วนเกี่ยวข้อง ให้การต้อนรับ
โดย ดร.ทรงศักดิ์ ทองศรี ได้กำชับการปฏิบัติหน้าที่ ให้เป็นไปตามประกาศสถานการณ์ฉุกเฉิน และมาตรการของทางรัฐบาล การสร้างความรู้ ความเข้าใจแก่ประชาชนผู้ใช้ทางสัญจร ให้คำแนะนำควรรู้ควรปฏิบัติ โดยเน้นย้ำใช้กลไกท้องที่ ท้องถิ่น ในการดำเนินงาน  พร้อมให้กำลังใจเจ้าหน้าที่ที่ปฏิบัติหน้าที่ได้อย่างเข้มแข็ง เสียสละความสุขส่วนตัว เพื่อส่วนรวมภายใต้สถานการณ์การแพร่ระบาดของโรคติดต่อ และหวังว่าจะกลับเข้าสู่สถานการณ์ปกติโดยเร็ว
จากนั้น ในเวลา 12.30 น. ดร.ทรงศักดิ์ ทองศรี และคณะ ลงพื้นที่ตรวจเยี่ยมด่านตรวจควบคุมการแพร่ระบาดโรคโควิด- 19 บริเวณถนนมิตรภาพ ขาเข้า อำเภอพล จังหวัดขอนแก่น โดยมี ดร.สมศักดิ์ จังตระกุล ผู้ว่าราชการจังหวัดขอนแก่น และคณะให้การต้อนรับและรายงานสรุปข้อมูลการดำเนินการควบคุมการแพร่ระบาดโรคโควิด-19 ในพื้นที่จังหวัดขอนแก่น
โอกาสนี้ ดร.ทรงศักดิ์ ทองศรี ได้กล่าวชื่นชมในการปฏิบัติหน้าที่ของบุคลากรในพื้นที่จังหวัดขอนแก่น ที่ได้ดำเนินการคัดกรอง สุขภาพประชาชน เพื่อป้องกันการแพร่ระบาดของเชื้อได้เป็นอย่างดี ซึ่งต้องอาศัยความร่วมมือของพี่น้องประชาชนทุกภาคส่วน ภายใต้การบูรณาการการทำงานร่วมกันระหว่างภาครัฐ ภาคเอกชน ภาคประชาชน และบุคลากรทางการแพทย์และสาธารณสุข รวมทั้งต้องอาศัยความร่วมมือของพี่น้องประชาชนทุกภาคส่วน เพื่อสื่อสารทำความเข้าใจ ซึ่งกันและกันในการดำเนินการของภาครัฐ เพื่อเป็นการป้องกันไม่ให้เกิดการแพร่ระบาดของเชื้อโรคโควิด-19 และขอให้พี่น้องประชาชนได้ติดตามข้อมูลข่าวสารจากการแถลงข่าวจากภาครัฐเป็นสำคัญเกี่ยวกับการช่วยเหลือเยียวยาประชาชนในทุกภาคส่วน เพื่อความเข้าใจที่ถูกต้องตรงกัน
ดร.ทรงศักดิ์ ทองศรี เน้นย้ำว่า รัฐบาลมีความห่วงใยในปัญหาของพี่น้องประชาชนและได้ดำเนินการแก้ปัญหาในด้านต่าง ๆ รวมถึงปัญหาด้านเศรษฐกิจ ภายใต้หลักการ “เราไม่ทิ้งกัน” รวมทั้งได้กำชับ เจ้าหน้าที่ให้ปฏิบัติงานอย่างเคร่งครัดรัดกุม เพื่อให้การแพร่ระบาดของโรคลดน้อยลงให้มากที่สุด ภายใต้หลักเกณฑ์ ข้อกำหนดในภาพรวมทั่วประเทศ ภายใต้ พ.ร.ก.ฉุกเฉิน และตามบริบทของพื้นที่แต่ละจังหวัดเพื่อเป็นหลักในการดำเนินการ ให้บรรลุผลโดยมีผู้ว่าราชการจังหวัดแต่ละจังหวัด เป็นหลักในการแก้ปัญหาในแต่ละพื้นที่
#ก้าวไปด้วยกัน
#ไม่ทิ้งใครไว้ข้างหลัง

ที่มา : https://www.thaigov.go.th/news/contents/details/29211
