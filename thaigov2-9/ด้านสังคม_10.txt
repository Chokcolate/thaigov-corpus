รัฐบาลไทย-ข่าวทำเนียบรัฐบาล-พม. แถลงแผน Kick Off  พม. “เราไม่ทิ้งกัน” เร่งลงพื้นที่ช่วยชุมชนแรกใน กทม. และย้ำช่วยทุกกลุ่มเป้าหมายทั้งไร้สถานะ ไร้บ้าน และไร้สิทธิ จากผลกระทบโรคโควิด-19

วันพุธที่ 15 เมษายน 2563
พม. แถลงแผน Kick Off  พม. “เราไม่ทิ้งกัน” เร่งลงพื้นที่ช่วยชุมชนแรกใน กทม. และย้ำช่วยทุกกลุ่มเป้าหมายทั้งไร้สถานะ ไร้บ้าน และไร้สิทธิ จากผลกระทบโรคโควิด-19
พม. แถลงแผน Kick Off  พม. “เราไม่ทิ้งกัน” เร่งลงพื้นที่ช่วยชุมชนแรกใน กทม. พร้อมเชิญชวนครอบครัวทำกิจกรรมร่วมกันจากสื่อออนไลน์ฝึกสอนอาชีพของศูนย์ฯ พัฒนาสตรีและครอบครัว และย้ำช่วยทุกกลุ่มเป้าหมายทั้งไร้สถานะ ไร้บ้าน และไร้สิทธิ จากผลกระทบโรคโควิด-19
วันนี้ (15 เม.ย. 63) เวลา 10.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถ.กรุงเกษม กทม. นางพัชรี อาระยะกุล รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เป็นประธานการแถลงข่าวแผน Kick Off การลงพื้นที่ชุมชนใน กทม. ตามโครงการ พม. “เราไม่ทิ้งกัน” เพื่อเร่งช่วยเหลือกลุ่มเป้าหมายที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 (โควิด-19) พร้อมด้วยนางสาวสราญภัทร อนุมัติราชกิจ รองปลัดกระทรวงการพัฒนาสังคมและความมั่นคงของมนุษย์ แถลงข่าวเชิญชวนสมาชิกครอบครัวทำกิจกรรมร่วมกันจากสื่อออนไลน์ของศูนย์เรียนรู้การพัฒนาสตรีและครอบครัวในสถานการณ์การแพร่ระบาดของโรคติดเชื้อไวรัสโควิด-19 และนางอุมาภรณ์ ผ่องจิตต์ นักสังคมสงเคราะห์เชี่ยวชาญ ในฐานะโฆษกกรมพัฒนาสังคมและสวัสดิการ แถลงข่าวความคืบหน้าของการขับเคลื่อนมาตรการช่วยเหลือกลุ่มคนไร้บ้านและผู้ใช้ชีวิตในที่สาธารณะ รวมทั้งคนตกงาน ในสถานการณ์การแพร่ระบาดของโรคติดเชื้อไวรัสโควิด-19
นางพัชรี กล่าวว่า เนื่องด้วย กระทรวงการพัฒนาสังคมและความมั่นคงของมนุษย์ (พม.) ได้ดำเนินโครงการ พม. “เราไม่ทิ้งกัน” ภายใต้แนวคิด “สำรวจให้พบ จบที่ชุมชน” เพื่อเร่งช่วยเหลือกลุ่มเป้าหมายตั้งแต่เด็ก เยาวชน สตรี ผู้สูงอายุ คนพิการ ผู้ด้อยโอกาส และผู้มีรายได้น้อย ที่ประสบปัญหาด้านเศรษฐกิจและสังคม จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในชุมชนที่อยู่ในความดูแลของการเคหะแห่งชาติ (กคช.) และสถาบันพัฒนาองค์กรชุมชน (องค์การมหาชน) หรือ พอช. จำนวนทั้งสิ้น 286 ชุมชน ในพื้นที่ กทม. ซึ่งขณะนี้ อยู่ระหว่างขั้นตอนการรวบรวมข้อมูลชุมชนในภาพรวมทั้งหมด เพื่อวางแผนการลงพื้นที่ช่วยเหลือชุมชนที่มีความเร่งด่วนของปัญหาและความต้องการ ด้วยการจัดระดับความเข้มแข็งของชุมชน เป็น 3 ระดับ คือ A B C ทั้งนี้ มีการกำหนดแผน Kick Off การลงพื้นที่ช่วยเหลือชุมชนแรกในวันอาทิตย์ที่ 19 เมษายน 2563 ณ ชุมชนรุ้งมณี เขตวังทองหลาง กทม. ในความดูแลของ พอช. โดยการเปิดศูนย์ชุมชนสู้ภัย Covid-19 และชุมชนต่อไปในวันจันทร์ที่ 20 เมษายน 2563 ณ ชุมชนบ้านเอื้ออาทรสายไหม และเคหะชุมชนพรพระร่วงประสิทธิ เขตสายไหม กทม. ในความดูแลของ กคช. โดยกิจกรรมในวันนั้น ได้แก่ การรายงานสถานการณ์ในชุมชน การมอบเครื่องอุปโภคบริโภค การมอบหน้ากากผ้าและน้ำยาทำความสะอาด และการให้ความช่วยเหลือในด้านอื่นๆ รวมทั้งการประสานความร่วมมือกับภาคเอกชนเพื่อการทำ CSR เพื่อชุมชน
นางสาวสราญภัทร กล่าวว่า ด้วยสถานการณ์การแพร่ระบาดของโรคติดเชื้อไวรัสโควิด-19 ไดส่งผลกระทบตั้งแต่ระดับบุคคล ครอบครัว ชุมชน และประเทศ ซึ่งบทบาทของครอบครัวไทยมีส่วนสำคัญอย่างยิ่งที่จะทำให้สามารถรอดพ้นจากภาวะวิกฤตดังกล่าวได้ ด้วยความร่วมมือร่วมใจของสมาชิกในครอบครัวทุกคน สำหรับการอยู่กับบ้าน Stay at Home ตามมาตรการรัฐบาล อยู่บ้าน หยุดเชื้อ เพื่อชาติ นับว่าเป็นโอกาสอันดีที่ครอบครัวจะได้อยู่พร้อมหน้ากัน มีเวลาในการเรียนรู้และเข้าใจกัน ทำให้สร้างความรัก ความอบอุ่น ให้กับครอบครัวเพิ่มมากขึ้น ทั้งนี้ จึงขอเชิญชวนสมาชิกครอบครัวทำกิจกรรมที่น่าสนใจและหลากหลายที่บ้านร่วมกันจากสื่อออนไลน์ที่เป็นคลิปวีดิโอการฝึกสอนอาชีพต่างๆ ของศูนย์เรียนรู้การพัฒนาสตรีและครอบครัว กรมกิจการสตรีและสถาบันครอบครัว (สค.)  อาทิ การทำอาหาร-ขนม-เครื่องดื่ม การทำหน้ากากผ้า การเสริมสวย และงานฝีมือต่างๆ เป็นต้น และสามารถนำไปต่อยอดเป็นอาชีพที่สามารถสร้างรายได้ให้กับครอบครัวได้ต่อไป  โดยสมาชิกครอบครัวสามารถเข้าชม คลิปวีดิโอการฝึกสอนอาชีพต่างๆ ได้ที่ 1) www.dwf.go.th 2) Facebook Fanpage  กรมกิจการสตรีและสถาบันครอบครัว และ 3) Youtube ช่อง dwf channel
นางอุมาภรณ์ กล่าวว่า สำหรับความคืบหน้ามาตรการของกรมพัฒนาสังคมและสวัสดิการ (พส.) ในการคุ้มครองและช่วยเหลือดูแลคนไร้ที่พึ่ง คนไร้บ้าน ผู้ใช้ชีวิตในที่สาธารณะ และผู้อยู่ในสภาวะยากลำบาก ที่ได้รับผลกระทบจากโรคติดเชื้อไวรัสโควิด-19  ได้ทำงานร่วมกับภาคีเครือข่าย อาทิ สำนักงานกองทุนสนับสนุนการสร้างเสริมสุขภาพ (สสส.) มูลนิธิกระจกเงา และภาคประชาสังคม ภายใต้มาตรการขับคลื่อน 3 ระยะ ดังนี้ ระยะที่ 1 การป้องกันการแพร่ระบาดของโรค มีการดำเนินงานอย่างต่อเนื่องจนถึงปัจจุบัน ด้วยการให้ความรู้ การแจกหน้ากากผ้า และการเดินเท้าพบปะให้ความช่วยเหลือต่างๆ ระยะที่ 2 การรองรับ ด้วยการจัดเตรียมที่พักพิงชั่วคราว หากสมัครใจเข้ารับบริการ จะมีการจัดบริการด้านที่พัก พร้อมอาหารครบ 3 มื้อ โดยไม่มีค่าใช้จ่ายแต่อย่างใด โดยผู้ที่มาใช้บริการต้องผ่านกระบวนการคัดกรองเบื้องต้น ณ ศูนย์คัดกรองเฉพาะกิจ ดินแดง อาคารศูนย์ปฏิบัติการฯกรุงเทพกลาง (ดินแดง) และหากคนที่ไม่สมัครใจเข้ารับบริการ ทางกระทรวง พม. และภาคีเครือข่าย จะแนะนำการป้องกันตนเอง มอบหน้ากากอนามัยหรือหน้ากากผ้า และมอบอาหารสะอาด ถูกสุขอนามัย พร้อมทั้งเครื่องอุปโภคที่จำเป็น เช่น สบู่ เจลล้างมือ และยาสระผม เป็นต้น และหากพบมีอาการป่วยไข้ จะแจ้งเครือข่ายในพื้นที่ให้ความช่วยเหลือหรือประสานส่งต่อโรงพยาบาลทันที และระยะที่ 3 การเยียวยา ฟื้นฟู ด้วยการฝึกอาชีพระยะสั้น พร้อมกับให้ทุนประกอบอาชีพ ในรูปแบบเงินสงเคราะห์ครอบครัวผู้มีรายได้น้อยและผู้ไร้ที่พึ่ง ให้สามารถพึ่งพาตนเองได้ ทั้งนี้ ตั้งแต่เริ่มเปิดจุดคัดกรอง ณ ศูนย์คัดกรองเฉพาะกิจ ดินแดง เมื่อวันที่ 25 มีนาคม 2563 จนถึงวันที่ 14 เมษายน 2563 รวมทั้งหมด 21 วัน มียอดผู้ใช้บริการสะสม 103 ราย แบ่งออกเป็น ชาย 75 ราย หญิง 28 ราย โดยส่วนใหญ่เป็นคนไร้ที่พึ่ง คนไร้บ้าน และผู้อยู่ในสภาวะยากลำบาก เช่น ตกรถ หรือถูกพักงาน โดยไม่มีที่อยู่อาศัย ในขณะที่มีผู้ใช้บริการที่ยังคงพักพิงในจุดคัดกรอง ดินแดง จำนวน 29 ราย แบ่งออกเป็นชาย 21 ราย และหญิง 8 ราย
นางอุมาภรณ์ กล่าวต่อไปว่า พส. มีความมุ่งมั่นในการช่วยเหลือดูแลกลุ่มเป้าหมายทุกกลุ่มทั้งกรณีไร้สถานะ ไร้บ้าน และไร้สิทธิ โดยให้บริการอย่างเต็มที่ในลักษณะของปัจจัย 4 ในสถานการณ์การแพร่ระบาดของโรคโควิด-19 เพื่อบรรเทาและป้องกันความเสี่ยงที่อาจเกิดขึ้น ทั้งนี้ จะติดตามสถานการณ์อย่างใกล้ชิดและพร้อมที่จะออกมาตรการที่เหมาะสมสำหรับการช่วยเหลือดูแลกลุ่มเป้าหมายอย่างทันท่วงที

ที่มา : https://www.thaigov.go.th/news/contents/details/29134
