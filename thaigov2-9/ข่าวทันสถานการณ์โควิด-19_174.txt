รัฐบาลไทย-ข่าวทำเนียบรัฐบาล-สพฐ. ประชุมทางไกลชี้แจงแนวทางวันสอบคัดเลือกนักเรียน ปี 63 [กระทรวงศึกษาธิการ]

วันพุธที่ 22 เมษายน 2563
พิมพ์
สพฐ. ประชุมทางไกลชี้แจงแนวทางวันสอบคัดเลือกนักเรียน ปี 63 [กระทรวงศึกษาธิการ]
สพฐ. ประชุมทางไกลชี้แจงแนวทางวันสอบคัดเลือกนักเรียน ปี 63
วันที่ 21 เมษายน 2563 เวลา 13.30 น. นายอำนาจ วิชยานุวัติ เลขาธิการคณะกรรมการการศึกษาขั้นพื้นฐาน (เลขาธิการ กพฐ.) เป็นประธานในการประชุมทางไกลผ่านระบบวิดีโอคอนเฟอเรนซ์ (Video Conference) ในประเด็นการดำเนินงานวันสอบคัดเลือกนักเรียนเข้าเรียนชั้น ม.1 และ ม.4 ปีการศึกษา 2563 โดยมีนายสนิท แย้มเกษร รองเลขาธิการ กพฐ. นายกวินทร์เกียรติ นนธ์พละ รองเลขาธิการ กพฐ. พร้อมด้วยผู้อำนวยการสำนักงานเขตพื้นที่การศึกษา และผู้อำนวยการสถานศึกษาทั่วประเทศ เข้าร่วมประชุม ณ ห้องประชุม สพฐ. 1 อาคาร สพฐ. 4 ชั้น 2 กระทรวงศึกษาธิการ
นายอำนาจ วิชยานุวัติ เลขาธิการ กพฐ. เปิดเผยว่า สำหรับกำหนดการรับสมัครนักเรียน ปีการศึกษา 2563 จะเปิดรับสมัครในวันที่ 3-12 พฤษภาคม 2563 จากนั้นหากสถานการณ์ไม่มีอะไรเปลี่ยนแปลง จะจัดสอบคัดเลือกนักเรียนชั้น ม.1 ในวันที่ 30 พฤษภาคม 2563 และชั้น ม.4 ในวันที่ 31 พฤษภาคม 2563 ประกาศผลชั้นม.1 วันที่ 3 มิถุนายน 2563 และชั้นม.4 วันที่ 4 มิถุนายน 2563 และให้นักเรียนรายงานตัว ชั้นม.1 ในวันที่ 6-8 มิถุนายน 2563 และชั้นม.4 ในวันที่ 9-11 มิถุนายน 2563 ซึ่งอาจมีความยืดหยุ่นได้ แต่ต้องไม่เกินวันที่ 15 มิถุนายน 2563 โดยหากโรงเรียนใดที่มีนักเรียนมาสมัครเกินกว่าแผนการรับนักเรียนที่กำหนดไว้ ให้ทางสำนักงานคณะกรรมการการศึกษาขั้นพื้นฐาน สำนักงานเขตพื้นที่การศึกษาและโรงเรียน ร่วมกันกำหนดแนวทางในการคัดเลือกหรือสอบคัดเลือกสำหรับนักเรียนกลุ่มทั่วไปและวิธีการจับฉลากสำหรับนักเรียนในเขตพื้นที่บริการ โดยทุกโรงเรียนจะต้องดำเนินการมอบตัวให้แล้วเสร็จภายในวันที่ 15 มิถุนายน 2563 เพื่อให้หลังจากนั้นเด็กที่สอบไม่ได้ต้องมีที่เรียนจึงต้องมีการเตรียมการอีก 15 วัน เพื่อให้ทันกำหนดการเปิดภาคเรียนที่ 1 ในวันที่ 1 กรกฎาคม 2563 ทั้งนี้ จะมีการทำหนังสือแจ้งอย่างเป็นทางการอีกครั้งภายในวันที่ 5 พฤษภาคมนี้
สำหรับวิธีการสอบคัดเลือกเข้าศึกษาของ สพฐ. จะใช้วิธีการสอบคัดเลือกโดยการจัดสอบ 100% ไม่มีการสอบทางออนไลน์เพื่อป้องกันปัญหาการทุจริตที่จะเกิดขึ้น และจัดสอบให้แล้วเสร็จภายในครึ่งวัน (9.00-12.00 น.) ส่วนการจัดห้องสอบและอาคารสถานที่ ในกรณีที่จัดสอบโดยใช้ห้องเรียน ให้จัดสอบไม่เกินห้องละ 20 คน และห่างกันอย่างน้อย 1.5 เมตร และในกรณีที่จัดสอบโดยใช้อาคารอเนกประสงค์ให้ใช้วิธี Social Distancing เตรียมการจัดสถานที่ภายใต้แนวปฏิบัติการของกรมควบคุมโรค โดยให้นักเรียนทุกคนที่เข้าสอบสวมหน้ากากอนามัย มีมาตรการควบคุมก่อนเข้าห้องสอบ รวมถึงจัดให้มีห้องเพื่อให้นักเรียนรอก่อนเข้าสอบ และมีการเตรียมห้องไว้สำหรับนักเรียนที่เดินทางมาสอบยังสนามสอบหลักไม่ได้ด้วย ทั้งนี้ นอกจากมาตรการการจัดห้องสอบแล้ว
ให้กำหนดแผนผังอาคารสอบแบ่งตามกลุ่มสาระวิชาอย่างชัดเจนและแจ้งให้ผู้ปกครองทราบก่อนวันสอบคัดเลือก เและขอความร่วมมือผู้ปกครองมาส่งและมารับนักเรียนตามกำหนดโดยไม่พักคอย หากจำเป็นต้องพักคอย ต้องมีการคัดกรองและพักคอยในจุดที่โรงเรียนจัดไว้ให้ รวมถึงเมื่อเสร็จสิ้นการสอบแล้ว อนุญาตให้นักเรียนออกจากห้องสอบทีละห้องพร้อมกับเว้นระยะห่างระหว่างการเดิน เพื่อให้เป็นไปตามนโยบายการเว้นระยะห่างภายใต้สถานการณ์โรคโควิด-19 นั่นเอง

ที่มา : https://www.thaigov.go.th/news/contents/details/29524
