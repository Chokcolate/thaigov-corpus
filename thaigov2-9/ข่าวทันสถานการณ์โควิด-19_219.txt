รัฐบาลไทย-ข่าวทำเนียบรัฐบาล-กระทรวงยุติธรรม โดยสถาบันนิติวิทยาศาสตร์ พร้อมปฏิบัติการเป็นเครือข่ายตรวจ SARS-CoV-2 [กระทรวงยุติธรรม]

วันพฤหัสบดีที่ 23 เมษายน 2563
กระทรวงยุติธรรม โดยสถาบันนิติวิทยาศาสตร์ พร้อมปฏิบัติการเป็นเครือข่ายตรวจ SARS-CoV-2 [กระทรวงยุติธรรม]
กระทรวงยุติธรรม โดยสถาบันนิติวิทยาศาสตร์ พร้อมปฏิบัติการเป็นเครือข่ายตรวจ SARS-CoV-2
ในวันพุธที่ 22 เมษายน 2563 เวลา 14.00 น. ณ ห้องปฏิบัติการตรวจสารพันธุกรรมทางคดี สถาบันนิติวิทยาศาสตร์ ชั้นที่ 16 อาคารสุขประพฤติ ถนนประชาชื่น กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายประสาร มหาลี้ตระกูล รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมพินิจและคุ้มครองเด็กและเยาวชน และ พ.ต.ท.วรรณพงษ์ คชรักษ์ ผู้อำนวยการสถาบันนิติวิทยาศาสตร์ ร่วมตรวจเยี่ยมห้องปฏิบัติการตรวจสารพันธุกรรมทางคดี (Crime Laboratory) หลังจากกรมวิทยาศาสตร์การแพทย์ ได้ประกาศรับรองให้สถาบันนิติวิทยาศาสตร์ กระทรวงยุติธรรม เป็นห้องปฏิบัติการเครือข่ายตรวจ SARS-CoV-2 โดยคณะผู้บริหารได้รับฟังบรรยายสรุปการดำเนินงานจากผู้ช่วยศาสตราจารย์วรวีร์ ไวยวุฒิ ผู้อำนวยการกองสารพันธุกรรม จากนั้นได้เข้าเยี่ยมชมภายในห้องปฏิบัติการ เพื่อชมอุปกรณ์และขั้นตอนการปฏิบัติงานของแพทย์และเจ้าหน้าที่ของห้องปฏิบัติการฯ
ทั้งนี้ สถาบันนิติวิทยาศาสตร์ กระทรวงยุติธรรม เป็นหนึ่งในห้องปฏิบัติการเครือข่ายตรวจ SARS-CoV-2 ที่ผ่านการทดสอบความชำนาญทางห้องปฏิบัติการ ซึ่งทั่วประเทศมีทั้งสิ้น 112 แห่ง ทั้งในส่วนของภาครัฐและภาคเอกชน ห้องปฏิบัติการตรวจ SARS-CoV-2 ของสถาบันนิติวิทยาศาสตร์ มีเป้าหมายสำคัญ คือ การตรวจคัดกรองกลุ่มเจ้าหน้าที่และบุคลากรของกระทรวงยุติธรรมที่เป็นกลุ่มเสี่ยง โดยเฉพาะเจ้าหน้าที่ผู้ปฏิบัติงานใกล้ชิดกับผู้ต้องราชทัณฑ์ รวมทั้งเด็กและเยาวชนในสถานพินิจฯ เพื่อเป็นการป้องปรามและลดความเสี่ยงของการแพร่ระบาดของโรคติดเชื้อไวรัสโคโรนา 2019 (COVID-19)
#กระทรวงยุติธรรม #สถาบันนิติวิทยาศาสตร์ #พร้อมปฏิบัติการเป็นเครือข่ายตรวจ SARS-CoV-2 #COVID19

ที่มา : https://www.thaigov.go.th/news/contents/details/29624
