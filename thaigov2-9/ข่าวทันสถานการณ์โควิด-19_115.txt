รัฐบาลไทย-ข่าวทำเนียบรัฐบาล-รมช.ศธ.กนกวรรณ เปิดเมนูอาหารสุขภาพออนไลน์ ต้านภัยไวรัสโควิด-19 [กระทรวงศึกษาธิการ]

วันอาทิตย์ที่ 19 เมษายน 2563
รมช.ศธ.กนกวรรณ เปิดเมนูอาหารสุขภาพออนไลน์ ต้านภัยไวรัสโควิด-19 [กระทรวงศึกษาธิการ]
รมช.ศธ.กนกวรรณ เปิดเมนูอาหารสุขภาพออนไลน์ ต้านภัยไวรัสโควิด-19
ดร.กนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ส่งต่อความห่วงใยถึงประชาชน ย้ำให้ดูแลรักษาสุขภาพ ออกกำลังกาย ทานอาหารที่มีประโยชน์ ผ่านรายการอาหารเมนูเพื่อสุขภาพ “เสมา3 ต้านโควิด” ณ สตูดิโอ ศูนย์ผลิตรายการโทรทัศน์และวิดีโอเทปเพื่อการศึกษา (รังสิต) อำเภอธัญบุรี จังหวัดปทุมธานี
ดร.กนกวรรณ เปิดเผยว่า ในขณะที่ประเทศไทยของเรากำลังประสบปัญหาการแพร่ระบาดของโรคติดเชื้อไวรัสโคโรนา 2019 หรือ COVID-19 อย่างรุนแรง กระทรวงศึกษาธิการได้ตระหนักถึงการส่งต่อความรู้สู่น้อง ๆ นักเรียน นักศึกษา และประชาชนของเราอย่างต่อเนื่อง จึงได้มีนโยบายให้สำนักงาน กศน. ซึ่งเป็นหน่วยงานในกำกับ จัดการศึกษาออนไลน์ให้เกิดประโยชน์กับผู้เรียนและประชาชนให้สามารถเข้าใช้ได้ทุกที่ ทุกเวลา
โดยหวังว่าการเรียนออนไลน์จะเป็นการสร้างความรู้แก่ทุกคนได้อย่างเหมาะสม นอกจากจะสามารถยกระดับคุณภาพการศึกษาแล้วยังสามารถการสร้างโอกาสทั้งด้านการศึกษาและเสริมทักษะอาชีพต่าง ๆ ได้อย่างทั่วถึง
การเรียนผ่านระบบออนไลน์ ถือว่าเป็นเครื่องมือสำคัญที่จะช่วยการศึกษาและการเรียนรู้ต่าง ๆ ไม่หยุดชะงัก ทดแทนการเรียนในห้องเรียนได้ นับเป็นทางออกที่สอดรับกับสถานการณ์การแพร่ระบาดของโควิด-19 ในตอนนี้
โดยสิ่งหนึ่งที่คิดว่า น่าจะเป็นการช่วยผ่อนคลายสถานการณ์ตอนนี้ให้กับประชาชนได้อีกทางหนึ่ง คือ การช่วยเผยแพร่ข้อมูลที่เป็นประโยชน์กับการใช้ชีวิตประจำวัน เพื่อให้ประชาชนดูแลรักษาสุขภาพ ในช่วง “อยู่บ้าน หยุดเชื้อ เพื่อชาติ” ผ่านสื่อออนไลน์
ซึ่งนอกจากการออกกำลังกายให้ร่างกายแข็งแรงแล้ว อีกหนึ่งวิธีที่ทุกคนสามารถทำได้ ก็คือ การรับประทานอาหารที่มีประโยชน์ ตามข้อมูลของกรมการแพทย์แผนไทยและแพทย์ทางเลือก ที่ได้มีการเผยแพร่ แนะนำพืชผัก ผลไม้ สมุนไพรไทยผ่านสื่อต่าง ๆ เพื่อเสริมภูมิต้านทานของร่างกาย ช่วยป้องกันการติดเชื้อไวรัสชนิดต่าง ๆ ได้ ซึ่งเมืองไทยเราสามารถหาซื้อได้ง่าย ราคาไม่แพง ในการเป็นส่วนประกอบหลักในเมนูอาหารไทย หลากหลายชนิด
โดยสมุนไพรเหล่านี้ล้วนมีประโยชน์ต่อร่างกาย ประกอบด้วยสรรพคุณทางยา ช่วยเสริมสร้างภูมิต้านทานให้ร่างกายต้านอนุมูลอิสระ ห่างไกลจากเชื้อไวรัสได้เป็นอย่างดี ซึ่งจะใช้พืชผัก สมุนไพรไทยเป็นส่วนประกอบหลัก ด้วยวิธีการทำง่ายๆ นอกจากนี้ยังช่วยสร้างความสัมพันธ์อันแน่นเฟ้นของครอบครัวในช่วงที่อยู่บ้านร่วมกันได้เป็นอย่างดีในสถานการณ์เช่นนี้
ท่านสามารถติดตามรับชมรายการทำอาหารเมนูสุขภาพ “เสมา3 ต้านโควิด” ได้ทางสถานีโทรทัศน์เพื่อการศึกษา (ETV) กระทรวงศึกษาธิการ http://www.etvthai.tv และช่อง YouTube “เสมา3 ต้านโควิด” นอกจากนี้ สำนักงาน กศน.กทม. ยังได้นำรายการ “เสมา3 ต้านโควิด” ซึ่งเป็นการสอนทำอาหารของแต่ละเมนูไปจัดกิจกรรมการเรียนรู้ออนไลน์เกี่ยวกับอาหารต้านโควิด(COVID-19) ผ่านทางเว็บไซต์ โดยมีวัตถุประสงค์ให้ผู้เข้าร่วมกิจกรรมได้รับความรู้และความเข้าใจเกี่ยวกับอาหารที่สามารถป้องกันโรคติดเชื้อไวรัสโคโรน่า 2019 (COVID-19) ซึ่งผู้เข้าร่วมกิจกรรมผ่านการทำแบบทดสอบ 70% จะได้รับเกียรติบัตรทางอีเมลอีกด้วย
สุดท้ายนี้ ตนขอขอบคุณพลังความร่วมมือร่วมใจของคน กศน.ทั่วประเทศ ที่ร่วมกันจัดทำหน้ากากอนามัยแบบผ้าและเจลแอลกอฮอล์ล้างมือแจกจ่ายประชาชน และให้ความช่วยเหลือประชาชนตามนโยบายและมาตรการการเฝ้าระวังการแพร่ระบาดของโรคติดเชื้อไวรัส COVID-19 ด้วยความเข้มแข็ง รวมทั้งขอบคุณประชาชนและทุกภาคส่วนต่างๆที่ให้ความร่วมมือ มีวินัยในการป้องกัน และดูแลตนเองในการปฏิบัติตามคำแนะนำของกระทรวงสาธารณสุขอย่างเคร่งครัด เชื่อมั่นว่าหากเราทุกคนให้ความร่วมมืออย่างต่อเนื่อง เราจะผ่านช่วงเวลานี้ไปได้อย่างแน่นอน
สำหรับการเรียนออนไลน์ของ สำนักงาน กศน. กระทรวงศึกษาธิการ เพื่อเสริมทักษะความรู้ด้านต่างๆนั้น ผู้สนใจสามารถเปิดโลกแห่งการเรียนรู้อาชีพออนไลน์ ผ่านทางสถานีโทรทัศน์เพื่อการศึกษา (ETV) โดยมีช่องทางการรับชมรายการและสาระดี ๆ ได้ทางสถานีโทรทัศน์เพื่อการศึกษา กระทรวงศึกษาธิการ ได้แก่ ดาวเทียมผ่านระบบ KU-Band ทั้งกล่องรับสัญญาณ GMMZ และ GOOD TV ช่อง 185, True Visions ช่อง 180 และ 371, Sunbox ช่อง 117, PSI รุ่น OK ช่อง 110, รวมทั้งกล่องรับสัญญาณ DTV-HD1, D-Touch, KE10, White Box, D-Khom และ D-Khom Plus ช่อง 185 และระบบ IPTV ทั้ง 3BB ช่อง 99 และ TOT ช่อง 551 ตลอดจนการติดตามทางช่องทางออนไลน์ต่าง ๆ ได้แก่ Facebook Fan page “ETV สื่อดิจิทัลเพื่อการศึกษา”, YouTube ช่อง “ETV ติวเข้มออนไลน์” ในรูปแบบรายการสดผ่านระบบ Streaming และรายการย้อนหลังทางสถานีโทรทัศน์, LINE Official Account “ETV สื่อดิจิทัล” และเว็บไซต์ศูนย์เทคโนโลยีทางการศึกษา ทั้งในรูปแบบรายการสดออนไลน์และออฟไลน์ ที่สามารถดูซ้ำได้ตามความต้องการ เช่น ทักษะภาษาอังกฤษเพื่อการสื่อสาร ความรู้หลากหลายสาขาแก่ผู้ที่ต้องการฟื้นฟูทักษะ (Reskill) พัฒนาตนเอง (Upskill) การดูแลผู้สูงอายุ รายการ ETV ติวเข้มออนไลน์ (เมษายน-มิถุนายน 2563) เป็นต้น

ที่มา : https://www.thaigov.go.th/news/contents/details/29352
