รัฐบาลไทย-ข่าวทำเนียบรัฐบาล-ธพว.กดปุ่มดีเดย์ตลาดนัดออนไลน์ “ฝากร้านฟรี SME D Bank” สร้างสังคมธุรกิจผู้ประกอบการไทยเพิ่มรายได้ ซื้อขายคล่อง [กระทรวงการคลัง]

วันพฤหัสบดีที่ 23 เมษายน 2563
พิมพ์
ธพว.กดปุ่มดีเดย์ตลาดนัดออนไลน์ “ฝากร้านฟรี SME D Bank” สร้างสังคมธุรกิจผู้ประกอบการไทยเพิ่มรายได้ ซื้อขายคล่อง [กระทรวงการคลัง]
ธพว.กดปุ่มดีเดย์ตลาดนัดออนไลน์ “ฝากร้านฟรี SME D Bank”
สร้างสังคมธุรกิจผู้ประกอบการไทยเพิ่มรายได้ ซื้อขายคล่อง
ธพว. หนุนผู้ประกอบการเอสเอ็มอีไทยสร้างตลาดใหม่ ตั้งกลุ่ม Market Place เพจ powersmethai   ภายใต้ชื่อ “ฝากร้านฟรี SME D Bank” เปิดโอกาสฝากร้านขายสินค้า เชื่อมโยง จับคู่ธุรกิจ สร้างรายได้เพิ่มเติมบนโลกออนไลน์
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า สถานการณ์การแพร่ระบาดของเชื้อไวรัสโคโรนา 2019 (โควิด-19) และปัจจัยทางเศรษฐกิจ ส่งผลกระทบต่อการประกอบธุรกิจของผู้ประกอบการเอสเอ็มอี ทั้งทางตรงและทางอ้อม ธพว. ในฐานะธนาคารหลักของรัฐ เพื่อการพัฒนา SMEs ไทย ให้เติบโตและยั่งยืน พร้อมเป็นส่วนหนึ่งในการบรรเทาผลกระทบที่เกิดขึ้น จึงได้จัดตั้งกลุ่ม Market Place  ภายใต้ชื่อ       “ฝากร้านฟรี SME D Bank” อยู่ในแฟนเพจเฟซบุ๊ก powersmethai (ศูนย์นวัตกรรมทางเทคโนโลยี) ( https://bit.ly/smedmarket ) เพื่อสร้างโอกาสขยายตลาดให้ลูกค้าธนาคาร ผู้ประกอบการเอสเอ็มอี ตลอดจนประชาชนทั่วไป สามารถนำเสนอสินค้าขายบนโลกออนไลน์ ช่วยสร้างรายได้อีกช่องทางหนึ่ง โดยตั้งเป้าหมายระยะแรกจะมีสมาชิกมากกว่า 4,000 ราย
สำหรับการจัดทำกลุ่ม “ฝากร้านฟรี SME D Bank” ครั้งนี้ ดำเนินการภายใต้แนวคิด “เติมความรู้คู่ทุน” นอกจาก ธพว. จะสนับสนุนเงินทุนแล้ว ยังมีกระบวนการเติมความรู้ ส่งเสริมผู้ประกอบการตลอดเส้นทางธุรกิจ ช่วยเพิ่มศักยภาพเติบโตอย่างเข้มแข็ง ซึ่งกลุ่มดังกล่าวจะช่วยสร้างสังคมการค้าบนโลกออนไลน์ที่ไร้พรมแดนให้กับผู้ประกอบการเอสเอ็มอีทั่วประเทศ เกิดการแลกเปลี่ยน เชื่อมโยงและจับคู่ธุรกิจระหว่างกันได้อย่างรวดเร็ว ช่วยบรรเทาผลกระทบให้กับผู้ประกอบการเอสเอ็มอี สามารถประคองธุรกิจให้อยู่รอดต่อไปได้
“ตลาดนัดออนไลน์แห่งนี้ จะช่วยให้ลูกค้าธนาคาร ผู้ประกอบการเอสเอ็มอี และประชาชนที่สนใจ เกิดการเชื่อมโยงธุรกิจระหว่างกันได้สะดวก รวดเร็วมากขึ้น ท่ามกลางสถานการณ์การแพร่ระบาดโควิด-19 และปัจจัยทางเศรษฐกิจที่ส่งผลกระทบต่อการประกอบธุรกิจ ผ่านช่องทางแฟนเพจเฟซบุ๊ก powersmethai ของธนาคาร เกิดเป็นสังคมของผู้ประกอบการผ่านออนไลน์ มีการแลกเปลี่ยน ซื้อขายสินค้าเกื้อกูลระหว่างธุรกิจ ส่งผลต่อรายได้อีกทางหนึ่ง” นางสาวนารถนารี กล่าว
สำหรับเกณฑ์เข้าร่วมเบื้องต้น ผู้ประกอบการต้องกรอกชื่อผู้ประกอบการ ชื่อบริษัท และสินค้าหรือผลิตภัณฑ์ให้ครบถ้วน พร้อมกำหนดหมวดหมู่ให้ชัดเจน สำหรับสินค้าที่วางจำหน่ายต้องได้มาตรฐานตามที่หน่วยงานต่างๆ กำหนดไว้ ห้ามผิดกฎหมาย และผิดต่อศีลธรรม โดยการสนทนาภายในกลุ่มต้องไม่เกี่ยวข้องกับการเมือง ศาสนา และสถาบัน เป็นต้น สำหรับผู้ที่สนใจเข้าร่วมซื้อขายสามารถสมัครผ่านทางออนไลน์ฟรีไม่มีค่าใช้จ่าย ส่วนการตัดสินใจซื้อเป็นความพอใจของผู้ซื้อและผู้ขาย โดยไม่มีส่วนเกี่ยวข้องกับ ธพว. สอบถามข้อมูลเพิ่มเติม โทร.02-265-3192,02-265-3775 หรือ Facebook Page : powersmethai, LineOA : @powersmethai
ทั้งนี้  ธพว. ในฐานะสถาบันการเงินเฉพาะกิจของรัฐ พร้อมเคียงข้างและช่วยเหลือผู้ประกอบการเอสเอ็มอีที่ได้รับผลกระทบจากโควิด-19 นอกจากด้านการเงินแล้ว ยังช่วยส่งเสริมด้านการตลาดผ่านโครงการต่าง ๆ เช่น ประชาสัมพันธ์ผลิตภัณฑ์ของลูกค้าผ่าน 4 เพจเฟซบุ๊กของธนาคาร และในเครือ ได้แก่ SME Development Bank, powersmethai, SME-D news และ SME D Digital marketplace ซึ่งมีผู้ติดตามรวมกว่า 542,000 ราย รวมถึงโครงการพัฒนายกระดับธุรกิจร่วมพันธมิตร นำสินค้าของลูกค้ามากกว่า 2,000 ราย ขายบนแพลตฟอร์มอี-คอมเมิร์ซระดับโลก ไม่ว่าจะเป็น Shopee, Lazada, Alibaba.com, JD CENTRAL และ Thailandpostmart.com เป็นต้น

ที่มา : https://www.thaigov.go.th/news/contents/details/29637
