รัฐบาลไทย-ข่าวทำเนียบรัฐบาล-ก.เกษตรฯ เขตบางกอกน้อย เขตบางพลัด จับมือ CPF เดินหน้า “โครงการอาหารปลอดภัยจากใจ...สู่ชุมชน”

วันพฤหัสบดีที่ 30 เมษายน 2563
ก.เกษตรฯ เขตบางกอกน้อย เขตบางพลัด จับมือ CPF เดินหน้า “โครงการอาหารปลอดภัยจากใจ...สู่ชุมชน”
ก.เกษตรฯ เขตบางกอกน้อย เขตบางพลัด จับมือ CPF เดินหน้า “โครงการอาหารปลอดภัยจากใจ...สู่ชุมชน” ส่ง Food Truck บรรเทาความเดือดร้อนประชาชนในชุมชนแออัด
นายเฉลิมชัย ศรีอ่อน รัฐนตรีว่าการกระทรวงเกษตรและสหกรณ์ เปิดเผยภายหลังแถลงข่าว "โครงการอาหารปลอดภัยจากใจ...สู่ชุมชน" ณ กระทรวงเกษตรและสหกรณ์ ว่า จากสถานการณ์การแพร่ระบาดของไวรัสโคโรน่า หรือโควิด-19 ได้ส่งผลกระทบในวงกว้างในทุกภาคส่วนของประเทศและทั่วโลกในหลายมิติ ทั้งภาคเศรษฐกิจและภาคสังคม ไม่ว่าจะเป็นผู้ผลิต ผู้ประกอบการ บริษัทห้างร้าน ภาคเอกชน เกษตรกร ผู้บริโภค รวมถึงประชาชน โดยเฉพาะอย่างยิ่งประชาชนที่อาศัยอยู่ในพื้นที่ชุมชนแออัดทั้งในเขตกรุงเทพฯและต่างจังหวัด ซึ่งส่วนใหญ่เป็นผู้มีรายได้น้อย ย่อมได้รับผลกระทบโดยตรงอย่างหลีกเลี่ยงไม่ได้ กระทรวงเกษตรและสหกรณ์ในฐานะหน่วยงานภาครัฐที่เป็นต้นทางของผู้ผลิตอาหารที่มีมาตรฐานและความปลอดภัยสูง จึงได้ร่วมกับกลุ่มพันธมิตรภาคเอกชน บริษัท เจริญโภคภัณฑ์อาหาร จำกัด (มหาชน) หรือ CPF ได้เล็งเห็นปัญหาดังกล่าว จึงได้ร่วมกันจัดทำ “โครงการอาหารปลอดภัยจากใจ...สู่ชุมชน” เพื่อส่งมอบอาหารที่ดีมีคุณภาพให้แก่พี่น้องในชุมชนแออัด ให้ได้รับการบริโภคอาหารที่ดีมีประโยชน์ มีคุณภาพ เพียงพอต่อการในบริโภคในแต่ละวันในช่วงวิกฤตโควิด-19 นี้
สำหรับกิจกรรมในครั้งนี้ กระทรวงเกษตรและสหกรณ์ จะร่วมกับ CPF เป็นสื่อกลางที่จะส่งมอบสินค้าเกษตรและอาหารที่มีความปลอดภัยให้กับชุมชม โดยจะเริ่มดำเนินโครงการในพื้นที่เขตในกรุงเทพมหานคร ได้แก่ เขตบางกอกน้อย และเขตบางพลัด ซึ่งกระทรวงเกษตรฯ และ CPF จะนำอาหารที่เตรียมไว้ไปแจกจ่ายให้แก่ประชาชนในชุมชนแออัด ที่อาศัยอยู่ในพื้นที่เขตดังกล่าว ในวันที่ 7 พฤษภาคม 2563 นี้ โดยจะทยอยดำเนินการแจกอาหารทั้ง 2 เขต เขตละ 10 วัน และหลังจากนั้นจะเริ่มขยายผลดำเนินการในลักษณะเดียวกันในภาคอื่น ๆ ได้แก่ ภาคเหนือ ที่จังหวัดพิจิตร และภาคใต้ที่จังหวัดตรัง
"อย่างที่ทุกท่านทราบกันดีว่า จากนี้ไปกระแสของโลกจะเปลี่ยนไป “อาหารที่ดีมีคุณภาพ ถูกสุขลักษณะ และมีความปลอดภัย” จะถือเป็นเรื่องหลักในลำดับต้น ๆ ของนโยบายสำคัญของทุกรัฐบาลในทุกประเทศทั่วโลก ซึ่งจะเห็นได้ชัดเจนมาก โดยเฉพาะอย่างยิ่งในช่วงสถานการณ์วิกฤตโควิด-19 แบบนี้ ดังนั้น กระทรวงเกษตรฯ และเครือข่ายพันธมิตรภาคเอกชน จึงมีความตั้งใจอย่างยิ่งที่จะส่งมอบสิ่งดี ๆ เหล่านี้ เพื่อบรรเทาความเดือดร้อนของพี่น้องประชาชน โดยเฉพาะอย่างยิ่ง ความเดือดร้อนของพี่น้องประชาชนในชุมชนแออัด ซึ่งจะใช้องค์ความรู้และความเชี่ยวชาญในเรื่องอาหารของทั้งสององค์กรมาร่วมกันบรรเทาความเดือดร้อนของพี่น้องประชาชน ให้ได้อิ่มท้องในช่วงเวลาที่ยากลำบากนี้ ผ่านการดำเนินงานภายใต้โครงการดังกล่าว ซึ่งกิจกรรมในครั้งนี้ นอกเหนือจากการได้แบ่งปันสิ่งดี ๆ ให้กับพี่น้องประชาชนที่ได้รับผลกระทบแล้วนั้น ยังเป็นการช่วยเหลือพี่น้องเกษตรกรไทยอีกทางหนึ่งด้วย เพราะการส่งมอบอาหารและสินค้าเกษตรให้กับประชาชน จะสามารถช่วยดูดซับปริมาณผลผลิตทางการเกษตร และรักษาเสถียรภาพราคาสินค้าเกษตรให้คงที่ เกษตรกรยังได้รับรายได้จากการประกอบอาชีพ จึงต้องขอขอบคุณทุกภาคส่วนที่เข้ามาร่วมมือกันและทำให้โครงการดี ๆ นี้เกิดขึ้นมา เพื่อสร้างประโยชน์ให้กับสังคมต่อไป" นายเฉลิมชัย กล่าว
ด้านนายประสิทธิ์ บุญดวงประเสริฐ ประธานคณะผู้บริหารบริษัท เจริญโภคภัณฑ์อาหาร จำกัด (มหาชน) กล่าวว่า บริษัทตระหนักถึงผลกระทบจากการสถานการณ์โควิด 19 ที่มีต่อหลายภาคส่วน โดยเฉพาะอย่างยิ่งความเดือดร้อนของพี่น้องประชาชนในชุมชนแออัด จึงได้ร่วมกับกระทรวงเกษตรฯ ส่งมอบอาหารปลอดภัยให้แก่พี่น้องชาวบางกอกน้อยและบางพลัด โดยบริษัทขอใช้ความเชี่ยวชาญขององค์กรในด้านอาหาร มาร่วมบรรเทาความเดือดร้อนแก่พี่น้องประชาชน ซึ่งจะใช้รถ Food Truck CP Freshmartนำอาหารไปอุ่นร้อนแจกจ่ายประชาชนในเขตบางกอกน้อยและบางพลัดและการส่งมอบอาหารให้ประชาชนในครั้งนี้ เป็นอีกส่วนหนึ่งในการช่วยเหลือประเทศชาติและประชาชน ให้ก้าวผ่านวิกฤตไวรัสโควิด-19 ไปด้วยกัน โดยก่อนหน้านี้ CPF ได้มอบอาหารให้แก่ชุมชนคลองเตยไปแล้ว 8,499 ครัวเรือน
"ตลอดช่วงเวลาของการรับมือสถานการณ์โควิด-19 นอกจากความรับผิดชอบที่จะไม่หยุดสายพานการผลิตอาหารเพื่อให้ประเทศชาติและประชาชนมีอาหารอย่างเพียงพอแล้ว CPF ยังสนับสนุนมาตรการของกระทรวงสาธารณสุข โดยส่งอาหารให้แพทย์และพยาบาลในโรงพยาบาลต่าง ๆ 301 แห่งทั่วประเทศ รวมถึงการส่งอาหารให้ประชาชนที่กลับจากประเทศกลุ่มเสี่ยงอีกกว่า 20,000 คน เพื่อสนับสนุนความรับผิดชอบต่อสังคมและช่วยลดโอกาสการแพร่เชื้อ นอกจากนี้ ยังขยายผลไปถึงครอบครัวแพทย์-พยาบาล อีกกว่า 30,000 ครอบครัว เพื่อให้แพทย์และพยาบาลลดความกังวลด้านการจัดหาอาหารให้คนในบ้าน เพื่อสามารถทุ่มเทดูแลรักษาผู้ป่วยได้เต็มที่ สะท้อนบทบาทของการเป็นบริษัทไทยผู้ร่วมต้านภัยโควิด-19 อย่างจริงจังและต่อเนื่อง" นายประสิทธิ์ กล่าว
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/30062
