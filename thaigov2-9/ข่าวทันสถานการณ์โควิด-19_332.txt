รัฐบาลไทย-ข่าวทำเนียบรัฐบาล-สถานเอกอัครราชทูต ณ บันดาร์เสรีเบกาวันเดินทางไปเยี่ยมและมอบถุงยังชีพให้แก่นักศึกษาไทยในบรูไนจำนวน​ 34​ คน [กระทรวงการต่างประเทศ]

วันอังคารที่ 28 เมษายน 2563
พิมพ์
สถานเอกอัครราชทูต ณ บันดาร์เสรีเบกาวันเดินทางไปเยี่ยมและมอบถุงยังชีพให้แก่นักศึกษาไทยในบรูไนจำนวน​ 34​ คน [กระทรวงการต่างประเทศ]
สถานเอกอัครราชทูต ณ บันดาร์เสรีเบกาวันเดินทางไปเยี่ยมและมอบถุงยังชีพให้แก่นักศึกษาไทยในบรูไนจำนวน​ 34​ คนที่ศึกษาอยู่ที่มหาวิทยาลัย Universiti Islam Sultan Sharif Ali (UNISSA)
เมื่อวันที่ 27 เมษายน 2563 น.ส. วันทนีย์ วิพุธวงศ์สกุล เอกอัครราชทูต ณ บันดาร์เสรีเบกาวัน และเจ้าหน้าที่สถานเอกอัครราชทูตฯ ได้เดินทางไปเยี่ยมและมอบถุงยังชีพให้แก่นักศึกษาไทยที่ศึกษาอยู่ที่มหาวิทยาลัย Universiti Islam Sultan Sharif Ali (UNISSA) จำนวน 34 คน พร้อมทั้งได้สอบถามความเป็นอยู่ของนักศึกษา ซึ่งนักศึกษาทุกคนมีสุขภาพแข็งแรงดี นอกจากนี้ เอกอัครราชทูตฯ ยังแนะนำให้นักศึกษารักษาสุขอนามัย ไม่ประมาท และปฏิบัติตามมาตรการที่รัฐบาลกำหนด
ในโอกาสนี้ นักศึกษาได้แจ้งความประสงค์จะเดินทางกลับประเทศไทยและขอความอนุเคราะห์สถานเอกอัครราชทูตฯ ในการประสานกับหน่วยงานที่เกี่ยวข้องของไทยและบรูไน เพื่อจัดหาเที่ยวบินและยกเว้นค่าใช้จ่ายต่างๆ ซึ่งสถานเอกอัครราชทูตฯ ได้เร่งประสานขอทราบความเป็นไปได้ในการดำเนินการตามคำขอดังกล่าวแล้ว และจะได้แจ้งให้นักศึกษาทราบต่อไป
สถานเอกอัครราชทูตฯ ขอส่งกำลังใจให้คนไทยในบรูไน คนไทยทุกคนสามารถติดต่อขอรับความช่วยเหลือ คำแนะนำ หรือปรึกษาปัญหากับสถานเอกอัครราชทูตฯ ได้ที่หมายเลข +673 265 3108-9 ต่อ 104 หรือ 107 (ในเวลาทำการ) หรือ +673 876 2849 (หลังเวลาทำการหรือในกรณีฉุกเฉินเร่งด่วน)
ด้วยรักและห่วงใยคนไทยในบรูไน

ที่มา : https://www.thaigov.go.th/news/contents/details/29918
