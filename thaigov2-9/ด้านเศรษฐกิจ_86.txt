รัฐบาลไทย-ข่าวทำเนียบรัฐบาล-สมอ. ขานรับนโยบายช่วยเหลือเอสเอ็มอี ตามที่ภาคเอกชนร้องขอยกเว้นตรวจโรงงาน ให้ยื่นคำขอออนไลน์ได้ทุกมาตรฐาน

วันอังคารที่ 28 เมษายน 2563
พิมพ์
สมอ. ขานรับนโยบายช่วยเหลือเอสเอ็มอี ตามที่ภาคเอกชนร้องขอยกเว้นตรวจโรงงาน ให้ยื่นคำขอออนไลน์ได้ทุกมาตรฐาน
สมอ. ขานรับนโยบายรัฐบาลช่วยเหลือเอสเอ็มอี ออกมาตรการตอบสนองตามที่ภาคเอกชนร้องขอ โดยเปิดให้ยื่นขอใบอนุญาต มอก. ทางออนไลน์ได้ทุกมาตรฐาน ทั้งหมดกว่า 2,200 ผลิตภัณฑ์ พร้อมยกเว้นการตรวจโรงงานจนกว่าสถานการณ์จะดีขึ้น
นายวันชัย พนมชัย เลขาธิการสํานักงานมาตรฐานผลิตภัณฑ์อุตสาหกรรม เปิดเผยว่า ตามที่ นายสมคิด จาตุศรีพิทักษ์ รองนายกรัฐมนตรี นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม และนายอุตตม สาวนายน รัฐมนตรีว่าการกระทรวงการคลัง ได้ร่วมประชุมหารือกับภาคเอกชน เมื่อวันที่ 22 เมษายน 2563 ที่ผ่านมา เพื่อให้ความช่วยเหลือเอสเอ็มอี ที่ได้รับผลกระทบจากสถานการณ์โควิด-19 และให้ทุกหน่วยงานรับข้อเสนอของภาคเอกชนไปดำเนินการ นั้น สมอ. ขานรับนโยบายดังกล่าวโดยออกมาตรการที่ให้บริการได้ทันที ดังนี้
1) มาตรการการขอใบอนุญาตผ่านระบบออนไลน์ โดย สมอ. ได้เปิดให้บริการยื่นขอใบอนุญาต มอก. ทางออนไลน์ผ่านระบบ e-License กับทุกมาตรฐาน ซึ่งผู้ประกอบการสามารถดําเนินการได้ตลอด 24 ชั่วโมง ที่ https://www.itisi.go.th ได้ตั้งแต่บัดนี้เป็นต้นไป โดยสามารถยื่นขอได้ทุกมาตรฐาน จํานวนทั้งสิ้นกว่า 2,284 มาตรฐาน
2) มาตรการยกเว้นการตรวจโรงงาน ประกอบด้วย
- ออกใบอนุญาตโดยไม่ต้องตรวจโรงงาน แต่จะต้องตรวจสอบตัวอย่างสินค้า ทั้งนี้ ได้ออกใบอนุญาตแบบเฉพาะครั้งนี้ไปแล้ว จำนวน 266 ใบอนุญาต มูลค่ากว่า 543 ล้านบาท
- ตรวจติดตามโดยไม่ต้องตรวจโรงงาน โดยให้ผู้รับใบอนุญาตรับรองตนเอง (Self declaration) ด้วยการส่งข้อมูลผลการตรวจคุณภาพ ผลทดสอบผลิตภัณฑ์และผลการสอบเทียบเครื่องมือ ผ่านระบบ e-Surveillance ของ สมอ. โดยในช่วงสถานการณ์โควิด-19 นี้ มีผู้รับรองตนเองผ่านระบบดังกล่าวแล้วจำนวนกว่า 300 ราย
- ออกใบรับรองระบบงานโดยไม่ออกไปตรวจสถานที่ แต่ใช้การตรวจประเมินทางไกล (Remote assessment) หรือการรับรองตนเอง (Self declaration) แทน รวมถึงการตรวจประเมินมาตรฐาน ISO/IEC 17025:2017 ซึ่งเป็นมาตรฐานห้องแล็ปที่กำลังจะมีการปรับเปลี่ยนเวอร์ชั่นในเดือนพฤศจิกายน 2563 นี้เพื่อมิให้เกิดความล่าช้าต่อผู้ประกอบการ ทั้งนี้ สามารถดูรูปแบบการตรวจประเมินเพื่อขอรับใบรับรองความสามารถของห้องปฏิบัติการ หน่วยตรวจ และหน่วยรับรอง ได้ที่ www.facebook.com/tisiofficial
เลขาธิการ สมอ. กล่าวเพิ่มเติมว่า “นอกจาก 2 มาตรการ ที่ สมอ. ได้เปิดให้บริการแก่ผู้ประกอบการได้ทันทีแล้ว ก่อนหน้านี้ สมอ. ยังได้เสนอมาตรการชดเชยและเยียวยาผู้ประกอบการให้ ครม. เพื่อขอความเห็นชอบในการยกเว้นค่าธรรมเนียมต่างๆ พร้อมทั้ง เยียวยาผู้ประกอบการในเรื่องค่าตรวจสอบโรงงานและค่าตรวจสอบตัวอย่างผลิตภัณฑ์ รวมมูลค่ากว่า 200 ล้านบาทไปแล้ว ทั้งนี้ คาดว่ามาตรการดังกล่าวข้างต้น จะสามารถช่วยเหลือ และแบ่งเบาภาระค่าใช้จ่ายของผู้ประกอบการเอสเอ็มอีภายใต้สถานการณ์โควิด- 19 ให้ดำเนินธุรกิจต่อไปได้อย่างต่อเนื่อง” นายวันชัยฯ กล่าว

ที่มา : https://www.thaigov.go.th/news/contents/details/29887
