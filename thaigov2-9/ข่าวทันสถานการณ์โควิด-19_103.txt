รัฐบาลไทย-ข่าวทำเนียบรัฐบาล-รมต.นร. นายเทวัญ ฯ ถวายหน้ากากอนามัยพระภิกษุสงฆ์ ตามพระประสงค์ของสมเด็จพระสังฆราช ที่โปรดประทานพระดำริในการประทานกัปปิยกัณฑ์เพื่อจัดหาหน้ากากอนามัยวัดต่างๆ ที่ใกล้ชิดชุมชนทั่วประเทศ

วันศุกร์ที่ 17 เมษายน 2563
พิมพ์
รมต.นร. นายเทวัญ ฯ ถวายหน้ากากอนามัยพระภิกษุสงฆ์ ตามพระประสงค์ของสมเด็จพระสังฆราช ที่โปรดประทานพระดำริในการประทานกัปปิยกัณฑ์เพื่อจัดหาหน้ากากอนามัยวัดต่างๆ ที่ใกล้ชิดชุมชนทั่วประเทศ
รมต.นร. นายเทวัญ ฯ ถวายหน้ากากอนามัยพระภิกษุสงฆ์ ตามพระประสงค์ของสมเด็จพระสังฆราช ที่โปรดประทานพระดำริในการประทานกัปปิยกัณฑ์เพื่อจัดหาหน้ากากอนามัยวัดต่างๆ ที่ใกล้ชิดชุมชนทั่วประเทศ
วันนี้ (17 เมษายน 2563) นายเทวัญ ลิปตพัลลภ รัฐมนตรีประจำสำนักนายกรัฐมนตรี พร้อมด้วย นายธงชัย ลืออดุลย์เลขานุการรัฐมนตรีประจำสำนักนายกรัฐมนตรี เดินทางลงพื้นที่ 3 วัดใกล้ชิดชุมชน ในพื้นที่ จ.สระบุรี และจ.นครราชสีมา เพื่อถวายหน้ากากอนามัยแด่พระภิกษุสงฆ์ ตามพระประสงค์ของ เจ้าพระคุณ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ที่โปรดให้ไวยาวัจกรจัดกัปปิยกัณฑ์เท่าจำนวน 2,000,000 บาท(สองล้านบาทถ้วน) เป็นทุนประเดิมสำหรับสำนักงานพระพุทธศาสนาแห่งชาติ จัดหาหน้ากากอนามัย ประทานแก่พระภิกษุสามเณรทั่วประเทศ โดยรัฐมนตรีประจำสำนักนายกรัฐมนตรี ผู้กำกับดูแลสำนักงานพระพุทธศาสนาแห่งชาติ ได้เฝ้ารับพระบัญชาเมื่อวันที่ 10 มีนาคม 2563 ที่ผ่านมา
รัฐมนตรีประจำสำนักนายกรัฐมนตรี ได้เดินทางไปยังวัดพระพุทธแสงธรรม อ.หนองแค จ.สระบุรี ได้ถวายหน้ากากอนามัย จำนวน 5,000 ชิ้น เป็นเงินมูลค่า 75,000 บาท  แด่พระสุนทรธรรมภาณ เจ้าคณะจังหวัดสระบุรี (ธรรมยุต) เจ้าอาวาสวัดพระพุทธแสงธรรม
จากนั้น รัฐมนตรีประจำสำนักนายกรัฐมนตรีและคณะ เดินทางไปยังวัดใหญ่สูงเนิน อ.สูงเนิน จ.นครราชสีมา ได้ถวายหน้ากากอนามัย จำนวน 6,000 ชิ้น เป็นเงินมูลค่า 90,000 บาท แด่ ดร.พระครู  ถาวร กิจจารักษ์ เจ้าคณะอำเภอสูงเนินเจ้าอาวาสวัดใหญ่สูงเนิน และเดินทางต่อไปยังวัดดอนขวาง อ.เมือง จ.นครราชสีมา ถวายหน้ากากอนามัย จำนวน6,000 ชิ้น เป็นเงินมูลค่า 90,000 บาท แด่ พระครูปิยธรรมภาณี เจ้าอาวาสวัดดอนขวาง รองเจ้าคณะอำเภอเมืองนครราชสีมา เจ้าอาวาสวัดดอนขวาง
รัฐมนตรีประจำสำนักนายกรัฐมนตรี เปิดเผยว่า ตนได้เดินทางมาถวายหน้ากากอนามัยตามพระประสงค์ของ เจ้าพระคุณ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ที่ทรงเป็นห่วงพระภิกษุสงฆ์และประชาชนที่อาศัยในชุมชนใกล้เคียงวัด โดยทรงพระปรารภสนับสนุนให้วัดซึ่งมีอยู่คู่ชุมชนทั่วประเทศ เป็นศูนย์กลางการแจกจ่ายหน้ากากอนามัยแก่ประชาชนไม่จำกัดสัญชาติ เชื้อชาติ ศาสนา ผู้ประสบความเดือดร้อนหรือมีความเสี่ยงต่อสถานการณ์ดังกล่าว ทั้งนี้ มีพระบัญชาโปรดให้พระสังฆาธิการทั่วราชอาณาจักร ร่วมมือกับหน่วยราชการในพื้นที่ในการเฝ้าระวังป้องกันโรคระบาดและบรรเทาความเดือดร้อนจากมลภาวะทางอากาศ เพื่อสุขภาวะของพระภิกษุสามเณรและประชาชนโดยทั่วกัน
.....................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29304
