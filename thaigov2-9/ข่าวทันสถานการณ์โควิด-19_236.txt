รัฐบาลไทย-ข่าวทำเนียบรัฐบาล-เอกอัครราชทูต ณ กรุงพริทอเรีย มอบข้าวสารและอาหารแห้งแก่คนไทยในแอฟริกาใต้ [กระทรวงการต่างประเทศ]

วันศุกร์ที่ 24 เมษายน 2563
เอกอัครราชทูต ณ กรุงพริทอเรีย มอบข้าวสารและอาหารแห้งแก่คนไทยในแอฟริกาใต้ [กระทรวงการต่างประเทศ]
เอกอัครราชทูต ณ กรุงพริทอเรีย มอบข้าวสารและอาหารแห้งแก่คนไทยในแอฟริกาใต้
เมื่อวันที่ 16 เมษายน 2563 เวลา 10.30 น. เรือโท โกเมศ กมลนาวิน เอกอัครราชทูต ณ กรุงพริทอเรีย พร้อมด้วย นายธนาศักดิ์ สามัญ เจ้าหน้าที่กงสุล ได้มอบข้าวสารและอาหารแห้งให้แก่กลุ่มพนักงานนวดชาวไทยจำนวน 7 รายจากร้านสปา Soul Thai Spa Centurion ชานกรุงพริทอเรีย มลรัฐ Gauteng ในแอฟริกาใต้ โดยพนักงานนวดชาวไทยดังกล่าวได้รับผลกระทบจากวิกฤติการแพร่ระบาดของเชื้อไวรัสโควิด-19 และมาตรการปิดประเทศชั่วคราว (nation-wide lockdown) ของรัฐบาลแอฟริกาใต้ เอกอัครราชทูตฯ ได้มอบอาหารข้างต้นผ่านทางผู้แทนคือนาง Ione de Beer เจ้าของร้านสปาฯ ชาวแอฟริกาใต้ ที่ทำเนียบเอกอัครราชทูต ณ กรุงพริทอเรีย
ทั้งนี้ กลุ่มพนักงานนวดชาวไทยในแอฟริกาใต้ประสบปัญหาขาดรายได้ เนื่องจากร้านสปาและร้านนวดทุกแห่งไม่สามารถเปิดให้บริการได้ในระหว่างการปิดประเทศชั่วคราวของแอฟริกาใต้ และพนักงานฯ ไม่สามารถเดินทางออกไปซื้ออาหารและสินค้าจำเป็นได้ด้วยตนเอง สถานเอกอัครราชทูตฯ จึงได้มอบข้าวสารและอาหารแห้งที่จำเป็นเพื่อบรรเทาความเดือดร้อนในเบื้องต้น ในโอกาสนี้ เอกอัครราชทูตฯ ได้ขอบคุณนาง Ione de Beer ที่ช่วยดูแลพนักงานนวดชาวไทยในช่วงการแพร่ระบาดของเชื้อไวรัสโควิด-19 พร้อมทั้งได้ส่งความห่วงใยและความปรารถนาดีไปยังกลุ่มคนไทยดังกล่าว โดยขอให้ทุกคนดูแลรักษาสุขภาพ ปฏิบัติตามมาตรการและคำแนะนำของรัฐบาลแอฟริกาใต้ และติดตามข่าวสารจากทางการแอฟริกาใต้และจากสถานเอกอัครราชทูตฯ อย่างใกล้ชิดต่อไป

ที่มา : https://www.thaigov.go.th/news/contents/details/29682
