รัฐบาลไทย-ข่าวทำเนียบรัฐบาล-กรมบัญชีกลางเร่งประชาสัมพันธ์เชิงรุก ให้ข้าราชการและลูกจ้างที่จะเกษียณอายุราชการ ยื่นขอรับบำเหน็จบำนาญล่วงหน้าด้วยตนเองทางอิเล็กทรอนิกส์

วันศุกร์ที่ 24 เมษายน 2563
พิมพ์
กรมบัญชีกลางเร่งประชาสัมพันธ์เชิงรุก ให้ข้าราชการและลูกจ้างที่จะเกษียณอายุราชการ ยื่นขอรับบำเหน็จบำนาญล่วงหน้าด้วยตนเองทางอิเล็กทรอนิกส์
กรมบัญชีกลางห่วงใยข้าราชการและลูกจ้างประจำที่จะเกษียณอายุราชการ ในปีงบประมาณ พ.ศ. 2564 เร่งประชาสัมพันธ์เชิงรุกสร้างการรับรู้และสร้างความเข้าใจในวิธีการการยื่นขอรับบำเหน็จบำนาญล่วงหน้าด้วยตนเองทางอิเล็กทรอนิกส์ (Pensions’ Electronic Filing)
กรมบัญชีกลางห่วงใยข้าราชการและลูกจ้างประจำที่จะเกษียณอายุราชการ ในปีงบประมาณ พ.ศ. 2564 เร่งประชาสัมพันธ์เชิงรุกสร้างการรับรู้และสร้างความเข้าใจในวิธีการการยื่นขอรับบำเหน็จบำนาญล่วงหน้าด้วยตนเองทางอิเล็กทรอนิกส์ (Pensions’ Electronic Filing) เพื่อให้ได้รับบำเหน็จบำนาญและสิทธิสวัสดิการต่อเนื่อง ภายหลังเกษียณอายุราชการ
นางสาววิลาวรรณ  พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ระเบียบกระทรวงการคลังว่าด้วยการขอรับและการจ่ายบำเหน็จบำนาญข้าราชการ พ.ศ. 2527 และที่แก้ไขเพิ่มเติมข้อ 6 วรรคสอง กำหนดกรณีข้าราชการพ้นจากราชการเพราะเกษียณอายุ ให้ยื่นคำขอรับบำเหน็จบำนาญล่วงหน้าได้ เป็นเวลา 8 เดือน ก่อนวันครบเกษียณอายุ กรมบัญชีกลางในฐานะหน่วยงานผู้รับผิดชอบด้านการขอรับและการจ่ายบำเหน็จบำนาญข้าราชการ ได้พัฒนาระบบบำเหน็จบำนาญและวิธีปฏิบัติในการยื่นขอรับบำเหน็จบำนาญ โดยให้ข้าราชการและลูกจ้างที่พ้นจากราชการยื่นขอรับบำเหน็จบำนาญด้วยตนเองทางอิเล็กทรอนิกส์ (Pensions’ Electronic Filing) หรือ ระบบ e-filing แทนการยื่นขอรับบำเหน็จบำนาญทางเอกสาร  ซึ่งผู้ยื่นเรื่องขอรับบำเหน็จบำนาญสามารถติดตามความคืบหน้าการปฏิบัติงานของส่วนราชการและกรมบัญชีกลางได้ตลอดเวลาผ่านช่องทางดังกล่าว
“ขอประชาสัมพันธ์ให้ข้าราชการและลูกจ้างประจำที่จะพ้นจากราชการเพราะเกษียณอายุ ในปีงบประมาณ พ.ศ. 2564 (1 ตุลาคม 2563) ยื่นคำขอรับบำเหน็จบำนาญล่วงหน้าได้ก่อนวันครบเกษียณอายุ โดยสามารถยื่นขอรับบำเหน็จบำนาญต่อส่วนราชการเจ้าสังกัด หรือยื่นขอรับบำเหน็จบำนาญด้วยตนเองทางอิเล็กทรอนิกส์ (Pensions’ Electronic Filing) หรือ ระบบ e-filing ซึ่งการยื่นขอรับบำเหน็จบำนาญล่วงหน้าดังกล่าว จะทำให้ข้าราชการและลูกจ้างประจำผู้ที่จะเกษียณอายุราชการ ได้รับบำเหน็จบำนาญและสิทธิสวัสดิการต่อเนื่อง นอกจากนี้ ระบบ e-filing ยังสามารถเข้าถึงข้อมูลส่วนบุคคลเกี่ยวกับสิทธิในการได้รับเงินบำเหน็จบำนาญและเงินอื่นที่เกี่ยวข้องที่ทางราชการจ่ายให้ด้วยความชัดเจน ถูกต้อง รวดเร็ว ครบถ้วน และยังสามารถตรวจสอบและดูข้อมูลประวัติการเบิกจ่ายเงินบำนาญรายเดือนและรายปี พิมพ์หนังสือรับรองภาษีหัก ณ ที่จ่าย ของตนเองได้อีกด้วย” โฆษกกรมบัญชีกลาง กล่าว
โฆษกกรมบัญชีกลาง กล่าวเพิ่มเติมว่า เมื่อข้าราชการและลูกจ้างประจำที่พ้นจากราชการเพราะเกษียณอายุ ได้ยื่นคำขอรับบำเหน็จบำนาญล่วงหน้าเรียบร้อยแล้ว จะเริ่มได้รับบำเหน็จบำนาญหลังจากเกษียน ณ สิ้นเดือนตุลาคม เป็นต้นไป โดยผู้มีสิทธิขอรับบำเหน็จบำนาญ สามารถเรียนรู้การวิธีการยื่นขอรับบำเหน็จบำนาญด้วยตนเองทางอิเล็กทรอนิกส์ (Pensions' Electronic Filing) หรือ ระบบ e-filing ได้ที่เว็บไซต์กรมบัญชีกลาง www.cgd.go.th  YouTube Channel หรือ Facebook Fanpage กรมบัญชีกลาง หากมีข้อสงสัยประการใด สามารถติดต่อสอบถามรายละเอียดได้ที่ Call center กรมบัญชีกลาง 02 270 6400 ในวัน เวลาราชการ

ที่มา : https://www.thaigov.go.th/news/contents/details/29716
