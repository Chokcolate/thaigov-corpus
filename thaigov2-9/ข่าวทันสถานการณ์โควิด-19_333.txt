รัฐบาลไทย-ข่าวทำเนียบรัฐบาล-​ที่ประชุมสภาการศึกษา บูรณาการการศึกษาเชื่อมโยง New normal เสริมปฏิรูปการศึกษา และยืนหยุ่นตามสถานการณ์[กระทรวงศึกษาธิการ]

วันอังคารที่ 28 เมษายน 2563
​ที่ประชุมสภาการศึกษา บูรณาการการศึกษาเชื่อมโยง New normal เสริมปฏิรูปการศึกษา และยืนหยุ่นตามสถานการณ์[กระทรวงศึกษาธิการ]
รมว.ศธ.คาดการจัดการเรียนการสอนออนไลน์ ในวิกฤตโควิด-19 อาจเป็นพฤติกรรมการเรียนรู้ของคนในสังคมที่เปลี่ยนแปลงไปจนกลายเป็น New Normal ด้านการศึกษาของประเทศ
รัฐมนตรีว่าการกระทรวงศึกษาธิการ นายณัฏฐพล ทีปสุวรรณ เป็นประธานการประชุมสภาการศึกษา ครั้งที่ ๓/๒๕๖๓
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ (รมว.ศธ.) เปิดเผยว่า การเผชิญวิกฤตการแพร่ระบาดเชื้อไวรัสโคโรนา (โควิด-๑๙) ส่งผลกระทบกระทรวงศึกษาธิการ (ศธ.) และบุคลากรทางการศึกษา ต้องปรับตัวและสร้างโอกาสใหม่ ๆ ในการจัดการเรียนการสอนออนไลน์ อาจเป็นพฤติกรรมการเรียนรู้ของคนในสังคมที่เปลี่ยนแปลงไปจนกลายเป็น New normal ด้านการศึกษาของประเทศ
อย่างไรก็ตาม ต้องขับเคลื่อนการศึกษาไม่หยุดยั้ง มุ่งเน้นสาระความรู้ผ่านระบบดิจิทัลทดแทนการเรียนการสอนแบบเดิม ความท้าทายของบุคลากรทางการศึกษาครั้งนี้ไม่ต่างจากบุคลากรทางการแพทย์ที่ต้องสัมผัสกลุ่มเสี่ยงต่าง ๆ เช่นกัน ระยะเวลา ๒ เดือนต่อจากนี้ ศธ. จะประเมินสถานการณ์อย่างใกล้ชิดเพื่อปรับแผนงานให้มีความยืดหยุ่นสอดคล้องสถานการณ์ที่เปลี่ยนไป เช่น ความปลอดภัยในโรงเรียน ต้องมีความยืดหยุ่นตามสถานการณ์ ถ้ามีความจำเป็นอาจต้องแบ่งกะในการเรียน และอาจมีการเรียกบัญชีครูที่กำลังรอบรรจุมาช่วยสอนด้วย
นายณัฏฐพล ทีปสุวรรณ กล่าวว่าแนวทางในการควบรวมโรงเรียนต้องนำมาปรับใช้อย่างเหมาะสมต่อสถานการณ์โควิด-๑๙ ซึ่งนายกรัฐมนตรีแสดงความกังวลต่อปัญหาการปฏิรูปการศึกษาด้วยระบบดิจิทัลต้องสามารถรองรับการวัดผล และประเมินผลการศึกษา
ศธ. จึงมีการปรับงบประมาณประจำปี ๒๕๖๓ - ๒๕๖๔ สอดคล้องสถานการณ์โควิด-๑๙ ที่มีความยืดหยุ่นมุ่งสู่การปฏิรูปการศึกษาในช่วงวิกฤตที่มีประสิทธิภาพ
"ประเด็นการเลื่อนเปิดเทอม ๑ กรกฎาคมนี้ ไม่ว่าสถานการณ์เป็นอย่างไร แต่ระบบการเรียนการสอนทั้งประเทศต้องมีคุณภาพ ระหว่างวันที่ ๑๘ พฤษภาคม จนถึง ๑ กรกฎาคม จะมีการประเมินสถานการณ์อย่างต่อเนื่อง รัฐบาลโดยคณะรัฐมนตรีมีความเป็นห่วงเด็ก
แม้มีการผ่อนปรนมาตรการควบคุมการแพร่ระบาดลงแต่ยังไม่สามารถอนุญาตให้เปิดการเรียนการสอนในโรงเรียนได้ตามปกติ จึงเลือกใช้สื่อและช่องทางระบบดิจิทัลเป็นเครื่องมือส่งเสริมการเรียนการสอนออนไลน์แทน โดยมุ่งเน้นทั้งเรื่องคุณภาพการศึกษาและประสิทธิภาพ" นายณัฏฐพล กล่าว
ที่ประชุมยังได้พิจารณาวาระต่อเนื่องตามมติที่ประชุม กกส. ครั้งที่ ๒/๒๕๖๓ เห็นชอบให้แต่งตั้งคณะอนุ กกส. ตามแผนการปฏิรูปประเทศด้านการศึกษา จำนวน ๖ คณะ ประกอบด้วย
คณะที่ ๑ ด้านการปฏิรูประบบการศึกษาและการเรียนรู้โดยรวมของประเทศ
คณะที่ ๒ ด้านการปฏิรูปเพื่อลดความเหลื่อมล้ำทางการศึกษา
คณะที่ ๓ ด้านการปฏิรูปกลไกและระบบการผลิตคัดกรองและพัฒนาผู้ประกอบวิชาชีพครูและอาจารย์
คณะที่ ๔ ด้านการปฏิรูปการจัดการเรียนการสอนเพื่อสนองความเปลี่ยนแปลงในศตวรรษที่ ๒๑
คณะที่ ๕ ด้านการปรับโครงสร้างของหน่วยงานในระบบการศึกษา
และคณะที่ ๖ ด้านการปฏิรูปการศึกษาและการเรียนรู้โดยการพลิกโฉมด้วยระบบดิจิทัล
โดยไม่มีการแต่งตั้งคณะด้านการปฏิรูปการพัฒนาเด็กเล็กและเด็กก่อนวัยเรียน เนื่องจากมีกฎหมาย พ.ร.บ.การพัฒนาเด็กปฐมวัย พ.ศ. ๒๕๖๒ รองรับการขับเคลื่อนงานอยู่แล้ว
ที่ประชุมได้พิจารณาแต่งตั้งคณะอนุกรรมการสภาการศึกษาเฉพาะกิจ (อนุ กกส.เฉพาะกิจ) เพื่อการจัดทำข้อเสนอการปรับปรุงแผนปฏิรูปประเทศด้านการศึกษา โดยมีศาสตราจารย์ศรีราชา วงศารยางกูร ซึ่งเป็นทั้งที่ปรึกษาและประธานคณะกรรมการประสานงานการปฏิรูปและติดตามนโยบายของรัฐมนตรีช่วยว่าการกระทรวงศึกษาธิการ (ดร.คุณหญิงกัลยา โสภณพนิช) รับหน้าที่ประธานคณะอนุ ฯ และวางกรอบระยะเวลาดำเนินงานตั้งแต่เดือนพฤษภาคม - กรกฎาคม ๒๕๖๓
รัฐมนตรีว่าการกระทรวงศึกษาธิการ ในฐานะประธาน กกส. ตั้งข้อสังเกตต่อที่ประชุมถึงบทบาทของคณะอนุ กกส. ตามแผนการปฏิรูปประเทศด้านการศึกษาทั้ง ๖ คณะ
ที่มีบทบาทในการนำนโยบายไปสู่การปฏิบัติ (Policy Implementation) ควรมีการบูรณาการอย่างใกล้ชิดเชื่อมโยงกับคณะอนุ กกส.เฉพาะกิจ ฯ ซึ่งเพิ่มบทบาทการจุดประกายความคิด นำไปสู่การกำหนดนโยบาย (Policy Formulation) ทั้งนี้ เพื่อทำงานร่วมกันอย่างเป็นเอกภาพในการตอบโจทย์การปฏิรูปการศึกษาที่ชัดเจนและสอดคล้องกับสถานการณ์ที่มีการเปลี่ยนแปลงอย่างต่อเนื่อง
นอกจากนี้ ที่ประชุมได้พิจารณาการออกหนังสือรับรองครูชาวต่างชาติของศูนย์การเรียน ซึ่งเกิดจากความไม่ชัดเจนการกำหนดผู้มีอำนาจในการออกหนังสือรับรอง ฯ ดังกล่าว ในการขออยู่ต่อในราชอาณาจักร โดยเสนอให้ส่งเรื่องไปยังคณะกรรมการกฤษฎีกาเพื่อให้ความเห็นทางกฎหมายต่อไป และได้รับทราบผลความก้าวหน้าการดำเนินงานของ สกศ. ในหลายประเด็น เช่น ผลการศึกษาแนวโน้มความต้องการกำลังคนโดยยึดพื้นที่เป็นฐาน สรุปผลการติดตามและประเมินการดำเนินงานตามแผนการศึกษาแห่งชาติ พ.ศ. ๒๕๖๐ - ๒๕๗๙ : ช่วงปี พ.ศ. ๒๕๖๐ - ๒๕๖๒ รวมทั้งความก้าวหน้าการดำเนินงานตามมติสภาการศึกษา เป็นต้น

ที่มา : https://www.thaigov.go.th/news/contents/details/29919
