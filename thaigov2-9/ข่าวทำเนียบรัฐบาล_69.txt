รัฐบาลไทย-ข่าวทำเนียบรัฐบาล-คนร. เห็นชอบในหลักการแผนแก้ไขปัญหา ระยะสั้นและระยะยาว ของ บมจ.การบินไทย มอบ คค. นำเสนอคณะรัฐมนตรีพิจารณาต่อไป

วันพุธที่ 29 เมษายน 2563
พิมพ์
คนร. เห็นชอบในหลักการแผนแก้ไขปัญหา ระยะสั้นและระยะยาว ของ บมจ.การบินไทย มอบ คค. นำเสนอคณะรัฐมนตรีพิจารณาต่อไป
คนร. เห็นชอบในหลักการแผนแก้ไขปัญหา ระยะสั้นและระยะยาว ของ บมจ.การบินไทย มอบ คค. นำเสนอคณะรัฐมนตรีพิจารณาต่อไป
วันนี้ (29 เม.ย.63) เวลา 10.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการนโยบายรัฐวิสาหกิจ (คนร.) ครั้งที่ 1/2563 โดยมี นายสมคิด จาตุศรีพิทักษ์ รองนายกรัฐมนตรี นายอุตตม สาวนายน รัฐมนตรีว่าการกระทรวงการคลัง นายศักดิ์สยาม ชิดชอบ รัฐมนตรีว่าการกระทรวงคมนาคม นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม และผู้ที่เกี่ยวข้องเข้าร่วมการประชุม
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) ได้เปิดเผย ว่า การประชุม คนร. ครั้งนี้ถือเป็นการประชุมครั้งแรกของ คนร. ภายใต้พระราชบัญญัติการพัฒนาการกำกับดูแลและบริหารรัฐวิสาหกิจ พ.ศ. 2562 (พ.ร.บ. พัฒนารัฐวิสาหกิจฯ) โดย คนร. ตาม พ.ร.บ.พัฒนารัฐวิสาหกิจฯ นี้ มีหน้าที่สำคัญในการเสนอแนะนโยบายในการพัฒนา การกำกับดูแล และการแก้ไขปัญหารัฐวิสาหกิจ รวมทั้งจัดทำแผนพัฒนารัฐวิสาหกิจที่จะเป็นแผนที่กำหนดเป้าหมาย ทิศทาง และนโยบายให้แก่รัฐวิสาหกิจในภาพรวมฉบับแรกของประเทศไทย นอกจากนี้ คนร. ชุดนี้จะกำกับดูแล การดำเนินงานของรัฐวิสาหกิจผ่านระบบประเมินผลการดำเนินงานรัฐวิสาหกิจ และกำหนดแนวทาง การกำกับดูแลกิจการที่ดีในรัฐวิสาหกิจ เพื่อให้การดำเนินงานของรัฐวิสาหกิจมีประสิทธิภาพ ประสิทธิผล โปร่งใส และตรวจสอบได้ สำหรับการประชุม คนร. ครั้งที่ 1/2563 นี้ ได้พิจารณาในเรื่องดังนี้
1. แต่งตั้งคณะอนุกรรมการ 2 ชุด เพื่อผลักดันงานเร่งด่วนของ คนร. ดังนี้
1.1 คณะอนุกรรมการจัดทำแผนพัฒนารัฐวิสาหกิจ โดยมีนายเทวินทร์ วงศ์วานิช เป็นประธานอนุกรรมการ เพื่อจัดทำร่างแผนพัฒนารัฐวิสาหกิจ
1.2 คณะอนุกรรมการกำหนดหลักเกณฑ์การประเมินผลการดำเนินงานรัฐวิสาหกิจ โดยมีปลัดกระทรวงการคลังเป็นประธานอนุกรรมการ เพื่อจัดทำร่างหลักเกณฑ์การประเมินผล การดำเนินงานรัฐวิสาหกิจ
2. พิจารณาแผนการแก้ไขปัญหาของบริษัท การบินไทย จำกัด (มหาชน) (บกท.) ที่ผ่านการพิจารณาของกระทรวงคมนาคมและกระทรวงการคลังมาแล้ว ซึ่ง คนร. เห็นด้วยในหลักการของแผนดังกล่าวที่จะช่วยแก้ไขปัญหา ทั้งระยะสั้นและระยะยาวของ บกท. ภายใต้สถานการณ์ปัจจุบัน เพื่อให้ บกท. สามารถสนับสนุนยุทธศาสตร์ การท่องเที่ยว การค้า และการลงทุนของประเทศได้อย่างยั่งยืน และได้มอบให้กระทรวงคมนาคม (คค.) นำเสนอคณะรัฐมนตรีพิจารณาต่อไป
-------------------------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการ คนร.)

ที่มา : https://www.thaigov.go.th/news/contents/details/29966
