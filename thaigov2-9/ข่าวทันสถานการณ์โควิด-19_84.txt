รัฐบาลไทย-ข่าวทำเนียบรัฐบาล-​ไทย-มองโกเลียพร้อมสานต่อความร่วมมืออย่างรอบด้านให้เป็นรูปธรรมมากยิ่งขึ้น

วันศุกร์ที่ 17 เมษายน 2563
พิมพ์
​ไทย-มองโกเลียพร้อมสานต่อความร่วมมืออย่างรอบด้านให้เป็นรูปธรรมมากยิ่งขึ้น
​ไทย-มองโกเลียพร้อมสานต่อความร่วมมืออย่างรอบด้านให้เป็นรูปธรรมมากยิ่งขึ้น
วันนี้ (17 เมษายน 2563) เวลา 13.30 น. นายทุกสบิลกูน ทูมูร์คูเลก (H.E. Mr. Tugsbilguun Tumurkhuleg) เอกอัครราชทูตมองโกเลียประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสพ้นจากหน้าที่ ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวขอบคุณเอกอัครราชทูตฯ ที่มีบทบาทสำคัญในการส่งเสริมความสัมพันธ์ระหว่างไทยกับมองโกเลีย โดยเฉพาะความร่วมมือทางเศรษฐกิจ ที่มูลค่าการค้าระหว่างไทย–มองโกเลียเพิ่มขึ้นกว่าสองเท่า ตามที่ได้ตั้งเป้าไว้ในการหารือเมื่อ 4 ปีที่แล้ว โดยนายกรัฐมนตรียังได้กล่าวชื่นชมรัฐบาลมองโกเลียในมาตรการเฝ้าระวังการแพร่ระบาดของเชื้อไวรัสโคโรนา 2019 (COVID-19) อย่างมีประสิทธิผล ทำให้มีผู้ติดเชื้อจำนวนน้อย พร้อมหวังว่าเอกอัครราชทูตฯ ท่านใหม่จะสานต่อความร่วมมือระหว่างกันให้เป็นรูปธรรมมากยิ่งขึ้น
ด้านเอกอัครราชทูตฯ กล่าวขอบคุณรัฐบาลและนายกรัฐมนตรีถึงความเป็นมิตรประเทศที่ใกล้ชิด พร้อมยืนยันว่าเอกอัครราชทูตฯ ท่านใหม่ จะดำเนินบทบาทอย่างแข็งขันและสร้างสรรค์ในการส่งเสริมความสัมพันธ์ระหว่างไทยกับมองโกเลีย
ทั้งสองฝ่ายมองว่า ไทยและมองโกเลียมีโอกาสที่จะขยายความสัมพันธ์ระหว่างกันได้อีกมาก พร้อมยินดีที่มองโกเลียเปิดบริการเที่ยวบินตรงเส้นทางกรุงเทพฯ - กรุงอูลานบาตอร์ ซึ่งมีส่วนสำคัญในการส่งเสริมด้านเศรษฐกิจ การท่องเที่ยว และความสัมพันธ์ระหว่างประชาชนกับประชาชนระหว่างสองประเทศ โดยหวังว่าหลังสถานการณ์โควิด-19 คลี่คลาย ทั้งสองฝ่ายจะใช้ประโยชน์สายการบินดังกล่าวเพื่อส่งเสริมการแลกเปลี่ยนในระดับประชาชนระหว่างกันให้มากยิ่งขึ้น
************************

ที่มา : https://www.thaigov.go.th/news/contents/details/29267
