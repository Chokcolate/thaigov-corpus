รัฐบาลไทย-ข่าวทำเนียบรัฐบาล-รมว.วธ. ชื่นชมเครือข่ายวัฒนธรรมฯ สภาวัฒนธรรมกทม. - ชุมชนคุณธรรมฯ ทั่วประทศ นำมิติด้านศาสนา ศิลปะ วัฒนธรรม - พลัง “บวร” จัดกิจกรรมป้องกันการแพร่ระบาดโรคโควิด-19 [กระทรวงวัฒนธรรม]

วันศุกร์ที่ 17 เมษายน 2563
พิมพ์
รมว.วธ. ชื่นชมเครือข่ายวัฒนธรรมฯ สภาวัฒนธรรมกทม. - ชุมชนคุณธรรมฯ ทั่วประทศ นำมิติด้านศาสนา ศิลปะ วัฒนธรรม - พลัง “บวร” จัดกิจกรรมป้องกันการแพร่ระบาดโรคโควิด-19 [กระทรวงวัฒนธรรม]
รมว.วธ. ชื่นชมเครือข่ายวัฒนธรรมฯ สภาวัฒนธรรมกทม. - ชุมชนคุณธรรมฯ ทั่วประทศ นำมิติด้านศาสนา ศิลปะ วัฒนธรรม - พลัง “บวร” จัดกิจกรรมป้องกันการแพร่ระบาดโรคโควิด-19
รมว.วธ. ชื่นชมเครือข่ายวัฒนธรรมฯ สภาวัฒนธรรมกทม. - ชุมชนคุณธรรมฯ ทั่วประทศ
นำมิติด้านศาสนา ศิลปะ วัฒนธรรม - พลัง “บวร” จัดกิจกรรมป้องกันการแพร่ระบาดโรคโควิด-19
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) ได้ออกประกาศ เรื่อง แนวทางการปฏิบัติเกี่ยวกับเทศกาล ประเพณี พิธีทางศาสนา และพิธีการต่างๆ กรณีการแพร่ระบาดของโรคติดเชื้อไวรัสโคโรนา ๒๐๑๙ (COVID-19) และแนวทางการปฏิบัติเกี่ยวกับเทศกาลประเพณีสงกรานต์ เพื่อให้สอดคล้องกับสถานการณ์ในปัจจุบันในการป้องกันและควบคุมกิจกรรมที่มีการรวมตัวของคนหมู่มาก ไม่ให้มีการแพร่ระบาดของโรคติดเชื้อไวรัสโคโรนา ๒๐๑๙ (COVID-19) ซึ่งกระทรวงวัฒนธรรมได้มอบหมายให้สำนักงานวัฒนธรรมจังหวัด (สวจ.) ประสานขอความร่วมมือไปยังเครือข่ายวัฒนธรรมทั่วประเทศ อาทิ ชุมชนคุณธรรมน้อมนำหลักปรัชญาของเศรษฐกิจพอเพียง ขับเคลื่อนด้วยพลังบวร (บ้าน วัด โรงเรียน) และหน่วยงานราชการ องค์กรปกครองส่วนท้องถิ่น ร่วมมือร่วมใจกันเผยแพร่และประชาสัมพันธ์ประกาศและแนวทางดังกล่าว ให้ประชาชนในพื้นที่รับรู้ และถือปฏิบัติตามอย่างเคร่งครัด
นอกจากนี้ ยังมอบหมายให้สำนักงานวัฒนธรรมจังหวัดทั่วประเทศดำเนินงานชุมชนคุณธรรมน้อมนำหลักปรัชญาของเศรษฐกิจพอเพียง ขับเคลื่อนด้วยพลังบวร จัดทำสื่อประชาสัมพันธ์สร้างความรู้ ความเข้าใจ ในการป้องกัน เฝ้าระวัง และควบคุมโรคติดเชื้อไวรัสโคโรนา ๒๐๑๙ (COVID-19) โดยใช้พลัง “บวร” เป็นพลังขับเคลื่อนสู่ชุมชนและท้องถิ่น ซึ่งที่ผ่านมาได้ดำเนินการสร้างการรับรู้ เรื่องแนวปฏิบัติฯ ให้แก่ประชาชนทั่วทุกภูมิภาค โดยการเผยแพร่แผ่นบันทึกเสียงทางสถานีวิทยุ ๒,๙๒๙ ครั้ง ออกอากาศรายการวิทยุ ๑,๗๗๓ ครั้ง รายการโทรทัศน์ ๑๕๑ ครั้ง ช่องทางออนไลน์ อาทิ ไลน์ เฟสบุ้ค ๕๐,๖๓๑ ครั้ง รวมทั้งผลิตสื่อ/เผยแพร่ประชาสัมพันธ์ เรื่อง การป้องกันการแพร่ระบาดของโรคติดเชื้อไวรัสโคโรนา ๒๐๑๙ (COVID-19) ในรูปแบบ ซีดี/สปอตเผยแพร่ทางสถานีวิทยุ ๙๘ แผ่น คลิปวีดิโอ ๕๘๙ คลิป/ชิ้นงาน และอินโฟกราฟฟิคให้ความรู้ ๑,๔๙๕ ชิ้นงาน รวมทั้งสิ้น ๒,๑๘๒ แผ่น/คลิป/ชิ้นงาน นอกจากนี้ ยังได้บูรณาการการดำเนินงานร่วมกับองค์กรปกครองส่วนท้องถิ่น (อปท.) สนับสนุนการผลิตหน้ากากอนามัยแบบผ้า โดยมีแกนนำพลัง “บวร” ของชุมชนคุณธรรมฯ ร่วมผลิตฯ ๓,๑๖๓ แห่ง ผลิตหน้ากากอนามัยแบบผ้าร่วมกับอปท. และชุมชนฯ ผลิตเองเพื่อแจกจ่าย (จิตอาสา) ตั้งแต่วันที่ ๔ มีนาคม ๒๕๖๓ รวมแล้วทั้งสิ้น ๙,๔๔๘,๙๐๐ ชิ้น
นายอิทธิพล กล่าวว่า อย่างไรก็ตาม กระทรวงวัฒนธรรมยังได้มอบหมายให้สำนักงานปลัดกระทรวงวัฒนธรรมบูรณาการความร่วมมือกับสภาวัฒนธรรมเขตกรุงเทพมหานคร และให้สำนักงานวัฒนธรรมจังหวัดทั่วประเทศประสานความร่วมมือกับสำนักงานพระพุทธศาสนาแห่งชาติ โดยการนำเครือข่ายชุมชนคุณธรรมฯ ซึ่งปัจจุบันมีอยู่ ๒๒,๕๔๐ แห่งทั่วประเทศ สนับสนุนการจัดตั้งโรงทานเพื่อช่วยเหลือผู้ประสบความยากลำบากในสถานการณ์โรคติดเชื้อไวรัสโคโรน่า ๒๐๑๙ (COVID-19) ตามพระบัญชาของสมเด็จพระสังฆราช ซึ่งที่ผ่านมาได้ดำเนินการจัดตั้งโรงทานไปแล้วทั่วประเทศ ๔๗ จังหวัด ๒๓๔ โรงทาน รวมทั้ง ยังได้บูรณาการร่วมกับกระทรวงมหาดไทย จัดกิจกรรมผู้นำพลัง “บวร” ในการดำเนินการป้องกัน และเฝ้าระวังการแพร่ระบาดของโรคติดเชื้อไวรัสโคโรน่า ๒๐๑๙ (COVID-19) ในชุมชนคุณธรรมฯ อาทิ จัดกิจกรรมที่ได้รับมอบหมายจากผู้ว่าราชการจังหวัด ๒,๑๓๔ เรื่อง กิจกรรมผู้นำบวรร่วมติดตาม ค้นหา ผู้ที่เดินทางเข้าหมู่บ้าน/ชุมชนทุกราย รวมทั้งให้ความรู้ความเข้าใจเกี่ยวกับแนวทางปฏิบัติตัวของผู้ที่เดินทางกลับมาอยู่ในหมู่บ้านและอาศัยอยู่ในบ้านเดียวกัน เช่น สถานีวิทยุประจำจังหวัด หอกระจายข่าวในหมู่บ้าน นอกจากนี้นำผู้นำบวรร่วมให้กำลังใจหรือมอบสิ่งของ เช่น ข้าวสาร อาหารแห้ง เป็นต้น รวมทั้งสิ้น ๖๒,๒๐๙ เรื่อง
“กระทรวงวัฒนธรรมต้องขอขอบคุณเครือข่ายวัฒนธรรมทุกท่าน และหน่วยงานทุกภาคส่วนที่ให้ความร่วมมือร่วมใจเป็นอย่างดีในการสนับสนุนการจัดกิจกรรมต่างๆ ของกระทรวงวัฒนธรรม โดยการนำมิติด้านศาสนา ศิลปะและวัฒนธรรม มาขับเคลื่อนภารกิจในการป้องกันการแพร่ระบาดของโรคติดเชื้อไวรัสโคโรนา ๒๐๑๙ (COVID-19) ซึ่งนับเป็นการบูรณาการความร่วมมือระหว่างหน่วยงานภาครัฐ ภาคเอกชน และภาคประชาชน ในการนำพาประเทศไทยผ่านพ้นวิกฤติครั้งนี้ไปด้วยกัน” รมว.วธ. กล่าว
---------------------------------

ที่มา : https://www.thaigov.go.th/news/contents/details/29248
