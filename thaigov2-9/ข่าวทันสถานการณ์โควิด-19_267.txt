รัฐบาลไทย-ข่าวทำเนียบรัฐบาล-นายกรัฐมนตรีติดตามสิทธิบัตรทอง มอบหมายโฆษกรัฐบาล ปลัด สธ. และผอ สำนักงบประมาณ ให้ความมั่นใจมีงบประมาณพร้อม ดูแลข้าราชการ สธ. บรรจุใหม่ และไม่กระทบสิทธิบัตรทอง

วันเสาร์ที่ 25 เมษายน 2563
พิมพ์
นายกรัฐมนตรีติดตามสิทธิบัตรทอง มอบหมายโฆษกรัฐบาล ปลัด สธ. และผอ สำนักงบประมาณ ให้ความมั่นใจมีงบประมาณพร้อม ดูแลข้าราชการ สธ. บรรจุใหม่ และไม่กระทบสิทธิบัตรทอง
นายกรัฐมนตรีติดตามสิทธิบัตรทอง มอบหมายโฆษกรัฐบาล ปลัด สธ. และผอ สำนักงบประมาณ ให้ความมั่นใจมีงบประมาณพร้อม ดูแลข้าราชการ สธ. บรรจุใหม่ และไม่กระทบสิทธิบัตรทอง
วันนี้ (25 เม.ย. 63) เวลา 12.40 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี นายแพทย์สุขุม กาญจนพิมาย ปลัดกระทรวงสาธารณสุข และนายเดชาภิวัฒน์ ณ สงขลา ผู้อำนวยการสำนักงบประมาณ ร่วมไขข้อสงสัยกรณีบัตรทอง
โฆษกประจำสำนักนายกรัฐมนตรี เปิดเผย นายกรัฐมนตรีเห็นถึงความสำคัญทั้งการบรรจุเจ้าหน้าที่หรือบุคลากรทางการแพทย์ และสิทธิการรักษาพยาบาลของประชาชน จึงเป็นเหตุให้คณะรัฐมนตรี อนุมัติบุคลากรทางการแพทย์เป็นข้าราชการหลายตำแหน่ง ขณะเดียวกัน นายกรัฐมนตรีเน้นการดูแลสุขภาพประชาชน ซึ่งหลายมาตรการ นายกรัฐมนตรีได้ลงมาบัญชาการเอง เพื่อที่จะดูแลทุกข์สุขของประชาชน โดยเฉพาะอย่างยิ่งเรื่องสุขภาพ
โอกาสนี้ ผอ.สำนักงบประมาณ กล่าวถึงค่าใช้จ่ายตามมติ ครม. เมื่อวันที่ 15 เมษายน 2563 เพื่อให้การบรรจุพนักงานทางการแพทย์ซึ่งปัจจุบันมีอยู่เกือบ 40,000 คน มาบรรจุเป็นข้าราชการ ด้วยเป็นงบบุคลากรที่จะมาบรรจุเป็นข้าราชการใหม่ วิธีในทางปฏิบัติไม่สามารถโอนงบประมาณที่เป็นค่าจ้างพนักงานมาเป็นข้าราชการได้ทันที จึงต้องมีการโอนเป็นงบกลางก่อนจึงจะจัดสรรต่อเป็นงบบุคลากรของข้าราชการที่ได้รับการบรรจุใหม่
จากนั้น ปลัดกระทรวงสาธารณสุข กล่าวเสริมว่าจากมติ ครม. มองถึงบุคลากรทางการแพทย์กระทรวงสาธารณสุขที่ช่วยในการดูแลผู้ป่วยในสถานการณ์โควิด-19 ที่ทำงานหนักมาตลอด เพื่อเป็นขวัญกำลังใจแก่เจ้าหน้าที่และบุคลากร จึงมีมติให้รับเป็นข้าราชการแบบเจาะจง คือผู้ที่ทำงานเกี่ยวกับโควิด-19 อยู่ แล้วรับเป็นข้าราชการโดยผ่านกระบวนการ ซึ่งบุคลากรเหล่านี้เป็นบุคลากรของกระทรวงสาธารณสุขอยู่แล้ว ที่ทำงานในตำแหน่งพนักงานกระทรวงสาธารณสุข พนักงานราชการ หรือลูกจ้าง ในแต่ละปีกระทรวงสาธารณสุขมีแหล่งรายได้ที่สำคัญคือมีงบประมาณ งบเงินเดือน จาก สปสช. กรมบัญชีกลาง สิทธิข้าราชการ และประกันสังคม ตลอดจนผู้ป่วยที่บริจาคให้  ทุกต้นปีจะมีการกำหนดเงินเดือนและมีงบประมาณจากแหล่งที่มาทั้งหลายที่กล่าวมาแล้ว เพื่อจ่ายเป็นเงินเดือน เรียกว่า เงินนอกงบประมาณ ประกอบกับที่ผ่านมาคนกลุ่มนี้ได้ทำงานหนักและเสียสละ คณะรัฐมนตรีจึงได้อนุมัติให้มีอัตราพิเศษเจาะจง คือรับจากคนที่ทำงานอยู่แล้ว 100% คือกลุ่มที่เป็นลูกจ้างอยู่แล้ว แหล่งที่มาของเงินเดือนที่เป็นงบนอกงบประมาณต้องปรับมาเป็นงบประมาณแผ่นดิน กระทรวงสาธารณสุขมีแหล่งเงินเตรียมพร้อมที่จะดูแลบุคลากรทางการแพทย์ที่จะรับการบรรจุเข้ามาแล้ว ในส่วนของบัตรทองเองไม่ได้รับผลกระทบใด ๆ ขอให้ประชาชนมีความมั่นใจว่าผู้ที่ใช้สิทธิบนบัตรทองยังมีสิทธิเท่าเดิม ได้รับการรักษาดูแลตามเดิมทั้งหมด
ปลัดกระทรวงสาธารณสุข ยังย้ำว่า กระทรวงสาธารณสุขยังมีการเตรียมงบประมาณจากแหล่งต่างๆ ตลอดจนเงินบริจาค เงินบำรุงโรงพยาบาล จัดสรรใช้เป็นค่าจ้างบุคคลากร ค่ารักษาพยาบาล ค่ายา เครื่องมือแพทย์ต่าง ๆ สำหรับบัตรทองก็ใช้ตามระบบปกติโดยสาธารณสุขจ่ายให้โรงพยาบาล เพื่อเข้าส่วนของเงินบำรุงโรงพยาบาลอีกทีหนึ่ง จากการที่คณะรัฐมนตรีบรรจุข้าราชการสาธารณสุขเพิ่มเติม ยังเป็นการสร้างขวัญและกำลังใจและทำให้มีศักยภาพและประสิทธิภาพในการทำงานในอนาคตที่ดีขึ้น เพื่อรับใช้ดูแลพี่น้องประชาชน จากงบบัตรทอง 10,000 ล้านบาท ใช้ในการส่งเสริมป้องกันโรคอีก 50,000 ล้านบาท ดูแลผู้ป่วยนอกอีก 50,000 ล้านบาท ดูแลผู้ป่วยในภาวะโควิด-19 ระบาดอีก 10,000 ล้านบาท ครม.ได้อนุมัติงบกลาง 3000 ล้านบาท ให้ สปสช.เพิ่มเติม เป็นการเพิ่มศักยภาพเพิ่มจากเงินเดิมที่ได้รับการสนับสนุนงบกลางในการดูแลผู้ป่วย นำไปพัฒนาปรับปรุงในส่วนต่าง ๆ เช่น ห้องปลอดเชื้อ เครื่องมืออุปกรณ์ หรือซื้อหน้ากากอนามัยทางการแพทย์ ตลอดจนมีหัตถการต่าง ๆ มีการจัดการส่งยาถึงบ้าน ติดต่อเพื่อการทำหมอครอบครัวดูแลคนไข้ตามบ้าน เป็นบริการเพิ่มเติม ขอให้มั่นใจว่าการดูแลคนไข้ไม่มีอะไรเปลี่ยนแปลงและจะดีขึ้น งบประมาณไม่ได้น้อยลง เงินที่ได้รับมา 110,000 ล้านบาท เพื่อดูแลพี่น้องประชาชนไม่ได้น้อยลงจากเดิม
ช่วงท้าย โฆษกประจำสำนักนายกรัฐมนตรียังย้ำว่า นายกรัฐมนตรีมอบนโยบายและสั่งการวิธีการจัดทำงบประมาณ ต้องจัดสรรไม่ให้เกิดผลกระทบต่อประชาชน โดยเฉพาะการเข้ารับสิทธิของการรักษาพยาบาลจากบัตรทอง ขณะที่บุคลากรทางการแพทย์เป็นกำลังสำคัญในการส่งเสริมต่อสู้กับสงครามโรค ต้องดูแลอย่างดีที่สุด นอกจากนี้ นายกรัฐมนตรียังพร้อมรับฟังข้อเสนอแนะ โดยให้ความสำคัญกับปัญหา ข้อกังวลของประชาชน สั่งให้ชี้แจงเร่งสร้างความชัดเจนทันที หากประชาชนยังคงสงสัยสามารถสอบถามได้ที่เบอร์  1111 ทำเนียบรัฐบาล นายกรัฐมนตรีพร้อมรับฟังจากทุกภาคส่วน
............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/29751
