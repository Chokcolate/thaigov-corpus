รัฐบาลไทย-ข่าวทำเนียบรัฐบาล-กองทัพชี้แจงเรื่องการจัดซื้อยานเกราะล้อยาง 4.5 พันล้าน

วันพฤหัสบดีที่ 23 เมษายน 2563
พิมพ์
กองทัพชี้แจงเรื่องการจัดซื้อยานเกราะล้อยาง 4.5 พันล้าน
กองทัพชี้แจงเรื่องการจัดซื้อยานเกราะล้อยาง 4.5 พันล้าน
วันพุธที่ 22 เมษายน พ.ศ. 2563 พ.อ.วินธัย สุวารี โฆษกกองทัพบก ชี้แจงกรณีการเผยแพร่เอกสารของกรมสรรพาวุธ เกี่ยวกับการเดินหน้าโครงการจัดซื้อรถยานเกราะสไตร์เกอร์ ติดอาวุธ 50 คันด้วยงบประมาณ 4.5 พันล้าน ตามโครงการความช่วยเหลือทางการทหาร Foreign Military Sales -FMS จากสหรัฐอเมริกา ว่า กองทัพบก ชี้แจงว่าภาพรวมกระทรวงกลาโหม มีปรับลดงบฯ ทั้งสิ้นจาก 7 หน่วยงาน ยอดเงินรวม 1.8 หมื่นล้าน (ทบ.หน่วยเดียวเกือบ 1 หมื่นล้านบาท) ซึ่งเป็นตัวเลขที่สูงเมื่อเทียบกับหลาย ๆ กระทรวง การดำเนินการปรับลดนั้น ภายใต้หลักเกณฑ์โครงการใดที่ยังไม่ผูกพันให้ชะลอตัดออกไปทั้งหมด  ส่วนโครงการใดผูกพันแล้ว ให้ตัดเหลือเพียงครึ่งเดียว ทำให้โครงการขนาดใหญ่ 4 โครงการ เช่น โครงการรถถัง ปืนใหญ่หรือเรดาร์ รวมถึง โครงการปกติอื่น ๆ อีกประมาณ 26 โครงการ ถูกชะลอตัดออกไป  ส่วนกรณีเรื่องของยานเกราะล้อยางสไตร์เกอร์นั้น เนื่องจากโครงการนี้ เป็นหนึ่งในโครงการที่ผูกพันแล้ว โดยแผนเดิมจะมีใช้งบฯ ปี 63 จำนวน 900 ล้านบาท แต่ต้องตัดลดงบฯ ออกไปครึ่งหนึ่งตามหลักเกณฑ์ของกระทรวงกลาโหม ทำให้เหลือใช้งบปี 63 เพียง 450 ล้านบาท เท่านั้น ทั้งนี้โครงการฯ จัดซื้อด้วยระบบ FMS เป็นไปตามความช่วยเหลือทางทหารระหว่างไทยกับสหรัฐฯ ได้รับอนุมัติงบประมาณไว้ 4,515 ล้าน ได้จำนวนยานเกราะฯ รวมแล้วกว่า 100 คัน รวมที่สหรัฐฯ ได้ช่วยเหลือในลักษณะให้เปล่า โดยลักษณะการใช้งบฯ เป็นแบบผูกพันข้ามปี ตั้งแต่ปี 63-65 ทำให้ปี 63 เดิมก่อนถูกปรับลด จึงมีแผนใช้เพียง 900 ล้านบาทและด้วยความสัมพันธ์ที่ดีระหว่าง 2 กองทัพ ในจำนวนงบประมาณที่ตั้งไว้สำหรับโครงการนี้ ไม่ใช่เป็นการจัดหาเฉพาะรถเท่านั้น แต่ยังรวมถึงความร่วมมือทุกมิติที่ครอบคลุมการใช้รถยานเกราะฯ และการฝึกบุคลากร ยืนยัน ทบ.ดำเนินการยึดเอาประโยชน์ของประเทศและประชาชนเป็นสำคัญ

ที่มา : https://www.thaigov.go.th/news/contents/details/29625
