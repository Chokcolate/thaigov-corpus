รัฐบาลไทย-ข่าวทำเนียบรัฐบาล-“อนุทิน” เจรจา 2 แบงค์ใหญ่ ลดดอกเบี้ยสร้างขวัญกำลังใจให้เจ้าหน้าที่สู้ภัยโควิด 19

วันพุธที่ 22 เมษายน 2563
“อนุทิน” เจรจา 2 แบงค์ใหญ่ ลดดอกเบี้ยสร้างขวัญกำลังใจให้เจ้าหน้าที่สู้ภัยโควิด 19
รองนายกรัฐมนตรีและรัฐมนตรีว่าการกระทรวงสาธารณสุขเจรจา 2 แบงค์ใหญ่ ลดดอกเบี้ย สร้างขวัญกำลังใจให้บุคลากรสาธารณสุขสู้ภัยโควิด 19
รองนายกรัฐมนตรีและรัฐมนตรีว่าการกระทรวงสาธารณสุขเจรจา 2 แบงค์ใหญ่ ลดดอกเบี้ย สร้างขวัญกำลังใจให้บุคลากรสาธารณสุขสู้ภัยโควิด 19
วันนี้ (22 เมษายน 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข หารือกับผู้แทนธนาคารออมสิน และธนาคารกรุงไทยเรื่องมาตรการสร้างขวัญและกำลังใจแก่บุคลากรกระทรวงสาธารณสุขในสถานการณ์โรคติดเชื้อไวรัสโคโรนา 2019 พร้อมให้สัมภาษณ์ ว่า ได้ขอความร่วมมือจากธนาคารทั้ง 2 แห่งในการลดดอกเบี้ยให้มากที่สุด เพื่อสร้างขวัญกำลังใจกับบุคลากรสาธารณสุข ซึ่งเป็นการดำเนินการตามมติ ครม.เมื่อวันที่ 7 เมษายน 2563 ในการช่วยเหลือเพื่อบรรเทาผลกระทบให้กับข้าราชการและบุคลากรของกระทรวงสาธารณสุข จากสถานการณ์ระบาดของโรคติดเชื้อไวรัสโคโรนา 2019 โดยได้ยื่นข้อเสนอให้ทั้ง 2 ธนาคาร ลดดอกเบี้ยให้แก่บุคลากรทางการแพทย์ร้อยละ 2  และให้ปลัดกระทรวงสาธารณสุขเจรจาในรายละเอียดให้กับบุคลากรทางการแพทย์ต่อไป ทั้งนี้จะนำข้อมูลไปชี้แจงกับ รมว.คลัง ด้วยตนเองอีกทางหนึ่งด้วย
“กระทรวงสาธารณสุข มีมาตรการสร้างขวัญและกำลังใจแก่บุคลากรกระทรวงสาธารณสุขที่เสียสละทำงานดูแลสุขภาพประชาชนอย่างเต็มที่ โดยหาแนวทางช่วยลดรายจ่ายของทั้งข้าราชการ ลูกจ้างกระทรวงสาธารณสุข ซึ่งธนาคารทั้ง 2 แห่งได้รับข้อเสนอนำไปพิจารณา และจะมีการหารือให้ได้ข้อสรุปร่วมกันอีกครั้ง” นายอนุทินกล่าว
******************************    22 เมษายน 2563

ที่มา : https://www.thaigov.go.th/news/contents/details/29544
