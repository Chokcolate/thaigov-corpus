รัฐบาลไทย-ข่าวทำเนียบรัฐบาล-กรุงไทยจัดหนักช่วยลูกค้าทุกกลุ่มฝ่าวิกฤติ ด้วย 5 มาตรการ ในวงเงินกว่า 1.12 ล้านล้านบาท [กระทรวงการคลัง]

วันจันทร์ที่ 27 เมษายน 2563
พิมพ์
กรุงไทยจัดหนักช่วยลูกค้าทุกกลุ่มฝ่าวิกฤติ ด้วย 5 มาตรการ ในวงเงินกว่า 1.12 ล้านล้านบาท [กระทรวงการคลัง]
กรุงไทยจัดหนักช่วยลูกค้าทุกกลุ่มฝ่าวิกฤติ ด้วย 5 มาตรการ ในวงเงินกว่า 1.12 ล้านล้านบาท
ธนาคารกรุงไทยลุยช่วยเหลือลูกค้าของธนาคารทุกกลุ่มทั้งรายย่อยและลูกค้าธุรกิจอย่างเต็มที่ ในวงเงินรวมกว่า 1.12 ล้านล้านบาท ภายใต้ 5 มาตรการ ลูกค้าธนาคารสามารถติดต่อเข้าร่วมมาตรการต่างๆ ได้ทุกวันตลอด 24 ชม. ผ่านเว็บไซต์ krungthai.com/covid19 หรือ Krungthai Contact Center โทร. 02-111-1111
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ที่ผ่านมาธนาคารได้เข้าร่วมมาตรการช่วยเหลือลูกค้าของกระทรวงการคลังและธนาคารแห่งประเทศไทยอย่างต่อเนื่อง เพื่อช่วยเหลือลูกค้าทุกกลุ่มทุกขนาดที่ได้รับผลกระทบจากภาวะเศรษฐกิจและวิกฤติโควิด-19 อย่างเต็มที่ โดยได้ออกมาตรการเยียวยาและบรรเทาความเดือดร้อนให้กับลูกค้าของธนาคารที่ได้รับผลกระทบทั้งทางตรงและทางอ้อมมาโดยตลอด เช่น ธุรกิจนำเข้า-ส่งออก ธุรกิจที่เกี่ยวกับทางท่องเที่ยว ธุรกิจเกษตรแปรรูป เป็นต้น
ล่าสุด ธนาคารได้เพิ่มมาตรการช่วยเหลือลูกค้าที่มีสถานะชำระปกติทั้งรายย่อยและลูกค้าธุรกิจที่ได้รับผลกระทบ ให้สามารถเดินหน้าดำเนินธุรกิจต่อไปได้ ซึ่งขณะนี้มีทั้งหมด 5 มาตรการ ประกอบด้วย
มาตรการที่ 1 ลูกค้าสินเชื่อบุคคลภายใต้กำกับ เช่น  สินเชื่อ Smart Money สินเชื่ออเนกประสงค์ 5 Plus และลูกค้าสินเชื่อเพื่อที่อยู่อาศัย สินเชื่อบ้านให้เงิน (Home Easy Cash) ที่วงเงินกู้ไม่เกิน 3 ล้านบาท ธนาคารพักชำระหนี้ทั้งเงินต้นและดอกเบี้ยนาน 4 เดือน พร้อมลดอัตราดอกเบี้ยลง 0.25% ต่อปี จากสัญญากู้เดิม นาน 4 เดือน
มาตรการที่ 2 ลูกค้าบุคคลและลูกค้าสินเชื่อเพื่อที่อยู่อาศัย ที่มีเอกสารแสดงรายได้ลดลง ธนาคารพักชำระเงินต้น (ชำระเฉพาะดอกเบี้ย) นาน 6 เดือน พร้อมลดอัตราดอกเบี้ยลง 0.25% ต่อปี จากสัญญากู้เดิมนาน 6 เดือน
มาตรการที่ 3 ลูกค้าธุรกิจที่มีวงเงินกู้ไม่เกิน 100 ล้านบาท พักชำระหนี้เงินต้นและดอกเบี้ยนาน 6 เดือนแบบอัตโนมัติ ไม่ต้องลงทะเบียน หากลูกค้าไม่ประสงค์เข้าร่วมสามารถชำระหนี้ได้ตามปกติ
มาตรการที่ 4 ลูกค้าสินเชื่อธุรกิจขนาดกลางขึ้นไปที่มีเอกสารแสดงรายได้ลดลง ธนาคารพักชำระหนี้เงินต้นวงเงินสินเชื่อระยะยาว (Term Loan) สูงสุด 12 เดือน ขยายระยะเวลาชำระหนี้สำหรับตั๋วสัญญาใช้เงิน (P/N) และสินเชื่อเพื่อการค้าต่างประเทศ (Trade Finance) สูงสุด 6 เดือน
มาตรการที่ 5 สำหรับลูกค้าธุรกิจที่มีวงเงินสินเชื่อไม่เกิน 500 ล้านบาท ธนาคารสนับสนุนสินเชื่อใหม่ (Soft Loan) เพื่อเสริมสภาพคล่อง วงเงินกู้สูงสุดไม่เกิน 20% ของยอดหนี้คงค้าง ณ 31 ธันวาคม 2562 ระยะเวลากู้สูงสุด  5 ปี อัตราดอกเบี้ย 2 ปีแรก 2% ต่อปี พักชำระเงินต้นสูงสุด 12 เดือน ไม่ต้องชำระดอกเบี้ย 6 เดือนแรก
สำหรับธุรกิจขนาดใหญ่ เช่น ธุรกิจการบิน โรงแรมและการท่องเที่ยว ธุรกิจขนส่งโลจิสติกส์ ธุรกิจอสังหาริมทรัพย์  รวมถึงอุตสาหกรรมการผลิตสินค้าทั่วไป  ธนาคารได้ให้ความช่วยเหลือลูกค้าของธนาคารตามระดับของผลกระทบที่เหมาะสมกับความต้องการ เช่น ขยายระยะเวลาชำระหนี้ ปรับเงื่อนไขให้เหมาะสม เพื่อให้ธุรกิจสามารถเดินต่อไปได้
นายผยง ศรีวณิช กล่าวต่อไปว่า ธนาคารได้ให้ความช่วยเหลือลูกค้าภายใต้ มาตรการช่วยเหลือลูกค้าที่ได้รับผลกระทบจากภาวะเศรษฐกิจไทย จำนวน 22,000 ราย วงเงิน 480,000 ล้านบาท มาตรการช่วยเหลือด้านสินเชื่อสำหรับลูกหนี้ที่ได้รับผลกระทบจาก COVID - 19 จำนวน 200,000 ราย วงเงิน 210,000 ล้านบาท มาตรการให้สินเชื่อใหม่ของสถาบันการเงินของรัฐ วงเงินสำหรับธนาคารพาณิชย์ 55,000 ล้านบาท ภายใต้ สินเชื่อกรุงไทยต้านภัยโควิด จำนวน 500 ราย วงเงิน 6,000 ล้านบาท  รวมทั้งสิ้น  222,500 ราย วงเงินรวมกว่า  696,000 ล้านบาท  และยังจัด มาตรการเพิ่มเติมช่วยเหลือ SME เพื่อเยียวยาธุรกิจและรักษาการจ้างงาน ตาม พ.ร.ก. การให้ความช่วยเหลือทางการเงินแก่วิสาหกิจขนาดกลางและขนาดย่อมที่ได้รับผลกระทบฯ วงเงิน 430,000 ล้านบาท รวมวงเงินช่วยเหลือทั้งสิ้น 1,126,000 ล้านบาท
ทั้งนี้ ลูกค้าธนาคารกรุงไทยสามารถขอรับความช่วยเหลือในมาตรการต่างๆ ที่สอดคล้องกับความต้องการได้ทุกวัน ตลอด 24 ชั่วโมง ผ่านเว็บไซต์ krungthai.com/covid19 และ Krungthai Contact Center โทร. 02-111-1111 ได้ตั้งแต่วันนี้เป็นต้นไป ธนาคารจะตรวจสอบข้อมูลและติดต่อกลับ เพื่อให้ความช่วยเหลืออย่างเร่งด่วน  ธนาคารกรุงไทยพร้อมเคียงข้างคนไทย เพื่อก้าวผ่านความยากลำบากนี้ไปด้วยกัน

ที่มา : https://www.thaigov.go.th/news/contents/details/29843
