รัฐบาลไทย-ข่าวทำเนียบรัฐบาล-สธ.รับมอบเครื่องอบฆ่าเชื้ออุปกรณ์การแพทย์ และตู้อบ UVC reuse หน้ากาก N95

วันพุธที่ 22 เมษายน 2563
สธ.รับมอบเครื่องอบฆ่าเชื้ออุปกรณ์การแพทย์ และตู้อบ UVC reuse หน้ากาก N95
กระทรวงสาธารณสุข รับมอบเครื่องอบฆ่าเชื้ออุปกรณ์เครื่องมือแพทย์จากบริษัทนำวิวัฒน์ คอร์เปอเรชั่น จำกัด 25 เครื่อง มูลค่า 50 ล้านบาท ตู้อบด้วยแสง UVC ฆ่าเชื้อหน้ากากอนามัย N95 เพื่อนำกลับมาใช้ซ้ำ 40 ตู้ จากคณะผู้ร่วมโครงการ SOS หน้ากากสะท้อนน้ำ 10,000
กระทรวงสาธารณสุข รับมอบเครื่องอบฆ่าเชื้ออุปกรณ์เครื่องมือแพทย์จากบริษัทนำวิวัฒน์ คอร์เปอเรชั่น จำกัด 25 เครื่อง มูลค่า 50 ล้านบาท ตู้อบด้วยแสง UVC ฆ่าเชื้อหน้ากากอนามัย N95 เพื่อนำกลับมาใช้ซ้ำ 40 ตู้ จากคณะผู้ร่วมโครงการ SOS หน้ากากสะท้อนน้ำ 10,000 ชิ้น จากช่อง 7HD  และผลิตภัณฑ์คุกกี้มูลค่ากว่า 2.8 ล้านบาทจากบริษัท เอส แอนด์ พี ซินดิเคท จำกัด (มหาชน)
วันนี้ (22 เมษายน 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยผู้บริหารระดับสูงของกระทรวงสาธารณสุข รับมอบของบริจาคจากภาคเอกชนเพื่อสนับสนุนการดำเนินงานในสถานการณ์โรคโควิด 19 ประกอบด้วย
1.เครื่องอบฆ่าเชื้อด้วยแก๊สไฮโดรเจนเปอร์ออกไซด์ พลาสมา รุ่น HO160 สำหรับฆ่าเชื้ออุปกรณ์เครื่องมือแพทย์ในโรงพยาบาล จากคุณวิโรจน์ ชัยเทอดเกียรติ กรรมการผู้จัดการ พร้อมคณะผู้บริหารบริษัทนำวิวัฒน์ คอร์เปอเรชั่น จำกัด จำนวน 25 เครื่อง มูลค่า 50 ล้านบาท ซึ่งสามารถนำมาใช้ฆ่าเชื้อชุด PPE. ครั้งละ 20 ชุด และหน้ากาก N95 ครั้งละ 60 ชิ้น ในเวลา 1 ชั่วโมง
2.ตู้อบฆ่าเชื้อหน้ากากอนามัย N95 ด้วยแสง UVC จำนวน 40 ตู้ จากคณะผู้ร่วมโครงการ Save Our Medical Staff IN COVID -19 FIGHT หรือ SOS โดยมี รอ.นพ.นิมิต ประสิทธิ์ดำรง แพทย์อาชีวเวชศาสตร์และสิ่งแวดล้อม รพ.ผู้สูงอายุ The Senizens และนางกุลวดี ศิริภัทร์ ผู้ร่วมก่อตั้งทีม SOS
3.หน้ากากสะท้อนน้ำ 10,000 ชิ้น จากนางสาวนาฏนภางค์ จงสมจิตร ผู้ช่วยกรรมการผู้จัดการช่อง 7HD
และ4.ผลิตภัณฑ์คุกกี้จำนวน 8,868 กระป๋อง และ 5,791 ถุง รวม 14,659 ชิ้น มูลค่ารวม 2,851,305 บาท จากคุณกำธร ศิลาอ่อน กรรมการผู้จัดการใหญ่สายการผลิตและการเงิน และคุณมณีสุดา ศิลาอ่อน ผู้อำนวยการ สำนักพัฒนาความยั่งยืนและสื่อสารองค์กร  บริษัท เอส แอนด์ พี ซินดิเคท จำกัด (มหาชน)
นายอนุทินกล่าวว่า ในนามของรัฐบาลและกระทรวงสาธารณสุข ขอขอบคุณภาคเอกชนที่มีจิตศรัทธา นำผลิตภัณฑ์ที่มีประโยชน์อย่างยิ่งต่อบุคลากรทางการแพทย์ จากการนำเครื่องที่เป็นนวัตกรรมการแพทย์มาช่วย reuse หน้ากาก N95 และชุด PPE. ซึ่งเป็นเวชภัณฑ์ที่มีความความจำเป็นและมีความต้องการใช้มากที่สุด  ทำให้กระทรวงสาธารณสุขเบาใจไปมาก บุคลากรการแพทย์มีความสบายใจที่จะทุ่มเททำงานเต็มที่ โดยเฉพาะแพทย์ พยาบาลที่ดูแลรักษาผู้ป่วยใกล้ชิดที่มีโอกาสติดเชื้อขณะใส่ท่อเครื่องช่วยหายใจ การนำกลับมาใช้ซ้ำได้จะช่วยให้อุปกรณ์ป้องกันการติดเชื้อของบุคลากรการแพทย์มีเพียงพอ พึ่งพาตนเองในขณะที่หลายประเทศยังคงมีความขาดแคลน
“สิ่งที่ภาคเอกชนและประชาชนได้บริจาคสนับสนุนภารกิจของรัฐบาล ทั้งเวชภัณฑ์ เครื่องมือ อุปกรณ์ทางการแพทย์ อาหาร ทำให้ประเทศไทยยืนหยัดและต่อสู้กับการระบาดของโรคโควิด 19 ได้เป็นอย่างดี จะเห็นได้จากวันนี้ อัตราการติดเชื้อของผู้ป่วยใหม่ลดลง สัดส่วนผู้ป่วยกลับบ้านได้มากกว่าที่ยังรักษาในโรงพยาบาล ซึ่งมาจากความร่วมมือของทุกภาคส่วน” นายอนุทินกล่าว
ทั้งนี้ ขณะนี้ได้ส่งตู้อบฆ่าเชื้อหน้ากากอนามัย N95 ด้วยแสง UVC ไปให้โรงพยาบาลทั่วประเทศแล้ว 60 ตู้  อยู่ระหว่างการผลิตเพิ่มอีก 900 ตู้ เพื่อมอบให้โรงพยาบาลที่มีความจำเป็นผ่านองค์การเภสัชกรรม และจะทำการผลิตเพิ่มตามจำนวนของผู้ประสงค์ที่จะสนับสนุนบริจาคให้กับโรงพยาบาลต่างๆ โดยโรงพยาบาลภาครัฐแจ้งความจำนงได้ที่ Line @soscovid19fight
**********************************  22 เมษายน 2563

ที่มา : https://www.thaigov.go.th/news/contents/details/29507
