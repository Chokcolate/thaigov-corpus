รัฐบาลไทย-ข่าวทำเนียบรัฐบาล-คณะผู้แทนเครือข่ายผู้ประกอบการสตรีอาเซียน (AWEN) เข้าเยี่ยมคารวะนายกรัฐมนตรี

วันพฤหัสบดีที่ 10 พฤษภาคม 2561
คณะผู้แทนเครือข่ายผู้ประกอบการสตรีอาเซียน (AWEN) เข้าเยี่ยมคารวะนายกรัฐมนตรี
คณะผู้แทนเครือข่ายผู้ประกอบการสตรีอาเซียน (AWEN) เข้าเยี่ยมคารวะนายกรัฐมนตรี
วันนี้ (10 พ.ค. 2561) เวลา 10.00 น. รัฐมนตรีว่าการกระทรวงการพัฒนาสังคมและความมั่นคงของมนุษย์ นำคณะผู้แทนเครือข่ายผู้ประกอบการสตรีอาเซียน (AWEN) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความชื่นชมบทบาทของผู้แทนผู้ประกอบการสตรีอาเซียน (AWEN) จากสาธารณรัฐสังคมนิยมเวียดนามในฐานะผู้ริเริ่มจัดตั้งเครือข่าย AWEN โดยมีวัตถุประสงค์เพื่อสร้างความร่วมมือ แลกเปลี่ยนความรู้ และประสบการณ์ระหว่างผู้ประกอบการสตรีในภูมิภาคอาเซียน โดยประเทศไทยยินดีที่จะรับเป็นเจ้าภาพ และดำรงตำแหน่งประธาน AWEN ต่อจากฟิลิปปินส์ ซึ่งมีวาระ 2 ปี ระหว่างเดือน พ.ค. 2561 จนถึงเดือน พ.ค. 2563 ซึ่งในระยะเวลาดังกล่าวประเทศไทยจะเป็นประธาน ASEAN ด้วย ซึ่งก็เป็นโอกาสอันดีที่จะได้ทำงานร่วมกันผลักดันการส่งเสริมบทบาทของสตรีเข้าสู่การหารือในระดับต่าง ๆ ต่อไป ซึ่งนายกรัฐมนตรีเห็นว่า ควรสร้างความเข้มแข็งให้กับเศรษฐกิจตั้งแต่เริ่มต้น เช่น การใช้เทคโนโลยีและนวัตกรรมสนับสนุนด้านการผลิตและการตลาด ใช้เศรษฐกิจดิจิทัลเป็นพลังขับเคลื่อนทางเศรษฐกิจยุคใหม่ ควบคู่ไปกับส่งเสริมการพัฒนาอย่างยั่งยืน (SDG) ที่ยึดประชาชนเป็นศูนย์กลาง โดยมีจุดประสงค์ร่วมกันเพื่อขจัดความยากจนและลดความเหลื่อมล้ำทางเศรษฐกิจและสังคม โดยไม่ทิ้งใครไว้ข้างหลังเพื่อยกระดับมาตรฐานความเป็นอยู่และคุณภาพชีวิตของประชาชนในภูมิภาคอาเซียนให้มีความเจริญรุ่งเรืองร่วมกันต่อไป
ในโอกาสนี้ คุณหญิงณัฐิกา วัธนเวคิน อังอุบลกุล ประธานเครือข่ายผู้ประกอบการสตรีอาเซียน (AWEN) และประธานเครือข่ายผู้ประกอบการสตรีอาเซียนแห่งประเทศไทย (AWEN -Thailand) แจ้งว่า ทางเครือข่ายฯ มีนโยบายที่จะผลักดันเรื่องการบูรณาการและรวบรวมข้อมูลที่เกี่ยวกับภาคสตรีที่เชื่อมโยงกับเศรษฐกิจ (Big Data) เพื่อเป็นฐานในการพัฒนาศักยภาพของสตรีและภาคธุรกิจต่อไป ตลอดจนเปิดโอกาสให้นักธุรกิจสตรีรุ่นใหม่ได้มีโอกาสเรียนรู้ประสบการณ์จากนักธุรกิจสตรีรุ่นพี่ด้วยในลักษณะ networking ที่ใช้ประโยชน์จากเทคโนโลยียุคดิจิทัล
ในช่วงท้าย นายกรัฐมนตรี เห็นว่า เครือข่ายฯ จะมีบทบาทสำคัญในการร่วมพัฒนาประเทศอาเซียนทั้ง 10 ประเทศ ซึ่งรัฐบาลยินดีให้การสนับสนุนในทุกๆ ด้านต่อไป

ที่มา : http://www.thaigov.go.th/news/contents/details/12124
