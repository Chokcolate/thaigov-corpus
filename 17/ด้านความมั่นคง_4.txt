รัฐบาลไทย-ข่าวทำเนียบรัฐบาล-​ทส. จัดการประชุมหัวหน้าส่วนราชการ กลุ่มจังหวัดภาคตะวันออกเฉียงเหนือตอนล่าง 1

วันจันทร์ที่ 7 พฤษภาคม 2561
​ทส. จัดการประชุมหัวหน้าส่วนราชการ กลุ่มจังหวัดภาคตะวันออกเฉียงเหนือตอนล่าง 1
กระทรวงทรัพยากรธรรมชาติและสิ่งแวดล้อม ร่วมกับจังหวัดบุรีรัมย์ จัดการประชุมหัวหน้าส่วนราชการในสังกัดกระทรวงทรัพยากรธรรมชาติและสิ่งแวดล้อมในพื้นที่กลุ่มจังหวัดภาคตะวันออกเฉียงเหนือตอนล่าง 1 (จังหวัดนครราชสีมา ชัยภูมิ บุรีรัมย์ และสุรินทร์)
วันนี้ (2 พฤษภาคม 61) กระทรวงทรัพยากรธรรมชาติและสิ่งแวดล้อม ร่วมกับจังหวัดบุรีรัมย์ จัดการประชุมหัวหน้าส่วนราชการในสังกัดกระทรวงทรัพยากรธรรมชาติและสิ่งแวดล้อมในพื้นที่กลุ่มจังหวัดภาคตะวันออกเฉียงเหนือตอนล่าง 1 (จังหวัดนครราชสีมา ชัยภูมิ บุรีรัมย์ และสุรินทร์) เพื่อติดตามสถานการณ์ด้านทรัพยากรธรรมชาติและสิ่งแวดล้อมในพื้นที่ การขับเคลื่อนงานในความรับผิดชอบของหน่วยงานในพื้นที่ และข้อเสนอของจังหวัดที่จะให้รัฐมนตรีพิจารณา และติดตามความก้าวหน้า ปัญหาอุปสรรค การจัดที่ดินทำกินให้ชุมชน (คทช.) และสถานการณืการใช้พื้นที่ป่าไม้ 20 จังหวัดภาคตะวันออกเฉียงเหนือ โดยมี รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์  กาญจนรัตน์) เป็นประธาน และมีหัวหน้าส่วนราชการสังกัด ทส. และเจ้าหน้าที่ในพื้นที่ 4 จังหวัด และฝ่ายปกครองจังหวัดบุรีรัม์เข้าร่วมการประชุม ณ ห้องประชุมนารายณ์บรรทมสินธุ์ ศาลากลางจังหวัดบุรีรัมย์
โอกาสนี้ พลเอก สุรศักดิ์  กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้รับฟังรายงานสรุปผลการดำเนินงานตามภารกิจ ปัญหาและอุปสรรคในการดำเนินงาน และความต้องการขอรับการสนับสนุนในเรื่องต่างๆ จากแต่ละหน่วยงานในพื้นที่ร่วมกันกับทางจังหวัดบุรีรัมย์ โดย รมว.ทส. ได้มอบนโยบายในการประชุม ขอให้ทุกหน่วยงานดำเนินการตามภารกิจของตนเองอย่างเต็มที่โดยยึดประโยชน์ของประชาชนเป็นที่ตั้งและสอดคล้องกับนโยบายของรัฐบาลและยุทธศาสตร์ชาติ 20 ปี และให้นำ แม่ฮ่องสอนโมเดล และ น่านโมเดล เป็นต้นแบบในการดำเนินงาน สำหรับการดำเนินงานโครงการจัดที่ดินทำกินให้ชุมชน (คทช.) นั้น ขอให้ดำเนินงานไปตามความพร้อมของพื้นที่ และความพร้อมของประชาชนในพื้นที่

ที่มา : http://www.thaigov.go.th/news/contents/details/11931
