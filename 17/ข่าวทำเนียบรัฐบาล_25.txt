รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมนิทรรศการการดำเนินงานของ มหาวิทยาลัยราชภัฏบุรีรัมย์ แนะให้พัฒนาต่อยอดองค์ความรู้ งานวิจัยต่าง ๆ เพื่อเพิ่มมูลค่าสินค้า และส่งเสริมเศรษฐกิจชุมชน

วันอังคารที่ 8 พฤษภาคม 2561
นายกรัฐมนตรีเยี่ยมชมนิทรรศการการดำเนินงานของ มหาวิทยาลัยราชภัฏบุรีรัมย์ แนะให้พัฒนาต่อยอดองค์ความรู้ งานวิจัยต่าง ๆ เพื่อเพิ่มมูลค่าสินค้า และส่งเสริมเศรษฐกิจชุมชน
นายกรัฐมนตรีเยี่ยมชมนิทรรศการการดำเนินงานของมหาวิทยาลัยราชภัฏบุรีรัมย์  แนะให้พัฒนาต่อยอดองค์ความรู้ งานวิจัยต่าง ๆ เพื่อพัฒนาคุณภาพ เพิ่มมูลค่าสินค้า กระจายรายได้ และส่งเสริมเศรษฐกิจชุมชน
วันนี้ (8 พฤษภาคม 2561) เวลา 08.00 น. ณ อาคารอเนกคุณาคาร มหาวิทยาลัยราชภัฏบุรีรัมย์ จังหวัดบุรีรัมย์ พลเอก ประยุทธ์ จันทร์โอชา นายกรัฐมนตรี เยี่ยมชมนิทรรศการการดำเนินงานของมหาวิทยาลัยราชภัฏบุรีรัมย์ ก่อนเป็นประธานการประชุมการพัฒนาเศรษฐกิจและสังคมกลุ่มจังหวัดภาคตะวันออกเฉียงเหนือตอนล่าง 1 โดยมี นายอนุสรณ์ แก้วกังวาล ผู้ว่าราชการจังหวัดบุรีรัมย์ รองศาสตราจารย์ มาลิณี จุโฑปะมา อธิการบดีมหาวิทยาลัยราชภัฏบุรีรัมย์ คณะผู้บริหารมหาวิทยาลัย และนักศึกษา ให้การต้อนรับและนำเยี่ยมชมนิทรรศการ ซึ่งประกอบด้วย ผลิตภัณฑ์สินค้า OTOP ขึ้นเครื่อง ผลิตภัณฑ์ผ้าไหมไทย กระยาสารท ผ้าภูอัคนีภูมิปัญญาชาวบ้านในการย้อมสีผ้าของบ้านเจริญสุข อำเภอเฉลิมพระเกียรติ จังหวัดบุรีรัมย์ ซึ่งได้รับเลือกให้เป็น หมู่บ้าน OVC (OTOP Village Champion) ที่ได้รับการสนับสนุนจากกรมการพัฒนาชุมชน กระทรวงมหาดไทย นอกจากนี้ยังมีสินค้าท้องถิ่น อาทิ ขนมเปี๊ยะ หมูเส้น จมูกข้าวผงชงดื่ม เป็นต้น
โอกาสนี้ นายกรัฐมนตรีได้กล่าวขอบคุณและขอให้มีการพัฒนาต่อยอดองค์ความรู้ รวมถึงงานวิจัยต่าง ๆ เพื่อการพัฒนาคุณภาพ เพิ่มมูลค่าสินค้า กระจายรายได้สู่พี่น้องประชาชน และส่งเสริมเศรษฐกิจชุมชนให้เป็นแหล่งกระจายรายได้ของคนในพื้นที่ รวมทั้งส่งเสริมให้เป็นแหล่งท่องเที่ยวที่สร้างความประทับใจให้กับนักท่องเที่ยวต่อไป
--------------------
สำนักโฆษก

ที่มา : http://www.thaigov.go.th/news/contents/details/12065
