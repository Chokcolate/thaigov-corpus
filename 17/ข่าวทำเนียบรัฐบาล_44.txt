รัฐบาลไทย-ข่าวทำเนียบรัฐบาล-ผลการประชุมคณะกรรมการวัคซีนแห่งชาติครั้งที่ 2/2561

วันศุกร์ที่ 11 พฤษภาคม 2561
ผลการประชุมคณะกรรมการวัคซีนแห่งชาติครั้งที่ 2/2561
ที่ประชุมเห็นชอบโครงการนำร่องการบูรณาการการบริหารจัดการวัคซีนรูปแบบใหม่ให้บริการประชาชนได้อย่างเพียงพอและต่อเนื่อง
วันนี้ (11 พฤษภาคม 2561 ) เวลา 09.00 น. ณ ห้องประชุมคณะรัฐมนตรี (เดิม)  สำนักเลขาธิการคณะรัฐมนตรี ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการวัคซีนแห่งชาติครั้งที่ 2/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญดังนี้
ที่ประชุมเห็นชอบ  โครงการนำร่องการบูรณาการการบริหารจัดการวัคซีนรูปแบบใหม่ โดยการจัดทำโครงการนำร่องการบูรณาการบริหารจัดการ การจัดซื้อและสำรองวัคซีนรูปแบบใหม่ โดยได้คัดเลือกวัคซีนพื้นฐาน 3 ชนิด ที่มีความเสี่ยงสูงต่อการขาดแคลน ได้แก่ (1) วัคซีนโปลิโอชนิดฉีด (IPV) (2) วัคซีนรวมหัด-คางทูม-หัดเยอรมัน (MMR) และ (3) วัคซีนมะเร็งปากมดลูก (HPV) ซึ่งจะแต่งตั้งคณะทำงานติดตามกำกับและประเมินผลที่มีปลัดกระทรวงสาธารณสุขเป็นประธานและให้เริ่มดำเนินการบูรณาการจัดซื้อวัคซีนได้ในปีงบประมาณ 2562 รวมทั้ง การนำวัคซีนใหม่มาใช้ในแผนงานสร้างเสริมภูมิคุ้มกันโรค 2 ชนิด สำหรับใช้ในเด็ก ทั่วประเทศ คือ วัคซีนรวมคอตีบ-บาดทะยัก-ไอกรน-ตับอักเสบบี-ฮิบ ภายในปีงบประมาณ 2562 และวัคซีนป้องกันโรคอุจจาระร่วงโรต้า ภายในปีงบประมาณ 2563 เพื่อให้ประเทศไทยมีวัคซีนใช้ในการให้บริการประชาชนอย่างพอเพียงและต่อเนื่อง ทั้งในภาวะปกติและภาวะที่มีการระบาด ซึ่งจะทำให้มีความมั่นคงทางสุขภาพ สังคม และเศรษฐกิจอย่างยั่งยืน
......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12164
