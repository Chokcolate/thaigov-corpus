รัฐบาลไทย-ข่าวทำเนียบรัฐบาล-นายกฯ พร้อมผลักดันการปฏิรูปประเทศ เข็น 5 เรื่องให้เห็นผล 8 เดือนก่อนเลือกตั้ง ย้ำความสำเร็จอยู่ในกำมือทุกคน วอนทุกฝ่ายรู้จักบทบาทหน้าที่ เคารพกฎหมาย รักษาบรรยากาศบ้านเมืองให้สงบ

วันเสาร์ที่ 5 พฤษภาคม 2561
นายกฯ พร้อมผลักดันการปฏิรูปประเทศ เข็น 5 เรื่องให้เห็นผล 8 เดือนก่อนเลือกตั้ง ย้ำความสำเร็จอยู่ในกำมือทุกคน วอนทุกฝ่ายรู้จักบทบาทหน้าที่ เคารพกฎหมาย รักษาบรรยากาศบ้านเมืองให้สงบ
นายกฯ พร้อมผลักดันการปฏิรูปประเทศ เข็น 5 เรื่องให้เห็นผล 8 เดือนก่อนเลือกตั้ง ย้ำความสำเร็จอยู่ในกำมือทุกคน วอนทุกฝ่ายรู้จักบทบาทหน้าที่ เคารพกฎหมาย รักษาบรรยากาศบ้านเมืองให้สงบ
พลเอก ประยุทธ์ จันทร์โอชา นายกรัฐมนตรี กล่าวถึงการทำงานของคณะกรรมการขับเคลื่อนการปฏิรูปประเทศ ว่า พร้อมให้การสนับสนุนเพื่อความสำเร็จ โดยเฉพาะ 5 เรื่องเร่งด่วน (Quick Win) ที่จะดำเนินการให้เห็นผลภายใน 8 เดือนก่อนการเลือกตั้ง คือ 1. การปฏิรูประบบราชการและการอำนวยความสะดวก 2. การแก้ไขปัญหาปากท้องของประชาชน 3.การปราบปรามทุจริตคอร์รัปชัน 4.การสร้างการมีส่วนร่วมของประชาชน 5.การลดความเหลื่อมล้ำและสร้างความเป็นธรรมในสังคม
“นายกฯ ให้กำลังใจคณะทำงาน และขอให้เร่งรวบรวมข้อมูลเสนอขึ้นมา หากเรื่องใดที่เป็นประโยชน์และสามารถทำได้จริง จะพิจารณาให้ทำทันที โดยหลายเรื่องก็ได้ดำเนินการมาแล้วก่อนหน้านี้และทำอย่างต่อเนื่อง เช่น การลดขั้นตอนการให้บริการภาครัฐ การให้สิทธิทำกินในที่ดินของรัฐ โครงการลงทะเบียนเพื่อสวัสดิการแห่งรัฐ ฯลฯ”
นายกรัฐมนตรีย้ำว่า ไม่มีการปฏิรูปไหน ที่สามารถทำสำเร็จได้ในระยะสั้น เพราะมีปัจจัยหลายอย่างที่เกี่ยวข้อง เช่น วิธีคิดและค่านิยมของคนในสังคม หรือกฎระเบียบที่ยุ่งยาก เป็นต้น แต่จะต้องลงมือทำตั้งแต่วันนี้ดีกว่าไม่ทำอะไรเลย ทุกคนในสังคมมีส่วนสำคัญในการเปลี่ยนแปลงบ้านเมือง โดยต้องรู้จักบทบาทและทำหน้าที่ของตนเองให้ดีที่สุด เช่น การปฏิรูปตำรวจต้องเริ่มที่ทุกคนให้ความเคารพกฎหมาย หากพบการทุจริตก็ต้องร้องทุกข์กล่าวโทษ และปรับปรุงกฎหมายให้เป็นธรรมกับคนทุกกลุ่ม
การปฏิรูปสังคม โดยเฉพาะชีวิตความเป็นอยู่ของผู้มีรายได้น้อยก็จะต้องปลูกฝังให้ร่วมกันพัฒนาตนเอง พัฒนาอาชีพอย่างครบวงจรตั้งแต่การผลิตไปสู่การตลาด โดยนำนวัตกรรมและเทคโนโลยีไปประยุกต์ใช้ และรู้จักเลือกผู้แทนที่มีความรู้ความสามารถ มีคุณธรรม และเสียสละ เข้าไปทำงาน โดยไม่มองแต่เพียงความคุ้นเคยหรือใกล้ชิดเท่านั้น เพื่อนำไปสู่การปฏิรูปการเมืองที่พึงปรารถนา
“สำหรับการชุมนุมของกลุ่มคนอยากเลือกตั้ง เชื่อว่าไม่มีอะไรแตกต่างไปจากเดิม ที่ผ่านมาได้มีการพูดคุยทำความเข้าใจกันมาตลอด เพื่อไม่ให้เกิดผลกระทบกับประชาชน ถือเป็นสิทธิในการแสดงความคิดเห็น แต่ต้องไม่ทำให้สังคมเดือดร้อน วันนี้ประชาชนส่วนใหญ่อยากเห็นบ้านเมืองสงบ เพื่อก้าวไปสู่การเลือกตั้งตามเวลาที่กำหนดไว้ ทุกฝ่ายจึงควรตระหนักในเรื่องนี้”
.........................................
สำนักโฆษก

ที่มา : http://www.thaigov.go.th/news/contents/details/12007
