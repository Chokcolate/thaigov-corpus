รัฐบาลไทย-ข่าวทำเนียบรัฐบาล-ธ.ก.ส.จับมือไปรษณีย์ไทย เตรียมการรองรับการตลาด เพื่อสนับสนุนพัฒนาอาชีพของเกษตรกรผู้มีรายได้น้อย นำสินค้าเกษตรคุณภาพส่งตรงถึงผู้บริโภค

วันศุกร์ที่ 11 พฤษภาคม 2561
ธ.ก.ส.จับมือไปรษณีย์ไทย เตรียมการรองรับการตลาด เพื่อสนับสนุนพัฒนาอาชีพของเกษตรกรผู้มีรายได้น้อย นำสินค้าเกษตรคุณภาพส่งตรงถึงผู้บริโภค
ธ.ก.ส.ร่วมมือ ไปรษณีย์ไทย ยกระดับการจัดการสินค้าเกษตรไทยแบบครบวงจร ทั้งการผลิต แปรรูป การเพิ่มช่องทางจำหน่ายและตลาดรองรับสินค้าเกษตรส่งตรงสู่ผู้บริโภค
วันนี้ (11 พฤษภาคม 2561)  ณ ธนาคารเพื่อการเกษตรและสหกรณ์การเกษตร ( ธ.ก.ส.) สำนักงานใหญ่ บางเขน ได้มีพิธีลงนามบันทึกความเข้าใจ “โครงการเพิ่มช่องทางการตลาดและระบบโลจิสติกส์สินค้าเกษตรเพื่อยกระดับเศรษฐกิจภาคการเกษตรไทย” ระหว่างนายอภิรมย์ สุขประเสริฐ ผู้จัดการ ธ.ก.ส. และนางสมร เทิดธรรมพิบูล กรรมการผู้จัดการใหญ่ บริษัท ไปรษณีย์ไทย จำกัด  เพื่อพัฒนาและยกระดับการจัดการผลผลิตทางการเกษตร ตลอดจนสินค้าเกษตรแปรรูปอย่างครบวงจร ทั้งในด้านวางแผนการผลิต การเพิ่มประสิทธิภาพและการพัฒนาคุณภาพผลผลิต รวมทั้งการสร้างประโยชน์ให้แก่เกษตรกรไทยโดยการเพิ่มช่องทางการจัดจำหน่าย มีตลาดรองรับผลผลิตทางการเกษตรและสินค้าเกษตรแปรรูปที่แน่นอน ส่งตรงถึงมือผู้บริโภคโดยไม่ผ่านพ่อค้าคนกลางเพื่อให้เกษตรกรมีรายได้และความเป็นอยู่ที่ดีขึ้น
นายอภิรมย์ สุขประเสริฐ กล่าวถึงความร่วมมือในครั้งนี้ว่า ธ.ก.ส. ได้สนับสนุนให้สถาบันเกษตรกร กลุ่มเกษตรกร วิสาหกิจชุมชน สหกรณ์การเกษตร และลูกค้า SMAEs ซึ่งเป็นหัวขบวนในการพัฒนาคุณภาพการผลิตรวบรวม จำหน่ายผลผลิตทางการเกษตรและสินค้าเกษตรแปรรูปจากเกษตรกรผู้มีรายได้น้อย นำมาบริหารจัดการ เพื่อสร้างมูลค่าเพิ่มให้สินค้าก่อนนำส่งจำหน่ายสู่ผู้บริโภค อีกทั้งยังเป็นแกนกลางในการประสานงานกับหน่วยงาน
ที่เกี่ยวข้องในการให้องค์ความรู้แก่เกษตรกร เพื่อพัฒนาเกษตรกรในการผลิตสินค้าเกษตรหรือสินค้าเกษตรแปรรูปให้เข้าสู่มาตรฐานตามที่ตลาดต้องการ  ควบคู่กับจัดกิจกรรมประชาสัมพันธ์ให้ผู้บริโภคได้รับรู้และร่วมสนับสนุนสินค้า ที่มาจากเกษตรกรโดยตรง เพื่อสร้างโอกาสให้เกษตรกรได้ขายสินค้าในราคาที่ยุติธรรม สร้างความมั่นคงในเรื่องรายได้  และนำไปสู่การพัฒนาคุณภาพชีวิตที่ดีขึ้นของเกษตรกร ซึ่งการร่วมมือกับไปรษณีย์ไทยครั้งนี้ ถือเป็นโอกาสดียิ่งที่จะนำสินค้าเกษตรที่มีคุณภาพส่งตรงไปถึงมือผู้บริโภค  ดังตัวอย่างสินค้าคุณภาพที่เป็นนิยม เช่น ข้าว A-rice  ลำไยอบแห้ง และมะคาดิเมีย เป็นต้น โดย ธ.ก.ส.จะทำหน้าที่ประสานกับบริษัท ไทยธุรกิจเกษตร จำกัด (TABCO) ซึ่งเป็นองค์กรของเกษตรกรและบริษัท ไปรษณีย์ไทย จำกัด ในการบริหารจัดการระบบคลังสินค้า และแค็ตตาล็อกออนไลน์ เพื่อเตรียมความพร้อมและรองรับความต้องการของผู้บริโภคต่อไป
ด้านนางสมร เทิดธรรมพิบูล กล่าวว่า บริษัท ไปรษณีย์ไทย จำกัด พร้อมร่วมมือกับ ธ.ก.ส. เพื่อสนับสนุนเกษตรกรไทยอย่างครบวงจร โดยการลงนาม MOU  ครั้งนี้ ครอบคลุมถึงความร่วมมือใน 4  ด้านด้วยกัน ได้แก่ ารขนส่งผลผลิตทางการเกษตรหรือสินค้าเกษตรแปรรูปจากการเกษตร และสถาบันเกษตรกร การเป็นช่องทางจำหน่ายสินค้าทางการเกษตรผ่าน www.thailandpostmart.com การจัดส่งสินค้าการเกษตรให้แก่ ธ.ก.ส.ในราคาพิเศษ ภายใต้ความร่วมมือดังกล่าวจะช่วยอำนวยความสะดวกให้แก่เกษตรกรในการจำหน่ายผลผลิตของตนได้มากขึ้น โดยเฉพาะการจัดส่งไปยังผู้บริโภคอย่างมีคุณภาพ
ด้านนายเฉลิมศักดิ์  ฉายโอภาส ผู้ช่วยผู้จัดการบริษัทไทยธุรกิจเกษตร จำกัด (TABCO) กล่าวถึงความร่วมมือในครั้งนี้ว่า รู้สึกยินดีเป็นอย่างยิ่ง TABCO จะทำหน้าที่รวบรวมหรือเป็นตัวแทนจำหน่ายผลผลิตทางการเกษตรจากเกษตรกรหรือสถาบันเกษตรกร  รวมทั้งอำนวยความสะดวกให้หน่วยงานที่เกี่ยวข้อง

ที่มา : http://www.thaigov.go.th/news/contents/details/12180
