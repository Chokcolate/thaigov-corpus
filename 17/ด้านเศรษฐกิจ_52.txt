รัฐบาลไทย-ข่าวทำเนียบรัฐบาล-ออมสิน กับ สกสค. บรรลุข้อตกลงร่วมกัน เพื่อแก้ไขปัญหาหนี้สินครูพร้อมลงนามบันทึกแก้ไขเพิ่มเติมข้อตกลงโครงการ ช.พ.ค.-ช.พ.ส. ฉบับใหม่แล้ว

วันอังคารที่ 8 พฤษภาคม 2561
ออมสิน กับ สกสค. บรรลุข้อตกลงร่วมกัน เพื่อแก้ไขปัญหาหนี้สินครูพร้อมลงนามบันทึกแก้ไขเพิ่มเติมข้อตกลงโครงการ ช.พ.ค.-ช.พ.ส. ฉบับใหม่แล้ว
ผู้อำนวยการธนาคารออมสิน และ เลขาธิการคณะกรรมการข้าราชการครูและบุคลากรทางการศึกษา ปฏิบัติหน้าที่เลขาธิการ สกสค. ร่วมลงนามบันทึกแก้ไขเพิ่มเติมข้อตกลงโครงการสวัสดิการเงินกู้ ช.พ.ค. - ช.พ.ส. ครั้งที่ 1
วันนี้ (7 พฤษภาคม 2561) นายชาติชาย พยุหนาวีชัย ผู้อำนวยการธนาคารออมสิน พร้อมด้วยนายพินิจศักดิ์ สุวรรณรังค์ เลขาธิการคณะกรรมการข้าราชการครูและบุคลากรทางการศึกษา ปฏิบัติหน้าที่เลขาธิการคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) ร่วมลงนามบันทึกแก้ไขเพิ่มเติม ข้อตกลงโครงการสวัสดิการเงินกู้ ช.พ.ค. - ช.พ.ส. ครั้งที่ 1 ระหว่าง สกสค. กับ ธนาคารออมสิน เพื่อร่วมกันแก้ไขปัญหาหนี้สินของผู้กู้ในโครงการสวัสดิการเงินกู้ ช.พ.ค. – ช.พ.ส. ตามบันทึกข้อตกลงเดิม ณ กระทรวงศึกษาธิการ
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสิน กับ สกสค. ได้ทำบันทึกข้อตกลงร่วมกันเพื่อช่วยเหลือสมาชิกการฌาปนกิจสงเคราะห์ช่วยเพื่อนครูและบุคลากรทางการศึกษา (ช.พ.ค.) และสมาชิกการฌาปนกิจสงเคราะห์ช่วยเพื่อนครูและบุคลากรทางการศึกษา ในกรณีคู่สมรสถึงแก่กรรม (ช.พ.ส.) จำนวน 5 ฉบับ ตามโครงการสวัสดิการเงินกู้แก่สมาชิกการฌาปนกิจสงเคราะห์ช่วยเพื่อนครูและบุคลากรทางการศึกษาโครงการ 2 ถึงโครงการ 6 โครงการเกื้อกูลผู้ประกอบวิชาชีพทางการศึกษา (โครงการ 7) และโครงการสวัสดิการเงินกู้แก่สมาชิกการฌาปนกิจสงเคราะห์ช่วยเพื่อนครูและบุคลากรทางการศึกษา ในกรณีคู่สมรสถึงแก่กรรม (โครงการ ช.พ.ส.) โดยที่ผ่านมา ได้มีการหารือร่วมกันในการปรับปรุงแนวทางการดำเนินงานของสินเชื่อครูและบุคลากรทางการศึกษา เพื่อให้เข้ากับสถานการณ์ที่เปลี่ยนแปลงไป โดยสนับสนุนแนวงทางความมีวินัยทางการเงิน แก้ปัญหาอย่างยั่งยืน เพื่อยกระดับคุณภาพชีวิตครูและบุคลากรทางการศึกษาให้ดียิ่งขึ้นมาอย่างต่อเนื่อง นั้น
“ล่าสุด กระทรวงศึกษาธิการ โดยสำนักงานคณะกรรมการ สกสค. ได้บรรลุข้อตกลงร่วมกันกับธนาคารออมสิน แก้ไขเพิ่มเติมบันทึกข้อตกลงเดิม ซึ่งมีสาระสำคัญ คือ ยกเลิกเงื่อนไขในบันทึกข้อตกลงเดิมที่กำหนดให้ธนาคารออมสินจ่ายเงินสนับสนุนให้กับสำนักงานฯ ตามอัตราและระยะเวลาที่กำหนดตามแต่ละโครงการ ซึ่งธนาคารให้เพื่อนำไปใช้ในการพัฒนาสมาชิกและกิจการ ช.พ.ค. รวมทั้งชำระหนี้ค้างแทนสมาชิก ช.พ.ค. ที่ไม่สามารถชำระเงินงวดให้กับธนาคารเกิน 3 เดือนติดต่อกันได้ ทั้งนี้ สำนักงานฯ จะไม่รับเงินสนับสนุนดังกล่าว แต่ให้ธนาคารนำเงินสนับสนุนไปลดอัตราดอกเบี้ยให้กับผู้กู้ที่ได้กู้เงินตามโครงการนั้น ๆ ในเดือนถัดจากเดือนที่บันทึกข้อตกลงนี้มีผลใช้บังคับ”ผู้อำนวยการธนาคารออมสิน กล่าว
นายชาติชาย กล่าวต่อไปว่า  สำหรับผู้กู้ ซึ่งหมายถึงครูและบุคลากรทางการศึกษาตามโครงการฯ ที่จะได้รับสิทธิลดอัตราดอกเบี้ยในอัตราข้างต้น จะต้องมีคุณสมบัติ คือ มีสถานะหนี้ปกติ หรือเข้าร่วมมาตรการแก้ไขหนี้หรือปรับปรุงโครงสร้างหนี้ต้องชำระดอกเบี้ยไม่น้อยกว่าร้อยละ 100 และชำระดอกเบี้ยที่ตั้งพักทั้งหมด หรือ ผู้กู้เข้าร่วมมาตรการแก้ไขหนี้หรือปรับปรุงโครงสร้างหนี้ หากมีเงื่อนไขชำระดอกเบี้ยน้อยกว่าร้อยละ 100  เมื่อครบระยะเวลาผ่อนปรนแล้ว สามารถจ่ายชำระหนี้ได้ตามปกติ และชำระดอกเบี้ยที่ตั้งพักทั้งหมด ซึ่งนอกจากประโยชน์ที่ผู้กู้จะได้รับจากการลดดอกเบี้ยแล้ว เพื่อเป็นการช่วยเหลือแบ่งเบาภาระการผ่อนชำระในแต่ละเดือน ผู้กู้ยังสามารถขอลดเงินงวดผ่อนชำระ โดยให้ติดต่อสาขาที่กู้เงิน สำหรับผู้ที่ไม่ประสงค์ลดเงินงวดในแต่ละเดือน ก็จะไปลดเงินต้นได้มากขึ้น ทำให้หมดภาระหนี้เร็ว
“เม็ดเงินที่ธนาคารออมสินเคยจัดสรรเพื่อสนับสนุนพิเศษและส่งเสริมความมั่นคงตามโครงการ ช.พ.ค. เดือนละประมาณ 200 ล้านบาท จะเปลี่ยนไปเข้าบัญชีครูและบุคลากรทางการศึกษาแทน รวมแล้วปีละ 2,000 ล้านบาท โดยครูที่ไม่แน่ใจว่าจะสามารถผ่อนชำระหนี้ได้ตามกำหนด ขอให้มาเข้าร่วมโครงการปรับโครงสร้างหนี้ ซึ่งโครงการและมาตรการนี้ เป็นการดำเนินงานตามนโยบายของรัฐบาลที่ให้ธนาคารออมสินเข้ามาช่วยแก้ไขปัญหาหนี้สินครู อีกทั้งกระทรวงศึกษาธิการและธนาคารออมสินมีเจตนารมณ์ที่ดีที่จะสร้างวินัยทางการเงินและตอบแทนครูดี เพื่อเป็นขวัญและกำลังใจในการปฏิบัติงานของครูและบุคลากรทางการศึกษา เพื่อพัฒนาคุณภาพชีวิตครูได้อย่างยั่งยืนต่อไป” นายชาติชาย กล่าวในที่สุด.

ที่มา : http://www.thaigov.go.th/news/contents/details/12036
