รัฐบาลไทย-ข่าวทำเนียบรัฐบาล-มหาดไทย ขานรับตามแนวทางขับเคลื่อนแผนการปฏิรูปประเทศ  ยุทธศาสตร์ชาติ และการสร้างความสามัคคีปรองดอง (ป.ย.ป.)

วันพฤหัสบดีที่ 3 พฤษภาคม 2561
มหาดไทย ขานรับตามแนวทางขับเคลื่อนแผนการปฏิรูปประเทศ  ยุทธศาสตร์ชาติ และการสร้างความสามัคคีปรองดอง (ป.ย.ป.)
มหาดไทย ขานรับตามแนวทางขับเคลื่อนแผนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (ป.ย.ป.)
เมื่อวานนี้ (2 พ.ค. 61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุม Kick off งานขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง กระทรวงมหาดไทย (ป.ย.ป.มท.) เพื่อเชื่อมโยง กำกับ ติดตามเร่งรัดการขับเคลื่อนแผนงาน/โครงการต่างๆ ของกระทรวงให้บรรลุตามเป้าหมาย ตามที่กำหนดไว้ในยุทธศาสตร์ชาติ และแผนการปฏิรูปประเทศ โดยมีผู้แทนส่วนราชการ หน่วยงานรัฐวิสาหกิจในสังกัดกระทรวงมหาดไทย และเจ้าหน้าที่ที่เกี่ยวข้องเข้าร่วมประชุม
นายนิสิต จันทร์สมวงศ์ รองปลัดกระทรวงมหาดไทย ได้กล่าวถึงความสำคัญในการดำเนินงานตามยุทธศาสตร์ชาติและแผนการปฏิรูปประเทศของกระทรวงมหาดไทย ว่า รัฐบาลได้ให้ความสำคัญในการขับเคลื่อนนโยบายต่างๆ โดยใช้กลไกการบริหารราชการแผ่นดินตามกรอบปฏิรูปประเทศ ยุทธศาสตร์ชาติ และการสร้างความสามัคคีปรองดอง (ป.ย.ป.) และให้มีการบูรณาการแผนพัฒนาในระดับพื้นที่ (Area Based) เพื่อเชื่อมโยงแผนพัฒนาในระดับต่างๆ ตั้งแต่แผนพัฒนาภาค แผนพัฒนากลุ่มจังหวัด/จังหวัด แผนพัฒนาอำเภอ แผนพัฒนาตำบล ตลอดจนแผนพัฒนาหมู่บ้าน/ชุมชน ซึ่งกระทรวงมหาดไทยได้ตระหนักและให้ความสำคัญในเรื่องดังกล่าว และเพื่อให้การสนับสนุนการดำเนินงานตามกรอบยุทธศาสตร์ชาติและแผนการปฏิรูปประเทศ เป็นไปด้วยความเรียบร้อย เกิดผลสัมฤทธิ์อย่างเป็นรูปธรรม กระทรวงมหาดไทยจึงได้แต่งตั้งคณะกรรมการกำกับ ติดตาม และประสานงานเชื่อมโยงคณะกรรมการยุทธศาสตร์ชาติและคณะกรรมการปฏิรูปประเทศของ มท. (คำสั่งกระทรวงมหาดไทย ที่ 2151/2560 ลงวันที่ 29 ธันวาคม 2560) โดยมีปลัดกระทรวงมหาดไทย เป็นประธาน และ จัดตั้งกลุ่มขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง กระทรวงมหาดไทย (คำสั่งสำนักงานปลัดกระทรวงมหาดไทย ที่ 653/2561 ลงวันที่ 11 เมษายน 2561) ขึ้น เพื่อเป็นกลไกสำคัญในการประสานงานและขับเคลื่อนการปฏิรูปประเทศ งานในภารกิจที่เกี่ยวข้องกับกระทรวงมหาดไทย รวมทั้งได้กำหนดกรอบแนวทางในการขับเคลื่อน ป.ย.ป.มท. ภายใต้วิสัยทัศน์ “ประชาชนมีรากฐานการดำรงชีวิตและพัฒนาสู่อนาคตได้อย่างมั่นคงและสมดุล ตามหลักปรัชญาของเศรษฐกิจพอเพียง” เพื่อให้หน่วยงานในสังกัดยึดเป็นแนวทางในการจัดทำแผนงาน/โครงการ เพื่อให้สอดคล้องและเชื่อมโยงตามแผนยุทธศาสตร์ชาติ 6 ด้าน และแผนการปฏิรูปประเทศทั้ง 11 ด้าน รวมถึงกำหนดให้มีหน่วยงานเจ้าภาพหลักในการขับเคลื่อนแนวทางดังกล่าว
รองปลัดกระทรวงมหาดไทย กล่าวเพิ่มเติมว่า นอกจากนี้ ยังได้เน้นย้ำให้ทุกหน่วยงานในสังกัดได้ให้ความสำคัญ รวมทั้งเร่งทำความเข้าใจกรอบแนวทางการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง กระทรวงมหาดไทย เพื่อให้การจัดทำแผนงาน/โครงการต่างๆ บรรลุตามเป้าหมาย เพื่อพัฒนาคุณภาพชีวิตและขับเคลื่อนเศรษฐกิจฐานรากให้ประชาชนมีความเข็มแข็ง พัฒนาประเทศชาติให้มั่นคง มั่งคั่ง ยั่งยืน.
ครั้งที่ 93/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11954
