รัฐบาลไทย-ข่าวทำเนียบรัฐบาล-นรม. เป็นประธานสักขีพยานในพิธีลงนามบันทึกข้อตกลงความร่วมมือ (MOU)  การเชื่อมโยงข้าว กข 43 และผลิตภัณฑ์น้ำนมข้าว

วันศุกร์ที่ 11 พฤษภาคม 2561
นรม. เป็นประธานสักขีพยานในพิธีลงนามบันทึกข้อตกลงความร่วมมือ (MOU)  การเชื่อมโยงข้าว กข 43 และผลิตภัณฑ์น้ำนมข้าว
นรม. กล่าวชื่นชมการลงนามครั้งนี้ที่ให้โอกาสทั้งเกษตรกรและผู้ประกอบการที่เกี่ยวข้องได้ร่วมมือกันในการเพิ่มมูลค่าผลผลิตข้าวด้วยหลักคิด “การตลาดนำการผลิต”
วันนี้ (11 พฤษภาคม 2561) เวลา 13.30 น. ณ ตึกสันติไมตรี (หลังใน) ทำเนียบรัฐบาล   พลเอกประยุทธ์ จันทร์โอชา นายกรัฐมนตรี เป็นประธานสักขีพยานในพิธีลงนามบันทึกข้อตกลงความร่วมมือ (MOU)  การเชื่อมโยงข้าว กข 43 และผลิตภัณฑ์น้ำนมข้าว จำนวน 2 ฉบับ ได้แก่
MOU ที่ 1 ระหว่าง  Modern Trade ผู้ประกอบการเปรรูปข้าว กข 43 และกลุ่มสหกรณ์การเกษตร
MOU ที่ 2 ระหว่าง  Modern Trade ผู้ประกอบการแปรรูปผลิตภัณฑ์น้ำนมข้าวและเกษตรกรนาแปลงใหญ่
ทั้งนี้ มีรัฐมนตรีว่าการกระทรวงพาณิชย์ รัฐมนตรีว่าการกระทรวงมหาดไทย และรัฐมนตรีว่าการกระทรวงเกษตรและสหกรณ์ ร่วมให้เกียรติเป็นสักขีพยานทั้ง 2 MOU ดังกล่าวด้วย
หลังจากพิธีร่วมลงนามบันทึกข้อตกลงความร่วมมือ (MOU) ทั้ง 2 ฉบับ เสร็จสิ้นลงแล้ว นายกรัฐมนตรีได้กล่าวแสดงความชื่นชมในความสำเร็จดังกล่าว ซึ่งกรมการค้าภายใน กระทรวงพาณิชย์ ตลอดจนหน่วยงานอื่น ๆ ทั้งภาครัฐและเอกชน ที่ให้ความร่วมมือในการดำเนินงานดังกล่าวจนกระทั่งเกิดความร่วมมือพิธีลงนามในครั้งนี้ ซึ่งนับเป็นต้นแบบที่ดีที่จะมีการขยายความร่วมมือระหว่างภาครัฐและเอกชน ไปสู่พืชเศรษฐกิจอื่น ๆ ต่อไป ซึ่งจะเป็นการยกระดับพร้อมเพิ่มมูลค่า ในการบูรณาการผลิตพืชเศรษฐกิจไม่จำกัดเฉพาะข้าวเท่านั้น
นายกรัฐมนตรีกล่าวย้ำในตอนท้ายว่า  ข้าว กข 43 เป็นข้าวที่มีคุณสมบัติพิเศษเนื่องด้วยมีปริมาณน้ำตาลที่ต่ำเหมาะสำหรับผู้ป่วยเบาหวานและโรคไต  จึงถือได้ว่าเป็นข้าวทางเลือกสำหรับประชาชนที่ใส่ใจสุขภาพ ซึ่งผ่านการวิจัยรับรองคุณสมบัติจากคณะแพทยศาสตร์โรงพยาบาลรามาธิบดี  มหาวิทยาลัยมหิดล  ดังนั้น รัฐบาลจึงขอสนับสนุนการดำเนินงานของทุกภาคส่วน  ที่ทำให้แนวทางการบริหารจัดการข้าว กข 43 และผลิตภัณฑ์น้ำนมข้าว ซึ่งได้รับความร่วมมือเป็นอย่างดียิ่งจาก Modern Trade  และผู้ประกอบการแปรรูปข้าว รวมทั้ง ผู้ประกอบการแปรรูปผลิตภัณฑ์น้ำนมข้าวตามลำดับ  โดยจะมีการนำผลิตภัณฑ์เหล่านั้นออกจำหน่ายในท้องตลาดภายในเดือนพฤษภาคมนี้
อนึ่ง Modern Trade ที่ให้การสนับสนุนโครงการนี้ ได้แก่ ห้างเทสโก้โลตัส  ห้างเดอะมอลล์ ห้างบิ๊กซี  ห้างท๊อปมาร์เก็ต ตลอดจนกลุ่มสหกรณ์การเกษตร จำนวน 8 แห่ง และผู้ประกอบการเกี่ยวกับข้าว จำนวน 7 ราย  พร้อมกันนี้  นายกรัฐมนตรีได้ร่วมถ่ายภาพเป็นที่ระลึกกับรัฐมนตรีว่าการกระทรวงฯ ทั้ง 3 กระทรวงดังกล่าว พร้อมด้วยตัวแทนผู้ประกอบการห้างสรรพสินค้าฯ และผู้ประกอบการเกี่ยวกับข้าวทั้ง 2 ประเภท ตลอดจนตัวแทนหัวหน้าส่วนราชการที่เกี่ยวข้องทั้ง 3 กระทรวงฯ ด้วยอัธยาศัยอันดี
…………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12182
