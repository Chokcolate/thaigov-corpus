รัฐบาลไทย-ข่าวทำเนียบรัฐบาล-การเพิ่มช่องทางรับแจ้งบริจาคเบี้ยยังชีพผู้สูงอายุเข้ากองทุนผู้สูงอายุ ผ่านสถาบันการเงินของรัฐ หน่วยงานรัฐประจำจังหวัด และสถานทูตไทยในต่างประเทศ

วันจันทร์ที่ 7 พฤษภาคม 2561
การเพิ่มช่องทางรับแจ้งบริจาคเบี้ยยังชีพผู้สูงอายุเข้ากองทุนผู้สูงอายุ ผ่านสถาบันการเงินของรัฐ หน่วยงานรัฐประจำจังหวัด และสถานทูตไทยในต่างประเทศ
ตั้งแต่วันที่ 1 ธ.ค.2560 เป็นต้นมา กระทรวงการคลังร่วมกับกระทรวงการพัฒนาสังคมฯ กระทรวงมหาดไทย กรุงเทพมหานคร และสำนักงานเมืองพัทยา ได้ดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ (โครงการฯ) ตามมติคณะรัฐมนตรีเมื่อวันที่ 7 พ.ย.2560
นางสาวกุลยา ตันติเตมิท ผู้ตรวจราชการกระทรวงการคลัง ในฐานะโฆษกกระทรวงการคลัง เปิดเผยว่า ตั้งแต่วันที่ 1 ธันวาคม 2560 เป็นต้นมา กระทรวงการคลังร่วมกับกระทรวงการพัฒนาสังคมและความมั่นคงของมนุษย์ กระทรวงมหาดไทย กรุงเทพมหานคร (กทม.) และสำนักงานเมืองพัทยา ได้ดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ (โครงการฯ) ตามมติคณะรัฐมนตรีเมื่อวันที่ 7 พฤศจิกายน 2560 โดยมุ่งหวังที่จะนำเงินบริจาคในส่วนนี้ไปรวมกับเงินบำรุงกองทุนที่ได้มาจากภาษีสรรพสามิตในส่วนของสุรายาสูบ (ร้อยละ 2 แต่ไม่เกิน 4,000 ล้านบาทต่อปี) แล้วนำมาจ่ายเป็นเงินช่วยเหลือเพื่อการยังชีพแก่ผู้สูงอายุที่มีรายได้น้อยในโครงการลงทะเบียนเพื่อสวัสดิการแห่งรัฐ จำนวนประมาณ 3.6 ล้านคนทั่วประเทศ โดยที่ผ่านมาได้กำหนดให้ผู้ที่ต้องการบริจาคเบี้ยยังชีพผู้สูงอายุต้องมาแสดงเจตจำนงที่หน่วยงานซึ่งบุคคลนั้นได้ลงทะเบียนรับเบี้ยยังชีพไว้ ได้แก่ เทศบาล องค์การบริหารส่วนตำบล สำนักงานเขตกรุงเทพมหานคร สำนักงานเมืองพัทยา และกรมส่งเสริมการปกครองท้องถิ่น เพื่อเป็นการอำนวยความสะดวกเพิ่มเติมให้แก่ผู้ที่ต้องการบริจาค กระทรวงการคลังจึงได้พิจารณาการเพิ่มช่องทางรับแจ้งบริจาคเบี้ยยังชีพผู้สูงอายุเข้ากองทุนผู้สูงอายุ เพื่อให้สามารถดำเนินการได้ตรงตามเป้าหมายของรัฐบาล และเป็นการอำนวยความสะดวกให้แก่ประชาชนทั้งในประเทศและต่างประเทศ  โดยช่องทางการรับแจ้งบริจาคเบี้ยยังชีพผู้สูงอายุที่กระทรวงการคลังพิจารณาเพิ่มเติม มีรายละเอียด ดังนี้
1. ผู้ที่ประสงค์จะแจ้งบริจาคใน กทม. สามารถนำบัตรประจำตัวประชาชนไปแจ้งบริจาคได้ที่สถาบันการเงินของรัฐ 7 แห่ง ประกอบด้วย ธนาคารกรุงไทย จำกัด (มหาชน) ธนาคารออมสิน ธนาคารพัฒนาวิสาหกิจขนาดกลางและขนาดย่อมแห่งประเทศไทย ธนาคารเพื่อการเกษตรและสหกรณ์การเกษตร ธนาคารอาคารสงเคราะห์ ธนาคารอิสลามแห่งประเทศไทย และบรรษัทประกันสินเชื่ออุตสาหกรรมขนาดย่อม
2. ผู้ที่ประสงค์จะแจ้งบริจาคในต่างจังหวัดสามารถนำบัตรประจำตัวประชาชนไปแจ้งบริจาคได้ที่หน่วยงานของคณะผู้บริหารการคลังประจำจังหวัด (คบจ.) ซึ่งประกอบด้วย สำนักงานคลังจังหวัด สำนักงานสรรพากรพื้นที่ สำนักงานสรรพสามิตพื้นที่ สำนักงานธนารักษ์พื้นที่ ด่านศุลกากร สำนักงานคณะกรรมการกำกับและส่งเสริมการประกอบธุรกิจประกันภัยภาคและจังหวัด และสถาบันการเงินของรัฐทั้ง 7 แห่งดังกล่าวข้างต้น
3. ผู้ที่ประสงค์จะแจ้งบริจาคในต่างประเทศสามารถนำบัตรประจำตัวประชาชน หรือ Passport    ไปแจ้งบริจาคได้ที่สถานเอกอัครราชทูต หรือสถานกงสุลใหญ่ของไทยในต่างประเทศ
ในกรณีที่มอบอำนาจให้ผู้อื่นดำเนินการแทนให้นำหนังสือมอบอำนาจพร้อมสำเนาบัตรประจำตัวประชาชนของผู้มอบอำนาจและผู้รับมอบอำนาจมาด้วย
ทั้งนี้ หน่วยงานของ คบจ. และสถาบันการเงินของรัฐใน กทม. จะสามารถเริ่มดำเนินการได้ในวันที่ 15 พฤษภาคม 2561 เป็นต้นไป ส่วนในต่างประเทศซึ่งดำเนินการโดยสถานเอกอัครราชทูต และสถานกงสุลใหญ่  ของไทยในต่างประเทศ จะสามารถเริ่มดำเนินการได้ในวันที่ 1 มิถุนายน 2561 เป็นต้นไป
นางสาวกุลยาฯ กล่าวเพิ่มเติมว่า กระทรวงการคลังได้พิจารณาเพิ่มช่องทางการรับแจ้งบริจาคเบี้ยยังชีพฯ เพื่อเป็นการอำนวยความสะดวกแก่ผู้สูงอายุที่มีจิตศรัทธาทุกท่าน จึงขอเชิญชวนผู้สูงอายุที่ได้รับเบี้ยยังชีพผู้สูงอายุและมีรายได้หลังเกษียณที่เพียงพอแล้ว เข้าร่วมโครงการฯ เพื่อร่วมเป็นส่วนหนึ่งในการช่วยเหลือผู้สูงอายุที่มีรายได้น้อยกว่า 3 ล้านคนทั่วประเทศให้มีรายได้ในการดำรงชีพเพิ่มขึ้น และมีคุณภาพชีวิตที่ดีขึ้น
สำนักนโยบายการออมและการลงทุน สำนักงานเศรษฐกิจการคลัง
โทร. 02-273-9020 ต่อ 3688 , 3643 , 3635
โทรสาร 02-273-9987

ที่มา : http://www.thaigov.go.th/news/contents/details/12038
