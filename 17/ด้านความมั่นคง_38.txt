รัฐบาลไทย-ข่าวทำเนียบรัฐบาล-รมว.มท. เป็นประธานร่วมกับ รมว.พลังงาน เพื่อหารือในการประชุมเพื่อกำหนดปริมาณการรับซื้อไฟฟ้าจากขยะชุมชนในรูปแบบ FiT เพิ่มเติม

วันศุกร์ที่ 11 พฤษภาคม 2561
รมว.มท. เป็นประธานร่วมกับ รมว.พลังงาน เพื่อหารือในการประชุมเพื่อกำหนดปริมาณการรับซื้อไฟฟ้าจากขยะชุมชนในรูปแบบ FiT เพิ่มเติม
รมว.มท. เป็นประธานร่วมกับ รมว.พลังงาน เพื่อหารือในการประชุมเพื่อกำหนดปริมาณการรับซื้อไฟฟ้าจากขยะชุมชนในรูปแบบ FiT เพิ่มเติม
วันนี้ (10 พ.ค. 61) เวลา 09.30 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยนายศิริ จิระพงษ์พันธ์ รัฐมนตรีว่าการกระทรวงพลังงาน เป็นประธานร่วมในการประชุมหารือเพื่อกำหนดปริมาณการรับซื้อไฟฟ้าจากขยะชุมชนในรูปแบบFeed-in Tariff (FIT) เพิ่มเติม ณ ห้องประชุมราชสีห์ กระทรวงมหาดไทย โดยมีนายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย และกระทรวงพลังงาน หัวหน้าส่วนราชการ ข้าราชการ และเจ้าหน้าที่ผู้ปฏิบัติงานเข้าร่วมการประชุม
พลเอก อนุพงษ์ ฯ กล่าวว่า เรื่องการแก้ไขปัญหาขยะมูลฝอยถือเป็นวาระแห่งชาติที่ คสช. และรัฐบาลให้ความสำคัญและต้องดำเนินการอย่างเร่งด่วน ดังจะเห็นได้จากมติของ คสช. เมื่อวันที่ 19 ส.ค.2557 ที่มอบให้กระทรวงมหาดไทยไปพิจารณาร่วมกับหน่วยงานที่เกี่ยวข้อง เพื่อจัดทำแผนการจัดตั้งโรงกำจัดขยะมูลฝอยในภาพรวมของประเทศ เพื่อให้มีโรงกำจัดขยะมูลฝอยเพียงพอที่จะรองรับปริมาณขยะของทุกจังหวัด และมติเมื่อวันที่ 26 ส.ค.2557 ซึ่งเห็นชอบ Roadmap การจัดการขยะมูลฝอยและของเสียอันตรายที่เหมาะสม การจัดการขยะมูลฝอยแบบรวมศูนย์กำจัดโดยเทคโนโลยีแบบผสมผสานที่มุ่งเน้นการแปรรูปพลังงานหรือทำให้เกิดประโยชน์สูงสุด รวมทั้งการส่งเสริมให้ภาคเอกชนลงทุนหรือดำเนินงานระบบเก็บรวบรวมขนส่ง และการกำจัดขยะมูลฝอยและของเสียอันตราย อย่างไรก็ตาม ด้วยจำนวนประชากรของประเทศไทยกว่า 67 ล้านคน ซึ่งก่อให้เกิดขยะจำนวนกว่า 7 หมื่นตันต่อวัน ดังนั้น การแก้ปัญหาการจัดการขยะจำเป็นต้องดำเนินการทั้งต้นทาง กลางทาง และปลายทาง รวมไปถึงการสร้างจิตสำนึกของประชาชน ซึ่งการจัดการปลายทางจำเป็นต้องหาวิธีการกำจัดที่สอดคล้องกับปริมาณของขยะมูลฝอยที่เกิดขึ้นให้หมดไปโดยไม่ส่งผลกระทบต่อสิ่งแวดล้อม และไม่ก่อให้เกิดปัญหากองขยะตกค้างสะสม อันถือเป็นภาระทางงบประมาณและสิ่งแวดล้อมในระยะยาว ซึ่งภาครัฐไม่สามารถดำเนินการได้ ดังนั้น จึงต้องเปิดโอกาสให้ภาคเอกชนได้เข้ามามีส่วนร่วม โดยภาครัฐต้องเพิ่มแรงจูงใจในการลงทุนของภาคเอกชน เพื่อให้การบริหารจัดการขยะในวาระแห่งชาติประสบผลสำเร็จ
พลเอก อนุพงษ์ ฯ ได้กล่าวเพิ่มเติมถึงโครงการกำจัดขยะมูลฝอยเพื่อผลิตกระแสไฟฟ้าขององค์กรปกครองส่วนท้องถิ่น (อปท.) ที่มีความพร้อมสามารถดำเนินการในระยะแรก (Quick Win Projects) ตามที่กระทรวงพลังงานได้มีมาตรการสนับสนุนการจัดการขยะมูลฝอยเพื่อนำมาผลิตไฟฟ้า โดยขอรับซื้อไฟฟ้าจากชุมชนในรูปแบบ Feed-in Tariff (FiT) ที่มีความพร้อมในการดำเนินการ จำนวน 14 โครงการ ใน 8 พื้นที่ ได้แก่ จังหวัดพระนครศรีอยุธยา นนทบุรี ระยอง หนองคาย กระบี่ ตาก อุดรธานี และกรุงเทพมหานคร ทั้งนี้ คาดว่าจากโครงการทั้งหมดที่ดำเนินการอยู่จะสามารถแล้วเสร็จได้ภายในกรอบระยะเวลาตามประกาศคณะกรรมการกำกับกิจการพลังงานกำหนด
ด้าน นายศิริ จิระพงษ์พันธ์ ได้กล่าวว่า กระทรวงพลังงานพร้อมที่จะให้การสนับสนุนการดำเนินงานตามโครงการกำจัดขยะมูลฝอยเพื่อผลิตกระแสไฟฟ้าของ อปท. ที่กระทรวงมหาดไทยต้องการเพิ่มเป้าหมายการรับซื้อไฟฟ้าจากขยะชุมชนเพิ่มเติมตามแผนพัฒนากำลังผลิตไฟฟ้าของประเทศไทย พ.ศ. 2558 – 2579 (Power Development Plan : PDP 2015) และจะดำเนินการตรวจสอบจุดเชื่อมต่อระบบไฟฟ้ากับพื้นที่กำจัดขยะของกลุ่มพื้นที่ (Clusters) ทั้ง 324 กลุ่ม ร่วมกับกระทรวงมหาดไทย เพื่อให้ได้ข้อมูลที่ถูกต้องตรงกันเพื่อกำหนดในแผน PDP ต่อไป
สุดท้าย พลเอก อนุพงษ์ ฯ กล่าวว่า สำหรับการแก้ไขปัญหาขยะมูลฝอยที่รัฐบาลกำลังดำเนินการอยู่นี้มีเป้าหมายสำคัญเพื่อสร้างความเป็นระเบียบเรียบร้อยให้แก่ชาติบ้านเมืองด้วยการกำจัดขยะอย่างเป็นระบบ ซึ่งรัฐบาลมุ่งเน้นในส่วนของการจัดการอย่างมีประสิทธิภาพ มีความชัดเจนในการดำเนินงาน พร้อมประสานความร่วมมือจากทุกภาคส่วนทั้งภาคราชการและเอกชน และมีการนำเทคโนโลยีสมัยใหม่เข้ามาใช้ในการจัดการ ทั้งนี้ก็เพื่อความสะอาดสวยงาม เป็นระเบียบเรียบร้อย และคุณภาพชีวิตที่ดีของพี่น้องประชาชนคนไทย.
ครั้งที่ 99/2561  วันที่ 10 พ.ค.2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12166
