รัฐบาลไทย-ข่าวทำเนียบรัฐบาล-​เอกอัครราชทูตโรมาเนียประจำประเทศไทย เข้าเยี่ยมคารวะ นายกรัฐมนตรี

วันพุธที่ 2 พฤษภาคม 2561
​เอกอัครราชทูตโรมาเนียประจำประเทศไทย เข้าเยี่ยมคารวะ นายกรัฐมนตรี
​เอกอัครราชทูตโรมาเนียประจำประเทศไทย เข้าเยี่ยมคารวะ นายกรัฐมนตรี
วันนี้ (2 พฤษภาคม 2561) เวลา 09.30 น. นายบ็อกดัน บาเดีย (Bogdan Badea) เอกอัครราชทูตโรมาเนียประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเข้ารับหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ สรุปสาระสำคัญการหารือ ดังนี้
นายกรัฐมนตรีกล่าวต้อนรับเอกอัครราชทูตโรมาเนียประจำประเทศไทยในโอกาสที่มารับตำแหน่ง และแสดงความเสียใจต่อการสวรรคตของสมเด็จพระราชาธิบดีไมเคิลที่ 1 แห่งโรมาเนีย ซึ่งเอกอัครราชทูตโรมาเนียประจำประเทศไทยได้กล่าวขอบคุณในการต้อนรับ และดีใจที่ได้มาดำรงตำแหน่งในไทย พร้อมกล่าวชื่นชมประเทศไทยที่มีความงดงามทางด้านประเพณีและวัฒนธรรม ตลอดจนคนไทยที่ให้การต้อนรับอย่างอบอุ่น และกล่าวว่าความสัมพันธ์ระหว่างสองประเทศมีมายาวนานหลายร้อยปี โดยเฉพาะในระดับพระราชวงศ์ จึงขอแสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร เช่นกัน
นายกรัฐมนตรีได้ชื่นชมการพัฒนาประเทศของโรมาเนีย โดยเฉพาะการขยายตัวทางเศรษฐกิจ และโรมาเนียเป็นประเทศที่มีบทบาทสำคัญในสหภาพยุโรป (EU) โดยในปี 2562 โรมาเนียจะเป็นประธานคณะมนตรีแห่งสหภาพยุโรป และไทยจะเป็นประธานอาเซียน ดังนั้นไทยและโรมาเนียสามารถมีบทบาทในการเป็นสะพานเชื่อมระหว่างภูมิภาคในช่วงเวลาดังกล่าวได้ พร้อมความร่วมมือในกรอบการดำเนินความสัมพันธ์กับสหภาพยุโรปและเวทีระหว่างประเทศต่าง ๆ เช่น ASEM และ OSCE โอกาสนี้ เอกอัครราชทูตโรมาเนียประจำประเทศไทยได้แสดงความยินดีที่มีการยกระดับความสัมพันธ์ระหว่างไทยกับสหภาพยุโรป จากการปรับข้อมติที่ผ่านมา ซึ่งมีแนวโน้มว่าความสัมพันธ์ดังกล่าวจะมีพัฒนาการที่ดีขึ้นอย่างต่อเนื่อง
ด้านความสัมพันธ์ในระดับทวิภาคี นายกรัฐมนตรีและเอกอัครราชทูตโรมาเนียประจำประเทศไทยตกลงที่จะทำงานร่วมกันเพื่อผลักดันความร่วมมือไทย – โรมาเนีย ให้ใกล้ชิดมากยิ่งขึ้น โดยเฉพาะความร่วมมือทางด้านการเกษตร ซึ่งไทยมีความสนใจที่จะเรียนรู้ในด้านการปศุสัตว์และการผลิตผลิตภัณฑ์นมจากโรมาเนีย เช่นเดียวกับฝ่ายโรมาเนียที่สนใจจะร่วมมือกันทั้งในด้านการเกษตรและสาธารณสุข สำหรับความร่วมมือทางเศรษฐกิจ ฝ่ายไทยเน้นย้ำถึงศักยภาพและความพร้อมของไทยในการเป็นศูนย์กลางของตลาดอาเซียนและประเทศเพื่อนบ้าน จึงหวังว่านักลงทุนและผู้เชี่ยวชาญชาวโรมาเนียจะเข้ามาร่วมลงทุนและทำงานในโครงการต่าง ๆ ของรัฐบาล เช่น โครงการพัฒนาระเบียงเศรษฐกิจพิเศษภาคตะวันออก (EEC) ทั้งนี้ รัฐบาลได้เห็นชอบต่อโครงการ Smart Visa ที่สามารถอำนวยความสะดวกให้แก่นักธุรกิจที่จะมาลงทุนในโครงการต่าง ๆ
ในช่วงท้าย นายกรัฐมนตรีแสดงความขอบคุณที่ฝ่ายโรมาเนียคอยดูแลและอำนวยความสะดวกแก่นักศึกษาไทยในโรมาเนีย พร้อมขอให้มีการแลกเปลี่ยนองค์ความรู้ที่จะเป็นโยชน์แก่ทั้งสองฝ่ายต่อไป นอกจากนี้ ทั้งสองฝ่ายต่างยินดีที่ประชาชนทั้งสองประเทศไปมาหาสู่กันมากขึ้นในปีที่ผ่านมา ทั้งนี้ นายกรัฐมนตรียืนยันว่ารัฐบาลพร้อมที่จะทำงานและให้ความร่วมมือแก่เอกอัครราชทูตโรมาเนียประจำประเทศไทย เพื่อผลักดันความร่วมมือระหว่างไทยกับโรมาเนียให้ก้าวหน้ายิ่งขึ้นต่อไปในทุกมิติ

ที่มา : http://www.thaigov.go.th/news/contents/details/11915
