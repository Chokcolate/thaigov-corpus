รัฐบาลไทย-ข่าวทำเนียบรัฐบาล-พม. ชื่นชมเด็กหญิงสู้ชีวิตวัย 11 ขวบ เป็นเด็กเรียนดี ครอบครัวฐานะยากจน เก็บผักขายหารายได้ดูแลครอบครัว ที่ จ.เชียงราย พร้อมเร่งช่วยเหลือผู้ประสบปัญหาทางสังคม ที่ จ.นครปฐม

วันอังคารที่ 8 พฤษภาคม 2561
พม. ชื่นชมเด็กหญิงสู้ชีวิตวัย 11 ขวบ เป็นเด็กเรียนดี ครอบครัวฐานะยากจน เก็บผักขายหารายได้ดูแลครอบครัว ที่ จ.เชียงราย พร้อมเร่งช่วยเหลือผู้ประสบปัญหาทางสังคม ที่ จ.นครปฐม
พม. ชื่นชมเด็กหญิงสู้ชีวิตวัย 11 ขวบ เป็นเด็กเรียนดี ครอบครัวฐานะยากจน เก็บผักขายหารายได้ดูแลครอบครัว ที่ จ.เชียงราย พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครปฐม
วันนี้ (8 พ.ค. 61) เวลา 08.00 น. นายวิทัศน์ เตชะบุญ อธิบดีกรมกิจการเด็กและเยาวชน เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 69/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กหญิงวัย 11 ขวบ นักเรียนชั้น ป.4 เป็นเด็กเรียนดีได้เกรด 4 ทุกวิชา แต่ครอบครัวมีฐานะยากจน ใช้เวลาว่างเก็บผักขายหารายได้ประทังชีวิต และเลี้ยงดูพ่อวัย 54 ปี ที่ป่วยเป็นโรคกล้ามเนื้ออ่อนแรง เส้นเลือดในสมองแตก และเป็นโรคอัมพฤกษ์ ช่วยเหลือตัวเองไม่ค่อยได้ ทั้ง 2 ชีวิต อาศัยในบ้านสภาพเก่าทรุดโทรมใกล้ผุพัง ไม่สามารถกันฝนได้ อาศัยขอข้าววัดกินประทังชีวิต ที่จังหวัดเชียงราย นั้น ขอชื่นชมเด็กหญิงดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิง อย่างต่อเนื่องในระยะยาว และการรักษาพยาบาลอาการป่วยของผู้เป็นพ่ออย่างใกล้ชิด และช่วยเหลือดูแลเรื่องการปรับปรุงสภาพที่อยู่อาศัยให้แข็งแรงและมั่นคง รวมทั้ง การให้คำปรึกษาแนะนำในเรื่องการส่งเสริมการประกอบอาชีพเสริม เพื่อสร้างรายได้ที่เพียงพอและมั่นคง และร่วมกันหาแนวทางช่วยเหลือในระยาวต่อไป
อีกกรณีหญิงรายหนึ่งต้องรับภาระเพียงลำพังเลี้ยงดู 4 ชีวิต ทั้งแม่แก่ชราที่นอนป่วยติดเตียงช่วยเหลือตัวเองไม่ได้ พี่สาวที่มีสติไม่สมประกอบ หลานชายที่ป่วยเป็นโรคลมชัก และพี่ชายที่ประสบอุบัติเหตุถูกรถชน ทั้ง 5 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน ที่จังหวัดนครปฐม นั้น ได้กำชับให้พัฒนาสังคมและความมั่นคงของมนุษย์จังหวัดนครปฐม (พมจ.นครปฐม) พร้อมทีม One Home เร่งลงพื้นที่ตรวจสอบข้อเท็จจริงและประเมินทางสังคม ของ ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด ใกล้ชิด และดูแลเรื่องการปรับปรุงสภาพที่อยู่อาศัยให้แข็งแรงและมั่นคง รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และการให้คำปรึกษาแนะนำ ในเรื่องการส่งเสริมการประกอบอาชีพเสริมเพื่อสร้างรายได้ที่เพียงพอและมั่นคง พร้อมร่วมกันหาแนวทางการช่วยเหลือ ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 12 ปี ต้องเลี้ยงดูพ่อและย่าพิการ ที่จังหวัดชลบุรี นั้น ทางทีม One Home ได้ลงพื้นที่เยี่ยมบ้าน เพื่อมอบเครื่องอุปโภคบริโภค พร้อมมอบเงินสงเคราะห์ช่วยเหลือ และประสานเรื่องการสนับสนุนซ่อมแซมบ้าน 2) กรณีเด็กชายวัย 4 ขวบ ถูกพ่อที่เมาสุราใช้ขวดตีศีรษะได้รับบาดเจ็บสาหัส ที่จังหวัดสมุทรปราการ นั้น ทางทีม One Home ได้ลงพื้นที่ตรวจสอบข้อเท็จจริง และเฝ้าระวังอาการเด็กอย่างใกล้ชิด พร้อมดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ.2546 รวมทั้งวางแผนเพื่อให้การช่วยเหลือต่อไป

ที่มา : http://www.thaigov.go.th/news/contents/details/12082
