รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือเด็กทารกที่ถูกทิ้งไว้ในกองขยะ ที่ จ.ปทุมธานี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.สมุทรปราการ

วันศุกร์ที่ 11 พฤษภาคม 2561
พม. กำชับทีม One Home เร่งช่วยเหลือเด็กทารกที่ถูกทิ้งไว้ในกองขยะ ที่ จ.ปทุมธานี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.สมุทรปราการ
พม. กำชับทีม One Home เร่งช่วยเหลือเด็กทารกที่ถูกทิ้งไว้ในกองขยะ ที่ จ.ปทุมธานี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.สมุทรปราการ
วันนี้ (11 พ.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 71/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหาร และผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีพบเด็กทารกเพศหญิงวัยแรกคลอด ถูกนำมาทิ้งไว้ที่กองขยะแห่งหนึ่งท่ามกลางแดดที่ร้อนจัด เคราะห์ดีมีพลเมืองพบเห็นจึงเข้าช่วยเหลือได้ทัน และแจ้งเจ้าหน้าที่นำส่งโรงพยาบาลได้อย่างปลอดภัย ที่จังหวัดปทุมธานี นั้น กระทรวง พม. มีความห่วงใยปัญหาเด็กทารกถูกทิ้งรายวัน เนื่องจากมีสถิติเกิดขึ้นเกือบทุกวัน เป็นปัญหาสังคมที่ต้องช่วยกันแก้ไข และตระหนักถึงผลกระทบที่จะเกิดจากการตั้งครรภ์ไม่พร้อม ทั้งนี้ ได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) พร้อมทีม One Home ลงพื้นที่เยี่ยมเด็กทารกดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. อีกทั้ง เร่งประสานความร่วมมือกับหน่วยงานที่เกี่ยวข้อง ช่วยเหลือในเรื่องการติดตามหาครอบครัวเพื่อมารับเด็กไปดูแล ทั้งนี้ หากไม่พบครอบครัว หรือครอบครัวไม่พร้อมที่จะรับเด็กไปดูแล ทางกระทรวง พม. มีหน่วยงานในสังกัดในพื้นที่ คือ บ้านพักเด็กและครอบครัวจังหวัดปทุมธานี พร้อมรับเด็กมาอยู่ในความดูแลเพื่อคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546
อีกกรณีชายวัย 34 ปี ป่วยเป็นโรคมะเร็งที่ปาก และลุกลามไปที่ลำคอ ทำให้เส้นเลือดมีปัญหา ถูกตัดลิ้นทิ้ง และมีบาดแผลขนาดใหญ่ที่ลำคอ ต้องใส่เครื่องช่วยหายใจ สร้างความเจ็บปวดทุกข์ทรมานเป็นอย่างมาก นอนป่วยติดเตียง อาศัยอยู่กับภรรยา และลูกอีก 4 คน ซึ่งลูกคนโตวัย 15 ปี ต้องออกจากโรงเรียน เพื่อมาอยู่ดูแลน้องๆ อีกทั้งลูกคนที่ 3 ยังป่วยเป็นโรคลิ้นหัวใจรั่ว ครอบครัวมีฐานะยากจน ที่จังหวัดสมุทรปราการ นั้น ได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และช่วยเหลือในเรื่องการศึกษาของเด็กทั้งหมดอย่างต่อเนื่องในระยะยาว รวมทั้งการซ่อมแซมที่พักอาศัยให้มีความมั่นคง แข็งแรง และถูกสุขลักษณะ นอกจากนี้ ให้คำปรึกษาแนะนำในเรื่องสวัสดิการสังคมเพื่อขอรับสิทธิตามกฎหมาย ตามความเหมาะสม พร้อมการส่งเสริมการประกอบอาชีพให้แก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาว
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงสู้ชีวิตวัย 11 ขวบ เก็บผักขายหารายได้เลี้ยงดูพ่อวัย 54 ปี ที่ป่วยเป็นโรคกล้ามเนื้ออ่อนแรง ช่วยเหลือตัวเองไม่ได้ ที่จังหวัดเชียงราย นั้น ทางทีม One Home ได้ลงพื้นที่ตรวจสอบข้อเท็จจริง พร้อมมอบช่วยเหลือมอบเงินสงเคราะห์ฯ และเครื่องอุปโภคบริโภค รวมถึงประสานหน่วยงานที่เกี่ยวข้องช่วยเหลือเรื่องการเข้ารับการศึกษาต่อของเด็ก พร้อมประสานโรงพยาบาล ดอยหลวงช่วยเหลือเรื่องการรักษาของผู้เป็นพ่ออย่างต่อเนื่อง 2) กรณีชายวัย 55 ปี อดีตพลทหาร สายตาเลือนรางมองไม่ชัด ป่วยหลายโรครุมเร้า อาศัยในกระท่อมผุพัง ภรรยาและลูกได้ทอดทิ้งหนีหายไป ที่จังหวัดอำนาจ นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค มอบเงินสงเคราะห์และฟื้นฟูคนพิการ อีกทั้งประสานงานหน่วยงานที่เกี่ยวข้องในเรื่องการกู้ยืมเงินประกอบอาชีพจากกองทุนส่งเสริมและพัฒนาคุณภาพชีวิตคนพิการ และการซ่อมแซมที่อยู่อาศัยให้มีความเหมาะสมแก่คนพิการ

ที่มา : http://www.thaigov.go.th/news/contents/details/12168
