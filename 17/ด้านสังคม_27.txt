รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เป็นประธานเปิด “ศูนย์ส่งเสริมเศรษฐกิจและสังคมดิจิทัล” นำร่องที่ชุมชนบ้านแม่ฮ้อยเงิน อ.ดอยสะเก็ดจ.เชียงใหม่

วันอังคารที่ 8 พฤษภาคม 2561
ปลัดกระทรวงดิจิทัลฯ เป็นประธานเปิด “ศูนย์ส่งเสริมเศรษฐกิจและสังคมดิจิทัล” นำร่องที่ชุมชนบ้านแม่ฮ้อยเงิน อ.ดอยสะเก็ดจ.เชียงใหม่
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีเปิด “ศูนย์ส่งเสริมเศรษฐกิจและสังคมดิจิทัล” โดยความร่วมมือระหว่างกระทรวงดิจิทัลเพื่อเศรษฐกิจและสังคม กระทรวงเกษตรและสหกรณ์  กระทรวงพาณิชย์ กระทรวงศึกษาธิการ และบริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค ซึ่งเป็นการทำงานแบบประชารัฐที่ทั้ง 5 หน่วยงาน ได้มีการลงนามในบันทึกความร่วมมือการส่งเสริมเศรษฐกิจผู้ประกอบการในชุมชนท้องถิ่น และร่วมมือกันจัดกิจกรรมกระตุ้นให้จังหวัดต้นแบบนำร่องในการขับเคลื่อนการใช้ดิจิทัลเทคโนโลยี เพื่อเป็นการสนับสนุนให้คนในชุมชนที่มีจุดบริการเน็ตประชารัฐได้ใช้ประโยชน์จากอินเทอร์เน็ตในทุกด้าน ทั้งการเรียนรู้ สุขภาพ การค้าออนไลน์ หรือผู้ที่มีเวลาว่างก็สามารถใช้ในการชมภาพยนตร์ ฟังเพลง ตลอดจนได้เรียนรู้สิ่งใหม่ๆ จากอินเทอร์เน็ต โดยได้เลือกชุมชนบ้านแม่ฮ้อยเงิน ในอำเภอดอยสะเก็ด จังหวัดเชียงใหม่ เป็นชุมชนนำร่องในการจัดตั้งศูนย์ฯ ซึ่งชุมชนบ้านแม่ฮ้อยเงิน เป็นชุมชนที่สมาชิกในชุมชนร่วมแรงร่วมใจกันทำกิจกรรมต่างๆ มาโดยตลอด และได้รับการคัดเลือกให้ติดตั้งจุดบริการเน็ตประชารัฐ ทำให้คนในชุมชนสนใจเรียนรู้นำไปสู่การส่งลูกหลานมาอบรมเพื่อนำความรู้ไปแนะนำในชุมชน โดยการจัดตั้งศูนย์ฯ ครั้งนี้ ได้รับการสนับสนุนจากวัดแม่ฮ้อยเงินใต้ ซึ่งกำนัน ผู้ใหญ่บ้าน ก็ส่งลูกบ้านมาอบรมการใช้อินเทอร์เน็ต และโรงเรียนก็ส่งครูนักเรียนมาช่วยกันอบรม ทำให้ชุมชนมีเน็ตอาสาชุมชนทำหน้าที่ผู้นำเน็ตประชาชนในพื้นที่ เกิดการสร้างโอกาสให้คนในชุมชนนำไปใช้ในด้านการค้าได้ ทั้งนี้ ปลัดกระทรวงดิจิทัลฯ ยังได้กล่าวถึง กระแสการเปลี่ยนวิถีชีวิตของคนในชุมชนด้วยเทคโนโลยีดิจิทัล ที่กำลังได้รับความสนใจ โดยเมื่อทุกพื้นที่มีสัญญาณอินเทอร์เน็ต ประชาชนในชุมชนรู้จักแสวงโอกาส ก็สามารถสร้างประโยชน์ได้อย่างมหาศาล ยกระดับเศรษฐกิจและสังคมของประเทศต่อไป เมื่อวันที่ 6 พฤษภาคม 2561 ณ ศาลาอเนกประสงค์ วัดแม่ฮ้อยเงินใต้ อำเภอดอยสะเก็ด จังหวัดเชียงใหม่
**********************

ที่มา : http://www.thaigov.go.th/news/contents/details/12087
