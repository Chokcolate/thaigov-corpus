รัฐบาลไทย-ข่าวทำเนียบรัฐบาล-รองนรม. พล.อ.อ.ประจินฯ เป็นประธานการประชุมคณะกรรมการป้องกันและปราบปราบ  ยาเสพติด (ป.ป.ส.) ครั้งที่ 1/2561

วันศุกร์ที่ 4 พฤษภาคม 2561
รองนรม. พล.อ.อ.ประจินฯ เป็นประธานการประชุมคณะกรรมการป้องกันและปราบปราบ  ยาเสพติด (ป.ป.ส.) ครั้งที่ 1/2561
ป.ป.ส. ได้พิจารณาและมีมติเห็นชอบกรอบแผนปฏิบัติการแม่น้ำโขงปลอดภัย 6 ประเทศ ระยะ 4 ปี (พ.ศ. 2562 - 2565)
วันนี้ (4 พฤษภาคม 2561) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการป้องกัน และปราบปราบยาเสพติด ครั้งที่ 1/2561 ซึ่งสรุปสาระสำคัญดังนี้
ที่ประชุมได้ะรับทราบแผนการป้องกันและแก้ไขปัญหายาเสพติดเร่งด่วน ปี 2561 ประกอบด้วย 1. แผนความร่วมมือะหว่างประเทศเชิงรุกโดยเร่งดำเนินการตามโครงการแม่น้ำโขงปลอดภัย พร้อมกับแผนปฏิบัติการสามเหลี่ยมทองคำ มีทั้งหมด 6 ประเทศ คือ ไทย จีน เมียนมา สปป. ลาว กัมพูชา และเวียดนาม 2. แผนสกัดกั้น ปราบปรามเครือข่ายการค้ายาเสพติด เน้นในพื้นที่ภาคเหนือและภาคตะวันออกเฉียงเหนือ และ 3. แผนป้องกันและแก้ไขปัญหายาเสพติดในหมู่บ้าน ชุมชน โดยแผนฯ ทั้งหมดมีวัตถุประสงค์เพื่อลดการแพร่ระบาดยาเสพติด รวมทั้งการบูรณาการดำเนินงานร่วมกับโครงการไทยนิยม ยั่งยืน และ 4) แผนการแก้ไขปัญหายาเสพติดที่เป็นปัญหาเฉพาะ โดยจัดทำแผนการแก้ไขปัญหาที่เป็นรูปธรรม
ทั้งนี้ ที่ประชุมได้รับทราบผลการดำเนินงานป้องกันและแก้ไขปัญหายาเสพติด ปีงบประมาณ2561 (1 ตุลาคม - 31 มีนาคม 2561) ซึ่งร่วมกับหน่วยงานที่เกี่ยวข้องในการจัดทำแผนปฏิบัติการป้องกันและแก้ไขปัญหายาเสพติดประจำปีให้สอดคล้องรองรับกับแผนยุทธศาสตร์ชาติ ในการป้องกันและแก้ไขปัญหายาเสพติด พ.ศ. 2558 - 2562 ประกอบด้วย 4แผน คือ แผนป้องกันยาเสพติด แผนปราบปรามยาเสพติด แผนบำบัดยาเสพติด และแผนบริหารจัดการอย่างบูรณาการ โดยมีจุดมุ่งหมายเพื่อลดปริมาณผู้เข้าสู่การกระทำความผิดเกี่ยวกับยาเสพติด พร้อมทั้งผู้มีส่วนเกี่ยวข้องออกจากวงจรการกระทำผิดเกี่ยวกับยาเสพติดให้เห็นอย่างชัดเจนเพื่อให้สังคมและประชาชนปลอดภัยจากยาเสพติด
พร้อมกันนี้ ที่ประชุมได้พิจารณาและมีมติเห็นชอบกรอบแผนปฏิบัติการแม่น้ำโขงปลอดภัย 6 ประเทศ ระยะ 4 ปี (พ.ศ. 2562 - 2565) เพื่อให้เกิดความต่อเนื่องและมีแนวทางการดำเนินงาน
ที่ชัดเจนของแผนแม่บทดังกล่าว ซึ่งเป็นแผนปฏิบัติการร่วมแม่น้ำโขงปลอดภัยเพื่อการควบคุมยาเสพติด 6 ประเทศ ระหว่างกัมพูชา จีน สปป.ลาว เมียนมา ไทย เวียดนาม พ.ศ. 2562 - 2565 พร้อมกับกำหนดมาตรการดำเนินงานต่าง ๆ เพื่อใช้เป็นกรอบในการจัดทำแผนแม่บทใน 7 มาตรการ ประกอบด้วย 1) มาตรการบูรณาการการสกัดกั้นและการควบคุมสารตั้งตัน/เคมีภัณฑ์ 2) มาตรการบูรณาการเสริมสร้างและการพัฒนาจุดตรวจตามเส้นทางลำเลียงและด่านถาวร 3) มาตรการบูรณาการปฏิบัติการในพื้นที่เสี่ยงตามชายเเดนระหว่างประเทศ 4) มาตรการการประสานงานบูรณาการการสืบสวนปราบปราบผู้ผลิตและผู้ค้ารายสำคัญ 5) มาตรการการประสานงานบูรณาการการปฏิบัติการสกัดกั้นการลำเลียงผ่านแม่น้ำโขง 6) มาตรการการสนับสนุนมาตรการและการพัฒนาพื้นที่ และ 7) มาตรการบูรณาการพัฒนาศูนย์ประสานงานแม่น้ำโขงปลอดภัยในทุกประเทศ ด้วยการวางระบบเพื่อยกระดับให้มีประสิทธิภาพให้มีความพร้อมในการผลักดันมาตรการต่าง ๆ ให้เกิดความสำเร็จอย่างเป็นรูปธรรม
………………………………………………..
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11982
