รัฐบาลไทย-ข่าวทำเนียบรัฐบาล-สธ.ดูแลรักษาน้องอาชิ ที่นครศรีธรรมราชเต็มที่

วันพฤหัสบดีที่ 3 พฤษภาคม 2561
สธ.ดูแลรักษาน้องอาชิ ที่นครศรีธรรมราชเต็มที่
กระทรวงสาธารณสุข เผย รพ.มหาราชนครศรีธรรมราชให้การดูแลรักษาน้องอาชิตั้งแต่ต้น และส่งต่อโรงพยาบาลมหาวิทยาลัยสงขลานครินทร์ ผ่าตัดรักษาเนื้องอกโพรงจมูก รักษาฟรีตามสิทธิหลักประกันสุขภาพถ้วนหน้า พร้อมส่งทีมหมอครอบครัวและ อสม. เยี่ยมบ้านดูแลสุขภาพ
กระทรวงสาธารณสุข เผย รพ.มหาราชนครศรีธรรมราชให้การดูแลรักษาน้องอาชิตั้งแต่ต้น และส่งต่อโรงพยาบาลมหาวิทยาลัยสงขลานครินทร์ ผ่าตัดรักษาเนื้องอกโพรงจมูก รักษาฟรีตามสิทธิหลักประกันสุขภาพถ้วนหน้า พร้อมส่งทีมหมอครอบครัวและ อสม. เยี่ยมบ้านดูแลสุขภาพ
วันนี้ (3 พฤษภาคม 2561) นายแพทย์ณัฐวุฒิ  ประเสริฐสิริพงศ์ ผู้ตรวจราชการกระทรวงสาธารณสุข เขตสุขภาพที่ 11ให้สัมภาษณ์เกี่ยวกับการดูแลน้องอาชิ ที่ อ.เมือง จ.นครศรีธรรมราช ป่วยเป็นโรคลิ้นหัวใจรั่ว เนื้องอกที่โพรงจมูก ต้อหิน และความผิดปกติอื่นๆร่วมด้วย ในด้านการดูแลรักษา ได้รับรายงานจากผู้อำนวยการโรงพยาบาลมหาราชนครศรีธรรมราชว่า ได้ให้การดูแลรักษาน้องอาชิมาตั้งแต่ต้น และได้ส่งต่อไป รักษาเนื้องอกในโพรงจมูกกับแพทย์ผู้เชี่ยวชาญเฉพาะทาง  ที่โรงพยาบาลมหาวิทยาลัยสงขลานครินทร์ (มอ.) อำเภอหาดใหญ่ จ.สงขลา เพื่อให้ได้รับการดูแลรักษาอย่างต่อเนื่อง โดยไม่ต้องเสียค่าใช้จ่ายตามสิทธิหลักประกันสุขภาพแห่งชาติ
อย่างไรก็ดี ในการผ่าตัดเนื้องอกโพรงจมูก มีขั้นตอนการตรวจต่าง ๆ ในการเตรียมผ่าตัดเพื่อให้ผู้ป่วยปลอดภัยที่สุด ซึ่งทางโรงพยาบาลมหาราชนครศรีธรรมราชได้ประสานงานกับโรงพยาบาล มอ.แล้ว พร้อมทั้งให้ทีมหมอครอบครัวและ อสม. เยี่ยมบ้านติดตามให้การดูแลสุขภาพน้องอาชิ รวมทั้งจะประสานกับสำนักงานพัฒนาสังคมและความมั่นคงของมนุษย์ จังหวัดนครศรีธรรมราชดูแลช่วยเหลือครอบครัวต่อไป

ที่มา : http://www.thaigov.go.th/news/contents/details/11951
