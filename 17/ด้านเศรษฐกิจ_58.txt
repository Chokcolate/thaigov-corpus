รัฐบาลไทย-ข่าวทำเนียบรัฐบาล-การฝึกอบรมเชิงปฏิบัติการโครงการการพัฒนาครูและบุคลากรในสถาบันการศึกษา ระดับมัธยมศึกษาและอาชีวศึกษาด้านมายเซ็ตการประกอบการ ครั้งที่ 3

วันจันทร์ที่ 7 พฤษภาคม 2561
การฝึกอบรมเชิงปฏิบัติการโครงการการพัฒนาครูและบุคลากรในสถาบันการศึกษา ระดับมัธยมศึกษาและอาชีวศึกษาด้านมายเซ็ตการประกอบการ ครั้งที่ 3
คณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) (คณะกรรมการฯ) ได้ผลักดันให้มีการจัดตั้ง Startup Club ในโรงเรียนระดับชั้นมัธยมศึกษาและอาชีวศึกษา แล้ว 118 แห่ง ใน 77 จังหวัด
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยว่า คณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) (คณะกรรมการฯ) ได้ผลักดันให้มีการจัดตั้ง Startup Club ในโรงเรียนระดับชั้นมัธยมศึกษาและอาชีวศึกษา แล้ว 118 แห่ง ใน 77 จังหวัด เพื่อส่งเสริมการพัฒนาศักยภาพของเด็กและเยาวชนผ่านกระบวนการบ่มเพาะวิสาหกิจเริ่มต้นตั้งแต่ในโรงเรียน ซึ่งเป็นไปตามดำริของรองนายกรัฐมนตรี (นายสมคิด  จาตุศรีพิทักษ์) ที่ต้องการส่งเสริมให้เด็กนักเรียนในระดับมัธยมศึกษาและอาชีวศึกษารู้จัก เข้าใจ มีความคิดริเริ่มสร้างสรรค์อย่างผู้ประกอบการ ซึ่งจะเป็นรากฐานสำคัญในการพัฒนาวิสาหกิจเริ่มต้นของประเทศไทย
ในการนี้ คณะกรรมการฯ ร่วมกับสำนักงานเศรษฐกิจการคลัง กรมบัญชีกลาง และธนาคารพัฒนาวิสาหกิจขนาดกลางและขนาดย่อมแห่งประเทศไทย จัดการฝึกอบรมเชิงปฏิบัติการโครงการพัฒนาครูและบุคลากรในสถาบันการศึกษาระดับมัธยมศึกษาและอาชีวศึกษาด้านมายเซ็ตการประกอบการ (การฝึกอบรมฯ) ครั้งที่ 3 ในระหว่างวันที่ 7 - 8 พฤษภาคม 2561 ณ โรงแรมบุรีศรีภู บูติก โฮเทล จังหวัดสงขลา โดยมีนายมงคล ลีลาธรรม กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย และนายวุฒิพงศ์ จิตตั้งสกุล ผู้อำนวยการสำนักนโยบายการออมและการลงทุน สำนักงานเศรษฐกิจการคลัง ร่วมพิธีเปิดงาน
การฝึกอบรมฯ ครั้งนี้ มีผู้เข้าร่วมการฝึกอบรมทั้งหมด 59 ท่าน เป็นครูจากโรงเรียนที่เข้าร่วมโครงการ Startup Club จำนวน 31 ท่าน จาก 17 สถาบัน และเจ้าหน้าที่จากคณะผู้บริหารการคลังประจำจังหวัด (คบจ.) 28 ท่านจาก 14 จังหวัดในภาคใต้ ได้แก่ ชุมพร ระนอง สุราษฎ์ธานี พังงา ภูเก็ต กระบี่ ตรัง นครศรีธรรมราช พัทลุง สตูล สงขลา ปัตตานี ยะลา และนราธิวาส โดยมีคณาจารย์จากศูนย์การสร้างผู้ประกอบการที่ขับเคลื่อนโดยนวัตกรรม (Innovation-Driven Entrepreneurship Center: IDE Center) มหาวิทยาลัยหอการค้าไทย ทำหน้าที่เป็นวิทยากรในการฝึกอบรมฯ ตลอดระยะเวลา 2 วัน 1 คืน เพื่อเสริมสร้างความรู้ความเข้าใจเกี่ยวกับความเป็นผู้ประกอบการ รวมทั้งเปิดโอกาสในการเรียนรู้และฝึกฝนกระบวนการคิดแก้ปัญหาและการสร้างโอกาสอย่างผู้ประกอบการซึ่งจะเป็นประโยชน์ต่อครูในการถ่ายทอดองค์ความรู้และประสบการณ์ให้กับนักเรียนเพื่อให้สามารถนำไปประยุกต์ใช้ในการเรียนรู้การเป็นผู้ประกอบการได้อย่างมีประสิทธิภาพในอนาคต
สำหรับการฝึกอบรมฯ ครั้งต่อไป จะจัดขึ้นที่จังหวัดกรุงเทพฯ ระหว่างวันที่ 25 - 26 มิถุนายน 2561 สำหรับเจ้าหน้าที่ คบจ. และครูในสถาบันการศึกษาที่เข้าร่วมโครงการ Startup Club ในจังหวัดกรุงเทพฯ และจังหวัดใกล้เคียง
สำนักนโยบายการออมและการลงทุน สำนักงานเศรษฐกิจการคลัง
โทร. 0 2273 9020 ต่อ 3644 3640 และ 3638

ที่มา : http://www.thaigov.go.th/news/contents/details/12047
