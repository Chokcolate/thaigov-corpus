รัฐบาลไทย-ข่าวทำเนียบรัฐบาล-ทส. เปิดสวนป่าประชารัฐ เพื่อความสุขของคนไทย พื้นที่ภาคกลาง สวนพฤกษศาสตร์พุแค สระบุรี

วันเสาร์ที่ 5 พฤษภาคม 2561
ทส. เปิดสวนป่าประชารัฐ เพื่อความสุขของคนไทย พื้นที่ภาคกลาง สวนพฤกษศาสตร์พุแค สระบุรี
กระทรวงทรัพยากรธรรมชาติและสิ่งแวดล้อม เปิดโครงการป่าในเมือง สวนป่าประชารัฐ เพื่อความสุขของคนไทย พื้นที่ภาคกลาง ณ สวนพฤกษศาสตร์พุแค จังหวัดสระบุรี
วันนี้ (5 พฤษภาคม 61) กระทรวงทรัพยากรธรรมชาติและสิ่งแวดล้อม โดย กรมอุทยานแห่งชาติ สัตว์ป่า และพันธุ์พืช จัดพิธีเปิดโครงการป่าในเมือง "สวนป่าประชารัฐ เพื่อความสุขของคนไทย" พื้นที่ภาคกลาง ณ สวนพฤกษศาสตร์พุแค จังหวัดสระบุรี ในการดำเนินงานโครงการสวนป่าประชารัฐฯ ภายใต้การดูแลของกรมอุทยานแห่งชาติ สัตว์ป่า และพันธุ์พืช  จะใช้พื้นที่วนอุทยาน สวนพฤกษศาสตร์ สวนรุกขชาติ หรือพื้นที่อื่นๆ ดดยเน้นพื้นที่ที่อยู่ในเขตเมืองหรือใกล้เมืองหรือชุมชน เพื่อสะดวกของประชาชนที่มาใช้ประโยชน์จากสวน มีการปรับปรุงภูมิทัศน์และสิ่งอำนวยความสะดวกต่างๆ เช่น เส้นทางวิ่ง ปั่นจักรยาน เส้นทางศึกษาธรรมชาติ ลานกีฬาและกิจกรรม หรือพื้นที่ให้ความรู้เรื่องสิ่งแวดล้อมและธรรมชาติ เป็นต้น ซึ่ง กรมอุทยานแห่งชาติ สัตว์ป่า และพันธุ์พืช ได้ดำเนินการเปิดโครงการสวนป่าประชารัฐ เพื่อความสุขของคนไทยไปแล้ว 16 แห่ง สำหรับสวนพฤกษศาสตร์พุแคเป็นแห่งที่ 17 และจะทยอยดำเนินการเปิดเพิ่มอีกให้ครบ 51 แห่ง ตามที่ได้กำหนดไว้เป็นเป้าหมาย
โอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์  กาญจนรัตน์) ได้ให้เกียรติเดินทางไปเป็นประธานกล่าวเปิดงาน พร้อมทั้งมอบรางวัลกิจกรรมการวิ่งชมดง "Trail Fun Run" ซึ่งจัดขึ้นในช่วงเช้าก่อนพิธีเปิดงาน มอบรางวัลแก่เด็กที่ชนะกิจกรรมแข่งขันการปั้น มอบโลประกาศเกียรติคุณแก่ผู้สนับสนุนโครงการ และเป็นสักขีพยานรับมอบเงินสนับสนุนโครงการสร้างบ้านให้เลียงผา นอกจากนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ผัดข้าวผัดให้ผู้บริหารระดับสูงและแขกผู้มีเกียรติร่วมชิม และเดินชมตลาดในสวน พร้อมทั้งปลูกต้นรังร่วมกัน

ที่มา : http://www.thaigov.go.th/news/contents/details/12006
