รัฐบาลไทย-ข่าวทำเนียบรัฐบาล-กรมประมงชี้แจงปัญหาการแพร่พันธุ์ ของปลาหมอสีคางดำ

วันจันทร์ที่ 7 พฤษภาคม 2561
กรมประมงชี้แจงปัญหาการแพร่พันธุ์ ของปลาหมอสีคางดำ
กรมประมงชี้แจงปัญหาการแพร่พันธุ์ของปลาหมอสีคางดำ
เมื่อวันที่ 29 เมษายน 2561 นายอดิศร  พร้อมเทพ อธิบดีกรมประมง กรมประมง กระทรวงเกษตรและสหกรณ์ ชี้แจงปัญหาการแพร่พันธุ์ของปลาหมอสีคางดำ ตามที่มีการนำเสนอในสื่อ Voice TV ที่มีสาระสำคัญว่า คณะกรรมการสิทธิมนุษยชนแห่งชาติ (กสม.) เผยแพร่มติ กสม. กรณีเกษตรกรผู้เพาะเลี้ยงสัตว์น้ำ ใน จ.สมุทรสงคราม และ จ.เพชรบุรี ได้รับผลกระทบจากการแพร่ขยายพันธุ์ของปลาหมอสีคางดำ ซึ่งกรมประมง (ผู้ถูกร้อง) อนุญาตให้ บ.เจริญโภคภัณฑ์อาหาร จำกัด (มหาชน) นำเข้ามาทดลองเพาะเลี้ยง กระทั่งเกิดการแพร่ระบาดของพันธุ์ปลาดังกล่าวรุกรานปลาพื้นถิ่น สร้างความเดือดร้อนแก่เกษตรกรในวงกว้างมาตั้งแต่ปี 2555 นั้น กรมประมงขอชี้แจงการดำเนินการดังนี้
จากปัญหาดังกล่าวกรมประมงได้ดำเนินการตรวจสอบหาแหล่งที่มาการหลุดรอดของปลาหมอสีคางดำ และได้กำหนดมาตรการป้องกันแก้ไขปัญหามาอย่างต่อเนื่อง โดยได้ออกคำสั่งที่ 223/2561 ลงวันที่ 28 กุมภาพันธ์ 2561 แต่งตั้งคณะกรรมการขึ้นเพื่อแก้ไขปัญหาการแพร่ระบาดของปลาหมอสีคางดำโดยเฉพาะ นอกจากนี้ในพื้นที่จังหวัดที่พบมีการแพร่ระบาด ได้สั่งการให้หน่วยงานในพื้นที่ได้รับฟังข้อคิดเห็นของเกษตรกรชาวประมงและชุมชนเพื่อร่วมกันพิจารณาแนวทางที่เหมาะสมในการแก้ไขปัญหาการแพร่ระบาดของปลาหมอสีคางดำ ซึ่งมีแนวทาง ดังนี้
1.  กำจัดปลาหมอสีคางดำในแหล่งน้ำที่มีการแพร่ระบาดอย่างต่อเนื่อง และให้ความช่วยเหลือเกษตรกรที่ประสงค์กำจัดปลาหมอสีคางดำในบ่อเลี้ยง
2. ปล่อยพันธุ์ ปลากะพงขาว และปลาอีกง ซึ่งเป็นสัตว์น้ำพื้นเมืองลงในแหล่งน้ำ เพื่อควบคุมประชากรปลาหมอสีคางดำ อีกทั้งหาแนวทางในการกำจัดปลาหมอสีคางดำให้เกิดประโยชน์ เช่น การนำมาทำปุ๋ย หรือทำเป็นอาหารสัตว์น้ำ ฯลฯ
3. จัดสรรงบประมาณดำเนินโครงการวิจัยเร่งด่วน เพื่อหาแนวทางและวิธีการควบคุมและกำจัดปลาหมอสีคางดำ ทั้งในบ่อเลี้ยงสัตว์น้ำและในแหล่งน้ำธรรมชาติ เช่น การศึกษาประสิทธิภาพเครื่องมือประมงในการกำจัดปลาหมอสีคางดำในบ่อเลี้ยงเกษตรกร ศึกษาเรื่องชนิดพันธุ์สัตว์น้ำพื้นเมืองที่เหมาะสมในการล่าเพื่อควบคุมประชากรปลาหมอสีคางดำ เป็นต้น
4. ขอรับการจัดสรรงบประมาณ เพื่อดำเนินโครงการแก้ไขปัญหาการแพร่ระบาดของปลาหมอสีคางดำที่ส่งผลกระทบต่อเกษตรกรผู้เพาะเลี้ยงสัตว์น้ำและระบบนิเวศในแหล่งน้ำ ประกอบด้วยกิจกรรมการรับซื้อเพื่อกำจัดปลาหมอสีคางดำออกจากวงจรบ่อเลี้ยงสัตว์น้ำและแหล่งน้ำธรรมชาติและการสนับสนุนกากชาเพื่อกำจัดปลาหมอสีคางดำที่หลงเหลือในบ่อเลี้ยงเพื่อมิให้แพร่ขยายพันธุ์ได้อีก
5. นำเสนอกระทรวงเกษตรและสหกรณ์ ออกประกาศ ฉบับลงวันที่ 9 มกราคม 2561
มีสาระสำคัญกำหนดห้ามมิให้บุคคลใดนำเข้า ส่งออก นำผ่าน หรือเพาะเลี้ยงสัตว์น้ำ 3 ชนิดพันธุ์ตามประกาศ ได้แก่ ปลาหมอสีคางดำ ปลาหมอมายัน ปลาหมอบัตเตอร์ เว้นแต่จะได้รับอนุญาตจากอธิบดีกรมประมง หรือเป็นผู้ซึ่งอธิบดีกรมประมงมอบหมาย  ทั้งนี้ การเพาะเลี้ยงสัตว์น้ำกรณีดังกล่าวจะไม่หมายความรวมถึงกรณีที่ มีปลาหมอสีคางดำ ปลาหมอมายัน ปลาหมอบัตเตอร์ จากธรรมชาติ หลุดรอดเข้าในบ่อเพาะเลี้ยงโดยไม่เจตนา โดย ประกาศฉบับดังกล่าวได้มีผลบังคับใช้ตั้งแต่วันที่ 19 มีนาคม 2561 ที่ผ่านมา
6. ประชาสัมพันธ์ผ่านสื่อต่าง ๆ เพื่อสร้างความรู้ ความเข้าใจให้กับประชาชน ในเรื่องผลกระทบและวิธีการเลี้ยงเพื่อป้องกันการหลุดรอดของปลาหมอสีคางดำ รวมถึงสัตว์น้ำต่างถิ่นชนิดอื่นที่อาจส่งผลกระทบต่อระบบนิเวศและสัตว์น้ำพื้นเมือง
นอกจากแนวทางในการกำจัดปลาหมอสีคางดำตามที่กล่าวข้างต้น ในด้านการพิจารณานำเข้าสัตว์น้ำต่างถิ่นในภาพรวมทั้งหมด กรมประมงยังมีคณะกรรมการด้านความหลากหลายและด้านความปลอดภัยทางชีวภาพ (IBC) เพื่อพิจารณาให้ความเห็นประกอบการขออนุญาตนำเข้าสัตว์น้ำต่างถิ่นอีกด้วย เพื่อป้องกันมิให้กระทบกับระบบนิเวศของแหล่งน้ำ และกำชับให้เจ้าหน้าที่ด่านตรวจสัตว์น้ำของกรมประมงทั่วประเทศสกัดกั้นทุกช่องทางการขนส่งสัตว์น้ำและผลิตภัณฑ์ทั้งทางเรือ ทางบก รวมทั้งทางอากาศ มิให้มีการลักลอบนำสัตว์น้ำต่างถิ่นเข้ามาในราชอาณาจักร โดยให้ปฏิบัติหน้าที่บังคับใช้กฎหมายอย่างเคร่งครัด
สำหรับบทลงโทษหากพบผู้ใดฝ่าฝืน ลักลอบนำปลาหมอสีคางดำ ปลาหมอมายัน ปลาหมอบัตเตอร์ เข้ามาในราชอาณาจักร ต้องระวางโทษตามมาตรา 144 แห่งพระราชกำหนดการประมง พ.ศ. 2558 จำคุกไม่เกินหนึ่งปีหรือปรับไม่เกินหนึ่งล้านบาทหรือทั้งจำทั้งปรับ และในกรณีที่ผู้กระทำความผิดนำสัตว์น้ำไปปล่อยในที่จับสัตว์น้ำต้องระวางโทษจำคุกไม่เกินสองปีหรือปรับไม่เกินสองล้านบาทหรือทั้งจำทั้งปรับ  ทั้งนี้ หากมีสัตว์น้ำต่างถิ่นในครอบครอง และไม่ต้องการเลี้ยงอีกต่อไปแล้ว อย่านำไปปล่อยลงในแหล่งน้ำสาธารณะ เพราะอาจมีความผิดตามกฎหมาย ให้นำสัตว์น้ำต่างถิ่นมามอบให้กับทางกรมประมง หรือสำนักงานประมงจังหวัดในพื้นที่ใกล้บ้าน
-----------------------

ที่มา : http://www.thaigov.go.th/news/contents/details/12008
