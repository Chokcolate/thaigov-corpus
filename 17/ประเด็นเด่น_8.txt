รัฐบาลไทย-ข่าวทำเนียบรัฐบาล-กรุงเทพมหานครชี้แจง ประเด็นการอ้างคำสั่ง คสช. ห้ามนักการเมืองบริการสาธารณสุขประชาชน

วันศุกร์ที่ 11 พฤษภาคม 2561
กรุงเทพมหานครชี้แจง ประเด็นการอ้างคำสั่ง คสช. ห้ามนักการเมืองบริการสาธารณสุขประชาชน
กรุงเทพมหานครชี้แจง ประเด็นการอ้างคำสั่ง คสช. ห้ามนักการเมืองบริการสาธารณสุขประชาชน
วันที่ 10 พฤษภาคม 2561 นายภัทรุตม์ ทรรทรานนท์ ปลัดกรุงเทพมหานคร และนางขจีรัตน์  เจนาคม  ผู้อำนวยการเขตหลักสี่ กรุงเทพมหานครชี้แจงประเด็น การอ้างคำสั่ง คสช. ห้ามนักการเมืองบริการสาธารณสุขประชาชน  ตามที่นายสุรชาติ เทียนทอง อดีต ส.ส.กรุงเทพฯ พรรคเพื่อไทย โพสต์ภาพจดหมายจากสำนักงานเขตหลักสี่ ลงนามโดยผู้อำนวยการเขตหลักสี่ ข้อความสำคัญ คือการอ้างคำสั่ง คสช.เรื่องห้ามพรรคการเมืองและนักการเมือง ทำกิจกรรมทางการเมืองและการประชาสัมพันธ์ทางการเมืองทุกชนิด รวมถึงกิจกรรมฉีดยุงและฉีดวัคซีนสุนัขและแมว จึงตั้งข้อสังเกต ดังนี้ 1. เหตุใดจึงมีการอ้างคำสั่ง คสช.ในขณะนี้ ทั้งที่คำสั่งออกประกาศมานานแล้ว และที่ผ่านก็ทำงานในพื้นที่เพื่อดูแลทุกข์ สุขและการบริการประชาชนแบบเปิดเผย โดยมี คสช.ที่ดูแลพื้นที่และผู้มีอำนาจที่เกี่ยวข้องรับทราบ รวมถึงกิจกรรมฉีดยุงและฉีดวัคซีนสุนัขและแมวก็เคยดำเนินการมาโดยตลอด  2. คำสั่งนี้ถือเป็นการเลือกปฏิบัติเฉพาะเขตหลักสี่หรือไม่ เพราะยังไม่มีคำสั่งลักษณะเดียวกันในพื้นที่อื่น ๆ 3. เมื่อมีคำสั่งให้หยุดดำเนินกิจกรรมบริการต่าง ๆ นั้น ภาครัฐหรือหน่วยงานที่รับผิดชอบจะสามารถให้บริการประชาชนได้อย่างทั่วถึงหรือไม่ อย่างไร
สำนักงานเขตหลักสี่ ขอเรียนชี้แจงดังนี้
1. เหตุใดจึงมีการอ้างคำสั่ง คสช.ในขณะนี้ ทั้งที่คำสั่งออกประกาศมานานแล้ว และที่ผ่านก็ทำงานในพื้นที่เพื่อดูแลทุกข์ สุขและการบริการประชาชนแบบเปิดเผย โดยมี คสช.ที่ดูแลพื้นที่และผู้มีอำนาจที่เกี่ยวข้องรับทราบ รวมถึงกิจกรรมฉีดยุงและฉีดวัคซีนสุนัขและแมวก็เคยดำเนินการมาโดยตลอด
การมีหนังสือแจ้งโดยอ้างอิงคำสั่งคสช.ดังกล่าว อาจเกิดจากความเข้าใจที่คลาดเคลื่อน ซึ่งที่ถูกต้องจะต้องอ้างถึงพระราชบัญญัติรักษาความสะอาดและความเป็นระเบียบเรียบร้อยของบ้านเมือง พ.ศ. 2535 โดยที่ผ่านมากรุงเทพมหานครได้มีการจัดระเบียบป้ายผิดกฎหมายที่ไม่ได้รับอนุญาตบนถนน ทางเท้า หรือทางสาธารณะ พร้อมทั้งกำชับให้ 50 เขต ดำเนินการตามนโยบายอย่างเข้มงวดไม่ให้มีการติดตั้งป้ายโฆษณาโดยไม่ได้รับอนุญาตทุกชนิดในพื้นที่รับผิดชอบ ครอบคลุมป้ายที่ติดตั้งในที่สาธารณะที่ผิดกฎหมายทุกประเภท เนื่องจาก กทม. ได้ตรวจพบป้ายโฆษณาที่ผิดกฎหมาย รวมถึงป้ายโฆษณาที่มีความเสี่ยงโค่นล้มยามฝนตกหนักอาจเกิดอันตรายต่อชีวิตและทรัพย์สินประชาชน จึงสั่งการให้เข้มงวดมากขึ้น
ในส่วนของการจัดกิจกรรมเพื่อดูแลทุกข์สุขและบริการประชาชนนั้น กรุงเทพมหานครได้มีการจัดกิจกรรม “กทม.เติมความสุขสู่ชุมชน” นำบริการทางการแพทย์และสาธารณสุข รวมถึงการให้บริการด้านต่าง ๆ อาทิ ฉีดวัคซีน ทำหมันสัตว์เลี้ยง ฝึกอาชีพ ฯลฯ ไปให้บริการแก่ประชาชนหมุนเวียนไปยังพื้นที่ต่างๆ ทั่วกรุงเทพฯ และได้มีการเชิญชวนหน่วยงาน องค์กรหรือภาคเอกชนเข้ามามีส่วนร่วมในการให้บริการ และหากหน่วยงานหรือองค์กรใดประสงค์จะดำเนินกิจกรรมในลักษณะดังกล่าว ก็สามารถดำเนินการได้โดยประสานสำนักงานเขตพื้นที่เพื่อร่วมอำนวยความสะดวก แต่การติดตั้งป้ายประชาสัมพันธ์กิจกรรมในที่สาธารณะนั้นจะต้องขออนุญาตจากสำนักงานเขตพื้นที่ก่อน
2. คำสั่งนี้ถือเป็นการเลือกปฏิบัติเฉพาะเขตหลักสี่หรือไม่ เพราะยังไม่มีคำสั่งลักษณะเดียวกันในพื้นที่อื่น ๆ
เอกสารฉบับดังกล่าวมิได้เป็นคำสั่ง โดยเป็นเพียงหนังสือประสานขอความร่วมมือเจ้าของป้ายให้จัดเก็บป้ายในที่สาธารณะเพื่อความเป็นระเบียบเรียบร้อยของบ้านเมือง ซึ่งสำนักงานเขตหลักสี่ได้ส่งหนังสือในลักษณะเดียวกันนี้ไปยังเจ้าของป้ายทุกรายที่มีการติดตั้งป้ายในที่สาธารณะโดยไม่ได้รับอนุญาตเช่นกัน
กรุงเทพมหานคร มีนโยบายในการจัดระเบียบป้ายผิดกฎหมายที่ไม่ได้รับอนุญาตบนถนน ทางเท้า หรือทางสาธารณะอย่างเข้มงวดในทุกพื้นที่ ซึ่งแต่ละเขตก็จะมีวิธีดำเนินการจัดระเบียบเรื่องป้ายผิดกฎหมายแตกต่างกัน อาทิ ประสานเจ้าของป้ายโดยตรง ออกหนังสือขอความร่วมมือ เป็นต้น
3. เมื่อมีคำสั่งให้หยุดดำเนินกิจกรรมบริการต่าง ๆ นั้น ภาครัฐหรือหน่วยงานที่รับผิดชอบจะสามารถให้บริการประชาชนได้อย่างทั่วถึงหรือไม่ อย่างไร
หนังสือดังกล่าวเป็นหนังสือที่สำนักงานเขตหลักสี่ขอความร่วมมือเจ้าของป้ายฯ ให้จัดเก็บป้ายโฆษณาประชาสัมพันธ์ที่ไม่ได้รับอนุญาต มิได้เป็นคำสั่งให้หยุดดำเนินกิจกรรมบริการและมิได้มีเจตนาในการห้ามให้หยุดดำเนินกิจกรรมการบริการประชาชนแต่อย่างใด ซึ่งที่ผ่านมากรุงเทพมหานครโดยสำนักงานเขตพื้นที่ได้ร่วมกับสำนักอนามัย โดยศูนย์บริการสาธารณสุข จัดกิจกรรมให้บริการทำหมัน ฉีดวัคซีนแก่สัตว์เลี้ยงในชุมชนหมุนเวียนทั่วพื้นที่อย่างต่อเนื่องตลอดทั้งปี ซึ่งหากชุมชนใดประสงค์ให้กรุงเทพมหานครเข้าไปให้บริการฯ ก็สามารถแจ้งสำนักงานเขตพื้นที่เพื่อเข้าไปให้บริการได้และที่ผ่านมาก็มิได้มีปัญหาอุปสรรคหรือข้อร้องเรียนในการให้บริการดังกล่าวแต่อย่างใด
------------------------

ที่มา : http://www.thaigov.go.th/news/contents/details/12170
