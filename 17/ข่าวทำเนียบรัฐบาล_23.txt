รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมห้องควบคุมการแข่งขัน Racing Control Room ที่ทันสมัยที่สุดแห่งหนึ่งของโลก ณ สนามช้าง อินเตอร์เนชั่นแนล เซอร์กิต จ.บุรีรัมย์

วันพุธที่ 9 พฤษภาคม 2561
นายกรัฐมนตรีเยี่ยมชมห้องควบคุมการแข่งขัน Racing Control Room ที่ทันสมัยที่สุดแห่งหนึ่งของโลก ณ สนามช้าง อินเตอร์เนชั่นแนล เซอร์กิต จ.บุรีรัมย์
นายกรัฐมนตรีเยี่ยมชมห้องควบคุมการแข่งขัน Racing Control Room ที่ทันสมัยที่สุดแห่งหนึ่งของโลก ณ สนามช้าง อินเตอร์เนชั่นแนล เซอร์กิต จ.บุรีรัมย์ พร้อมทดสอบสภาพสนามโดยขี่รถจักรยานยนต์ ยามาฮ่า รุ่น FJ-09 ระยะทางประมาณ 9.11 กม. หรือ 2 รอบสนาม
วันนี้ (7 พฤษภาคม 2561) พลเอก ประยุทธ์ จันทร์โอชา นายกรัฐมนตรี เยี่ยมชมห้องควบคุมการแข่งขัน  (Racing Control Room) ที่ทันสมัยที่สุดแห่งหนึ่งของโลก ณ สนามช้าง อินเตอร์เนชั่นแนล เซอร์กิต  จังหวัดบุรีรัมย์ ซึ่งเป็นสนามแข่งรถที่ได้รับการรับรองจากสมาพันธ์รถยนต์นานาชาติ ว่าเป็นสนามแข่งรถระดับมาตรฐาน เอฟไอเอ เกรด 1 (FIA Grade 1) ใช้จัดการแข่งขันรถสูตรหนึ่ง (ฟอร์มูลาวัน) และได้รับการรับรองจากสมาพันธ์จักรยานยนต์นานาชาติ (FIM) ว่าเป็นสนามแข่งรถระดับมาตรฐาน เอฟไอเอ็ม เกรด เอ (FIM Grade A) สามารถใช้จัดการแข่งขันโมโตจีพีได้
ทั้งนี้ พื้นที่โดยรวมของสนามประมาณ 700 กว่าไร่ จำนวนโค้งของสนามทั้งหมด 12 โค้ง ปริมาณความจุที่สนามรองรับได้คือ 50,000 คน โดยเจ้าหน้าที่ผู้ปฏิบัติงานในสนามแข่งขันส่วนใหญ่เป็นคนท้องถิ่น ซึ่งได้ถูกส่งไปฝึกอบรมยังสนามต่างประเทศอย่างสม่ำเสมอ เพื่อพัฒนาทักษะตามมาตรฐานสากล ให้มีความเชี่ยวชาญพิเศษเฉพาะด้าน ช่วยสร้างโอกาส สร้างรายได้ในการประกอบอาชีพที่สำคัญและเป็นความภาคภูมิใจของคนพื้นที่
โอกาสนี้ นายกรัฐมนตรียังทดสอบสภาพสนาม โดยขี่รถจักรยานยนต์ ยามาฮ่า รุ่น FJ-09   ระยะทางประมาณ 9.11 กิโลเมตร หรือ 2 รอบสนาม
ทั้งนี้ ประเทศไทยได้รับสิทธิ์เป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15 รายการ PTT Thailand Grand Prix  ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ ระหว่างวันที่ 5 - 7 ตุลาคม 2561  และจัดต่อเนื่องเป็นระยะเวลา 3 ปี ติดต่อกัน ซึ่งเป็นครั้งแรกที่ประเทศไทยได้รับเกียรติเป็นเจ้าภาพจัดการแข่งขัน โดยเป็นความร่วมมือระหว่างภาครัฐ ภาคเอกชน และประชาชนตามแนวทางประชารัฐ  สอดคล้องกับนโยบายสำคัญของรัฐบาลในการส่งเสริมการท่องเที่ยวเชิงกีฬา (Sport Tourism) สนับสนุนให้ชาวบุรีรัมย์ร่วมมือกันพัฒนาเมืองให้เป็นเมืองท่องเที่ยว ยกระดับสู่การเป็นมหานครแห่งกีฬาระดับโลก ต่อยอดเศรษฐกิจชุมชน สร้างรายได้ให้กับประชาชนและผู้ประกอบการในพื้นที่ ทั้งยังเป็นการคืนความสุขให้คนไทยทั้งชาติ โดยขณะนี้ทุกภาคส่วนที่เกี่ยวข้องทั้งระดับประเทศ ระดับภูมิภาค และระดับพื้นที่มีความพร้อม 100 เปอร์เซ็นต์
-------------------
สำนักโฆษก

ที่มา : http://www.thaigov.go.th/news/contents/details/12053
