รัฐบาลไทย-ข่าวทำเนียบรัฐบาล-พระเจ้าหลานเธอ พระองค์เจ้าพัชรกิติยาภา ทรงเปิดโครงการกำลังใจฯ ณ เรือนจำจังหวัดนราธิวาส

วันจันทร์ที่ 7 พฤษภาคม 2561
พระเจ้าหลานเธอ พระองค์เจ้าพัชรกิติยาภา ทรงเปิดโครงการกำลังใจฯ ณ เรือนจำจังหวัดนราธิวาส
พระเจ้าหลานเธอ พระองค์เจ้าพัชรกิติยาภา ทรงเปิดโครงการกำลังใจฯ ณ เรือนจำจังหวัดนราธิวาส
เมื่อวันพฤหัสบดีที่ ๓ พฤษภาคม ๒๕๖๑ พระเจ้าหลานเธอ พระองค์เจ้าพัชรกิติยาภา เสด็จเป็นองค์ประธานเปิดโครงการกำลังใจ ณ เรือนจำจังหวัดนราธิวาส ซึ่งเป็นแห่งที่ ๑๘ ของการเปิดโครงการกำลังใจ โดยมีพลอากาศเอก ประจิน  จั่นตอง รองนายกรัฐมนตรี และรัฐมนตรีว่าการกระทรวงยุติธรรม พร้อมด้วยศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม คณะผู้บริหารกระทรวงยุติธรรม และผู้เกี่ยวข้อง เฝ้ารับเสด็จฯ
โอกาสนี้ พระเจ้าหลานเธอ พระองค์เจ้าพัชรกิติยาภา ได้เสด็จเปิด “ลานกำลังใจ” บริเวณหน้าเรือนจำฯ สำหรับการเยี่ยมญาติที่มีการจัดภูมิทัศน์ให้เกิดความสะดวกสบายต่อการรอเยี่ยมผู้ต้องขัง พร้อมทั้งทรงปลูกต้นรวงผึ้ง ต้นไม้ประจำพระองค์สมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ ๑๐
จากนั้นเสด็จเข้าไปในแดนหญิงเพื่อทอดพระเนตรการดำเนินกิจกรรมต่าง ๆ อาทิ นิทรรศการการพัฒนาสุขภาวะของผู้ต้องขัง โครงการส่งเสริมพลังอำนาจผู้ตัดสินกับผู้ถูกตัดสิน การฝึกอาชีพศาสตร์พยากรณ์โดยไพ่ยิปซี พร้อมประทานถุงของขวัญแก่แม่และเด็ก ฯลฯ
สำหรับเรือนจำจังหวัดนราธิวาส เป็นเรือนจำที่ควบคุมผู้ต้องขังชายและหญิง โดยมีแดนหญิงอยู่ในเรือนจำ ปัจจุบันมีผู้ต้องขังทั้งสิ้น ๑,๙๔๙ คน แบ่งเป็นชาย จำนวน ๑,๘๑๙ คน หญิง จำนวน ๑๓๐ คน โดยผู้ต้องขังส่วนใหญ่เป็นชาวมุสลิม ส่วนน้อยจะเป็นผู้ต้องขังชาวไทยพุทธ และยังมีผู้ต้องขังชาวต่างชาติ ทำให้เป็นเรือนจำที่มีความหลากหลายทางสังคมและวัฒนธรรม
ทั้งนี้ เนื่องด้วยปริมาณผู้ต้องขังในเรือนจำ มีมากกว่าความจุตามมาตรฐานทำให้เกิดปัญหาด้านสุขภาวะกับผู้ต้องขัง พระเจ้าหลานเธอ พระองค์เจ้าพัชรกิติยาภา ทรงประทานคำแนะนำเพื่อให้ผู้ต้องขังมีสภาพความเป็นอยู่ที่ดีขึ้น และสำนักงานสาธารณสุขจังหวัดนราธิวาส ได้เข้ามาช่วยเหลือและให้คำแนะนำในด้านสุขภาพ อาทิ การตรวจวัณโรค การตรวจเอ็กซเรย์ปอด การทำ Big Cleaning Day การจัดตั้งอาสาสมัครสาธารณสุขในเรือนจำ (อสร.) เป็นต้น
อีกทั้งได้ประทานพระอนุญาตให้นำแพทย์ทางเลือกด้วยสมุนไพรรักษามะเร็ง หมอแสง หรือนายแสงชัย  แหเลิศตระกูล จากจังหวัดปราจีนบุรี มาดูแลสุขภาพของผู้ต้องขัง รวมไปถึงญาติของผู้ต้องขัง และประชาชนในพื้นที่จังหวัดชายแดนภาคใต้
นอกจากนี้ ได้ประทานคำแนะนำในเรื่องการฝึกอาชีพให้ผู้ต้องขังเพื่อเป็นการเตรียมความพร้อมก่อนปล่อยให้ผู้ต้องขังสามารถประกอบอาชีพด้วยตนเองเมื่อพ้นโทษ

ที่มา : http://www.thaigov.go.th/news/contents/details/12027
