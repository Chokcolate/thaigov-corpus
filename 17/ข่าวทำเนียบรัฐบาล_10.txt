รัฐบาลไทย-ข่าวทำเนียบรัฐบาล-ที่ประชุม สทนช.เห็นชอบการจัดทำระบบคาดการณ์ลดความเสี่ยงการเกิดอุทกภัยช่วงมรสุมในพื้นที่ต่าง ๆ

วันพฤหัสบดีที่ 3 พฤษภาคม 2561
ที่ประชุม สทนช.เห็นชอบการจัดทำระบบคาดการณ์ลดความเสี่ยงการเกิดอุทกภัยช่วงมรสุมในพื้นที่ต่าง ๆ
รอง นรม.ฉัตรชัยฯ เป็นประธานการประชุมคณะอนุกรรมการวิเคราะห์ติดตามสถานการณ์และการบริหารจัดการทรัพยากรน้ำ ครั้งที่ 1/2561
วันนี้ (3 พฤษภาคม 2561) เวลา 09.00 น. ณ ห้องประชุมศูนย์ปฏิบัติการน้ำอัจฉริยะ ชั้น 3 อาคาร 99 ปี หม่อมหลวงชูชาติ กำภู กรมชลประทาน ถนนสามเสน กรุงเทพฯ พลเอก ฉัตรชัย  สาริกัลยะ รองนายกรัฐมนตรี  เป็นประธานการประชุมคณะอนุกรรมการวิเคราะห์ติดตามสถานการณ์และการบริหารจัดการทรัพยากรน้ำ ครั้งที่ 1/2561 จัดโดยสำนักงานทรัพยากรน้ำแห่งชาติ (สทนช.)
ที่ประชุมแห็นชอบให้จัดทำระบบคาดการณ์ โดยรวบรวมข้อมูลจากทุกหน่วยงานมาวิเคราะห์ เช่นปริมาณน้ำฝน ข้อมูลน้ำท่า ข้อมูลน้ำในแหล่งกักเก็บน้ำต่างๆ โดยเฉพาะพื้นที่เสี่ยง ซึ่งได้มีการประเมินพื้นที่ที่มีความเสี่ยงต่อการเกิด อุทุกภัยตามอิทธิพลของมรสุมในแต่ละช่วงเดือน
พร้อมกันนี้ รองนายกรัฐมนตรีได้มอบหมายให้น่วยงานที่เกี่ยวข้องเร่งดำเนินการใน 4 มาตราการหลักรองรับสถานการณ์ล่วงหน้า คือ 1) การบริหารจัดการน้ำในเขื่อนต่าง ๆให้เหมาะสมและสามารถรองรับปริมาณฝนในช่วงฤดูฝนได้ ซึ่งเบื้องต้นพบว่ามีปริมาณน้ำเก็บกักเฉลี่ย 63% ของความจุอ่างและให้พิจารณาจัดตั้งอาสาสมัครเฝ้าระวังอ่างเก็บน้ำขนาดเล็ก 2) การชี้แจงทำความเข้าใจกับเกษตรกรและประชาชนในพื้นที่ลุ่มต่ำภาคกลาง13 ทุ่งสามารถรองรับน้ำได้รวม 2,050 ล้าน ลบ.ม แบ่งเป็น ลุ่มน้ำเจ้าพระยาตอนบนพื้นที่ทุ่งบางระกำ 3.82 แสนไร่ซึ่งเกษตรกรเริ่มเพราะปลูกไปตั้งแต่ 1เมษายน 2561 และจะเก็บเกี่ยวแล้วเสร็จก่อนเดือนสิงหาคม โดยจะรับน้ำเข้าทุ่งประมาณกลางเดือนสิงหาคมหน่วงน้ำได้ 550 ล้าน ลบ.ม. และลุ่มน้ำเจ้าพระยาตอนล่างจำนวน 12 ทุ่ง พื้นที่ 1.15 ล้านไร่ เริ่มเพาะปลูก 1 พฤษภาคม 2561 เก็บเกี่ยวแล้วเสร็จประมาณ 15 กันยายน 2561 เริ่มรับน้ำเข้าทุ่งระหว่าง 20 กันยายน -20 ตุลาคม 2561 สามารถหน่วงน้ำได้ 1,500 ล้าน ลบ.ม. โดยเน้นย้ำให้นำประเด็นปัญหาและอุปสรรคจากการดำเนินการในปีที่ผ่านมามาพิจารณาดำเนินการปรับปรุงให้มีประสิทธิภาพมากขึ้น 3) การสำรวจสิ่งก่อสร้างและอุปสรรคที่กีดขวางทางน้ำและแผนรองรับให้แล้วเสร็จก่อนฤดูน้ำหลาก และ 4) สำรวจและเตรียมพร้อมอุปกรณ์ เครื่องจักรเครื่องมือ เครื่องสูบน้ำและเรือให้พร้อมใช้งาน โดยร่วมกันบูรณาการช่วยเหลือและบรรเทาผลกระทบกรณีเกิดภัยโดยเฉพาะในพื้นที่เสี่ยงข้างต้น และมอบหมายให้สำนักงานทรัพยากรน้ำ (สทนช.)เฝ้าติดตามสถานการณ์น้ำ และรายงานการดำเนินงานของแต่ละแผนงานอย่างใกล้ชิดอีกด้วย
...........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11946
