รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุมหัวหน้าส่วนราชการระดับกระทรวงฯ ครั้งที่ 2/2561

วันศุกร์ที่ 4 พฤษภาคม 2561
นายกรัฐมนตรีเป็นประธานประชุมหัวหน้าส่วนราชการระดับกระทรวงฯ ครั้งที่ 2/2561
นายกรัฐมนตรีขอให้หัวหน้าส่วนราชการฯ ร่วมกันพัฒนาระบบราชการตามยุทธศาสตร์และวิสัยทัศน์ที่กำหนดไว้ เพื่อร่วมกันสร้างประวัติศาสตร์ที่ดีงามอันจะส่งผลให้เป็นประวัติศาสตร์ที่ดีในวันข้างหน้า
วันนี้ (4 พ.ค.61) เวลา 09.30 น. พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 2/2561 ร่วมกับหน่วยงานที่เกี่ยวข้อง เพื่อมอบนโยบายให้ส่วนราชการนำไปปฏิบัติให้เป็นไปในทิศทางเดียวกัน ซึ่งกระทรวงดิจิทัลเพื่อเศรษฐกิจและสังคม เป็นเจ้าภาพจัดประชุมฯ ณ ห้องประชุมไปรษณีย์ภิรมย์ ชั้น 3 อาคารไปรษณีย์กลางบางรัก ถนนเจริญกรุง เขตบางรัก กรุงเทพฯ
ทั้งนี้ ก่อนการประชุมฯ นายกรัฐมนตรี ได้สักการะ จอมพล สมเด็จพระราชปิตุลาบรมพงศาภิมุขเจ้าฟ้าภาณุรังษีสว่างวงษ์ กรมพระยาภาณุพันธุวงศ์วรเดช ณ บริเวณหน้าอาคารไปรษณีย์กลางบางรัก พร้อมพบปะทักทายข้าราชการและเจ้าหน้าที่กระทรวงดิจิทัลเพื่อเศรษฐกิจและสังคม ณ ห้องโถงกลางชั้น 1 รวมทั้งถ่ายภาพร่วมกับคณะผู้บริหารกระทรวงดิจิทัลเพื่อเศรษฐกิจและสังคมด้วยบรรยากาศที่อบอุ่น
รวมทั้ง นายกรัฐมนตรี  ได้เยี่ยมชมนิทรรศการของกระทรวงดิจิทัลเพื่อเศรษฐกิจและสังคม ซึ่งร่วมกับหน่วยงานในสังกัด จัดแสดงนิทรรศการโครงการสำคัญตามนโยบายรัฐบาล ณ ห้องโถงกลางชั้น 1 ประกอบด้วย 1) โครงการดิจิทัลพาร์ค ไทยแลนด์ (Digital Park Thailand) พื้นที่สร้างสรรค์นวัตกรรมในเขตพื้นที่เศรษฐกิจพิเศษ (Economic Cluster) โดยบริษัท กสท โทรคมนาคม จำกัด (มหาชน) เป็นผู้ดูแลพัฒนาระบบสื่อสารโทรคมนาคมโครงสร้างพื้นฐานบรอดแบนด์ความเร็วสูงเชื่อมต่อข้อมูลผ่าน Data Center สถานีเคเบิ้ลใต้น้ำเชื่อมต่อตรง Gateway จากทั่วโลกให้พร้อมตอบสนองความต้องการของนักพัฒนานวัตกรรม และนักลงทุนในธุรกิจดิจิทัลจากทั่วโลกและรองรับทุกรูปแบบของการติดต่อสื่อสาร  2) บมจ. กสท โทรคมนาคม จัดแสดงนวัตกรรม “Big Data Analytic Sandboxes by CAT” ซึ่งเป็นระบบวิเคราะห์ข้อมูลขนาดใหญ่ตอบโจทย์ภาคธุรกิจ  3) สำนักงานส่งเสริมเศรษกิจดิจิทัล (ดีป้า) นำโครงการจัดตั้งสถาบันไอโอที (IoT Institute) ซึ่งเป็นสถาบันที่สนับสนุนการทำกิจกรรมและธุรกิจที่เกี่ยวข้องกับด้านอินเทอร์เน็ตเพื่อสรรพสิ่ง หรือ IoT (Internet of Things) อย่างครบวงจร ในพื้นที่ EEC  4) สำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ เอ็ดด้า แสดงผลงานด้านความปลอดภัยด้านไซเบอร์ ได้แก่ (1) ส่วนการจำลองการปฏิบัติงานศูนย์ดิจิทัลฟอเรนสิกส์ (Digital Forensics Center.DFC) (2) ส่วนการจัดแสดงความรู้ ผลงาน โครงการสำคัญ เช่น ศูนย์ประสานการรักษาความมั่นคงปลอดภัยระบบคอมพิวเตอร์ประเทศไทย (ThaiCERT) และ (3) ส่วนแสดงสันทนาการเพิ่มความรู้ความเข้าใจด้านภัยคุกคามทางไซเบอร์ อินโฟร์กราฟิกที่ให้ความรู้ความเข้าใจเกี่ยวกับภัยคุกคามทางไซเบอร์ 5) สำนักงานรัฐบาลอิเล็กทรอนิกส์ (องค์การมหาชน) หรือ สรอ. จัดแสดงตู้บริการอเนกประสงค์ภาครัฐ (Government Smart Kiosk) ซึ่งเป็นหนึ่งในบริการสำคัญ ภายใต้โครงการ “GovChannel” ศูนย์กลางบริการภาครัฐสำหรับประชาชน เพื่อให้การเข้าถึงข้อมูลและบริการภาครัฐสะดวกรวดเร็วขึ้น ตามมติคณะรัฐมนตรี เมื่อวันที่ 22 กันยายน 2561 และ 6) บริษัท ทีโอที จำกัด (มหาชน) จัดแสดงการใช้ประโยชน์จากโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ หรือ เน็ตประชารัฐ โดยนำเสนอตัวอย่างความสำเร็จจากกว่า 24,700 หมู่บ้าน  เช่น ชุมชนบ้านท่าสำโรง จังหวัดชัยนาท ที่ใช้เน็ตประชารัฐเป็นสื่อกลางในการอนุรักษ์วัฒนธรรมและภูมิปัญญาท้องถิ่น อย่าง”ข้าวเหนียวหน้าควายลุย” เป็นต้น
โอกาสนี้ นายกรัฐมนตรี ได้กล่าวก่อนการประชุมฯ ว่า รู้สึกยินดีที่ได้มาพบปะกับหัวหน้าส่วนราชการระดับปลัดกระทรวงฯ อีกครั้ง และขอบคุณทุกฝ่ายที่ได้ร่วมกันทำงานมาโดยตลอดระยะเวลาที่ผ่านมา พร้อมขอให้ทุกคนได้ร่วมกันพัฒนาระบบราชการตามยุทธศาสตร์และวิสัยทัศน์ของประเทศที่กำหนดไว้ และร่วมกันสร้างประวัติศาสตร์ที่ดีงามในวันนี้ อันจะส่งผลให้เป็นประวัติศาสตร์ที่ดีในวันข้างหน้า
พร้อมกันนี้ เลขาธิการ ก.พ. ได้กล่าวแนะนำหัวหน้าส่วนราชการระดับปลัดกระทรวงหรือเทียบเท่าที่ได้รับการแต่งตั้งให้ดำรงตำแหน่งในปีงบประมาณ พ.ศ. 2561 ขณะที่ปลัดกระทรวงดิจิทัลเพื่อเศรษฐกิจและสังคม ได้แนะนำคณะผู้บริหาร พร้อมรายงานภารกิจและสรุปผลงานสำคัญ และนำเสนอประเด็นที่ต้องการให้นายกรัฐมนตรีพิจารณาสนับสนุน ตลอดจนขอความร่วมมือจากส่วนราชการต่าง ๆ  ก่อนนายกรัฐมนตรีมอบนโยบายและสั่งการหัวหน้าส่วนราชการระดับปลัดกระทรวงฯ ต่อไป
ภายหลังเสร็จสิ้นการประชุม นายกรัฐมนตรี ได้เปิดเผยว่า การประชุมวันนี้เป็นการรับฟังความก้าวหน้าเรื่องการดำเนินการพัฒนาดิจิทัลของประเทศไทย ระยะที่ 1 ของการปฏิรูปซึ่งเกิดขึ้นในรัฐบาลชุดปัจจุบัน เพื่อปรับและพัฒนาประเทศไปสู่ Thailand 4.0 ทั้งในเรื่องของการปรับระบบราชการ 4.0   e-Government และการให้บริการประชาชนที่ต้องคำนึงถึงกลุ่มเป้าหมาย ทั้งนี้ ได้เน้นย้ำทุกส่วนที่เกี่ยวข้องให้ดำเนินการเรื่องของดิจิทัลให้พร้อม ในการที่จะตอบสนองความต้องการของทุกภาคส่วนทั้งในส่วนของภาครัฐ ภาคประชาชน และภาคเอกชนต่าง ๆ ในระดับประชารัฐให้ได้โดยเร็ว ซึ่งปัจจุบันพบว่ามีหลายส่วนได้รับประโยชน์จากการดำเนินการดังกล่าวไปแล้วแต่ก็จะต้องเร่งดำเนินการในระยะต่อไป เช่น การทำระบบ WiFi และเน็ตประชารัฐให้สมบูรณ์ครบถ้วนในทุกพื้นที่ของประเทศไทย
พร้อมทั้ง ได้เน้นย้ำทุกส่วนราชการในเรื่องของการทำงานระดับฟังก์ชั่น (Function) ของตนเองซึ่งเป็นการใช้จ่ายงบประมาณประจำปี รวมทั้งการหาแนวทางในการที่จะปรับลดการใช้จ่ายงบกลางและงบฟังก์ชั่นลงเพื่อลดภาระงบประมาณแผ่นดิน เนื่องจากประเทศมีการดำเนินโครงการใหม่ ๆ จำนวนมาก ขณะเดียวกันเพื่อให้เกิดการทำงานข้ามกระทรวงและบูรณาการการทำงานร่วมกัน โดยเป็นการใช้ทั้งแผนงาน แผนคน และแผนเงินร่วมกัน เพื่อให้เกิดการบูรณาการนอย่างแท้จริง ตั้งแต่ระดับนโยบายคือรัฐบาลไปสู่กระทรวง เชื่อมโยงไปสู่ผู้ปฏิบัติในระดับพื้นที่เช่น จังหวัด และรับฟังความคิดเห็นจากภาคประชาชน นอกจากนี้ รัฐบาลยังให้ความสำคัญในเรื่องของการบริหาร Big Data  เช่น Big Data Analytic Sandboxes ซึ่งเป็นกระบวนการวิเคราะห์ข้อมูลขนาดใหญ่ที่เชื่อมโยงกัน เช่น นำข้อมูลของส่วนราชการที่มีอยู่แล้วมาบูรณการร่วมกัน ซึ่งกระทรวงดิจิทัลเพื่อเศรษฐกิจและสังคมจะเป็นผู้ดำเนินการระยะแรก ทั้งนี้ การบูรณาการข้อมูล Big Data ต่าง ๆ ในการบริหารราชการแผ่นดินจะเป็นการขับเคลื่อนไปสู่รัฐบาล 4.0 ทั้งเรื่องการลดใช้กระดาษลง เพื่อความสะดวกรวดเร็วในการประสานงานและบริการประชาชน  โดยเฉพาะขณะนี้รัฐบาลมุ่งเน้นการใช้เลขบัตรประจำตัวประชาชน 13 หลัก ในการติดต่อราชการเพื่อลดภาระการใช้เอกสาร รวมไปถึงการใช้ประโยชน์ดิจิทัล ในเรื่องการให้บริการรัฐสวัสดิการตั้งแต่การจ่ายเงินโดยไม่ต้องใช้เงินสด การใช้ตั๋วร่วม เป็นต้น ซึ่งขณะนี้หน่วยราชการที่เกี่ยวข้องอยู่ระหว่างดำเนินการต่อยอดเรื่องดังกล่าวให้เกิดผลสัมฤทธิ์โดยรวมต่อไป
นอกจากนี้ นายกรัฐมนตรี ได้กล่าวถึงการลดความขัดแย้งการทำงานระหว่างภาครัฐและภาคประชาชนว่า การดำเนินการที่ผ่านมาจะใช้กฎหมาย และกฎระเบียบเพียงอย่างเดียว วันนี้ทุกคนต้องมาปลดล็อกร่วมกันเพื่อให้ประชาชนได้รับประโยชน์โดยไม่เสียในเรื่องของการควบคุมกฎ กติกาต่าง ๆ อย่างไรก็ตามการปฏิรูปจะให้ภาคราชการปฏิรูปฝ่ายเดียวคงไม่ได้ แต่ทุกภาคส่วนต้องร่วมกันพัฒนาและปฏิรูปตนเองไปพร้อมกันเพื่อขับเคลื่อนประเทศไปสู่เป้าหมายที่กำหนด
พร้อมกันนี้ ยอมรับว่าเศรษฐกิจระดับล่างยังไม่ดีเพราะการกระจายรายได้ยังทำได้ไม่ดีเท่าที่ควร เพราะติดปัญหาเดิมอยู่หลายเรื่อง อย่างไรก็ตามรัฐบาลได้มีการเร่งดำเนินการในเรื่องการสร้างเครือข่าย การสร้างความเข้มแข็งลงไปในพื้นที่ผ่านกลไกโครงการไทยนิยม โดยเป็นการใช้การตลาดเป็นตัวนำ และพิจารณาดำเนินการผลิตหรือปลูกพืชต่าง ๆ ให้เหมาะสมกับสภาพพื้นที่ และสอดคล้องกับความต้องการของผู้บริโภค เพื่อให้ได้ราคาที่เหมาะสม ป้องกันปริมาณผลผลิตล้นตลาดและราคาตกต่ำ
อีกทั้ง นายกรัฐมนตรี ได้กล่าวเพิ่มเติมว่า ได้มอบหมายให้สำนักงาน ก.พ. เปิดหลักสูตรการบริหารราชการแผ่นดินตามกรอบการปฏิรูปประเทศ ยุทธศาสตร์ชาติ และการสร้างความสามัคคีปรองดอง (ป.ย.ป.) รุ่นที่ 3 สำหรับข้าราชการและเจ้าหน้าที่ทุกภาคส่วนโดยเฉพาะท้องถิ่นเข้ารับการฝึกอบรมดังกล่าว เพื่อให้ทราบเกี่ยวกับขั้นตอนการบริหารราชการแผ่นดินว่าจะต้องปฏิบัติอย่างไร รวมทั้ง เปิดโอกาสให้นักการเมืองที่สนใจเข้าร่วมการอบรมด้วย เพื่อให้ทุกภาคส่วนในสังคมทั้งภาคราชการ การเมือง และภาคประชาชน ร่วมกันคิดร่วมกันทำ ป้องกันไม่ให้ปัญหากลับมาเกิดซ้ำอีก
-----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11965
