รัฐบาลไทย-ข่าวทำเนียบรัฐบาล-ทส. รับมอบเกียรติบัตรอุทยานธรณีสตูลหลังได้รับการประกาศเป็นอุทยานธรณีโลกของยูเนสโก (UNESCO Global Geoparks)

วันจันทร์ที่ 7 พฤษภาคม 2561
ทส. รับมอบเกียรติบัตรอุทยานธรณีสตูลหลังได้รับการประกาศเป็นอุทยานธรณีโลกของยูเนสโก (UNESCO Global Geoparks)
กระทรวงทรัพยากรธรรมชาติและสิ่งแวดล้อม โดย กรมทรัพยากรธรณี จัดพิธีมอบเกียรติบัตรอุทยานธรณีสตูล หลังได้รับการประกาศเป็นอุทยานธรณีโลกของยูเนสโก (UNESCO Global Geoparks)
เมื่อวันที่ 1 พ.ค. 61 กระทรวงทรัพยากรธรรมชาติและสิ่งแวดล้อม โดย กรมทรัพยากรธรณี จัดพิธีมอบเกียรติบัตรอุทยานธรณีสตูล หลังได้รับการประกาศเป็นอุทยานธรณีโลกของยูเนสโก (UNESCO Global Geoparks) โดยได้รับเกียรติจาก พลเอก ประยุทธ์ จันทร์โอชา นายกรัฐมนตรี เป็นผู้รับมอบจาก Dr. Benno Boer (Chief of Natural Sciences of UNESCO Bangkok office) ผู้แทนสำนักงานยูเนสโก กรุงเทพฯ ณ ตึกบัญชาการ 1 ทำเนียบรัฐบาล
พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม กล่าวว่า กรมทรัพยากรธรณีเริ่มส่งเสริมการพัฒนาอุทยานธรณีสตูลตั้งแต่ปี 2553 ครอบคลุม 4 อำเภอ คือ อำเภอทุ่งหว้า ละงู มะนังและอำเภอเมือง โดยจังหวัดได้จัดตั้งเป็นอุทยานธรณีสตูล เมื่อวันที่ 14 สิงหาคม 2557 ต่อมาวันที่  6 ธันวาคม 2559 ได้รับประกาศเป็น “อุทยานธรณีระดับประเทศ” ซึ่งเมื่อวันที่ 8 พฤศจิกายน 2559 คณะรัฐมนตรี เห็นชอบเสนอให้อุทยานธรณีสตูลเป็นสมาชิกอุทยานธรณีโลกของยูเนสโก และ เมื่อวันที่ 17 เมษายน 2561  กระทรวงทรัพยากรธรรมชาติและสิ่งแวดล้อมได้รับแจ้งผลการพิจารณารับรองอุทยานธรณีสตูลเป็นสมาชิกอุทยานธรณีโลกของยูเนสโก อย่างเป็นทางการผ่านหน้าเว็บไซต์ www.unesco.org  ประกาศให้เป็นอุทยานธรณีโลก (Satun UNESCO Global Geoparks) นับเป็นข่าวดีอย่างยิ่งสำหรับประชาชนคนไทยทั้งประเทศ ที่เรามีอุทยานธรณีระดับโลกเป็นครั้งแรกของประเทศไทย จัดเป็นประเทศในลำดับที่ 38 ของโลกและเป็นประเทศที่ 5 ของอาเซียน
ทั้งนี้ ดร.ทศพร นุชอนงค์ อธิบดีกรมทรัพยากรธรณี กล่าวเพิ่มเติมว่า ขณะนี้ประเทศไทยมีพื้นที่ศักยภาพในการเป็นอุทยานธรณีระดับประเทศ หรือระดับโลก อีกหลายแห่ง อาทิ 1) อุทยานธรณีผาชัน-สามพันโบก จังหวัดอุบลราชธานี  2) อุทยานธรณีไม้กลายเป็นหินตาก จังหวัดตาก 3) อุทยานธรณีโคราช จังหวัดนครราชสีมา 4) อุทยานธรณีขอนแก่น จังหวัดขอนแก่น ซึ่งขณะนี้อุทยานธรณีโคราชและอุทยานธรณีผาชัน - สามพันโบก ได้ยื่นข้อเสนอเพื่อให้กระทรวงทรัพยากรธรรมชาติและสิ่งแวดล้อมพิจารณาประเมินการเป็นอุทยานธรณีระดับประเทศแล้ว และมีแผนที่จะผลักดันเสนอให้เป็นสมาชิกอุทยานธรณีโลกของยูเนสโกในอนาคตอันใกล้ต่อไป

ที่มา : http://www.thaigov.go.th/news/contents/details/12042
