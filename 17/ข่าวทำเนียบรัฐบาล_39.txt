รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ แถลง รัฐบาลขับเคลื่อน ด้านพลังงาน ด้านดิจิทัล ด้านยุติธรรม และด้านการศึกษา

วันศุกร์ที่ 11 พฤษภาคม 2561
รอง นรม. พล.อ.อ.ประจินฯ แถลง รัฐบาลขับเคลื่อน ด้านพลังงาน ด้านดิจิทัล ด้านยุติธรรม และด้านการศึกษา
รอง นรม. พล.อ.อ.ประจินฯ แถลง รัฐบาลขับเคลื่อน ด้านพลังงาน ด้านดิจิทัล ด้านยุติธรรม และด้านการศึกษาเน้นการทำงานร่วมกันแบบองค์รวมตามแนวทางประชารัฐของรัฐบาล ครอบคลุมทุกมิติมุ่งสู่ Thailand 4.0
วันนี้ (10 พฤษภาคม 2561) เวลา 13.00 น. ณ ตึกภักดีบดินทร์ ทำเนียบรัฐบาล พลอากาศเอก ประจิน  จั่นตอง รองนายกรัฐมนตรี ได้กล่าวในหัวข้อ “มุมมองของรองนายกฯประจินฯ” ในกิจกรรม “สื่ออยากรู้ รัฐบาลอยากเล่า” ครั้งที่ 3 พร้อมด้วยปลัดและรองปลัดจากกระทรวงพลังงาน กระทรวงดิจิทัลเพื่อเศรษฐกิจและสังคม กระทรวงยุติธรรม และกระทรวงศึกษาธิการ โดยร่วมกันเล่าผลงานรัฐบาล ที่เน้นการทำงานในแบบองค์รวมตามกลไกแนวทางประชารัฐของรัฐบาล
รองนายกรัฐมนตรี กล่าวเกริ่นนำว่า ในส่วนของรัฐบาลที่ได้ดำเนินการไปแล้วนั้น มีหลายส่วนด้วยกัน รวมถึงในส่วนที่กำลังแก้ปัญหา และในส่วนที่กำลังวางแผนประเทศไทย เพื่อเดินหน้าไปสู่อนาคต รวมทั้งแผนระยะยาว ซึ่งสิ่งต่าง ๆ เหล่านั้นมีหลายภาคส่วนที่เกี่ยวข้องเข้ามาร่วมด้วย ซึ่งนายกรัฐมนตรี ได้เน้นย้ำเสมอในการทำงานร่วมกันแบบองค์รวม คือ กลไกประชารัฐ ที่รัฐบาลกำลังเร่งส่งเสริมอยู่ในขณะนี้
ในส่วนผลงานที่รองนายกรัฐมนตรี กำกับดูแลอยู่ในขณะนี้ มีทั้งในด้านอำนวยความยุติธรรม ลดความเหลื่อมล้ำทางสังคม ขจัดความทุกข์ยาก สร้างประชารัฐรักสามัคคี ส่งเสริมคนดีสู่สังคม ซึ่งสิ่งต่าง ๆ เหล่านี้จะเป็นองค์รวมที่ไปเชื่อมโยงกับหลายกระทรวง ซึ่งจะเห็นได้ว่าประเทศไทยเราอยู่ในตำแหน่งที่ดีมาก ถือเป็นศูนย์กลางของเอเชียตะวันออกเฉียงใต้ เป็นที่ยอมรับด้านการเชื่อมโยงระบบการขนส่ง โครงข่ายคมนาคม อีกทั้งเป็นศูนย์กลางของการลงทุน ศูนย์กลางการท่องเที่ยว และศูนย์กลางด้านวัฒนธรรม ซึ่งเป็นจุดแข็งของประเทศไทย ในขณะเดียวกันก็เป็นจุดเชื่อมโลกทางซีกโลกด้านตะวันตก ยุโรป อเมริกา อันดามัน ตะวันออกกลาง รวมถึงประเทศในกลุ่มอาเซียน จีน เกาหลี และญี่ปุ่น อีกด้วย
ปัจจุบัน ประเทศไทยมีประชากรทั้งหมดประมาณ 67 ล้านคน อยู่ในช่วงเด็กถึงวัยรุ่นไม่เกิน 18 ปี มีประมาณ 14 ล้านคน เยาวชนช่วงวัย 18 ปี จนกระทั่งถึงจบอุดมศึกษาประมาณ 7 ล้านคน อยู่ในช่วงวัยทำงานประมาณ 35 ล้านคน และช่วงวัยสูงอายุประมาณ 12 ล้านคน ซึ่งรัฐบาลได้เล็งเห็นความสำคัญทุกมิติ ทั้งด้านเยาวชน วัยทำงาน วัยสูงอายุ และกลุ่มด้อยโอกาส รวมถึงด้านสาธารณสุขที่ครอบคลุมในทุกด้าน การจัดการทางด้านการศึกษาที่มีการปฏิรูปและพัฒนาให้สอดคล้องกับแผนพัฒนาประเทศ โดยมีการกำหนดนโยบายกระจายสู่ท้องถิ่น ไม่ใช่แค่ผู้บริหารโรงเรียน ครู อาจารย์ และนักเรียนเท่านั้น แต่ยังรวมไปถึงสถาบันครอบครัวและผู้ปกครองต้องมีบทบาทร่วมกันเพื่อบูรณาการทางการศึกษา ไม่เพียงแต่สร้างเยาวชนให้เป็นคนเก่งเท่านั้น แต่ต้องเป็นคนดีของสังคมด้วย ตลอดจนต้องมีวินัย ร่วมกันสร้างจิตสำนึก สามารถเอาตัวรอดทางสังคมได้ ส่งผลให้มีการเพิ่มคุณภาพชีวิตให้แก่เยาวชนอย่างเป็นรูปธรรม
รองนายกรัฐมนตรี ได้กล่าวย้ำว่า ในส่วนของโครงสร้างพื้นฐานสำคัญ อาทิ ระบบคมนาคมขนส่ง จากเมืองใหญ่ไปยังเมืองใหญ่ด้วยกัน และจากเมืองรองไปสู่ชนบท  พร้อมเชื่อมโยงไปสู่พื้นที่ชายแดนและต่างประเทศ รวมทั้งมีการพัฒนาระบบมอเตอร์เวย์ ระบบรถไฟรางคู่ พร้อมมีไฮสปีดเทรน ส่งผลให้มีการเพิ่มคุณภาพชีวิตประชาชนในการคมนาคมขนส่งให้มีความสะดวกมากยิ่งขึ้น รวมทั้งการคมนาคมขนส่งทางอากาศ ซึ่งขณะนี้ประเทศไทยปลดล็อคจากเรื่อง ICAO แล้วเกิดมาตรฐานความปลอดภัยทางด้านอากาศยานดีในระดับมาตรฐานสากล ทำให้ธุรกิจในเรื่องการบินเป็นทางเลือกที่ดีแก่นักลงทุน เนื่องด้วยประเทศไทยมีความปลอดภัยในเรื่องนี้ดียิ่งขึ้น ทั้งนี้ล่าสุดรัฐบาลได้เปิดสนามบินอู่ตะเภา โดยรัฐบาลมีความตั้งใจและมุ่งมั่นพัฒนาให้เป็นสนามบินแห่งภาคตะวันออก เพื่อรองรับ EEC ต่อไป
ขณะเดียวกัน ในส่วนด้านการจัดการคมนาคมขนส่งทางน้ำ มีการเชื่อมต่อทางอ่าวไทย ทะเลจีนใต้ ซึ่งเชื่อมต่อไปยังอีกหลายประเทศ ส่วนทะเลอันดามัน เชื่อมต่อไปยังทะเลอินเดีย ยุโรป และแอฟริกาใต้ ตามลำดับ ส่งผลให้ประเทศไทยเป็นจุดเชื่อมทางทะเลที่ดี มีความพร้อม ซึ่งทำให้ประเทศไทยมีขีดความสามารถของระบบการคมนาคมขนส่งในทุก ๆ ด้านเทียบเท่าประเทศอื่น ๆ ในอาเซียนและภูมิภาคเอเชีย
นอกจากนี้ รองนายกรัฐมนตรี ได้กล่าวเพิ่มเติมในส่วนด้านพลังงานว่า ในส่วนพื้นที่ที่ใช้มากที่สุดนั้นคือ ภาคกลางร้อยละ 60 โดยเฉพาะกรุงเทพฯ และปริมณฑล รัฐบาลพร้อมผลักดันให้ใช้พลังงานสะอาด (Green Energy) เพื่อลดในส่วนการปล่อยก๊าซคาร์บอน ไว้รองรับด้านที่อยู่อาศัยและภาคอุตสาหกรรม เพื่อสร้างสิ่งแวดล้อมที่ดีและสร้างแรงจูงใจให้มีความพร้อมและสร้างความเชื่อมั่นให้แก่ผู้ประกอบการที่จะมาลงทุนในประเทศไทยมากขึ้น
พร้อมกันนี้ ในส่วนด้านสื่อสารมวลชน ด้าน ICT สายเคเบิ้ล ซึ่งเชื่อมต่อมาจากทวีปยุโรปผ่านมาทางภาคใต้ของประเทศไทย (จังหวัดสตูล) และมีอีกสายหนึ่งที่เดินทางออกจากอ่าวไทยไปยังฮ่องกง โดยก่อนหน้านี้ ประเทศไทยใช้สายเมนจากประเทศสิงคโปร์ ซึ่งปัจจุบันได้วางโครงข่ายกระจายไปทุกพื้นที่ทั่วประเทศ แต่ก็ยังไม่เพียงพอกับความต้องการ จึงได้ขยายเคเบิ้ลใต้ทะเลและเคเบิ้ลบนบกอย่างต่อเนื่อง รวมถึงการนำดาวเทียมมาเสริมในจุดที่ Fiber Optic นำไปสู่ประสิทธิภาพที่ดีในการใช้อินเตอร์เน็ตเชื่อมต่อในทุกพื้นที่ รวมถึงการนำไปใช้ในอินเตอร์เน็ตประชารัฐ และดิจิทัลชุมชนไว้บริการประชาชน ซึ่งกำลังเร่งดำเนินการกระจายไปสู่ทุกภูมิภาคอย่างทั่วถึง
รองนายกรัฐมนตรี ได้กล่าวย้ำอีกว่า การที่เราจะสร้างคน ในด้านการศึกษา โดยเน้นให้มีขีดความสามารถทางด้านอินเตอร์เน็ตที่มีอย่างเพียงพอ เพื่อรองรับและพัฒนาการศึกษาไทยให้ดียิ่งขึ้น ตลอดจนด้านการเกษตรก็เป็น Smart Farmer เกษตรกรไทยยุคใหม่ 4.0 รวมทั้งหาช่องทางการตลาดให้แก่เกษตรกร ด้วยการเพิ่มการเรียนรู้ ทักษะความรู้ความสามารถ ทำให้เกิดรายได้ที่เพิ่มมากขึ้น อีกทั้งมีความรับผิดชอบในการดูแลตนเองและครอบครัวได้ และมีคุณภาพชีวิตโดยรวมดีขึ้นด้วย
รองนายกรัฐมนตรี ได้กล่าวย้ำในตอนท้ายอีกว่า การจะก้าวไปสู่ Thailand 4.0 นั้น ต้องเน้น 2 อย่าง คือ เรื่องการพัฒนาคน และเทคโนโลยี ซึ่งมีการสำรวจพบว่าเยาวชนไทยไม่ชอบเรียนวิชายาก ๆ แต่ชอบเรียนอะไรก็ได้แต่จบแล้วไม่ตรงกับความต้องการของตลาดแรงงาน ทั้งนี้มีจำนวนไม่ถึง 30 % ที่ได้รับการยอมรับเป็น Skill level (ความสามารถเชิงทักษะ)  ที่แท้จริงตามความต้องการของตลาดแรงงาน ส่วนอีก 70 % ต้องไปสมัครทำงานในวุฒิการศึกษาที่ต่ำกว่ามาตรฐานในวิชาชีพ ดังนั้น จึงมีความจำเป็นเร่งด่วนที่ต้องพัฒนาทักษะทางการศึกษาของตลาดแรงงานให้มีขีดความสามารถเพิ่มขึ้นไปในระดับสากล (48-51 %) ซึ่งจะส่งผลให้การพัฒนาคนของไทยดีขึ้นตามลำดับ พร้อมที่จะต่อยอดทางด้านเทคโนโลยี การวิจัย และนวัตกรรม ให้มีความพร้อมในการเรียนรู้และพัฒนาทักษะความสามรถในวิชาชีพอย่างต่อเนื่อง เพื่อก้าวไปสู่กระบวนการทางความคิดเชิงเศรษฐกิจสร้างสรรค์ เป็นกำลังคนที่มีคุณภาพในการพัฒนาประเทศอย่างยั่งยืนต่อไป ส่งผลให้สามารถขับเคลื่อนประเทศไทยไปสู่ Thailand 4.0 อย่างเต็มรูปแบบในทุกมิติต่อไป
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12148
