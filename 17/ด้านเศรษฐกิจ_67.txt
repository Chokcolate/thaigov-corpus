รัฐบาลไทย-ข่าวทำเนียบรัฐบาล-ก.อุตฯ จับมือสถานทูตญี่ปุ่นฯ จัดสัมมนาสุดยอดความร่วมมือด้านเทคโนโลยี ดึงบริษัทชั้นนำญี่ปุ่นแลกเปลี่ยนทางเทคนิคกับเอสเอ็มอีไทย

วันอังคารที่ 8 พฤษภาคม 2561
ก.อุตฯ จับมือสถานทูตญี่ปุ่นฯ จัดสัมมนาสุดยอดความร่วมมือด้านเทคโนโลยี ดึงบริษัทชั้นนำญี่ปุ่นแลกเปลี่ยนทางเทคนิคกับเอสเอ็มอีไทย
ผู้ช่วยรัฐมนตรีประจำกระทรวงอุตสาหกรรม เป็นประธานเปิดการสัมมนาสุดยอดความร่วมมือด้านเทคโนโลยี Collaboration Forum in Connected Industries (Thai-Japan)  ณ กรมส่งเสริมอุตสาหกรรม ถนนพระรามที่ 4
วันนี้ (8 พ.ค. 61) นายสันติ กีระนันท์ ผู้ช่วยรัฐมนตรีประจำกระทรวงอุตสาหกรรม เป็นประธานเปิดการสัมมนาสุดยอดความร่วมมือด้านเทคโนโลยี Collaboration Forum in Connected Industries (Thai-Japan) โดยมีนายกอบชัย สังสิทธิสวัสดิ์ อธิบดีกรมส่งเสริมอุตสาหกรรม และ นายชิโร ซะโดะชิมะ เอกอัครราชทูตญี่ปุ่นประจำประเทศไทย ร่วมด้วย ณ กรมส่งเสริมอุตสาหกรรม ถนนพระรามที่ 4
งานสัมมนาสุดยอดความร่วมมือด้านเทคโนโลยี เป็นความร่วมมือรัฐบาลไทยกับรัฐบาลญี่ปุ่น สืบเนื่องจากความร่วมมือตามหนังสือแสดงเจตจำนง (Memorandum of Intent) ระหว่างกระทรวงอุตสาหกรรมของไทยกับกระทรวงเศรษฐกิจ การค้า  และอุตสาหกรรมของญี่ปุ่น (Miniter of Economy,Trade and Industry: METI) จัดขึ้นเพื่อเชื่อมโยงความร่วมมือด้านเทคโนโลยีสมัยใหม่ระหว่างบริษัทชั้นนำด้านเทคโนโลยีอัจฉริยะจากประเทศญี่ปุ่น และผู้ประกอบธุรกิจอุตสาหกรรมของไทย มีบริษัทชั้นนำจากประเทศญี่ปุ่นเข้าร่วมงานจำนวนกว่า 20 บริษัท และผู้ประกอบการตามกลุ่มเป้าหมายที่เกี่ยวข้องของไทยเข้าร่วมงานจำนวนกว่า 200 บริษัท โดยภายในงานยังเปิดโอกาสให้ผู้ประกอบการธุรกิจอุตสาหกรรมของไทย ได้เข้าชมการสาธิตเทคโนโลยีต่างๆ จากญี่ปุ่นตามบูธที่จัดแสดงผลงาน รวมทั้งสามารถเจรจาหารือกับบริษัทเจ้าของเทคโนโลยีโดยตรงเพื่อหาความร่วมมือและเชื่อมโยงธุรกิจต่อไปได้ด้วย
--------------------------------

ที่มา : http://www.thaigov.go.th/news/contents/details/12077
