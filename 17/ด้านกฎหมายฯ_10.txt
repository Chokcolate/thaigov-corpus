รัฐบาลไทย-ข่าวทำเนียบรัฐบาล-ยธ. ลงพื้นที่จังหวัดชัยภูมิ เร่งให้ความช่วยเหลือประชาชนที่ได้รับความเดือดร้อนจากปัญหาหนี้นอกระบบ-สัญญาไม่เป็นธรรม

วันอังคารที่ 8 พฤษภาคม 2561
ยธ. ลงพื้นที่จังหวัดชัยภูมิ เร่งให้ความช่วยเหลือประชาชนที่ได้รับความเดือดร้อนจากปัญหาหนี้นอกระบบ-สัญญาไม่เป็นธรรม
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๗/๒๕๖๑
ในวันจันทร์ที่ ๗ พฤษภาคม ๒๕๖๑ เวลา ๑๕.๐๐ น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๗/๒๕๖๑ ณ หอประชุมที่ว่าการอำเภอภูเขียว จังหวัดชัยภูมิ โอกาสนี้ ได้มอบทุนสนับสนุนการประกอบอาชีพผู้พ้นการคุมความประพฤติ จำนวน ๑ ราย ตามโครงการสร้างงาน สร้างอาชีพ กรมคุมประพฤติ จำนวนเงิน ๔๐,๐๐๐ บาท และมอบอุปกรณ์กีฬาให้กับโรงเรียนในพื้นที่จังหวัดชัยภูมิ จำนวน ๑๑ โรงเรียน
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า กระทรวงยุติธรรมได้ให้ความสำคัญกับการดูแลทุกข์สุขของประชาชน รวมทั้งการลดปัญหาความเหลื่อมล้ำของประชาชนในพื้นที่ต่างๆ ตามนโยบายในด้านอำนวยความยุติธรรม ลดความเลื่อมล้ำ  ขจัดความทุกข์ยาก  สร้างประชาสามัคคี  ส่งเสริมคนดีสู่สังคม ซึ่งจังหวัดชัยภูมิเป็นจังหวัดที่ประชากรส่วนใหญ่ประกอบอาชีพทำการเกษตรเป็นหลัก ซึ่งประชาชนในพื้นที่ยังขาดความรู้ ความเข้าใจ และการเข้าถึงบริการของภาครัฐ โดยเฉพาะการอำนวยความเป็นธรรมและปัญหาความเดือดร้อนเรื่องหนี้นอกระบบ คือ การถูกเจ้าหนี้นอกระบบหลอกลวงเกี่ยวกับการทำนิติกรรม และการหลอกลวงขอเช่าโฉนดที่ดินจากประชาชนเพื่อนำไปขายฝาก มีทั้งการทำสัญญากู้ยืมเงินในจำนวนเงินสูงกว่าความเป็นจริง การเพิ่มจำนวนเงินกู้ภายหลังการทำสัญญา การคิดดอกเบี้ยในอัตราสูงกว่าที่กฎหมายกำหนด รวมถึงการหลอกลวงให้ทำสัญญาขายฝาก ทำให้ประชาชนในพื้นที่ประสบกับปัญหาการไม่ได้รับความเป็นธรรม และการขอรับความช่วยเหลือในด้านต่าง ๆ
ที่ผ่านมา สำนักงานยุติธรรมจังหวัดชัยภูมิ ซึ่งเป็นหน่วยงานในสังกัดกระทรวงยุติธรรมในพื้นที่ได้ร่วมกับองค์ปกครองส่วนท้องถิ่น เชื่อมโยงข้อมูลและการทำงานของศูนย์ดำรงธรรมจังหวัดชัยภูมิและของอำเภอต่างๆ เพื่อแก้ไขปัญหาความเดือดร้อนหรือไม่ได้รับความเป็นธรรมให้กับประชาชน รวมทั้งปัจจุบันจังหวัดชัยภูมิ ได้จัดตั้งศูนย์ยุติธรรมชุมชน จำนวน ๑๔๒ ศูนย์ และได้พัฒนาเครือข่ายยุติธรรมชุมชนและคณะกรรมการศูนย์ยุติธรรมชุมชนให้มีศักยภาพในการป้องกันและแก้ไขปัญหา รวมถึงให้ประชาชนสามารถเข้าถึงงานอำนวยความยุติธรรมได้อย่างทั่วถึงทุกพื้นที่
ต่อจากนั้น รองนายกรัฐมนตรีและรัฐมนตรีว่าการกระทรวงยุติธรรม ได้รับฟังปัญหาความเดือดร้อนของกลุ่มเกษตรกรจังหวัดชัยภูมิ และพื้นที่ใกล้เคียง จำนวน ๓๐ ราย ซึ่งถูกเจ้าหนี้รายใหญ่ในจังหวัดชัยภูมิ ฟ้องร้องบังคับคดียึดที่ดินขายทอดตลาดทำให้ได้รับความเดือดร้อน  ซึ่งจากการตรวจสอบข้อมูลพบว่า ระหว่างปี ๒๕๔๙ - ๒๕๕๓ มีคดีถึงที่สุดแล้วและอยู่ในชั้นบังคับคดี จำนวน ๔๙๕ คดี ทุนทรัพย์กว่า ๑๐๖ ล้านบาท
โดยรองนายกรัฐมนตรีและรัฐมนตรีว่าการกระทรวงยุติธรรม ได้มอบหมายให้หน่วยงานที่เกี่ยวข้อง ประกอบด้วย กรมสอบสวนคดีพิเศษ โดยศูนย์ช่วยเหลือลูกหนี้และประชาชนที่ไม่ได้รับความเป็นธรรม กรมบังคับคดี สำนักงานยุติธรรมจังหวัดชัยภูมิ เร่งให้ความช่วยเหลือ ทั้งในขั้นตอนการบังคับคดี การนำมาตรการทางกฎหมายอาญาและภาษีมาบังคับใช้ รวมทั้งการสร้างการรับรู้ให้กับกลุ่มเกษตรกรให้เข้าใจกฎหมาย เพื่อป้องกันแก้ไขปัญหาอย่างยั่งยืน

ที่มา : http://www.thaigov.go.th/news/contents/details/12057
