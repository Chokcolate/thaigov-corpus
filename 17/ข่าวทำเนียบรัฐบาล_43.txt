รัฐบาลไทย-ข่าวทำเนียบรัฐบาล-รองนรม. สมคิดฯ เป็นประธานการประชุมคณะกรรมการอำนวยการหนึ่งตำบล หนึ่งผลิตภัณฑ์ แห่งชาติ (กอ.นตผ.) ครั้งที่ 1/2561

วันศุกร์ที่ 11 พฤษภาคม 2561
รองนรม. สมคิดฯ เป็นประธานการประชุมคณะกรรมการอำนวยการหนึ่งตำบล หนึ่งผลิตภัณฑ์ แห่งชาติ (กอ.นตผ.) ครั้งที่ 1/2561
ที่ประชุม กอ.นตผ. มีมติเห็นชอบในหลักการจัดสรรงบประมาณโครงการหนึ่งตำบล หนึ่งผลิตภัณฑ์
ประจำปีงบประมาณ พ.ศ. 2562 เพื่อกระจายรายได้สู่ชุมชนอย่างทั่วถึงทุกภูมิภาค
วันนี้ (11 พ.ค. 61) เวลา 09.30 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล นายสมคิด จาตุศรีพิทักษ์ รองนายกรัฐมนตรี เป็นประธานการประชุมคณะกรรมการอำนวยการ  หนึ่งตำบล หนึ่งผลิตภัณฑ์ แห่งชาติ (กอ.นตผ.) ครั้งที่ 1/2561 ซึ่งสรุปสาระสำคัญดังนี้
ที่ประชุมได้พิจารณาและมีมติเห็นชอบในหลักการจัดสรรงบประมาณโครงการหนึ่งตำบล หนึ่งผลิตภัณฑ์ ประจำปีงบประมาณ พ.ศ. 2562 โดยการขับเคลื่อนโครงการหนึ่งตำบล หนึ่งผลิตภัณฑ์ ผ่านหน่วยงานต่าง ๆ ที่รับผิดชอบ ได้แก่ กระทรวงอุตสาหกรรม กระทรวงเกษตรและสหกรณ์ กระทรวงสาธารณสุข และกระทรวงศึกษาธิการ พร้อมทั้งได้มอบนโยบายแนวทางในการขับเคลื่อนโครงการหนึ่งตำบล หนึ่งผลิตภัณฑ์ ดังนี้
1. ต่อยอดผลิตภัณฑ์ OTOP เป็นสินค้าที่ดีมีคุณภาพ แต่ยังต้องเร่งปรับปรุงพัฒนาเรื่องการออกแบบผลิตภัณฑ์ให้น่าสนใจทันสมัย เพื่อสร้างความโดดเด่นทางการตลาด
2. ต้องกำหนดช่องทางการจำหน่ายให้เหมาะสมกับสินค้า OTOP พร้อมปรับปรุงการคัดเลือกสินค้า OTOP ที่มาจำหน่ายบนเครื่องบินให้เหมาะสมยิ่งขึ้น
3. ให้เชื่อมโยงและบูรณาการการท่องเที่ยวกับสินค้า OTOP โดยเน้นการผลักดันในพื้นที่แหล่งท่องเที่ยวเมืองรอง โดยเฉพาะอย่างยิ่งการให้ความสำคัญกับกลุ่มนักท่องเที่ยวชาวจีน
4. มอบหมายปลัดสำนักนายกรัฐมนตรี ในฐานะฝ่ายเลขานุการพิจารณาจัดทำแผนแม่บทการขับเคลื่อนโครงการหนึ่งตำบล หนึ่งผลิตภัณฑ์ให้มีประสิทธิภาพมากขึ้นด้วยการบูรณาการให้การทำงานของทั้งภาครัฐ ภาคเอกชน และสถาบันการศึกษา เพื่อเกิดผลดีต่อการกระจายรายได้สู่ชุมชนครอบคลุมทุกภูมิภาคอย่างยั่งยืนต่อไป
................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12163
