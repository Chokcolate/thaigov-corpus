รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมประชุม “The High-Level Workshop of the World Economic Forum’s Digital ASEAN Initiative” ที่ สิงคโปร์

วันพุธที่ 2 พฤษภาคม 2561
รมว.ดิจิทัลฯ ร่วมประชุม “The High-Level Workshop of the World Economic Forum’s Digital ASEAN Initiative” ที่ สิงคโปร์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เข้าร่วมการประชุม “The High-Level Workshop of the World Economic Forum’s Digital ASEAN Initiative” และการประชุมที่เกี่ยวข้อง ระหว่างวันที่ 25-26 เมษายน 2561 ณ สาธารณรัฐสิงคโปร์ ในฐานะคณะกรรมการกิจการดิจิทัลอาเซียน โดย World Economic Forum (WEF) จัดขึ้น เพื่อหารือแนวทางการพัฒนาภูมิภาคอาเซียน ในการนำไปสู่การพัฒนาระบบเศรษฐกิจดิจิทัล โดยที่ประชุมได้แบ่งกลุ่มย่อยเพื่อระดมความคิดเห็นในประเด็นที่เป็นอุปสรรค และแนวทางแก้ไขปัญหาที่เกี่ยวกับความมั่นคงปลอดภัยทางไซเบอร์ การส่งต่อข้อมูลระหว่างประเทศด้านพาณิชย์อิเล็กทรอนิกส์ การเข้าถึงเทคโนโลยีดิจิทัล และทรัพยากรมนุษย์ด้านดิจิทัล ในโอกาสนี้ ดร.พิเชฐฯ ยังได้เข้าเยี่ยมชมหน่วยงาน Cyber Security Agency of Singapore (CSA) ซึ่งเป็นองค์กรที่ดูแลด้านความมั่นคงปลอดภัยไซเบอร์ของสิงคโปร์ พร้อมทั้งได้หารือร่วมกับ Mr.David Koh ประธานเจ้าหน้าที่บริหารของ CSA เกี่ยวกับการจัดโครงสร้างความร่วมมือด้านความมั่นคงปลอดภัยไซเบอร์ระหว่างไทยและสิงคโปร์ รวมถึงอาเซียน นอกจากนี้ รมว.กระทรวงดิจิทัลฯ ของไทย ยังได้หารือระดับทวิภาคีกับ ดร.ยาคอบ อิบราฮิม รัฐมนตรีว่าการกระทรวงสื่อสารและสารสนเทศของสิงคโปร์ ในเรื่องการ ตระหนักถึงความสำคัญการขับเคลื่อนดิจิทัลของอาเซียน ความร่วมมือด้านความมั่นคงปลอดภัยไซเบอร์ และการส่งเสริมความร่วมมือภายใต้บันทึกความเข้าใจว่าด้วยความร่วมมือด้านไอซีทีระหว่างไทยและสิงคโปร์อย่างเป็นรูปธรรมด้วย
********************

ที่มา : http://www.thaigov.go.th/news/contents/details/11921
