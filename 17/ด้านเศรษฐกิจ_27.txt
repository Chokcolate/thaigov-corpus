รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมกับหน่วยงานในสังกัดจัดนิทรรศการโชว์ผลงานสำคัญ เน้นการสร้างเศรษฐกิจชาติ ผ่านการยกระดับเศรษฐกิจชุมชน

วันศุกร์ที่ 4 พฤษภาคม 2561
กระทรวงดิจิทัลฯ ร่วมกับหน่วยงานในสังกัดจัดนิทรรศการโชว์ผลงานสำคัญ เน้นการสร้างเศรษฐกิจชาติ ผ่านการยกระดับเศรษฐกิจชุมชน
กระทรวงดิจิทัลฯ
กระทรวงดิจิทัลฯ ร่วมกับหน่วยงานในสังกัดฯ จัดนิทรรศการแสดงโครงการสำคัญในการประชุมคณะหัวหน้าส่วนราชการระดับกระทรวงฯ ที่มีนายกรัฐมนตรีเป็นประธาน โดย “แคท” ขนเทคโนโลยีดิจิทัล Big Data Analytic Sandboxes by CAT ระบบวิเคราะห์ข้อมูลขนาดใหญ่ตอบโจทย์ภาคธุรกิจ “ดีป้า” โชว์แผนจัดตั้งสถาบัน IoT ในพื้นที่ EEC หนุนกิจกรรมที่เกี่ยวกับด้าน IoT อย่างครบวงจร ส่วน “เอ็ตด้า” เน้นผลงานด้านความปลอดภัยด้านไซเบอร์ “ปณท” เสนอระบบ POS สร้างรายได้ชุมชน “สรอ.” ชูตู้ Government Smart Kiosk ตอบโจทย์นโยบายรัฐบาลดิจิทัล ด้าน “ทีโอที” โชว์การใช้ประโยชน์จากเน็ตประชารัฐ ชาวชัยนาทฟื้น “ข้าวเหนียวหน้าควายลุย” ภูมิปัญญาท้องถิ่นที่ควรอนุรักษ์
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยว่า กระทรวงดิจิทัลฯ ได้เป็นเจ้าภาพจัดการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 2/2561 โดยมี พลเอก ประยุทธ์ จันทร์โอชา นายกรัฐมนตรี เป็นประธาน ในวันที่ 4 พฤษภาคม 2561 ณ อาคารไปรษณีย์กลาง บางรัก กรุงเทพฯ ซึ่งได้ร่วมกับหน่วยงานในสังกัดฯ จัดนิทรรศการเกี่ยวกับโครงการสำคัญๆ ของกระทรวงฯ ที่มอบหมายให้หน่วยงานในสังกัดฯ ดำเนินการ เช่น โครงการ “ดิจิทัลพาร์ค ไทยแลนด์” (Digital Park Thailand) พื้นที่สร้างสรรค์นวัตกรรม ในเขตพื้นที่เศรษฐกิจพิเศษ (Economic Cluster) อาณาจักรใหม่ของกลุ่มเศรษฐกิจที่มุ่งเน้นนวัตกรรมทางธุรกิจดิจิทัลและการลงทุน (Business Digital Innovation) แห่งแรกของประเทศไทย โดยบริษัท กสท โทรคมนาคม จำกัด (มหาชน) เป็นผู้ดูแลพัฒนาระบบสื่อสารโทรคมนาคมโครงสร้างพื้นฐานบรอดแบนด์ความเร็วสูงเชื่อมต่อข้อมูลผ่าน Data Center สถานีเคเบิ้ลใต้น้ำเชื่อมต่อตรง Gateway จากทั่วโลก ให้พร้อมตอบสนองความต้องการของนักพัฒนานวัตกรรมและนักลงทุนในธุรกิจดิจิทัลจากทั่วโลก และรองรับทุกรูปแบบของการติดต่อสื่อสาร
Digital Park Thailand มีขนาดพื้นที่โครงการกว่า 700 ไร่ ในอำเภอศรีราชา จังหวัดชลบุรี ตั้งอยู่ในพื้นที่ศูนย์กลางของโครงการระเบียงเศรษฐกิจภาคตะวันออก หรือ EEC ประกอบด้วย 3 โซน คือ โซนที่ 1 Digital Innovation ศูนย์รวมบริษัทชั้นนำด้านดิจิทัลทั้งในและต่างประเทศ ที่เน้นการพัฒนาและทดสอบนวัตกรรมดิจิทัลรูปแบบต่าง ๆ เช่น Internet of Things (IoT), Artificial Intelligence (AI), Robotics เป็นต้น ซึ่งภายในโซนยังมีศูนย์ฝึกอบรมทักษะด้านดิจิทัล และห้อง Lab วิจัย ที่ผสานความร่วมมือระหว่างภาคอุตสาหกรรมและมหาวิทยาลัยชั้นนำ โซนที่ 2 Digital Services ศูนย์รวมการให้บริการจัดเก็บและประมวลผลข้อมูล รวมถึงการให้บริการธุรกรรมดิจิทัลรูปแบบต่าง ๆ เช่น บริการคลาวด์ บริการ E-commerce บริการสื่อออนไลน์เพื่อการเป็น Digital Hub ของภูมิภาค และโซนที่ 3 Living Zone ย่านที่พักอาศัยครบวงจร ทั้งโรงแรม ศูนย์การค้า ร้านอาหาร สนามกีฬา พื้นที่พักผ่อน ออกแบบภายใต้แนวคิดนวัตกรรมอัจฉริยะ พร้อมมาตรฐานการจัดการสิ่งแวดล้อมที่ดีที่สุด
นอกจากนี้ บมจ.กสท โทรคมนาคม ยังได้จัดแสดงนวัตกรรม “Big Data Analytic Sandboxes by CAT”  ซึ่งเป็นกระบวนการวิเคราะห์ กลั่นกรองข้อมูลขนาดใหญ่ที่เชื่อมโยงกันมากมาย ช่วยค้นหารูปแบบสัมพันธ์ของข้อมูล ผ่านการวิเคราะห์ออกมาเป็นข้อมูลสำคัญให้เรามองเห็นถึงเทรนด์ทางการตลาด และข้อมูลอื่น ๆ โดยมีเป้าหมายหลักเพื่อช่วยให้ข้อมูลกับบริษัทใช้ในการตัดสินใจทางธุรกิจ โดยการใช้นักวิทยาศาสตร์ข้อมูล (Data Scientists) นักวิเคราะห์ข้อมูลเชิงสถิติ (Predictive Modelers) และผู้เชี่ยวชาญในการวิเคราะห์ข้อมูลด้านอื่น ๆ มาทำการวิเคราะห์ข้อมูลขนาดใหญ่ที่มีการส่งผ่านภายในองค์กรหรือบริษัท รวมถึงข้อมูลที่อยู่ในรูปแบบต่าง ๆ ทั้งนี้ Big Data Analytic Sandboxes by CAT ยังพร้อมให้สนับสนุนภาครัฐในการขับเคลื่อนนโยบายการนำข้อมูลขนาดใหญ่ไปใช้ประโยชน์ เพื่อให้มั่นใจว่าข้อมูลของภาครัฐจะถูกเก็บรักษาอย่างปลอดภัย สามารถนำไปพัฒนานโยบาย และสนับสนุนการตัดสินใจของภาครัฐให้เกิดประโยชน์สูงสุดต่อประชาชน ตลอดจนการแก้ปัญหาได้อย่างรวดเร็ว เนื่องจากสามารถประมวลผลข้อมูลขนาดใหญ่ได้ภายในระยะเวลาอันสั้น รวมทั้งลดค่าใช้จ่ายที่ซ้ำซ้อนในการลงทุนกับระบบประมวลผลขนาดใหญ่
สำหรับสำนักงานส่งเสริมเศรษฐกิจดิจิทัล (ดีป้า) ได้นำโครงการจัดตั้งสถาบันไอโอที (IoT Institute) มาแสดง โดยโครงการอยู่ในพื้นที่ Digital Park Thailand ของ EEC ในอำเภอศรีราชา จังหวัดชลบุรี ซึ่งเป็นสถาบันที่สนับสนุนการทำกิจกรรมและธุรกิจที่เกี่ยวข้องกับด้านอินเทอร์เน็ตเพื่อสรรพสิ่ง หรือ IoT (Internet of Things) อย่างครบวงจร โดย ในการสร้างอาคารได้นำแนวคิดของการสร้างอาคารแบบ Digital Smart Building เน้นหลักการสนับสนุนอุตสาหกรรมดิจิทัลจากการเชื่อมโยงเครือข่ายด้านสาธารณูปโภคด้านดิจิทัล (Linkage) ด้านการสื่อสาร (Communication) ด้านเทคโนโลยี (Technology) ด้านการสร้างเครือข่ายพันธมิตร (Networking) และด้านนวัตกรรม (Innovation) รวมทั้งการนำกรอบแนวคิดของรูปแบบการพัฒนาอย่างยั่งยืนโดยเน้นการออกแบบอาคารแบบ Green building ที่ผสมผสานการก่อให้เกิดการใช้พลังงานอย่างมีประสิทธิภาพและเป็นมิตรกับสิ่งแวดล้อม
ด้านสำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ เอ็ตด้า จัดแสดงเป็น 3 ส่วน ได้แก่  1) ส่วนการจำลองการปฏิบัติงานศูนย์ดิจิทัลฟอเรนสิกส์ (Digital Forensics Center: DFC) จำลองการให้บริการตรวจพิสูจน์พยานหลักฐานดิจิทัลสำหรับอุปกรณ์ที่มีความซับซ้อนสูง ทั้งอุปกรณ์คอมพิวเตอร์และโทรศัพท์มือถือ โดยสามารถอ่านข้อมูลพยานหลักฐานจากโทรศัพท์มือถือได้หลายประเภท เช่น ประวัติการโทรศัพท์ SMS ข้อมูลติดต่อ ข้อมูลการสนทนา (Chat) ผ่านแอปพลิเคชัน ประวัติการเข้าใช้งานอินเทอร์เน็ต รวมถึงไฟล์ต่าง ๆ นอกจากนี้ ในกรณี ที่โทรศัพท์ได้รับความเสียหายในระดับฮาร์ดแวร์ หรือแผงวงจร สามารถใช้เทคนิคเฉพาะ เรียกว่า Chip Off โดยใช้เครื่องมืออ่านชิป ทำสำเนาข้อมูลออกมา แล้วแปลงผลข้อมูลที่ได้และดำเนินการในส่วนที่เกี่ยวข้องต่อไป เพื่อสนับสนุนข้อมูลให้เจ้าหน้าที่ที่บังคับใช้กฎหมายนำไปใช้พิจารณาประกอบคดี
2) ส่วนการจัดแสดงความรู้ ผลงาน โครงการสำคัญ อาทิ ศูนย์ประสานการรักษาความมั่นคงปลอดภัยระบบคอมพิวเตอร์ประเทศไทย (ThaiCERT) ที่พัฒนาผู้เชี่ยวชาญด้านความปลอดภัยทางไซเบอร์ (Cybersecurity) ให้หน่วยงานภาครัฐ ผลักดันโครงการ “พัฒนาผู้เชี่ยวชาญด้านความมั่นคงปลอดภัยไซเบอร์เพื่อพัฒนาบุคลากรภาครัฐ” ด้วยหลักสูตรทั้งภาคทฤษฎีและปฏิบัติ ในการวิเคราะห์สาเหตุ ยับยั้งความเสียหาย และการรับมือภัยคุกคามทางไซเบอร์ อีกทั้งการตรวจพิสูจน์หลักฐานพยานดิจิทัล โครงการ ASEAN-Japan Cybersecurity Capacity Building Centre (AJCCBC) ศูนย์ความร่วมมืออาเซียน-ญี่ปุ่น ที่ไทยได้รับความไว้วางใจจากอาเซียนและญี่ปุ่นให้เป็นศูนย์กลางจัดตั้งเพื่อพัฒนาบุคลากรด้านความมั่นคงปลอดภัยไซเบอร์ รวมถึงเป็นเจ้าภาพจัดการแข่งขัน Cyber SEA Game ในระดับอาเซียน เป็นต้น และ 3) ส่วนแสดงสันทนาการเพิ่มความรู้ความเข้าใจด้านภัยคุกคามทางไซเบอร์ อินโฟกราฟิกที่ให้ความรู้ความเข้าใจเกี่ยวกับภัยคุกคามทางไซเบอร์ และสร้างความตระหนักในการใช้อินเทอร์เน็ตอย่างปลอดภัย พร้อมเกมอินเตอร์แอ็กทีฟจับไวรัส “Virus Catcher” บนจอภาพแบบสัมผัสเพื่อสร้างความตระหนักรู้ในการรับมือและป้องกันมัลแวร์และไวรัสคอมพิวเตอร์
ในส่วนของบริษัท ไปรษณีย์ไทย จำกัด (ปณท) ได้จัดแสดงระบบการบริหารงาน ณ จุดขาย หรือ Point of Sale (POS) โดยระบบ POS นี้ ถือเป็นตัวกลางให้ร้านค้าชุมชนทำการสต๊อกสินค้า จำหน่ายสินค้า ตลอดจนการลงทะเบียนสมาชิก รวมถึงสั่งซื้อสินค้าจากผู้ขายผ่านระบบได้ ซึ่งจะช่วยลดภาระและลดต้นทุนในการจัดเก็บสต๊อกสินค้าของร้านค้าชุมชนได้เป็นอย่างดี โดยไปรษณีย์ไทยจะเป็นสื่อกลางในการขึ้นทะเบียนสินค้า พร้อมเป็นช่องทางจำหน่ายสินค้าผ่าน www.thailandpostmart.com ซึ่งที่ผ่านมาได้มีการเริ่มติดตั้งระบบ POS e-Commerce ชุมชน แห่งแรกที่บ้านสระบัวก่ำ อ.ด่านช้าง จ.สุพรรณบุรี ที่มีจุดเด่นเรื่องของผ้าทอพื้นเมืองลายโบราณ จนประสบความสำเร็จมาแล้ว และปัจจุบันได้มีการขยายการติดตั้งระบบ POS ในพื้นที่ไปรษณีย์อนุญาตตามชุมชนต่าง ๆ ทั่วประเทศแล้วกว่า 200 แห่ง
สำนักงานรัฐบาลอิเล็กทรอนิกส์ (องค์การมหาชน) หรือ สรอ. จัดแสดงตู้บริการอเนกประสงค์ภาครัฐ(Government Smart Kiosk) ซึ่งเป็นหนึ่งในบริการสำคัญภายใต้โครงการ “GovChannel ศูนย์กลางบริการภาครัฐสำหรับประชาชน” เพื่อให้การเข้าถึงข้อมูลและบริการภาครัฐสะดวกรวดเร็วขึ้น ตามมติคณะรัฐมนตรี เมื่อวันที่ 22 กันยายน 2558 โดยตู้บริการอเนกประสงค์ภาครัฐ ประชาชนสามารถเข้าถึงข้อมูลและบริการภาครัฐแบบครบวงจร   ในรูปแบบดิจิทัล ซึ่งติดตั้งในพื้นที่ให้บริการของหน่วยงานรัฐและพื้นที่สาธารณะ ครอบคลุมในทุกภูมิภาคทั่วประเทศ ด้วยการยืนยันตัวตนผ่านบัตรประจำตัวประชาชนแบบ Smart Card ซึ่งทำให้ประชาชนสามารถใช้ตู้บริการอเนกประสงค์ภาครัฐอย่างมั่นใจและปลอดภัย
ส่วนของบริษัท ทีโอที จำกัด (มหาชน) ได้จัดแสดงการใช้ประโยชน์จากโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ หรือ “เน็ตประชารัฐ” โดยนำเสนอตัวอย่างความสำเร็จ จากกว่า 24,700 หมู่บ้าน โดยชาวบ้านจากชุมชนบ้านท่าสำโรง ตำบลบางขุด อำเภอสรรคบุรี จังหวัดชัยนาท ที่ได้ใช้ “เน็ตประชารัฐ” เป็นสื่อกลางในการอนุรักษ์วัฒนธรรมและภูมิปัญญาท้องถิ่น อย่าง “ข้าวเหนียวหน้าควายลุย” ขนมที่ใช้  ในการเลี้ยงเพื่อนบ้านที่มาช่วยลงแขกเกี่ยวข้าวภูมิปัญญาท้องถิ่นที่ควรค่าแก่การอนุรักษ์ ซึ่งกำลังจะสูญหายไปตาม  ยุคสมัยที่เปลี่ยนไปให้กลับมาเป็นที่รู้จักกันมากขึ้น
**********************

ที่มา : http://www.thaigov.go.th/news/contents/details/11977
