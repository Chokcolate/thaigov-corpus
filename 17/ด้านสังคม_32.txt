รัฐบาลไทย-ข่าวทำเนียบรัฐบาล-สธ.เชิญนักคิด นักพัฒนา IT ส่งผลงานซอฟต์แวร์ด้านสุขภาพเข้าประกวด ชิงเงินรางวัลกว่า 5 แสนบาท

วันพฤหัสบดีที่ 10 พฤษภาคม 2561
สธ.เชิญนักคิด นักพัฒนา IT ส่งผลงานซอฟต์แวร์ด้านสุขภาพเข้าประกวด ชิงเงินรางวัลกว่า 5 แสนบาท
กระทรวงสาธารณสุขเชิญนักคิดนักพัฒนาเทคโนโลยีดิจิทัล ส่งผลงานซอฟต์แวร์/แอปพลิเคชั่น ร่วมประกวดนวัตกรรมซอฟต์แวร์ด้านสุขภาพ ที่เป็นเครื่องมือในการพัฒนาระบบสุขภาพ (eHealth) ชิงเงินรางวัลรวมมูลค่ากว่า 5 แสนบาท
สมัครและส่งผลงานที่ http://ict-contest.moph.go.th จนถึงวันที่ 28 พฤษภาคม 2561
วันนี้  (10 พฤษภาคม 2561)  ที่กระทรวงสาธารณสุข  จ.นนทบุรี  นายแพทย์โอภาส การย์กวินพงศ์   รองปลัดกระทรวงสาธารณสุข พร้อมด้วย ผู้ช่วยศาสตราจารย์ (พิเศษ) นายแพทย์พลวรรธน์ วิทูรกลชิต ผู้อำนวยการศูนย์เทคโนโลยีสารสนเทศและการสื่อสาร แถลงข่าว การประกวดนวัตกรรมซอฟต์แวร์ด้านสุขภาพ กระทรวงสาธารณสุข ประจำปี 2561 ภายใต้หัวข้อ “ICT Innovations for eHealth” ว่า กระทรวงสาธารณสุข ได้นำเทคโนโลยีสารสนเทศมาใช้เป็นเครื่องมือในการพัฒนาระบบสาธารณสุข ตามนโยบายดิจิทัลไทยแลนด์ของรัฐบาล โดยพัฒนาเทคโนโลยีการสื่อสารสุขภาพ (eHealth หรือ Health IT) มาเป็นเครื่องมือและบริการที่ใช้เทคโนโลยีสารสนเทศและการสื่อสาร (ไอซีที) ในการดูแลสุขภาพเชื่อมโยงระหว่างผู้ป่วยผู้ให้บริการ และผู้เชี่ยวชาญด้านสุขภาพ  ได้แก่ การรับส่งข้อมูลสุขภาพ ระบบใบสั่งยาบันทึกข้อมูลสุขภาพระบบการส่งต่อเครือข่ายบริการสุขภาพระบบตรวจรักษาทางไกล รวมถึงการใช้สื่ออิเล็กทรอนิกส์อื่นๆ เพื่อการเผยแพร่หรือให้บริการข้อมูลการดูแลสุขภาพประชาชน ซึ่งได้มีการพัฒนาแอปพลิเคชั่นสร้างองค์ความรู้ด้านสุขภาพ เช่น Oryor Smart Application,App. Tumdee Drug Alert แจ้งเตือนภัยผลิตภัณฑ์สุขภาพด้านยา App. Samunprai First สืบค้นข้อมูลสมุนไพรใช้ดูแลรักษาโรคเบื้องต้นด้วยตนเอง และ App.GIS Health ค้นหาโรงพยาบาลที่ใกล้ที่สุด ได้อย่างสะดวกรวดเร็ว เป็นต้น
นายแพทย์โอภาส กล่าวต่อว่า สำนักงานปลัดกระทรวงสาธารณสุข ได้จัดการประกวดนวัตกรรมซอฟต์แวร์ด้านสุขภาพเพื่อนำวตกรรมดิจิทัลด้านสุขภาพไปต่อยอดให้ประชาชน ให้สามารถเข้าถึงบริการสุขภาพได้อย่างมีประสิทธิภาพ ทั่วถึง เป็นธรรมและปลอดภัยโดยได้เชิญผู้ทรงคุณวุฒิจากภาคมหาวิทยาลัย เอกชน และองค์กรภาครัฐ รวมทั้งคณาจารย์ผู้เชี่ยวชาญในวงการแพทย์และสาธารณสุขของประเทศไทย ร่วมเป็นคณะกรรมการ กำหนดหลักเกณฑ์การพิจารณาในมิติต่าง ๆ และเป็นผู้ตัดสินในทุกรอบการคัดเลือกโดยมีเงินรางวัลรวมมูลค่ากว่า 5 แสนบาท
ด้าน  นายแพทย์พลวรรธน์  วิทูรกลชิต  ผู้อำนวยการศูนย์เทคโนโลยีสารสนเทศและการสื่อสาร   กล่าวว่า ขอเชิญชวนประชาชน  นิสิตนักศึกษา และบุคลากรกระทรวงสาธารณสุข  สมัครเข้าร่วมโครงการฯ และส่งผลงานได้ในรูปแบบของโปรแกรมคอมพิวเตอร์ (Software) หรือ โมบาย แอปพิเคชั่น (Mobile Application)หรือนวัตกรรมอื่นๆที่ช่วยให้ประชาชนเข้าถึงบริการได้อย่างง่ายและรวดเร็ว มีความเข้าใจเรื่องสุขภาพและการดูแลตนเองตรงกับความต้องการของประชาชน  ช่วยลดค่าใช้จ่ายในการติดต่อสื่อสาร รวมทั้งสร้างความเป็นธรรม  ความเสมอภาคในการขอใช้บริการ  “อยู่ที่ไหนก็รู้ข้อมูลได้” ที่ https://ict-contest.moph.go.th/ ภายในวันที่ 28 พฤษภาคม 2561นี้ โดยจะทำการตัดสินรอบแรกในวันที่ 30-31 พฤษภาคม 2561 และผลงานที่ผ่านการคัดเลือกจะได้รับการนำเสนอผลงานในเวทีการประชุมวิชาการเทคโนโลยีดิจิทัลเพื่อสุขภาพประจำปี 2561ในวันที่ 19มิถุนายน 2561ณ โรงแรมเซ็นทาราแกรนด์ เซ็นทรัลพลาซ่า ลาดพร้าว กรุงเทพมหานครสอบถามรายละเอียดเพิ่มเติมที่e-mail : mhealth@moph.mail.go.thโทร 02 590 1204, 02 590 1207-8  ในวันเวลาราชการติดตามรายละเอียดโครงการและผลการตัดสินรอบต่าง ๆ ได้ที่  https://ict-contest.moph.go.th/
*******************************  10 พฤษภาคม 2561

ที่มา : http://www.thaigov.go.th/news/contents/details/12130
