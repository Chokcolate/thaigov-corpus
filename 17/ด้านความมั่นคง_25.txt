รัฐบาลไทย-ข่าวทำเนียบรัฐบาล-เอกอัครราชทูตเมียนมาประจำประเทศไทย เข้าเยี่ยมคำนับ รอง นรม.และ รมว.กห.

วันพุธที่ 9 พฤษภาคม 2561
เอกอัครราชทูตเมียนมาประจำประเทศไทย เข้าเยี่ยมคำนับ รอง นรม.และ รมว.กห.
เอกอัครราชทูตเมียนมาประจำประเทศไทย เข้าเยี่ยมคำนับ รอง นรม.และ รมว.กห.
พล.ท.คงชีพ ตันตระวาณิชย์ โฆษก กห.เปิดเผยว่า เมื่อ 9 พ.ค.61,1000 พล.อ.ประวิตร วงษ์สุวรรณ รอง นรม. และ รมว.กห. ได้ให้การต้อนรับการเข้าเยี่ยมคำนับของ นาย อู - มโย - มยินตาน ออท.เมียนมา ประจำประเทศไทย ในโอกาสเข้ารับหน้าที่ ณ ศาลาว่าการกลาโหม
ทั้งสองฝ่ายได้หารือร่วมกันถึง การเสริมสร้างความสัมพันธ์และพัฒนาความร่วมมือระหว่างสองประเทศที่มาต่อเนื่องตลอด 70 ปี ให้มีความก้าวหน้าและเข้มแข็งไปด้วยกัน ในประเด็นต่างๆประกอบด้วย การผลักดันความร่วมมือด้านแรงงาน  การสนับสนุนส่งผู้หนีภัยการสู้รบกลับเมียนมาโดยสมัครใจ. สถานการณ์รัฐยะไข่ กระบวนการสันติภาพ   รวมทั้งด้านเขตแดนและการยกระดับจุดผ่านแดนต่างๆ  ซึ่งทั้งสองฝ่าย เห็นพ้องร่วมกันในการเดินหน้ายกระดับจุดผ่านแดนพิเศษ สิงขร - มอต่อง และจุดผ่อนปรนการค้า บ้านห้วยต้นนุ่น - แม่แจ๊ะ ให้เป็นจุดผ่านแดนถาวรอย่างเต็มรูปแบบ โดยไม่นำเขตแดนมาเป็นอุปสรรคต่อการพัฒนาตามแนวชายแดน เพื่อประโยชน์สุขต่อประชาชนตามแนวชายแดนทั้งสองประเทศ
พล.อ.ประวิตร ได้กล่าวย้ำ นโยบายของไทยในสถานการณ์รัฐยะไข่ ในการสนับสนุนและส่งเสริมมิติด้านความมั่นคงควบคู่กับการพัฒนาด้านเศรษฐกิจและสังคม โดยไทยพร้อมจะแบ่งปันประสบการณ์ด้านการเกษตรทฤษฏีใหม่ เพื่อพัฒนาคุณภาพชีวิตของประชาชนในพื้นที่  พร้อมกันนี้ ไทยพร้อมสนับสนุนและให้กำลังใจเมียนมาในกระบวนการสันติภาพและกระบวนการปรองดอง  ซึ่งจะเป็นปัจจัยสำคัญต่อการพัฒนาประชาธิปไตย เศรษฐกิจและสังคมของเมียนมา ซึ่งเกื้อหนุนให้เกิดความมั่นคงของภูมิภาคไปด้วยกัน
นาย อู - มโย - มยินตาน ได้กล่าวขอบคุณไทย ที่แสดงความจริงใจ เข้าใจและยืนหยัดร่วมกับเมียนมาในสถานการณ์ต่างๆ ตลอดมา  ความร่วมมือสนับสนุนส่งผู้หนีภัยการสู้รบที่สมัครใจกลับเมียนมาอย่างต่อเนื่องที่ผ่านมา เป็นส่วนสำคัญของแรงผลักดันการพัฒนาความสัมพันธ์ระหว่างกัน พร้อมกล่าวย้ำว่า การประสานงานและการทำงานร่วมกันอย่างใกล้ชิด จะเป็นส่วนสำคัญให้ทั้งสองประเทศสามารถบรรลุความสำเร็จร่วมกันในระยะเวลาอันใกล้

ที่มา : http://www.thaigov.go.th/news/contents/details/12101
