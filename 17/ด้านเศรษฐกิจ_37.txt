รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ เรียกหน่วยงานในสังกัด หารือถึงการสนับสนุนการแก้ไขปัญหาผลผลิตสับปะรด

วันเสาร์ที่ 5 พฤษภาคม 2561
รัฐมนตรีช่วยเกษตรฯ เรียกหน่วยงานในสังกัด หารือถึงการสนับสนุนการแก้ไขปัญหาผลผลิตสับปะรด
รัฐมนตรีช่วยเกษตรฯ เรียกหน่วยงานในสังกัด หารือถึงการสนับสนุนการแก้ไขปัญหาผลผลิตสับปะรดโรงงานที่จะออกสู่ตลาดเป็นจำนวนมาก ในช่วงเดือนพฤษภาคม – มิถุนายน 2561
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ หารือร่วมกับหน่วยงานที่เกี่ยวข้อง เพื่อหารือถึงการสนับสนุนการแก้ไขปัญหาผลผลิตสับปะรดโรงงานที่จะออกสู่ตลาดเป็นจำนวนมาก ในช่วงเดือนพฤษภาคม – มิถุนายน 2561 โดยได้มอบหมายองค์การตลาดเพื่อเกษตรกร (อ.ต.ก.) จัดงานส่งเสริมการบริโภคสับปะรดทั้งสายพันธุ์เพื่อการบริโภคผลสด เช่น พันธุ์ภูแล ภูเก็ต และตราดสีทอง เป็นต้น รวมถึงสับปะรดโรงงาน (พันธุ์ปัตตาเวีย) พร้อมทั้งจัดสถานที่จำหน่ายสับปะรดในบริเวณพื้นที่ตลาดของ อ.ต.ก. ในช่วงเดือนพฤษภาคม – มิถุนายน 2561 พร้อมทั้งให้กรมส่งเสริมสหกรณ์ สนับสนุนการดำเนินการกระจายผลผลิตสับปะรดโรงงานเพื่อการบริโภคผลสดจากจังหวัดแหล่งผลิต เช่น ลำปาง ระยอง เพชรบุรี และประจวบคีรีขันธ์ ไปยังจังหวัดต่าง ๆ ผ่านเครือข่ายสหกรณ์ โดยใช้งบปกติของกรมส่งเสริมสหกรณ์
นอกจากนี้ ยังให้กรมปศุสัตว์ ร่วมกับกรมส่งเสริมสหกรณ์ จัดทำโครงการนำร่องการนำสับปะรดผลสดไปทำอาหารหมักเลี้ยงโคเนื้อและโคนม รวมถึงการทำ Feed Center ที่ใช้สับปะรดผลสดเป็นวัตถุดิบในการผลิตอาหารสัตว์ โดยใช้งบปกติของกรมปศุสัตว์และกรมส่งเสริมสหกรณ์ และจากเงินกองทุนพัฒนาสหกรณ์ (กพส.) อีกทั้งยังมอบหมายให้กรมวิชาการเกษตร เผยแพร่คุณค่าทางโภชนาการและประโยชน์จากการบริโภคสับปะรด และให้หน่วยงานที่เกี่ยวข้องประชาสัมพันธ์เพื่อสร้างการรับรู้แก่ประชาชน
ทั้งนี้ ปลัดกระทรวงเกษตรและสหกรณ์ได้ลงนามในหนังสือถึงปลัดกระทรวงมหาดไทย เพื่อพิจารณามอบหมายให้ผู้ว่าราชการจังหวัดร่วมกับหน่วยงานที่เกี่ยวข้อง จัดงานส่งเสริมการบริโภคสับปะรดผลสดในจังหวัดแหล่งผลิต และจัดงานรณรงค์การบริโภคสับปะรดในจังหวัดต่าง ๆ ทั่วประเทศ และลงนามในหนังสือถึงอธิบดีกรมราชทัณฑ์ เพื่อพิจารณาสนับสนุนให้เรือนจำต่าง ๆ นำผลผลิตสับปะรดมาใช้ประกอบในการทำอาหารให้แก่นักโทษในเรือนจำทั่วประเทศ ในช่วงเดือนพฤษภาคม – มิถุนายน 2561 ด้วย

ที่มา : http://www.thaigov.go.th/news/contents/details/11997
