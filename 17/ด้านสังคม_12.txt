รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมการประชุม Citizen Feedback และการยกเลิกสำเนาเอกสารราชการ

วันศุกร์ที่ 4 พฤษภาคม 2561
รมว.ดิจิทัลฯ ร่วมการประชุม Citizen Feedback และการยกเลิกสำเนาเอกสารราชการ
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เข้าร่วม “การประชุมชี้แจงการดำเนินโครงการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ (Citizen Feedback) และการยกเลิกสำเนาเอกสารราชการ (No Copy)” โดยมี ดร.วิษณุ เครืองาม รองนายกรัฐมนตรี เป็นประธานการประชุม ซึ่งสำนักงานรัฐบาลอิเล็กทรอนิกส์ (องค์การมหาชน) หรือ สรอ. หน่วยงานในสังกัดกระทรวงดิจิทัลฯ ร่วมกับสำนักงานคณะกรรมการพัฒนาระบบราชการ (กพร.) จัดขึ้น โดยการประชุมฯดังกล่าว ถือเป็นการชี้แจงเพื่อให้ส่วนราชการตระหนักถึงความสำคัญของการดำเนินโครงการ และเป็นการยกระดับการอำนวยความสะดวกและพัฒนางานบริการภาครัฐที่สอดรับกับนโยบายระบบราชการ 4.0 ด้วยวิธีการทำงานแบบ เปิดกว้าง และเชื่อมโยงกัน (Open & Connected Government) โดยยึดประชาชนเป็นศูนย์กลาง (Citizen-centric government) ด้วยขีดสมรรถนะสูงและทันสมัย (Smart & high performance government) พร้อมทั้งสร้างนวัตกรรม และประยุกต์องค์ความรู้ในแบบสหสาขาวิชาเข้ามาใช้ในการทำงาน ทั้งนี้การดำเนินการในระยะต่อไปจะกำหนดให้หน่วยงานราชการเริ่มปักหมุดเพื่อระบุพิกัดของสถานที่ให้บริการบนระบบ ซึ่งคาดว่าจะมีการระบุตำแหน่งจุดให้บริการประชาชนประมาณ 40,000 จุดบริการทั่วประเทศ แล้วเสร็จภายในเดือนพฤษภาคมนี้ เมื่อวันที่ 3 พฤษภาคม 2561 ณ ตึกสันติไมตรี ทำเนียบรัฐบาล เขตดุสิต กรุงเทพฯ
*********************

ที่มา : http://www.thaigov.go.th/news/contents/details/11967
