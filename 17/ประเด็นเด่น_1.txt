รัฐบาลไทย-ข่าวทำเนียบรัฐบาล-สคบ.ชี้แจงกรณีผู้ประกอบธุรกิจให้เช่าอาคารเพื่ออยู่อาศัย เรียกเก็บเงินจากผู้เช่าในรูปแบบอื่น ๆ เพื่อเลี่ยงกฎหมายใหม่

วันพุธที่ 2 พฤษภาคม 2561
สคบ.ชี้แจงกรณีผู้ประกอบธุรกิจให้เช่าอาคารเพื่ออยู่อาศัย เรียกเก็บเงินจากผู้เช่าในรูปแบบอื่น ๆ เพื่อเลี่ยงกฎหมายใหม่
สคบ.ชี้แจงกรณีผู้ประกอบธุรกิจให้เช่าอาคารเพื่ออยู่อาศัย เรียกเก็บเงินจากผู้เช่าในรูปแบบอื่น ๆ จะต้องระบุในสัญญาเช่า เรียกเก็บได้เพียงเท่าที่ได้จ่ายไปจริง ต้องแสดงวิธีการ-กำหนดระยะเวลาชำระค่าใช้จ่ายไว้ในสัญญาด้วย ไม่เช่นนั้นจะผิดกฎหมาย
วันที่ 29 เม.ย. 2561 พลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค สำนักงานคณะกรรมการคุ้มครองผู้บริโภค ชี้แจงประเด็น ผู้ประกอบธุรกิจให้เช่าอาคารเพื่ออยู่อาศัยเรียกเก็บเงินจากผู้เช่าในรูปแบบอื่น ๆ เพื่อเลี่ยงกฎหมายใหม่
​จากกรณีราชกิจจานุเบกษาเผยแพร่ประกาศคณะกรรมการว่าด้วยสัญญา เรื่อง ให้ธุรกิจการให้เช่าอาคารเพื่ออยู่อาศัยเป็นธุรกิจที่ควบคุมสัญญา พ.ศ. 2561 ที่จะมีผลในวันที่ 1 พ.ค. 2561 นี้ ซึ่งส่วนหนึ่งของสาระสำคัญของประกาศฉบับนี้คือ ห้ามผู้ประกอบธุรกิจคิดค่าบริการกระแสไฟฟ้าและน้ำประปาเกินกว่าอัตราที่ผู้ให้บริการกระแสไฟฟ้าและน้ำประปาเรียกเก็บจากผู้ประกอบธุรกิจ ส่งผลให้ผู้ประกอบการธุรกิจการให้เช่าอาคารเพื่ออยู่อาศัยต้องปฏิบัติตามกฎหมายใหม่ ซึ่งจะสร้างความเป็นธรรมให้กับผู้เช่ามากขึ้น แต่ทั้งนี้พบว่าผู้ประกอบการธุรกิจหลายแห่ง พยายามหาแนวทางเรียกเก็บเงินจากผู้เช่าในรูปแบบอื่น ๆ เพื่อชดเชยรายได้ที่จะหายไป โดยใช้วิธีขึ้นค่าส่วนกลางแทน
​ที่ จ.เชียงใหม่ หอพักแห่งหนึ่งประกาศแจ้งให้ผู้เช่าทราบว่า จะคิดค่าไฟฟ้าหน่วยละ 8 บาทเหมือนเดิม โดยในใบเสร็จจะคิด 5 บาท ส่วนอีก 3 บาท แยกจ่ายต่างหากเป็นค่าส่วนกลาง ส่วนค่าน้ำประปาจากเดิมหน่วยละ 32 บาท ลดเป็น 28 บาท แต่จะออกใบเสร็จให้ 23 บาท ส่วนอีก 5 บาท เป็นค่าน้ำส่วนกลาง โดยจะไม่มีใบเสร็จให้แยกจ่ายต่างหากจากบิล เช่นเดียวกับห้องพักแห่งหนึ่งย่านนิคมอุตสาหกรรมนวนคร อ.คลองหลวง จ.ปทุมธานี ประกาศว่าวันที่ 1 พ.ค.เป็นต้นไป จะคิดค่าไฟตามที่รัฐกำหนด ค่าน้ำตามบริษัทกำหนด แต่ขอคิดค่าส่วนกลางจาก 100 บาท เป็น 200 บาท
อพาร์ทเมนต์แห่งหนึ่งไม่ระบุสถานที่ได้ประกาศใช้กฎระเบียบใหม่ เริ่มตั้งแต่ใบแจ้งหนี้รอบบิลเดือน พ.ค. 2561 เป็นต้นไป ให้จ่ายค่าไฟฟ้าจากเดิมหน่วยละ 8 บาท ปรับเปลี่ยนเป็นอัตราใหม่ หน่วยละ 5 บาท ค่าน้ำประปาจากเดิมเหมาจ่าย 10 หน่วยแรก 180 บาท เป็นหน่วยละ 17 บาท แต่มีค่าบริการรายเดือนเพิ่ม ห้องละ 500 บาท ได้แก่ ค่าบำรุงมิเตอร์ไฟ มิเตอร์น้ำ ค่าซ่อมบำรุง และค่าไฟลิฟท์โดยสารประจำอาคาร ค่าไฟฟ้าส่วนกลาง ค่า รปภ. ค่าทำความสะอาด เก็บขยะ และค่าซ่อมบำรุงอุปกรณ์ภายในห้องพัก
​เป็นสิ่งยืนยันว่าผู้ประกอบการยังคงจะเก็บค่าน้ำและค่าไฟตามอัตราเดิม แต่จะลงบิลไม่เต็มจำนวน และส่วนเกินที่ต้องจ่ายนั้นเป็นค่าส่วนกลางที่ผู้เช่าต้องจ่ายให้กับผู้ประกอบการ โดยค่าน้ำค่าไฟส่วนเกินนั้นจะไม่มีการออกบิลใบเสร็จให้ ทำให้ผู้เช่าได้แสดงความคิดเห็นในสังคมออนไลน์ว่าจะสามารถร้องเรียนเรื่องความไม่เป็นธรรมที่เกิดขึ้นได้อย่างไร
ข้อสังเกต จากรายงานข่าวถึงแม้สำนักงานคณะกรรมการคุ้มครองผู้บริโภคจะระบุว่าทราบเรื่องดังกล่าวแล้ว และเตรียมส่งเจ้าหน้าที่ติดตามข้อมูลเพื่อสร้างความเป็นธรรมให้กับผู้เช่า และดำเนินคดีตามกฎหมายพร้อมเรียกร้องค่าเสียหายด้วยนั้น เห็นควรพิจารณาชี้แจง ขยายผลประชาสัมพันธ์เพิ่มเพื่อเป็นการแจ้งเตือนและป้องปรามไม่ให้ผู้ประกอบการเอาเปรียบประชาชน
การดำเนินการ
1. ​ดำเนินการเผยแพร่ประชาสัมพันธ์ ให้ผู้ประกอบธุรกิจการให้เช่าอาคารเพื่ออยู่อาศัยทราบว่า การเรียกเก็บเงินจากผู้เช่าในรูปแบบอื่น ๆ เพื่อเลี่ยงกฎหมายใหม่นั้น ค่าใช้จ่ายที่เรียกเก็บจะต้องระบุไว้ในสัญญาเช่า โดยผู้ประกอบธุรกิจสามารถเรียกเก็บได้เพียงเท่าที่ได้จ่ายไปจริง และมีเหตุผลอันสมควร และต้องแสดงวิธีการและกำหนดระยะเวลาชำระค่าใช้จ่ายไว้ในสัญญาด้วย ไม่เช่นนั้นจะมีความผิดตามกฎหมาย
2. ดำเนินการเผยแพร่ประชาสัมพันธ์ขยายผลให้ผู้บริโภคทราบถึงประกาศฯ ดังกล่าวในวงกว้าง หากเห็นว่าสัญญาระหว่างผู้ให้เช่าและผู้เช่าไม่เป็นไปตามกฎหมาย หรือเห็นว่าข้อสัญญามีการ
เอารัดเอาเปรียบผู้บริโภค ให้ดำเนินการร้องเรียนต่อ สคบ. เพื่อพิจารณาดำเนินการให้เป็นไปตามกฎหมายต่อไป
3. ​ให้เจ้าหน้าที่ สคบ. ติดตามข้อมูลและลงพื้นที่ตรวจสอบผู้ประกอบธุรกิจ กรณีผู้บริโภคแจ้งเบาะแส หรือร้องเรียนต่อ สคบ. ผ่านทางสื่อต่าง ๆ
ข้อกฎหมาย
1. พระราชบัญญัติคุ้มครองผู้บริโภค พ.ศ. 2522
2. ประกาศคณะกรรมการว่าด้วยสัญญา เรื่อง ให้ธุรกิจการให้เช่าอาคารพื่ออยู่อาศัยเป็นธุรกิจที่ควบคุมสัญญา พ.ศ.2561
แนวทางการแก้ไขปัญหา
1. ​จัดเจ้าหน้าติดตามข้อมูลเพื่อสร้างความเป็นธรรมให้กับผู้เช่า
2. ให้คำปรึกษาเกี่ยวกับข้อสัญญาให้เช่าอาคารเพื่ออยู่อาศัยแก่ผู้ประกอบธุรกิจ
3. ​รับแจ้งเบาะแสและรับเรื่องราวร้องทุกข์จากผู้บริโภคที่ไม่ได้รับความเป็นธรรมหรือถูกเอารัดเอาเปรียบจากการเช่าอาคารเพื่ออยู่อาศัย
---------------------------------------

ที่มา : http://www.thaigov.go.th/news/contents/details/11905
