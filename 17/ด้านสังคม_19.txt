รัฐบาลไทย-ข่าวทำเนียบรัฐบาล-สมาคมนักบริหารสาธารณสุข ประชุมวิชาการรับการเปลี่ยนแปลงยุคดิจิทัล

วันจันทร์ที่ 7 พฤษภาคม 2561
สมาคมนักบริหารสาธารณสุข ประชุมวิชาการรับการเปลี่ยนแปลงยุคดิจิทัล
สมาคมนักบริหารสาธารณสุข ประชุมวิชาการนักบริหารและบุคลากรสาธารณสุข  ให้ความสำคัญการวางยุทธศาสตร์การเปลี่ยนผ่านระบบบริการสาธารณสุขในยุคดิจิทัล เพิ่มประสิทธิภาพบริการประชาชนตามนโยบายดิจิทัลไทยแลนด์
วันนี้ (7 พฤษภาคม 2561) ที่โรงแรมเซ็นทรา บายเซ็นทาราศููนย์ราชการและคอนเวนชั่นเซ็นเตอร์ แจ้งวัฒนะ ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วย นพ.เจษฎา โชคดำรงสุข ปลัดกระทรวงสาธารณสุข เปิดการประชุมวิชาการสมาคมนักบริหารสาธารณสุข “พัฒนาศักยภาพนักบริหารสาธารณสุข เพื่อเตรียมรับการเปลี่ยนแปลงในยุคดิจิทัล ประจำปีงบประมาณ 2561 เรื่อง Challenge in Health Care 4.0 :Digital Health Care Transformation for Enhance Thailand 4.0 พร้อมปาฐกถาเกียรติยศแด่ นายแพทย์สุจริต ศรีประพันธ์ เรื่อง การบริหารการเปลี่ยนแปลงระบบสุขภาพในยุคดิจิทัลโดยมีนักบริหารสาธารณสุข และบุคลากรสาธารณสุข ทั้งในและนอกสังกัดกระทรวงสาธารณสุข สมาชิกสมาคมนักบริหารสาธารณสุข เข้าร่วมประชุม 800 คนและมอบโล่ประกาศเกียรติคุณผู้บริหารดีเด่น เปี่ยมคุณธรรม จำนวน 42 คน
ศ.คลินิก เกียรติคุณ นพ.ปิยะสกลกล่าวว่า กระทรวงสาธารณสุข ได้ร่วมกับสมาคมนักบริหารสาธารณสุข จัดประชุมวิชาการครั้งนี้ เพื่อให้นักบริหารสาธารณสุขทุกระดับ บุคลากรสาธารณสุขทุกคนตระหนักถึงผลกระทบจากการพลิกผันทางดิจิทัล (Digital disruption) และให้ความสำคัญต่อการวางยุทธศาสตร์การเปลี่ยนผ่านระบบบริการสาธารณสุขขับเคลื่อนประเทศไทยสู่การเป็นดิจิทัลไทยแลนด์ ซึ่งผู้บริหารและผู้ปฏิบัติงานทุกระดับ ต้องเรียนรู้และก้าวให้ทันเทคโนโลยี สามารถนำเทคโนโลยีดิจิทัลสมัยใหม่มาประยุกต์ใช้ในการทำงานให้มีประสิทธิภาพยิ่งขึ้น ประชาชนเข้าถึงบริการสุขภาพอย่างสะดวก รวดเร็วยิ่งขึ้น
กระทรวงสาธารณสุข ได้ผลักดันนโยบายในการนำเทคโนโลยีดิจิทัลมาใช้เป็นเครื่องมือในการพัฒนาระบบสาธารณสุข สนองนโยบายดิจิทัลไทยแลนด์ของรัฐบาล  โดยให้หน่วยงานในสังกัดเป็นสมาร์ทออฟฟิศ (Smart Office) ลดการใช้กระดาษ นำคิวอาร์โค๊ดมาใช้ เก็บสำรองข้อมูลที่สำคัญไว้ใน Cloud storage ให้โรงพยาบาลเป็นสมาร์ทฮอสพิตัล(Smart Hospital) มีระบบนัดคิวออนไลน์ ระบบจ่ายตรงโดยใช้บัตรประชาชน เชื่อมโยงฐานข้อมูลให้เป็นระบบเดียวกันในรูปแบบอิเล็กทรอนิกส์(Big Data) จัดทำแอปพลิเคชั่นให้ความรู้ประชาชน และอำนวยความสะดวกในการเข้าถึงข้อมูล เป็นต้น
ด้านนายแพทย์โสภณ เมฆธน นายกสมาคมนักบริหารสาธารณสุข กล่าวว่า การปฏิรูประบบเทคโนโลยีและสารสนเทศสุขภาพ เป็น 1 ใน 10 ประเด็นการปฏิรูปด้านสาธารณสุข ในด้านระบบบริหารจัดการ ตั้งเป้าหมายระยะ 5 ปี ระบบสาธารณสุข สถานพยาบาลภาครัฐใช้เทคโนโลยีที่เหมาะสมในการพัฒนากระบวนการทำงานและการบริหารจัดการ บุคลากรมีความเข้าใจประโยชน์ และข้อจำกัดของการใช้เทคโนโลยีดิจิทัลมาสนับสนุนระบบบริการสุขภาพ ผู้บริหารนำมาใช้ในการวิเคราะห์และพัฒนาระบบอย่างสม่ำเสมอ มีการส่งต่อผู้ป่วยระหว่างหน่วยบริการระดับต่าง ๆ มีการใช้ระบบข้อมูลสุขภาพส่วนบุคคลอิเลกทรอนิกส์ มีการใช้เทคโนโลยีสารสนเทศเพื่อสุขภาพในรูปแบบใหม่ที่สามารถนำมาใช้สนับสนุนการจัดบริการสุขภาพได้จริง และมีกลไกอภิบาลระบบเทคโนโลยีสารสนเทศระดับชาติ กลไกบูรณาการสารสนเทศสุขภาพ กลไกการผลิตและพัฒนากำลังคนด้านระบบเทคโนโลยีสารสนเทศสุขภาพอย่างเป็นระบบ
ทั้งนี้ สมาคมนักบริหารสาธารณสุข จัดตั้งขึ้นเพื่อพัฒนาศักยภาพการบริหารของสมาชิก แลกเปลี่ยนความคิดเห็น สร้างสัมพันธ์และประสานงานระหว่างสมาชิก เป็นศูนย์กลางรวบรวมความคิดเห็นและข้อเสนอแนะต่าง ๆ และส่งเสริม เผยแพร่ผลงานด้านการบริหารและวิชาการ ******************  7 พฤษภาคม 2561

ที่มา : http://www.thaigov.go.th/news/contents/details/12040
