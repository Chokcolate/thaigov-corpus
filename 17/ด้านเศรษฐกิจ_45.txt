รัฐบาลไทย-ข่าวทำเนียบรัฐบาล-SME Development Bank อัดสินเชื่อดอกเบี้ยถูกยกระดับเศรษฐกิจ“บุรีรัมย์” เปลี่ยนบ้านเป็น B-STAY ที่พักวิถีชุมชนมาตรฐานเยี่ยมรับมหกรรม ‘MOTOGP’

วันอาทิตย์ที่ 6 พฤษภาคม 2561
SME Development Bank อัดสินเชื่อดอกเบี้ยถูกยกระดับเศรษฐกิจ“บุรีรัมย์” เปลี่ยนบ้านเป็น B-STAY ที่พักวิถีชุมชนมาตรฐานเยี่ยมรับมหกรรม ‘MOTOGP’
SME Development Bank จับมือ จ.บุรีรัมย์ ขับเคลื่อนโครงการ B-STAY หนุนชาวบุรีรัมย์พัฒนาห้องว่างบ้านพักเป็น“โฮมสเตย์” มาตรฐานเยี่ยมอบอวลเสน่ห์ดั้งเดิม รองรับนักท่องเที่ยวร่วมมหกรรม “MotoGP” โดยเติมความรู้คู่บริการสินเชื่อดอกเบี้ยถูกยกระดับเศรษฐกิจชุมชน
SME Development Bankจับมือ จ.บุรีรัมย์ ขับเคลื่อนโครงการ B-STAY หนุนชาวบุรีรัมย์พัฒนาห้องว่างบ้านพักเป็น“โฮมสเตย์” มาตรฐานเยี่ยมอบอวลเสน่ห์ดั้งเดิม รองรับนักท่องเที่ยวร่วมมหกรรม “MotoGP”โดยเติมความรู้คู่บริการสินเชื่อดอกเบี้ยถูกยกระดับเศรษฐกิจชุมชนเติบโตแข็งแกร่ง
นายมงคลลีลาธรรมกรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย(SME Development Bank หรือธพว.)กล่าวว่า จากที่ประเทศไทยได้รับสิทธิ์เป็นเจ้าภาพจัดการแข่งขันรถจักรยานยนต์ชิงแชมป์โลก (MotoGP) สนามที่ 15ณ สนาม “ช้างอินเตอร์เนชั่นแนลเซอร์กิต”จังหวัดบุรีรัมย์เป็นเวลา 3 ปี(พ.ศ.2561 – 2563)  โดยจะเริ่มจัดครั้งแรกระหว่างวันที่ 5-7 ตุลาคม2561 นี้  โดยคาดว่าในช่วงการแข่งขันจะมีชาวต่างชาติและชาวไทยเข้ามาเที่ยวและชมการแข่งขันที่ จ.บุรีรัมย์ไม่น้อยกว่าหลักแสนคน
ทว่า ปัจจุบัน ที่พักทั้งหมดทุกรูปแบบภายใน จ.บุรีรัมย์ ไม่ว่าจะเป็นโรงแรม อพาร์ตเมนท์ ฯลฯ มีประมาณ 200 แห่ง ประมาณ 5,000 ห้อง รองรับผู้เข้าพักสูงสุดประมาณ 10,000 คนเท่านั้นซึ่งไม่เพียงพอจะรองรับนักท่องเที่ยวเข้าชมการแข่งขันMotoGP อย่างแน่นอน ดังนั้น ธพว.ได้ร่วมกับ จ.บุรีรัมย์ ดำเนินโครงการ “B-STAY”พัฒนาการท่องเที่ยวบุรีรัมย์ทั้งระบบ ได้แก่   B-Homeสนับสนุนให้ชาวบุรีรัมย์นำห้องว่างบ้านพักของตัวเองมาปรับปรุงเป็น “โฮมสเตย์” ที่ได้มาตรฐานถูกต้องตามเกณฑ์ และกฎหมาย โดยคงเสน่ห์แห่งวิถีชีวิตและวัฒนธรรมดั้งเดิมชาวบุรีรัมย์รองรับการเข้าพักของนักท่องเที่ยวชาวไทยและต่างชาติโดยใช้ระบบรับจองห้องพักที่ศูนย์กลาง จากนั้น กระจายนักท่องเที่ยวเข้าพักตามโฮมสเตย์ต่างๆ ซึ่งเบื้องต้นมีชาวบุรีรัมย์สนใจลงทะเบียนร่วมแล้วกว่า 200 ราย
ทั้งนี้ ธพว.ช่วยสนับสนุนการยกระดับที่พักของชาวบุรีรัมย์ให้ได้โฮมสเตย์มาตรฐานเยี่ยม  ด้วยการจัดสัมมนาอบรมความรู้ โดยวิทยากร“นายวรพันธ์คล้ามไพบูลย์”กูรูบูติคโฮเต็ลหมายเลขหนึ่งของเมืองไทย ในด้านต่างๆ เช่น การลงทุนการบริหารจัดการความรู้ด้านกฎหมายอาคารเทคนิคการตกแต่งห้องพักเพื่อสร้างจุดขายเพิ่มมูลค่าห้องพัก รวมถึง ส่งทีมพัฒนาลงพื้นที่ให้คำปรึกษาธุรกิจ  พร้อมเตรียมสินเชื่อดอกเบี้ยถูกไว้รองรับการลงทุน เช่น สินเชื่อเศรษฐกิจติดดาววงเงิน 50,000 ล้านบาทคิดดอกเบี้ยเพียง 3% คงที่ 3 ปีแรกผ่อนนาน 7 ปีสามารถใช้บสย.ค้ำประกันฟรี 4 ปีแรกวงเงินกู้สูงสุด 5 ล้านบาทต่อรายกู้ 1 ล้านบาท ผ่อนเพียงวันละ 460 บาทเท่านั้น
และสินเชื่อเถ้าแก่ 4.0วงเงิน 8,000 ล้านบาท จากกระทรวงอุตสาหกรรม สำหรับผู้กู้ที่ขอจดทะเบียนเป็นนิติบุคคล (บริษัทจำกัด ห้างหุ้นส่วนจำกัด หรือห้างหุ้นส่วนสามัญนิติบุคคล) คิดอัตราดอกเบี้ยพิเศษเพียง 1% คงที่ตลอดระยะเวลา 7 ปี ปลอดชำระเงินต้น 3 ปีแรก เปิดโอกาสให้ผู้ประกอบการรายย่อยที่มีปัญหาทางการเงินสามารถกู้ได้ (แม้เคยปรับโครงสร้างหนี้ หรือผ่อนชำระไม่ต่อเนื่องมาก็ตาม) สำหรับใช้ลงทุน ขยาย ปรับปรุงกิจการ และใช้เป็นเงินหมุนเวียน โดยไม่ต้องใช้ บสย. ค้ำประกัน
“การสนับสนุนยกระดับห้องพักของชาวบุรีรัมย์ให้เป็นโฮมสเตย์จะช่วยสร้างประโยชน์สู่เศรษฐกิจระดับชุมชนโดยตรง  เพราะผู้ประกอบการกลุ่มนี้ คือ คนตัวเล็กที่อยู่ในพื้นที่จริงๆ และยังเกิดผลพลอยได้ไปยังธุรกิจเกี่ยวเนื่องในชุมชน ไม่ว่าจะเป็นร้านอาหาร ของฝากของที่ระลึก ท่องเที่ยวชุมชน ฯลฯ เกิดการสร้างงาน สร้างอาชีพ กระจายรายได้สู่ระดับฐานรากอย่างกว้างขวาง”นายมงคล กล่าว
นอกจากนั้น ทาง จ.บุรีรัมย์  กำหนดแผนจัดกิจกรรมการท่องเที่ยวภายในจังหวัดทุกเดือนในรูปแบบที่แตกต่างกันออกไปภายใต้ชื่อ “เที่ยวทั้งปีที่บุรีรัมย์” เพื่อให้หลังจากจบการแข่งขัน MotoGP แล้ว นักท่องเที่ยวยังเข้ามาเที่ยว จ.บุรีรัมย์ ต่อเนื่อง ซึ่งจากข้อมูลการประกอบธุรกิจของเอสเอ็มอีโดยทั่วไป หากผ่าน 3 ปีแรกของการเริ่มต้นธุรกิจไปได้แล้ว ธุรกิจจะสามารถดำเนินต่อไปได้ ดังนั้น เชื่อว่า หลังจากครบสัญญา3 ปีของการเป็นเจ้าภาพจัดMoto GP ผู้ประกอบการที่เข้าร่วมโครงการ   B-STAY จะมีศักยภาพสูง สามารถดำเนินธุรกิจต่อไปได้อย่างมั่นคง แข็งแรง และยั่งยืน
สำหรับโครงการ “B-STAY”นอกจากด้านห้องพักแล้ว ยังสนับสนุนธุรกิจท่องเที่ยวบุรีรัมย์ด้านอื่นๆ ได้แก่B-Tourบริการแผนการท่องเที่ยวและกิจกรรมแบบ "บุรีรัมย์ไลฟ์สไตล์"  เปิดให้นักท่องเที่ยวเข้ามาเรียนรู้วิถีชีวิตและกิจกรรมของชาวบุรีรัมย์B-Uberบริการรถเช่าพร้อมคนขับให้คนบุรีรัมย์ได้เป็นเจ้าของรถเช่าเพื่อบริการรับส่งนักท่องเที่ยวเดินทางไปยังที่ต่างๆภายในจังหวัดและB-Line manบริการรับส่ง-พร้อมส่งอาหารแบบเดลิเวอรี่อำนวยความสะดวกให้นักท่องเที่ยวและคนพื้นที่ได้ลิ้มลองอาหารจากผู้ประกอบการในบุรีรัมย์ได้ง่ายๆ

ที่มา : http://www.thaigov.go.th/news/contents/details/12017
