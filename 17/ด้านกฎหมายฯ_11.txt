รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่ตรวจเยี่ยมศูนย์ดิจิทัลชุมชน และเน็ตประชารัฐ จ.ชัยภูมิ

วันอังคารที่ 8 พฤษภาคม 2561
รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่ตรวจเยี่ยมศูนย์ดิจิทัลชุมชน และเน็ตประชารัฐ จ.ชัยภูมิ
รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่ตรวจเยี่ยมศูนย์ดิจิทัลชุมชน และเน็ตประชารัฐ จ.ชัยภูมิ
ในวันจันทร์ที่ ๗ พฤษภาคม ๒๕๖๑ เวลา ๐๙.๓๐ น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ตรวจเยี่ยมการดำเนินงานศูนย์ดิจิทัลชุมชนอำเภอจตุรัส โดยมีนายณรงค์ วุ่นซิ้ว ผู้ว่าราชการจังหวัดชัยภูมิ คณะผู้บริหารกระทรวงดิจิทัลเพื่อเศรษฐกิจและสังคม หัวหน้าส่วนราชการในจังหวัดชัยภูมิ และประชาชนในพื้นที่ ให้การต้อนรับ ณ ที่ว่าการอำเภอจตุรัส ตำบลบ้านกอก อำเภอจตุรัส จังหวัดชัยภูมิ
ต่อจากนั้นเวลา ๑๐.๑๐ น. รองนายกรัฐมนตรีและรัฐมนตรีว่าการกระทรวงยุติธรรม และคณะ เยี่ยมชมจุดเน็ตประชารัฐ ณ บ้านปากคันฉู ตำบลลุ่มลำชี อำเภอบ้านเขว้า จังหวัดชัยภูมิ
เวลา ๑๐.๔๕ น. รองนายกรัฐมนตรีและรัฐมนตรีว่าการกระทรวงยุติธรรม ได้กล่าวถึงความสำเร็จโครงการเน็ตประชารัฐ ๒๔,๗๐๐ หมู่บ้าน และการขยายผลการใช้ประโยชน์เน็ตประชารัฐ" และเยี่ยมชมดูงานโครงการไทยนิยมยั่งยืน โดยมีนางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม และประชาชนในพื้นที่ให้การต้อนรับ ณ บึงละหาน อำเภอจตุรัส จังหวัดชัยภูมิ
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า รัฐบาลมีเจตนารมณ์อย่างแน่วแน่ในการสร้างความเท่าเทียมให้เกิดขึ้นในสังคม ผ่านการบูรณาการงานร่วมกับหน่วยงานที่เกี่ยวข้องในทุกๆ ด้าน อาทิ กระทรวงยุติธรรม กระทรวงมหาดไทย กระทรวงศึกษาธิการ และกระทรวงดิจิทัลเพื่อเศรษฐกิจและสังคม เป็นต้น เพื่อวางรากฐานในการลดความเหลื่อมล้ำ และสร้างคุณภาพชีวิตให้กับประชาชนทั่วทั้งประเทศ โดยการดำเนินโครงการเน็ตประชารัฐ ถือเป็นส่วนหนึ่งที่จะทำให้ประชาชนเข้าถึงงานบริการของภาครัฐอย่างเท่าเทียม และเป็นการสร้างฐานความเชื่อมั่นให้กับนักลงทุนชาวต่างชาติ อันจะส่งผลให้การขับเคลื่อนนโยบายในการพัฒนาประเทศมีความมั่นคง และยั่งยืนต่อไป
ในการนี้ รองนายกรัฐมนตรีและรัฐมนตรีว่าการกระทรวงยุติธรรม ได้มอบพันธุ์มะพร้าวน้ำหอมให้แก่ผู้แทนกลุ่มเกษตรกรบึงละหาน จำนวน ๑๐ ราย พร้อมทั้งปลูกมะพร้าวพันธุ์น้ำหอมไว้ด้วย

ที่มา : http://www.thaigov.go.th/news/contents/details/12058
