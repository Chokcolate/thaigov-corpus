รัฐบาลไทย-ข่าวทำเนียบรัฐบาล-พาณิชย์ลงพื้นที่จังหวัดบุรีรัมย์ผนึกกำลังหน่วยบัญชาการทหารพัฒนา พร้อมพันธมิตร  เดินหน้าจัดงานเพื่อสร้างงาน และสร้างรายได้ให้แก่ผู้ถือบัตรสวัสดิการแห่งรัฐ

วันพุธที่ 2 พฤษภาคม 2561
พาณิชย์ลงพื้นที่จังหวัดบุรีรัมย์ผนึกกำลังหน่วยบัญชาการทหารพัฒนา พร้อมพันธมิตร  เดินหน้าจัดงานเพื่อสร้างงาน และสร้างรายได้ให้แก่ผู้ถือบัตรสวัสดิการแห่งรัฐ
รัฐมนตรีว่าการกระทรวงพาณิชย์ลงพื้นที่จังหวัดบุรีรัมย์ ผนึกกำลังหน่วยบัญชาการทหารพัฒนา พร้อมพันธมิตร เดินหน้าจัดงานเพื่อสร้างงาน และสร้างรายได้ให้แก่ผู้ถือบัตรสวัสดิการแห่งรัฐจังหวัดบุรีรัมย์ภายใต้โครงการไทยนิยม อย่างยั่งยืน ระหว่างวันที่ 3-4 พค.นี้
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์เปิดเผยว่า ก่อนการประชุมครม.สัญจร ตนมีกำหนดการลงพื้นที่จังหวัดบุรีรัมย์ในวันที่ 3 พ.ค. ศกนี้ โดยช่วงเช้ามีกำหนดการพบหารือกับภาคเอกชน   ณ โรงแรมครอสทู ไวบ์ บุรีรัมย์ เพื่อหาแนวทางในการส่งเสริมและสร้างความเข้มแข็งทางเศรษฐกิจให้แก่จังหวัด สำหรับในช่วงบ่าย กระทรวงพาณิชย์และหน่วยงานพันธมิตรมีกำหนดจัดงาน โครงการ ประชารัฐ "สร้างงาน สร้างตลาด สร้างโอกาส สร้างรายได้" เพื่อจังหวัดบุรีรัมย์ ซึ่งเป็นระหว่างวันที่ 3-4 พฤษภาคม ศกนี้ ณ โรงเรียนเมืองตลุงพิทยาสรรพ์ อำเภอประโคนชัย จังหวัดบุรีรัมย์ โดยมีเป้าหมายเพื่อนำเสนอมาตรการช่วยเหลือของรัฐบาลให้แก่ผู้ถือบัตรสวัสดิการแห่งรัฐของจังหวัดบุรีรัมย์ เกษตรกร วิสาหกิจชุมชน และผู้ประกอบการรายย่อย สามารถเข้าถึงและใช้ประโยชน์จากมาตรการให้ความช่วยเหลือที่รัฐบาลจัดให้ ทั้งด้านองค์ความรู้ด้านการประกอบอาชีพ การช่วยเหลือด้านเงินทุน ตัวอย่างความสำเร็จของชุมชนและผู้ประกอบการรายย่อย รวมทั้งได้นำสินค้าธงฟ้าประชารัฐมาจัดจำหน่ายให้แก่ประชาชน เพื่อลดค่าครองชีพด้วย คาดว่าจะมีพี่น้องประชาชนหลายพันคนเข้าร่วมงาน
กระทรวงพาณิชย์และหน่วยบัญชาการทหารพัฒนา กองบัญชาการกองทัพไทย พร้อมด้วย 3 ธนาคารของรัฐ ได้แก่ ธกส. ธอส. และธนาคาร SME มหาวิทยาลัยราชมงคลธัญบุรี มหาวิทยาลัยราชมงคลอีสาน ปตท. ร่วมลงนามบันทึกความเข้าใจ โครงการ 1 ประชารัฐ 1 ภูมิภาค ร่วมจัดงาน โครงการ ประชารัฐ "สร้างงาน สร้างตลาด สร้างโอกาส สร้างรายได้" เมื่อวันที่ 28 ธันวาคม 2560 โดยเริ่มจัดที่กาญจนบุรีเป็นจังหวัดต้นแบบเมื่อวันที่ 10 กุมภาพันธ์ 2561  และตามด้วยจังหวัดอำนาจเจริญในวันที่ 29 มีนาคม-2 เมษายน 2561 วัตถุประสงค์เพื่อนำมาตรการช่วยเหลือด้านต่างๆ จากหลากหลายหน่วยงานทั้งภาครัฐและเอกชน ได้แก่ การสร้างอาชีพ การพัฒนาทักษะเพิ่มเติมเพื่อนำไปประกอบอาชีพ แหล่งเงินทุน การเชื่อมโยงเข้าสู่ตลาด และตัวอย่างผู้ที่ประสพความสำเร็จ เพื่อเป็นแรงบันดาลใจและให้กระตุ้นให้เห็นถึงโอกาสในการ    มีงานทำ การมีตลาดในการจำหน่ายสินค้าและบริการ แหล่งเงินทุนที่ช่วยต่อยอดธุรกิจ และในที่สุดจะนำมา   ซึ่งรายได้และความเป็นอยู่ที่ดีขึ้น
กิจกรรมภายในงานประกอบด้วย กระทรวงพาณิชย์จัดบริการให้คำแนะนำทักษะทางอาชีพ อาทิ แม่บ้านมืออาชีพ ธุรกิจเสริมสวย ธุรกิจร้านอาหาร โปรแกรมพัฒนาผู้ประกอบการ การค้าออนไลน์  แฟรนไชส์สร้างอาชีพ เพื่อช่วยผู้มีรายได้น้อย ซึ่งมีมูลค่าการลงทุนประมาณ 10,000 – 50,000 บาท รวมทั้งการจัดเชื่อมโยงเครือข่ายของธุรกิจชุมชนและธุรกิจรายย่อยในจังหวัดกับธุรกิจขนาดใหญ่ อาทิ ธุรกิจโมเดิร์นเทรด เพื่อสร้างรายได้เพิ่มแก่ท้องถิ่น
หน่วยบัญชาการทหารพัฒนา ได้นำการฝึกอาชีพที่เกษตรกรและบุคคลในครอบครัวสามารถนำไปสร้างรายได้เสริม รวมทั้งการนำผลิตภัณฑ์ของกลุ่มวิสาหกิจชุมชนที่ผ่านการพัฒนาตามแนวทางเศรษฐกิจพอเพียงและเริ่มการวางจำหน่ายแล้วมาแสดง เพื่อสร้างแรงบันดาลใจ
การสนับสนุนทางการเงินแก่ผู้ถือบัตรสวัสดิการแห่งรัฐ ได้แก่ สินเชื่อสำหรับเกษตรกรและผู้มีรายได้น้อยจากสถาบันการเงินของรัฐ เช่น สินเชื่อเพื่อธุรกิจแฟรนไชส์ สินเชื่อสตรีทฟู้ด สินเชื่อเพื่อยกระดับเศรษฐกิจชุมชนและการแก้ปัญหาหนี้นอกระบบ
การนำองค์ความรู้จากสถาบันการศึกษาในพื้นที่มาต่อยอดให้แก่ชุมชน อาทิ การจัดหลักสูตรพัฒนาธุรกิจรายย่อย และโปรแกรมสำเร็จรูปจัดทำร้านค้าออนไลน์ด้วยตนเอง
การจัดโครงการประชารัฐตามแนวทาง 4 สร้าง สร้างงาน สร้างตลาด สร้างโอกาส สร้างรายได้มีเป้าหมายดำเนินการใน 10 จังหวัด ที่มีรายได้น้อยที่สุด โดยขณะนี้ได้จัดที่จังหวัดอำนาจเจริญไปแล้วและบุรีรัมย์ เป็นจังหวัดถัดไป ทั้งนี้มีกำหนดการที่จะไปจัดในจังหวัดที่เหลือ ได้แก่น่าน ชัยนาท ปัตตานี นราธิวาส กาฬสินธุ์ นครพนม แม่ฮ่องสอน และตาก  ให้แล้วเสร็จภายในปี 2561 ทั้งนี้ โครงการประชารัฐ 4 สร้าง ที่ดำเนินการผ่านกลไกไทยนิยม จะส่งผลให้ชุมชนท้องถิ่น มีงาน มีรายได้เพิ่มขึ้น และลดความเหลื่อมล้ำ ทำให้เศรษฐกิจไทยเดินหน้าไปด้วยกันทั้งระบบ โดยไม่ทิ้งใครไว้ข้างหลัง

ที่มา : http://www.thaigov.go.th/news/contents/details/11904
