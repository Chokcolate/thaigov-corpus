รัฐบาลไทย-ข่าวทำเนียบรัฐบาล-สำนักงานสลากฯ เปิดเวทีสัมมนาประชาพิจารณ์สลากรวมชุด เชิญนักวิชาการหลายภาคส่วนร่วมแสดงความคิดเห็น

วันจันทร์ที่ 7 พฤษภาคม 2561
สำนักงานสลากฯ เปิดเวทีสัมมนาประชาพิจารณ์สลากรวมชุด เชิญนักวิชาการหลายภาคส่วนร่วมแสดงความคิดเห็น
สำนักงานสลากกินแบ่งรัฐบาลจัดการสัมมนา “ประชาพิจารณ์สลากรวมชุด” ที่ห้องประชุมอเนกประสงค์ ชั้น 3 สำนักงานสลากกินแบ่งรัฐบาล สนามบินน้ำ
วันนี้ (7 พฤษภาคม 2561) เวลาประมาณ 12.00 น. ที่ห้องประชุมอเนกประสงค์ ชั้น 3 สำนักงานสลากกินแบ่งรัฐบาล สนามบินน้ำ  นายธนวรรธน์ พลวิชัย กรรมการสลากกินแบ่งรัฐบาล ในฐานะโฆษกคณะกรรมการสลากกินแบ่งรัฐบาล เป็นผู้ดำเนินการสัมมนา “ประชาพิจารณ์สลากรวมชุด” โดยมี รศ.ดร.สังศิต พิริยะรังสรรค์คณบดีวิทยาลัยนวัตกรรมสังคม มหาวิทยาลัยรังสิตและ กรรมการต่อต้านการทุจริตแห่งชาติ นายสมชาย ปัญญ์เอกวงศ์ตัวแทนสมาคมคนตาบอดแห่งประเทศไทย  นายธนากร คมกฤส เลขาธิการมูลนิธิรณรงค์หยุดพนัน นายชัยวัฒน์  ระวีแสงสูรย์ นายกสมาคมการค้าสลากออนไลน์และสลากกินแบ่งไทย นายประสาน  น้อมจันทึกตัวแทนกลุ่มสลาก 5 ภาค และนายพิชญะ ใหญ่แก่นทราย นักพัฒนาสังคมชำนาญการพิเศษ กรมส่งเสริมคุณภาพชีวิตคนพิการ เข้าร่วมแสดงความคิดเห็นด้วย
ก่อนเข้าสู่การสัมมนา โฆษกคณะกรรมการสลากกินแบ่งรัฐบาล ได้กล่าวถึงที่มาและวัตถุประสงค์ของการจัดสัมมนาในวันนี้ว่า สำนักงานสลากฯ โดยคณะกรรมการสลากกินแบ่งรัฐบาลและผู้บริหาร ได้ดำเนินการตาม Roadmap 3 ระยะ ในการแก้ไขปัญหาสลากเกินราคามาอย่างต่อเนื่อง โดยเริ่มจากความเข้มข้นในการบังคับใช้กฎหมาย รวมถึงการดำเนินการตามกลไกตลาด ด้วยการเพิ่มสลากเข้าสู่ตลาด โดยมุ่งหวังให้ปริมาณสลาก(supply) สอดคล้องกับความต้องการ(demand) รวมทั้งกระจายสลากผ่านโครงการซื้อ-จองล่วงหน้าสลากกินแบ่งรัฐบาลที่เปิดให้ทำรายการผ่านระบบของธนาคารกรุงไทย ก่อนจะนำไปสู่ roadmap ระยะที่ 3 คือการแก้ไขปัญหาสลากอย่างยั่งยืน  เพื่อให้เงินของผู้ซื้อสลากฯกลับมาพัฒนาประเทศ ไม่ให้ตกอยู่ในกระเป๋าคนใดคนหนึ่ง จึงนำมาสู่กระบวนการในการจัดทำประชาพิจารณ์การจำหน่ายสบากแบบรวมชุด การคัดเลือกผู้ขายเพื่อควบคุมการจำหน่ายไม่ให้เกินราคา โดยในส่วนของการประชาพิจารณ์ผ่านเว็บไซต์ของสำนักงานฯ ขณะนี้ มีผู้สนใจแสดงความเห็นผ่านเว็บไซต์แล้ว 1,762 ราย ส่วนใหญ่เป็นผู้ลงทะเบียนซื้อ-จองล่วงหน้าสลากกินแบ่งรัฐบาล กว่าร้อยละ 70 เห็นว่าควรทำสลากรวมชุด  แบบชุด 5 ใบ ราคาชุดละ 400 บาท และต้องการซื้อสลากแบบรวมชุดจากผู้จำหน่ายที่มีจุดจำหน่ายประจำ และมีบัตรตัวแทนจำหน่าย เพื่อให้สามารถตรวจสอบได้
ทั้งนี้ ผู้เข้าร่วมสัมมนาส่วนใหญ่มีความเห็นไปในทางเดียวกันว่า ถึงเวลาแล้วที่สำนักงานสลากฯ ควรจัดทำสลากรวมชุดเอง เพื่อตอบสนองความต้องการของผู้ซื้อและแก้ปัญหาการเอารัดเอาเปรียบจากการผูกขาดโดยพ่อค้าคนกลาง แต่ขอให้สำนักงานสลากฯ หาแนวทางในการกระจายสลากอย่างทั่วถึง เป็นธรรม และควรมีการตรวจสอบการจำหน่ายที่รัดกุม เช่น แอพพลิเคชั่นตรวจสอบจุดจำหน่าย หรือเปิดรับแจ้งเบาะแสการจำหน่ายสลากเกินราคาแบบทันที(real time) ผ่านช่องทางโซเชียลมีเดียยอดนิยมต่าง ๆ เป็นต้น
อย่างไรก็ตาม ในส่วนของภาคประชาชน แม้จะเห็นด้วยในความพยายามหลายๆ ด้านของคณะกรรมการสลากฯ ในการแก้ไขปัญหาสลากเกินราคาอย่างต่อเนื่อง แต่ยังมีข้อกังวลใจว่าการทำสลากรวมชุด อาจจะทำให้ประชาชนซื้อสลากมากขึ้น ควรจะหาทางสลายการรวมชุดจะดีกว่า หรือไม่ก็แก้ปัญหาด้วยการออกรางวัลที่หนึ่งหลายๆ ครั้ง ซึ่งการทำรางวัลใหญ่ให้เล็กลงและมีการกระจายรางวัลมากขึ้น น่าจะลดแรงจูงใจในการซื้อสลากชุดของประชาชนได้ดีกว่าการทำสลากรวมชุดเอง
ในขณะเดียวกัน รศ.ดร.สังศิต พิริยะรังสรรค์ นักวิชาการที่เข้าร่วมสัมมนาในครั้งนี้ ได้ให้ความเห็นเกี่ยวกับการจำหน่ายสลากของสำนักงานฯ ว่า เห็นด้วยกับการทำสลากรวมชุด เพราะเป็นการตัดสินใจที่น่าจะช่วยแก้ไขปัญหาได้บ้าง แต่อาจจะไม่ตอบโจทย์ได้ทั้งหมด และเห็นว่าควรนำระบบเทคโนโลยีที่ทันสมัยมาใช้ในการจำหน่ายสลากฯ แทนที่จะออกสลากดั้งเดิมแบบในปัจจุบัน
นายธนวรรธน์ฯ กล่าวต่อไปอีกว่า นอกจากการแสดงความคิดเห็นผ่านช่องทางเว็บไซต์ของสำนักงานสลากกินแบ่งรัฐบาล www.glo.or.th และผ่านตู้ ปณ. 22 ปณ.นนทบุรี อ.เมือง จ.นนทบุรี 11000 ซึ่งพี่น้องประชาชนสามารถแสดงความคิดเห็นจนถึงสิ้นเดือนมิถุนายน 2561 รวมถึงการจัดสัมมนาในวันนี้แล้ว  ตนและคณะจะเดินทางไปรับฟังความคิดเห็นของ พี่น้องประชาชนที่จังหวัดเชียงใหม่ในวันที่ 8 พฤษภาคม 2561 ต่อจากนั้น ในวันที่ 25 พฤษภาคม 2561 จะเดินทางไปที่จังหวัดภูเก็ต และจังหวัดนครสวรรค์ในวันที่ 28 พฤษภาคม 2561  โดยจะไปจัดสัมมนาโครงการนี้ครั้งสุดท้ายที่จังหวัดเลย ในวันที่ 19 มิถุนายน 2561 และจะใช้เวลาที่เหลือในการรับฟังความคิดเห็นผ่านช่องทางต่าง ๆ จนครบ  3 เดือน ก่อนจะนำความคิดเห็นที่ได้มารวบรวมและกลั่นกรองนำเสนอคณะกรรมการสลากกินแบ่งรัฐบาล เพื่อนำไปสู่การตัดสินใจอย่างรอบคอบ โปร่งใส รัดกุม ในการทำสลากชุดที่ทันสมัยแบบมืออาชีพ สอดคล้องกับความต้องการของตลาดและความเหมาะสมกับสังคมไทยต่อไป

ที่มา : http://www.thaigov.go.th/news/contents/details/12035
