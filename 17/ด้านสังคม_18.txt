รัฐบาลไทย-ข่าวทำเนียบรัฐบาล-พม. โดย กคช. ส่งมอบบ้านโครงการบ้านเอื้ออาทรรังสิต (คลอง 2) มุ่งให้ประชาชนเข้าถึงที่อยู่อาศัยอย่างทั่วถึง

วันจันทร์ที่ 7 พฤษภาคม 2561
พม. โดย กคช. ส่งมอบบ้านโครงการบ้านเอื้ออาทรรังสิต (คลอง 2) มุ่งให้ประชาชนเข้าถึงที่อยู่อาศัยอย่างทั่วถึง
พม. โดย กคช. ส่งมอบบ้านโครงการบ้านเอื้ออาทรรังสิต (คลอง 2) มุ่งให้ประชาชนเข้าถึงที่อยู่อาศัยอย่างทั่วถึง
เมื่อวันที่ 6 พ.ค.61 เวลา 09.30 น. กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) จัดพิธีส่งมอบอาคารโครงการบ้านเอื้ออาทรรังสิต (คลอง 2) โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธี พร้อมด้วย นายผล ดำธรรม รองผู้ว่าราชการจังหวัดปทุมธานี และ ดร.ธัชพล กาญจนกูล ผู้ว่าการการเคหะแห่งชาติ และคณะผู้บริหารกระทรวง พม. ร่วมงาน ณ บริเวณที่ตั้งโครงการบ้านเอื้ออาทรรังสิต (คลอง 2) ตำบลคลองสอง อำเภอคลองหลวง จังหวัดปทุมธานี
รัฐบาลมีนโยบายให้ประชาชนผู้มีรายได้น้อย มีโอกาสเข้าถึงที่อยู่อาศัยที่มั่นคงได้มาตรฐาน และมีสภาพแวดล้อมการอยู่อาศัยที่เหมาะสม เพื่อลดความเหลื่อมล้ำและสร้างความเป็นธรรมในสังคม ภายใต้แผนแม่บทการพัฒนาที่อยู่อาศัยระยะ 20 ปี (พ.ศ. 2560 - 2579) กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ดำเนินงานภายใต้วิสัยทัศน์ "เป็นองค์กรหลักด้านการพัฒนาที่อยู่อาศัยชุมชนและเมือง เพื่อความมั่นคงและยั่งยืนของสังคมไทย” ด้วยการทำให้ประชาชนมีที่อยู่อาศัยที่มีคุณภาพ คุ้มค่า เพียงพอ โดยคำนึงถึงสิ่งแวดล้อม ยกระดับชุมชนให้เข้มแข็ง พึ่งพาตนเองได้อย่างยั่งยืน มุ่งลดความเลื่อมล้ำในสังคมไทย ด้วยการสร้างความเท่าเทียม เพื่อให้ประชาชนได้เข้าถึงที่อยู่อาศัยอย่างทั่วถึง อีกทั้ง ยังตอบสนองความต้องการของประชาชนผู้มีรายได้น้อยถึงปานกลางได้มีที่อยู่อาศัยในทำเลที่มีศักยภาพใกล้แหล่งชุมชนเมืองมีคุณภาพชีวิตและสภาพแวดล้อมที่ดี ซึ่งโครงการที่อยู่อาศัยต่างๆ ที่กคช.ได้คัดสรรมาสำหรับประชาชนนั้น ได้คำนึงถึงรูปแบบบ้านและทำเลที่ตั้งของโครงการเป็นสำคัญ
สำหรับโครงการบ้านเอื้ออาทรรังสิต (คลอง 2) จ.ปทุมธานี เป็นอีกหนึ่งโครงการที่มีประชาชนให้ความสนใจจองเป็นจำนวน 1,375 หน่วย เนื่องจากตั้งอยู่ในทำเลที่มีศักยภาพที่ดี บริเวณตำบลคลองสอง อำเภอคลองหลวง จังหวัดปทุมธานี จัดสร้างเป็นบ้านแถว 2 ชั้น พื้นที่ประมาณ 15 ตารางวา จำนวน 1,375 หน่วย ราคาขายเริ่มต้นที่ 730,000 บาท ภายในโครงการยังมีส่วนบริการชุมชน ประกอบด้วย ศูนย์ชุมชน สนามกีฬา และลานตลาด อีกทั้งยังใกล้กับสถานที่สำคัญ อาทิ มหาวิทยาลัยกรุงเทพ มหาวิทยาลัยธรรมศาสตร์ ห้างสรรพสินค้าฟิวเจอร์พาร์ค รังสิต และในวันนี้ กคช. ได้จัดพิธีส่งมอบที่อยู่อาศัยแห่งนี้ให้กับลูกค้าที่ผ่านการพิจารณาสินเชื่อจากธนาคารอาคารสงเคราะห์และชำระเงินสด รวมทั้งสิ้น 412 ราย และจะทยอยส่งมอบที่อยู่อาศัยให้กับลูกค้าที่ได้รับสินเชื่อเพิ่มเติมต่อไป

ที่มา : http://www.thaigov.go.th/news/contents/details/12033
