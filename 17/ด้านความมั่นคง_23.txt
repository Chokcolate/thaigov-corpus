รัฐบาลไทย-ข่าวทำเนียบรัฐบาล-คณะกรรมการพิจารณาให้สัญชาติไทยและให้สถานะคนต่างด้าวเข้าเมืองโดยชอบด้วยกฎหมายแก่ชนกลุ่มน้อย เห็นชอบรายชื่อตามคำร้องฯ จำนวน 404 ราย

วันพุธที่ 9 พฤษภาคม 2561
คณะกรรมการพิจารณาให้สัญชาติไทยและให้สถานะคนต่างด้าวเข้าเมืองโดยชอบด้วยกฎหมายแก่ชนกลุ่มน้อย เห็นชอบรายชื่อตามคำร้องฯ จำนวน 404 ราย
คณะกรรมการพิจารณาให้สัญชาติไทยและให้สถานะคนต่างด้าวเข้าเมืองโดยชอบด้วยกฎหมายแก่ชนกลุ่มน้อย เห็นชอบรายชื่อตามคำร้องฯ จำนวน 404 ราย
วันที่ (8 พ.ค.61) เวลา 9.30 น. ที่ห้องประชุมราชสีห์ ศาลาว่าการกระทรวงมหาดไทย นายประยูร รัตนเสนีย์ รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย ให้เป็นประธานกรรมการพิจารณาให้สัญชาติไทยและให้สถานะคนต่างด้าวเข้าเมืองโดยชอบด้วยกฎหมายแก่ชนกลุ่มน้อย ครั้งที่ 2/2561 โดยคณะกรรมการประกอบไปด้วยหลายหน่วยงานที่เกี่ยวข้อง อาทิ สำนักงานสภาความมั่นคงแห่งชาติ กองบัญชาการกองทัพไทย สำนักงานตำรวจแห่งชาติ กระทรวงการต่างประเทศ เป็นต้น
นายประยูร รัตนเสนีย์ รองปลัดกระทรวงมหาดไทย กล่าวว่า การประชุมในวันนี้ มีเรื่องต้องพิจารณาเกี่ยวกับคำร้องขอมีสถานะคนต่างด้าวเข้าเมืองโดยชอบด้วยกฎหมายของบุคคลที่อพยพเข้ามาในราชอาณาจักรไทยและอาศัยอยู่มานานตามพระราชบัญญัติคนเข้าเมือง พ.ศ. 2522 ที่ต้องพิจารณา ซึ่งมีรายชื่อ จำนวน 404 รายแบ่งเป็นคำร้องที่มีคุณสมบัติครบถ้วนและเป็นไปตามหลักเกณฑ์ตามมติคณะรัฐมนตรี เมื่อวันที่ 7 ธันวาคม 2553 ไม่พบประวัติอาชญากรรมและพฤติการณ์ด้านความมั่นคง จำนวน 402 ราย และคำร้องที่มีคุณสมบัติครบถ้วน แต่พบประวัติการกระทำความผิดและทราบผลคดี จำนวน 2 ราย (เป็นกรณีพ้นโทษในคดีอาญามาแล้วเกิน 5 ปี นับถึงวันยื่นคำร้อง) โดยที่ประชุมได้มีมติเห็นชอบเสนอรายชื่อผู้ยื่นคำร้องให้รัฐมนตรีผู้รักษาการพิจารณาอนุญาตตามมาตรา 17 แห่งพระราชบัญญัติคนเข้าเมือง พ.ศ. 2522 จำนวน 404 ราย
รองปลัดกระทรวงมหาดไทย ได้กล่าวเพิ่มเติมว่า สำหรับกลุ่มเป้าหมายที่ กระทรวงมหาดไทย โดยกรมการปกครอง (สำนักกิจการความมั่นคงภายใน) กำลังพิจารณาให้สถานะคนต่างด้าวเข้าเมืองโดยชอบด้วยกฎหมายแก่บุคคลที่อพยพเข้ามาในประเทศไทยและอาศัยอยู่มานานตาม พระราชบัญญัติคนเข้าเมือง พ.ศ. 2522 อยู่ ณ ขณะนี้ มีด้วยกัน 4 กลุ่ม ได้แก่ 1) กลุ่มอพยพเข้ามาและอาศัยอยู่มานาน 2) กลุ่มเด็กและนักเรียน ทั้งที่กำลังเรียนอยู่ในสถานศึกษาและจบการศึกษาแล้วแต่มีสถานะที่ถูกต้องตามกฎหมาย 3) กลุ่มบุคคลไร้รากเหง้า และ 4) กลุ่มบุคคลที่มีคุณประโยชน์แก่ประเทศ ซึ่งคณะกรรมการฯ ยังจะต้องพิจารณาตามหลักเกณฑ์และคุณสมบัติของผู้ที่ยื่นคำร้องฯ และมีกระบวนการตรวจสอบอย่างละเอียด ก่อนที่จะนำเสนอรายชื่อให้รัฐมนตรีว่าการกระทรวงมหาดไทย และนายกรัฐมนตรี พิจารณา ให้มีสถานะคนต่างด้าวเข้าเมืองโดยชอบด้วยกฎหมายต่อไป ทั้งนี้ ผู้มีข้อสงสัยเพิ่มเติมสามารถสอบถามได้ที่ สำนักกิจการความมั่นคงภายใน โทร.02-223-6740.
ครั้งที่ 98/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12097
