รัฐบาลไทย-ข่าวทำเนียบรัฐบาล-รมต.สมชาย นำคณะผู้บริหาร ก.อุตฯลงพื้นที่บุรีรัมย์เยี่ยมชุมชนบ้านเจริญสุข ชูภูมิปัญญาท้องถิ่น เชื่อมโยงหมู่บ้านอุตสาหกรรมการท่องเที่ยว 4.0

วันอังคารที่ 8 พฤษภาคม 2561
รมต.สมชาย นำคณะผู้บริหาร ก.อุตฯลงพื้นที่บุรีรัมย์เยี่ยมชุมชนบ้านเจริญสุข ชูภูมิปัญญาท้องถิ่น เชื่อมโยงหมู่บ้านอุตสาหกรรมการท่องเที่ยว 4.0
รัฐมนตรีช่วยว่าการกระทรวงอุตสาหกรรม  ลงพื้นที่ตรวจเยี่ยมและรับฟังปัญหาชุมชนบ้านเจริญสุข อ.เฉลิมพระเกียรติ จ.บุรีรัมย์
จ.บุรีรัมย์: เมื่อวันที่ 7 พฤษภาคม 2561 นายสมชาย หาญหิรัญ รัฐมนตรีช่วยว่าการกระทรวงอุตสาหกรรม นางเบญจมาพร เอกฉัตร์ ผู้ตรวจราชการกระทรวงอุตสาหกรรม นายจารุพันธุ์ จารโยภาส รองอธิบดีกรมส่งเสริมอุตสาหกรรม และคณะผู้บริหารกระทรวงอุตสาหกรรม ลงพื้นที่ตรวจเยี่ยมและรับฟังปัญหาชุมชนบ้านเจริญสุข อ.เฉลิมพระเกียรติ จ.บุรีรัมย์ โดยมี นายทินกร วรนุช นายกองค์การบริหารส่วนตำบลเจริญสุข ให้การต้อนรับและกล่าวสรุปภาพรวมของชุมชน
ชุมชนบ้านเจริญสุขเป็นหนึ่งในชุมชนที่กระทรวงอุตสาหกรรมจะนำไปพัฒนาต่อยอดภายใต้โครงการหมู่บ้านอุตสาหกรรมชุมชนเชื่อมโยงการท่องเที่ยว (CIV 4.0) ตามมาตรการยกระดับเศรษฐกิจฐานชุมชน (Local Economy) ของกระทรวงอุตสาหกรรม โดยชุมชนดังกล่าวมีความโดดเด่นในเรื่องวัฒนธรรมและภูมิปัญญาท้องถิ่น มีผลิตภัณฑ์เด่นที่มีเรื่องราวแสดงความเชื่อมโยงกับศิลปวัฒนธรรมและภูมิปัญญาท้องถิ่นคือ ”ผ้าภูอัคนี” (ผ้าย้อมดินภูเขาไฟ) เกิดจากการนำวัตถุดิบธรรมชาติในท้องถิ่นมาประยุกต์ใช้ ซึ่งได้รับการส่งเสริมและพัฒนาผลิตภัณฑ์จากกระทรวงอุตสาหกรรมในเรื่องมาตรฐานผลิตภัณฑ์ชุมชน(มผช.) ทั้งนี้ ชุมชนดังกล่าวต้องการให้ภาครัฐช่วยสนับสนุนอุปกรณ์ในการเพิ่มกำลังการผลิตเพื่อให้ทันกับความต้องการของตลาด เช่น เครื่องตีเกลียว กี่กระตุก เครื่องพันหัวม้วน โดยในเบื้องต้น บริษัท แบล็คซี (1994) จำกัด และ บริษัท ผลิตภัณฑ์และวัสดุก่อสร้าง จำกัด ซึ่งทั้ง 2 บริษัท ได้เข้าร่วมเป็น Big Brothers โครงการพี่ช่วยน้องกับทาง กระทรวงอุตสาหกรรม ได้สนับสนุน ”ชุดอุปกรณ์ทอผ้า” จำนวน 2 ชุด ให้กับชุมชนบ้านเจริญสุขเพื่อนำไปขยายกำลังการผลิตรับคำสั่งซื้อที่เพิ่มขึ้น

ที่มา : http://www.thaigov.go.th/news/contents/details/12070
