รัฐบาลไทย-ข่าวทำเนียบรัฐบาล-สตช. ชี้แจงมาตรการป้องกันปราบปราม แก้ไขปัญหาการลักลอบนำสินค้าผิดกฎหมาย เข้าประเทศในพื้นที่แนวเขตชายแดน จ.สระแก้ว

วันศุกร์ที่ 11 พฤษภาคม 2561
สตช. ชี้แจงมาตรการป้องกันปราบปราม แก้ไขปัญหาการลักลอบนำสินค้าผิดกฎหมาย เข้าประเทศในพื้นที่แนวเขตชายแดน จ.สระแก้ว
สตช.ชี้แจงมาตรการป้องกันปราบปรามแก้ไขปัญหาการลักลอบนำสินค้าผิดกฎหมายเข้าประเทศในพื้นที่แนวเขตชายแดนสระแก้ว เผยผู้ประกอบการไม่สามารถนำสินค้าที่เข้าข่ายผิดกฎหมายมาจำหน่ายในพื้นที่ตลาดโรงเกลือได้ในปัจจุบัน ระบุเพิ่มความเข้มงวดในการตรวจแนวชายแดนมากขึ้น
วันที่ 10 พฤษภาคม 2561 พลตำรวจเอกวิระชัย ทรงเมตตา รองผู้บัญชาการตำรวจแห่งชาติ/โฆษกสำนักงานตำรวจแห่งชาติ และพล.ต.ต.สุรจิต ชิงนวรรณ์ ผู้บังคับการตำรวจภูธรจังหวัดสระแก้วชี้แจงประเด็นปัญหาการลักลอบนำสินค้าผิดกฎหมายเข้าประเทศ ดังนี้
เจ้าหน้าที่ตำรวจ สภ.คลองลึก กองบังคับการตำรวจภูธรจังหวัดสระแก้ว ร่วมกับส่วนราชการในพื้นที่แถลงข่าว มาตรการในการป้องกันปราบปรามและแก้ไขปัญหาเกี่ยวกับสินค้าที่ลักลอบนำเข้ามาในราชอาณาจักรโดยผิดกฎหมาย และสินค้าละเมิดทรัพย์สินทางปัญญาในพื้นที่แนวเขตชายแดนจังหวัดสระแก้ว โดยมีการบูรณาการกำลังร่วมกับหน่วยงานในพื้นที่ที่เกี่ยวข้อง ได้แก่ กรมทรัพย์สินทางปัญญา พาณิชย์จังหวัดสระแก้ว ด่านศุลกากรอรัญประเทศ เจ้าหน้าที่ทหารมณฑลทหารบกที่ 19 เจ้าหน้าที่ทหารพรานกรมทหารพรานที่ 12 และเจ้าหน้าที่จากประเทศกัมพูชา ร่วมกันจัดตั้งศูนย์ปฏิบัติการตำรวจภูธรจังหวัดสระแก้วส่วนหน้า และศูนย์ปฏิบัติการแก้ไขปัญหาและปราบปรามสินค้าละเมิดทรัพย์สินทางปัญญาตลาดโรงเกลือ เพื่อเป็นศูนย์รวมความร่วมมือในภารกิจป้องกันปราบปรามการละเมิดทรัพย์สินทางปัญญา ในพื้นที่ตลาดโรงเกลือ
วัตถุประสงค์และความร่วมมือหลักของศูนย์ฯ ดังกล่าว เพื่อป้องกันและแก้ไขปัญหาเกี่ยวกับสินค้าที่ลักลอบนำเข้ามาในราชอาณาจักรโดยผิดกฎหมาย และสินค้าละเมิดทรัพย์สินทางปัญญา รวมถึงจัดให้มีการประชาสัมพันธ์ และประชุมชี้แจงให้กับผู้ประกอบการ ผู้จำหน่ายสินค้าในตลาดโรงเกลือ ได้ทราบถึงปัญหาและโทษของการจำหน่ายสินค้าละเมิดทรัพย์สินทางปัญญา ซึ่งเป็นการดำเนินการเชิงรับ แก้ไขปัญหาที่ต้นทาง คือผู้ขายสินค้าในตลาดโรงเกลือ
ในส่วนของการบูรณาการเชิงรุก เจ้าหน้าที่จากศูนย์ฯ ได้มีการออกตรวจร่วมในพื้นที่ตลาดโรงเกลือ และตลาดใกล้เคียงทุกวันทั้งเวลากลางวันและกลางคืน รวมถึงการตั้งจุดตรวจป้องกันการลักลอบขนสินค้าละเมิดทรัพย์สินทางปัญญา บริเวณจุดตรวจเทศบาล 2 ถนนสุวรรณศร ต.อรัญประเทศ อ.อรัญประเทศ จว.สระแก้ว ตลอด 24 ชั่วโมง และกวดขันจับกุมอย่างต่อเนื่อง ในห้วงที่ผ่านมาตั้งแต่เดือน ตุลาคม 2560 ถึงเดือน เมษายน 2561
จากการปฏิบัติหน้าที่ ในช่วงเดือนตุลาคม2560 - มกราคม2561 มีสินค้าละเมิดทรัพย์สินทางปัญญา ส่งด่านศุลกากรอรัญประเทศจำนวนกว่า 200,000 ชิ้น รวมมูลค่ากว่า 50,000,000 บาท โดยศูนย์ปฏิบัติการฯดังกล่าว มีการดำเนินการอย่างต่อเนื่องเรื่อยมา
ในปัจจุบันผู้ประกอบการค้าขายในพื้นที่ตลาดโรงเกลือ ไม่สามารถนำสินค้าที่เข้าข่ายผิดกฎหมายมาจำหน่ายในพื้นที่ได้ ส่วนใหญ่หลีกเลี่ยงด้วยการใช้พื้นที่ของประเทศเพื่อนบ้านแทน หรือใช้การสั่งผ่านช่องทางออนไลน์ อย่างไรก็ตาม ก็ยังมีผู้ค้ารายย่อยบางราย ใช้การขนส่งแบบ “กองทัพมด” พยายามลักลอบนำสินค้าผิดกฎหมายเข้ามาในประเทศ แต่เจ้าหน้าที่ได้เพิ่มความเข้มงวดในการตรวจตราบริเวณแนวชายแดนมากขึ้น  อีกทั้งได้จัดตั้งศูนย์รับเรื่องราวร้องเรียน เพื่อเป็นการเพิ่มช่องทางการรับเบาะแสจากภาคประชาชน พร้อมทั้งเฝ้าระวังและติดตาม กลุ่มเป้าหมายหลัก หรือบุคคลที่มีพฤติกรรมต้องสงสัยเกี่ยวข้องกับการลักลอบนำเข้าสินค้าผิดกฎหมาย
--------------------

ที่มา : http://www.thaigov.go.th/news/contents/details/12172
