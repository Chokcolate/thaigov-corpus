รัฐบาลไทย-ข่าวทำเนียบรัฐบาล-พาณิชย์จัดทัพลงบุรีรัมย์ขับเคลื่อนเศรษฐกิจ สร้างแบรนด์บุรีรัมย์ ยกระดับการค้าและบริการ

วันพฤหัสบดีที่ 3 พฤษภาคม 2561
พาณิชย์จัดทัพลงบุรีรัมย์ขับเคลื่อนเศรษฐกิจ สร้างแบรนด์บุรีรัมย์ ยกระดับการค้าและบริการ
พาณิชย์จัดทัพลงบุรีรัมย์ขับเคลื่อนเศรษฐกิจ สร้างแบรนด์บุรีรัมย์ ยกระดับการค้าและบริการ
“สนธิรัตน์”ประชุมร่วมภาครัฐและเอกชน ทำแผนขับเคลื่อนเศรษฐกิจจังหวัดบุรีรัมย์ยืนยัน       พร้อมช่วยเหลือผู้ประกอบการสร้างแบรนด์บุรีรัมย์ให้เป็นที่รู้จัก
และเพิ่มช่องทางการจำหน่ายให้ทั้งการเชื่อมโยงตลาดนำสินค้าไปขายในห้าง ฟาร์มเอ้าท์เล็ต ร้านค้าธงฟ้าประชารัฐ และเชื่อมโยงกับที่ท่องเที่ยว พร้อมรับช่วยขยายการค้าชายแดน ดันเปิดด่านสายตะกูเป็นด่านถาวร
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า วันที่ 3 พฤษภาคม 2561     ได้ประชุมร่วมกับภาครัฐและเอกชนของจังหวัดบุรีรัมย์ เพื่อร่วมกันพิจารณาแนวทางพัฒนาเศรษฐกิจจังหวัดบุรีรัมย์ ที่โรงแรมครอสทู ไวบ์ บุรีรัมย์ โดยได้ยืนยันกับภาคเอกชนว่ากระทรวงพาณิชย์มีแผนที่จะเข้ามาช่วยพัฒนาและสร้างแบรนด์บุรีรัมย์ ด้วยการยกระดับการพัฒนาสินค้าและบริการให้มีคุณภาพ มาตรฐานและสร้างความแตกต่าง เพื่อให้สินค้าเป็นที่จดจำ และจำหน่ายได้เพิ่มขึ้น เพื่อให้การช่วยเหลือผู้ประกอบการในระดับฐานราก และช่วยขับเคลื่อนเศรษฐกิจฐานรากตามนโยบายรัฐบาล
“กระทรวงฯ พร้อมที่จะเข้ามาช่วยสนับสนุนด้านการตลาด โดยจะเข้ามาช่วยในการพัฒนาสินค้า   และบริการโดยใช้นวัตกรรม เพื่อพัฒนาสินค้าทางการเกษตร สินค้าชุมชน และจะช่วยเพิ่มช่องทางการตลาดให้กับสินค้าและบริการที่ผลิตได้ โดยจะทำการเชื่อมโยงตลาดให้เข้าไปจำหน่ายในห้างสรรพสินค้าที่เป็นพันธมิตรของกระทรวงฯ เชื่อมโยงให้นำเข้าไปจำหน่ายในฟาร์มเอ้าท์เล็ต และร้านค้าธงฟ้าประชารัฐ        ที่กำลังจะมีถึง 4 หมื่นแห่งทั่วประเทศ รวมถึงจะเชื่อมโยงกับแหล่งท่องเที่ยว หากมาเที่ยวที่บุรีรัมย์ จะต้องซื้อหาสินค้าอะไรไปเป็นของกิน ของใช้ ของฝาก ซึ่งจะทำให้สินค้ามีช่องทางจำหน่ายได้เพิ่มขึ้น”
นายสนธิรัตน์กล่าวว่า ในด้านการพัฒนาการค้าชายแดน เห็นด้วยกับข้อเสนอของผู้ประกอบการ      ในจังหวัดบุรีรัมย์ที่ต้องการให้รัฐบาลเร่งรัดและผลักดันให้จุดผ่อนปรนทางการค้าช่องสายตะกู ตำบล          จันทบเพชร อำเภอบ้านกรวด ตรงข้ามกับบ้านจุ๊บโกกี อำเภอบันเตียอำปึล จังหวัดอุดรมีชัย เป็นด่านถาวร   เพื่อส่งเสริมและผลักดันการค้าชายแดนไทยกับกัมพูชาให้ขยายตัวได้เพิ่มขึ้น เพราะเป็นด่านที่มีโอกาสทางการค้าสูงมาก โดยเฉพาะการค้าขายสินค้าอุปโภคบริโภค
ทั้งนี้ กระทรวงฯ ยังมีแผนที่จะพัฒนาผู้ประกอบการตามแนวชายแดนให้มีขีดความสามารถในการ  เป็นผู้ส่งออก โดยจะจัดโครงการสร้างเครือข่ายผู้ประกอบการรุ่นใหม่การค้าชายแดนไทยกับประเทศเพื่อนบ้าน (YEN-D Frontier) รุ่นไทย-กัมพูชา ณ จังหวัดสระแก้ว ในช่วงต้นเดือน ก.ย.2561 และจะเชิญผู้ประกอบการรุ่นใหม่จากจังหวัดบุรีรัมย์เข้าร่วมโครงการด้วย
ขณะเดียวกัน มีแผนที่จะสนับสนุนให้มีการลงทุนในด้านโลจิสติกส์ และเชื่อมโยงความร่วมมือด้านโลจิสติกส์ระหว่างผู้ประกอบการไทยกับกัมพูชา เพื่อรองรับการค้าที่ขยายตัว และพร้อมที่จะช่วยจัดตลาดการค้า เช่น ตลาดนัดชายแดน เพื่อสนับสนุนการซื้อขายสินค้าในพื้นที่ เพื่อเปิดโอกาสให้ผู้ประกอบการ       ได้มีสถานที่จำหน่ายสินค้า และดึงประชาชนจากกัมพูชาเข้ามาซื้อสินค้าด้วย
ปัจจุบันกัมพูชา ถือเป็นประเทศเพื่อนบ้านที่สำคัญของไทย มีพื้นที่ติดกับ 7 จังหวัด ได้แก่ ศรีสะเกษ สุรินทร์ สระแก้ว จันทบุรี ตราด อุบลราชธานี และบุรีรัมย์ แต่ละปีมีมูลค่าการค้าชายแดนประมาณ 1.2     แสนล้านบาท โดยปี 2560 มีมูลค่าการค้า 1.25 แสนล้านบาท เพิ่มขึ้น 3.52% และเฉพาะจุดผ่อนปรน      ทางการค้าช่องสายตะกู มีมูลค่าการค้าในช่วง 2 เดือนของปี 2561 (ม.ค.-ก.พ.) รวม 30 ล้านบาท แยกเป็นส่งออก 21 ล้านบาท นำเข้า 9 ล้านบาท โดยสินค้าส่งออกที่สำคัญของไทย ได้แก่ ปูนซีเมนต์ และสินค้าอุปโภคบริโภค ส่วนสินค้านำเข้าที่สำคัญ ได้แก่ เสื้อผ้ามือสอง และสินค้าทางการเกษตร

ที่มา : http://www.thaigov.go.th/news/contents/details/11937
