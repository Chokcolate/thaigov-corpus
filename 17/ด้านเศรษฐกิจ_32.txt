รัฐบาลไทย-ข่าวทำเนียบรัฐบาล-​ปลัด ก.อุตฯ เยี่ยมชม รง.ผลิตอลูมิเนียมรายใหญ่ พร้อมเชิญชวนขยายการลงทุนเพิ่มใน EEC และร่วมเป็น Big Brothers

วันศุกร์ที่ 4 พฤษภาคม 2561
​ปลัด ก.อุตฯ เยี่ยมชม รง.ผลิตอลูมิเนียมรายใหญ่ พร้อมเชิญชวนขยายการลงทุนเพิ่มใน EEC และร่วมเป็น Big Brothers
​ปลัด ก.อุตฯ เยี่ยมชม รง.ผลิตอลูมิเนียมรายใหญ่ พร้อมเชิญชวนขยายการลงทุนเพิ่มใน EEC และร่วมเป็น Big Brothers
จ.ระยอง วันนี้ (4 พฤษภาคม 2561) นายพสุ โลหารชุน ปลัดกระทรวงอุตสาหกรรม พร้อมด้วย นางสาวนิสากร จึงเจริญธรรม รองปลัดกระทรวงอุตสาหกรรม นายสุรพล​ ชามาตย์​ หัวหน้าผู้ตรวจราชการกระทรวงอุตสาหกรรม​ นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม นายศิริรุจ จุลกะรัตน์ ผู้อำนวยการสำนักงานเศรษฐกิจอุตสาหกรรม นายณัฐพล รังสิตพล เลขาธิการสำนักงานมาตรฐานผลิตภัณฑ์อุตสาหกรรม นายภานุวัฒน์ ตริยางกูรศรี รองอธิบดีกรมส่งเสริมอุตสาหกรรม นายอัฐพล จิรวัฒน์ รักษาการผู้ว่าการการนิคมอุตสาหกรรมแห่งประเทศไทย คณะผู้บริหารกระทรวงอุตสาหกรรม นำคณะสื่อมวลชน ลงพื้นที่เยี่ยมชมกิจการของบริษัท UACJ (ประเทศไทย) จำกัด ณ นิคมอุตสาหกรรมอมตะนครซิตี้ จังหวัดระยอง
โดยได้เยี่ยมชมการดำเนินงาน กระบวนการผลิต และหารือถึงแนวทางความร่วมมือระหว่างบริษัทกับภาครัฐในการนำเทคโนโลยีและนวัตกรรมที่ทันสมัยเข้ามาพัฒนาผู้ประกอบการเอสเอ็มอีภาคการผลิตของไทย ซึ่งบริษัทฯ มีความพร้อมเป็นอย่างมาก​ จึงได้ทาบทามเข้ามาให้ความร่วมมือในการพัฒนาผู้ประกอบการเอสเอ็มอีภาคการผลิตในด้านชิ้นส่วนยานยนต์ หรือชิ้นส่วนอลูมิเนียมในรูปแบบของโครงการพี่ช่วยน้อง (Big Brother) ซึ่งจะเป็นการเพิ่มขีดความสามารถทางการแข่งขันให้กับผู้ประกอบการได้อย่างมาก โดยเฉพาะอุตสาหกรรมที่เกี่ยวข้องกับชิ้นส่วนยานยนต์ในอนาคตต่อไป
สำหรับ UACJ (ประเทศไทย) จำกัด เป็นบริษัทผู้ผลิตอลูมิเนียมรายใหญ่อันดับ 3 ของโลกและใช้ไทยเป็นฐานการผลิตในกลุ่มอาเซียน โดยเป็นบริษัทลูกของ UACJ จากประเทศญี่ปุ่น ซึ่งเป็นการควบรวมกิจการระหว่างฟูรูกาว่าสกาย กับบริษัท ยูไนเต็ดซึมิโตโมไลท์เมททอล ประเทศญี่ปุ่น เริ่มดำเนินงานในประเทศไทยภายในนิคมอุตสาหกรรมอมตะซิตี้ พื้นที่กว่า 500,000 ตารางเมตร มีกำลังผลิตอยู่ที่ 180,000 ตันต่อปี โดยมีเทคโนโลยีขั้นสูงและนวัตกรรมใหม่ๆ ที่ใช้กระบวนการผลิต เริ่มตั้งแต่การหลอม การหล่อ รีดร้อน รีดเย็น การเตรียมผิว การเคลือบผิว จึงทำให้เป็นโรงงานผลิตอลูมิเนียมครบวงจรที่สมบูรณ์แบบที่สุดแห่งแรกในภูมิภาคอาเซียน
ทั้งนี้ บริษัทฯ มีตลาดการส่งออก 60% ในกลุ่มประเทศ สหรัฐอเมริกา เม็กซิโก จีน ตะวันออกกลาง ไต้หวัน ออสเตรเลีย เอเชียตะวันออกเฉียงใต้ และอื่น ๆ และขณะนี้บริษัทฯ กำลังอยู่ระหว่างการก่อสร้างเพิ่มเติมในเฟสที่ 3 ซึ่งคาดว่าหากก่อสร้างแล้วเสร็จจะสามารถเพิ่มกำลังผลิตจากเดิมเป็น 320,000 ตันต่อปี

ที่มา : http://www.thaigov.go.th/news/contents/details/11992
