รัฐบาลไทย-ข่าวทำเนียบรัฐบาล-นายกฯ รับมอบเกียรติบัตร "อุทยานธรณีสตูล" เป็นอุทยานธรณีโลกของยูเนสโก

วันพฤหัสบดีที่ 3 พฤษภาคม 2561
นายกฯ รับมอบเกียรติบัตร "อุทยานธรณีสตูล" เป็นอุทยานธรณีโลกของยูเนสโก
พล.อ.ประยุทธ์ จันทร์โอชา นายกรัฐมนตรี เป็นประธานในพิธีรับมอบเกียรติบัตร "อุทยานธรณีสตูล" เป็นอุทยานธรณีโลกของยูเนสโก (UNESCO Global Geoparks) จากยูเนสโก เมื่อวันที่ 1 พฤษภาคม 2561 ณ ตึกบัญชาการ ทำเนียบรัฐบาล
พล.อ.ประยุทธ์ จันทร์โอชา นายกรัฐมนตรี เป็นประธานในพิธีรับมอบเกียรติบัตร "อุทยานธรณีสตูล" เป็นอุทยานธรณีโลกของยูเนสโก (UNESCO Global Geoparks) จากยูเนสโก เมื่อวันที่ 1 พฤษภาคม 2561ณ ตึกบัญชาการ ทำเนียบรัฐบาล โดยมีผู้เข้าร่วมเป็นสักขีพยานในพิธี อาทิ รัฐมนตรีว่าการกระทรวงศึกษาธิการ, รัฐมนตรีว่าการกระทรวงทรัพยากรธรรมชาติและสิ่งแวดล้อม, รัฐมนตรีว่าการกระทรวงมหาดไทย, รัฐมนตรีว่าการกระทรวงการท่องเที่ยวและกีฬา, ผู้แทน UNESCO ประเทศไทย, ผู้ว่าราชการจังหวัดสตูล, ผู้อำนวยการอุทยานธรณีสตูล, องค์การบริหารส่วนจังหวัดสตูล, สำนักงานการท่องเที่ยวและกีฬาจังหวัดสตูล เป็นต้น
นพ.ธีระเกียรติ เจริญเศรษฐศิลป์ รมว.ศึกษาธิการ กล่าวถึงการรับรองอุทยานธรณีสตูล (Satun Geopark) เป็นอุทยานธรณีโลกของยูเนสโกว่า สืบเนื่องจากการที่กระทรวงศึกษาธิการ ในฐานะสำนักเลขาธิการคณะกรรมการแห่งชาติว่าด้วยการศึกษา วิทยาศาสตร์ และวัฒนธรรมแห่งสหประชาชาติ (UNESCO หรือยูเนสโก) ได้ร่วมกับกระทรวงทรัพยากรธรรมชาติและสิ่งแวดล้อม ดำเนินการตามมติคณะรัฐมนตรี เมื่อวันที่ 8 พฤศจิกายน 2559 ที่เห็นชอบให้ประเทศไทยเสนออุทยานธรณีสตูลเป็นอุทยานธรณีโลกของยูเนสโก
จากนั้น ยูเนสโกได้เข้ามาประเมินพื้นที่ เพื่อจัดทำรายงานเสนอในการประชุม UNESCO Global Geoparks Council เมื่อเดือนกันยายน 2560 ซึ่งที่ประชุมมีมติเห็นชอบให้อุทยานธรณีสตูลมีคุณสมบัติครบถ้วน พร้อมได้นำมติดังกล่าวเสนอต่อที่ประชุมคณะกรรมการบริหารของยูเนสโก ครั้งที่ 204 เมื่อวันที่ 17 เมษายน 2561 ลงมติให้การรับรองอุทยานธรณีใหม่ จำนวน 13 แห่ง รวมอุทยานธรณีสตูลด้วย
ปัจจุบันมีอุทยานธรณีระดับโลก จำนวน 140 แห่งใน 38 ประเทศทั่วโลก สำหรับในภูมิภาคเอเชียตะวันออกเฉียงใต้มีอุทยานธรณีโลกของยูเนสโก รวม 8 แห่ง ได้แก่ มาเลเซีย 1 แห่ง, อินโดนีเซีย 4 แห่ง, เวียดนาม 2 แห่ง และไทย 1 แห่ง
ในส่วนของอุทยานธรณีสตูล มีพื้นที่ครอบคลุม 4 อำเภอของจังหวัดสตูล คือ อำเภอทุ่งหว้า อำเภอมะนัง อำเภอละงู และอำเภอเมืองสตูล โดยมีลักษณะภูมิประเทศเป็นเทือกเขาหินปูน มีเกาะน้อยใหญ่ และชายหาดที่สวยงาม ทำให้นักท่องเที่ยวสามารถร่วมกิจกรรมทางธรรมชาติได้หลากหลายประเภท อาทิ ล่องแก่ง ดำน้ำ เที่ยวถ้ำ น้ำตก ชายหาด เป็นต้น
นอกจากนี้ กรมทรัพยากรธรณีได้ร่วมกับโรงเรียนทุ่งหว้าวรวิทย์ (โรงเรียนอุทยานธรณี) จัดตั้งศูนย์เรียนรู้ธรณีวิทยาขึ้นเมื่อปี 2554 โดยได้มีการปรับปรุงพื้นที่อาคาร และการจัดแสดงนิทรรศการเพื่อนำเสนอข้อมูลเรื่องราวเกี่ยวกับหิน แร่ และฟอสซิล ที่จะเป็นแหล่งเรียนรู้ให้นักเรียนนักศึกษา ครู ผู้ปกครอง และคนในชุมชนได้มาเยี่ยมชม พร้อมกับโรงเรียนทุ่งหว้าวรวิทย์ยังได้จัดการเรียนการสอนและจัดค่ายวิทยาศาสตร์เพื่อสนับสนุนอุทยานธรณีสตูลมาอย่างต่อเนื่องด้วย
ค้นหารายละเอียดเพิ่มเติม "Satun UNESCO Global Geopark"
ได้ที่ www.satun-geopark.com
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11932
