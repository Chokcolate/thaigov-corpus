รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ ร่วมประกาศความสำเร็จโครงการ “เน็ตประชารัฐ” จ.ชัยภูมิ

วันอังคารที่ 8 พฤษภาคม 2561
ปลัดกระทรวงดิจิทัลฯ ร่วมประกาศความสำเร็จโครงการ “เน็ตประชารัฐ” จ.ชัยภูมิ
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมพิธีประกาศความสำเร็จโครงการเน็ตประชารัฐ 24,700 หมู่บ้าน และการขยายผลการนำไปใช้ประโยชน์โครงการยกระดับโครงสร้างพื้นฐานโทรคมนาคม เพื่อขับเคลื่อนเศรษฐกิจของประเทศ ของกระทรวงดิจิทัลเพื่อเศรษฐกิจและสังคม โดยมี พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม ในฐานะกำกับดูแลงานของกระทรวงดิจิทัลฯ เป็นประธานในพิธีฯ ทั้งนี้ ปลัดกระทรวงดิจิทัลฯ ได้กล่าวถึงการดำเนินงานของกระทรวงฯ ที่ยังคงเน้นการสร้างการรับรู้การใช้ประโยชน์จากเน็ตประชารัฐอย่างต่อเนื่อง รวมถึงการร่วมขับเคลื่อนการพัฒนาประเทศตามโครงการ “ไทยนิยม ยั่งยืน” ซึ่งกระทรวงฯ รับหน้าที่หลักขับเคลื่อนในข้อ 8 “การรู้เท่าทันเทคโนโลยี” โดยมีกลไกการขับเคลื่อนตั้งแต่ระดับนโยบาย ระดับจังหวัด อำเภอ ไปจนถึงระดับตำบล เพื่อให้ประชาชนมีความรู้เท่าทัน และใช้เทคโนโลยีดิจิทัลให้เกิดประโยชน์สูงสุด โดยสนับสนุนองค์ความรู้ให้กับครูของสำนักงานส่งเสริมการศึกษานอกระบบและการศึกษาตามอัธยาศัย (กศน.) ระดับจังหวัดจำนวน 20 ทีม ประมาณ 100 คน เพื่อร่วมเป็นทีมงานระดับตำบล โดยมีคู่มือในการถ่ายทอดความรู้ให้กับเจ้าหน้าที่องค์กรปกครองส่วนท้องถิ่น จำนวนประมาณ 8,400 คนทั่วประเทศ  ซึ่งขยายความรู้ไปสู่ประชาชนเพื่อให้มีทักษะด้านดิจิทัลตามแผนโครงการฯ เป้าหมายจำนวน 1 ล้านคน รวมถึงการจัดอบรมเชิงปฏิบัติการ Workshop ในเชิงลึกให้กับประชาชนผู้สนใจ ผู้ประกอบการ และกลุ่มอาชีพในหมู่บ้านเน็ตประชารัฐที่มีความพร้อม อย่างน้อยจังหวัดละ 1 ครั้ง เมื่อวันที่ 7 พฤษภาคม 2561 ณ บึงละหาน ตำบลละหาน อำเภอจัตุรัส จังหวัดชัยภูมิ
*************************

ที่มา : http://www.thaigov.go.th/news/contents/details/12088
