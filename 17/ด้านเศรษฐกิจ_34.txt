รัฐบาลไทย-ข่าวทำเนียบรัฐบาล-รมช.ลักษณ์ เปิดงาน “เทศกาลสับปะรดดีทั่วไทย มาที่เดียวซื้อได้ทุกสายพันธุ์”

วันเสาร์ที่ 5 พฤษภาคม 2561
รมช.ลักษณ์ เปิดงาน “เทศกาลสับปะรดดีทั่วไทย มาที่เดียวซื้อได้ทุกสายพันธุ์”
รมช.ลักษณ์ เปิดงาน “เทศกาลสับปะรดดีทั่วไทย มาที่เดียวซื้อได้ทุกสายพันธุ์” เพื่อส่งเสริมการตลาด และสร้างมูลค่าเพิ่มให้สินค้าเกษตร ในช่วงที่ผลผลิตสับปะรดคาดว่าจะออกสู่ตลาดเป็นจำนวนมาก
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดงาน “เทศกาลสับปะรดดีทั่วไทย มาที่เดียวซื้อได้ทุกสายพันธุ์” ที่จัดขึ้นระหว่างวันที่ 1 – 10 พฤษภาคม 2561 ณ บริเวณตลาด อ.ต.ก. ย่านพหลโยธิน เขตจตุจักร ว่า การจัดงานดังกล่าว มีวัตถุประสงค์เพื่อส่งเสริมการตลาด และสร้างมูลค่าเพิ่มให้สินค้าเกษตร ในช่วงที่ผลผลิตสับปะรดคาดว่าจะออกสู่ตลาดเป็นจำนวนมาก ในช่วงเดือน พฤษภาคม - มิถุนายน 2561 ซึ่งองค์การตลาดเพื่อเกษตรกร (อ.ต.ก.) ถือเป็นหน่วยงานหนึ่งที่ตระหนักถึงความสำคัญเรื่องของผลผลิตของเกษตรกรและปัญหาเรื่องการตลาดที่จะส่งผลถึงเกษตรกรโดยตรง จึงได้จัดงานนี้ขึ้น เพื่อเป็นช่องทางการตลาดและช่วยเหลือเกษตรกรอีกทางหนึ่ง ทำให้เกษตรกรมีโอกาสสร้างรายได้ในยามที่อาชีพปัจจุบันได้รับผลกระทบ อีกทั้งยังเป็นการสร้างโอกาสทางธุรกิจ กระจายรายได้สู่ท้องถิ่น ตลอดจนเป็นการยกระดับคุณภาพชีวิตของเกษตรกรให้ดีขึ้นตามนโยบายรัฐบาล
อย่างไรก็ตาม คณะกรรมการนโยบายและพัฒนาสับปะรดแห่งชาติ ได้ดำเนินการแก้ไขปัญหาสถานการณ์ผลผลิตสับปะรดที่คาดว่าจะออกสู่ตลาดเป็นจำนวนมาก ในช่วงเดือน พฤษภาคม - มิถุนายน 2561 โดยได้กำหนดเป้าหมายกระจายผลผลิตส่วนเกินจากแหล่งผลิตไปยังผู้บริโภคในจังหวัดที่ไม่มีการปลูก และกำหนดมาตรการช่วยเหลือ 3 มาตรการ ได้แก่ 1) กำหนดจัดงานเทศกาลบริโภคสับปะรดที่จังหวัดลำปาง และจังหวัดอุตรดิตถ์ ในช่วงเดือน พฤษภาคม 2561 2) กระจายผลผลิตสับปะรดจากแหล่งผลิตไปยังศูนย์กระจายสินค้าทั่วประเทศ โดยอาศัยกลไกของขบวนการสหกรณ์ ใน 3 พื้นที่ ได้แก่ จังหวัดประจวบคีรีขันธ์ จังหวัดเพชรบุรี และจังหวัดระยอง และ 3) การนำสับปะรดเข้าสู่กระบวนการผลิตอาหารสัตว์ เพื่อเป็นอาหารของโคนมและโคเนื้อ โดยสหกรณ์โคนมไทยเดนมาร์ค อ่าวน้อย จำกัด จังหวัดประจวบคิรีขันธ์ นำร่องในการผลิตเป็นอาหารโคนมของสมาชิกสหกรณ์
ด้าน นายกมลวิศว์ แก้วแฝก ผู้อำนวยการองค์การตลาดเพื่อเกษตรกร (อ.ต.ก.) กล่าวเพิ่มเติมว่า อ.ต.ก. ได้เปิดให้เกษตรกร สถาบันเกษตรกร กลุ่มวิสาหกิจชุมชนผู้ปลูกสับปะรดนำสับปะรดผลสด และผลิตภัณฑ์แปรรูปมาจำหน่าย ซึ่งมีหลากหลายสายพันธุ์ อาทิ สับปะรดพันธุ์ภูแล นางแล ปัตตาเวีย หอมสุวรรณ ห้วยมุ่น ตราดสีทอง ฉีกตา ฯลฯ เพื่อช่วยเหลือเกษตรกรผู้ปลูกสับปะรดที่ประสบปัญหาผลผลิตล้นตลาดจากหลากจังหวัดมาร่วมงาน เช่น เชียงราย อุตรดิตถ์ ชลบุรี และประจวบคีรีขันธ์ เป็นต้น โดยการจัดพื้นที่ 350 ตารางเมตร ให้เกษตรกรนำผลผลิตสับปะรดจากทั่วทุกภูมิภาคมาจำหน่าย เพื่อเพิ่มช่องทางการตลาด และสร้างโอกาสให้เกษตรกรนำผลผลิตที่ดีมีคุณภาพจำหน่ายให้แก่ผู้บริโภคโดยตรง รวมทั้งเสริมสร้างรายได้และยกระดับคุณภาพชีวิตเกษตรกร

ที่มา : http://www.thaigov.go.th/news/contents/details/11994
