รัฐบาลไทย-ข่าวทำเนียบรัฐบาล-กระทรวงมหาดไทยสนับสนุนการบริหารจัดการผลผลิตสับปะรดโรงงานช่วงเดือน พ.ค. – มิ.ย.61

วันศุกร์ที่ 11 พฤษภาคม 2561
กระทรวงมหาดไทยสนับสนุนการบริหารจัดการผลผลิตสับปะรดโรงงานช่วงเดือน พ.ค. – มิ.ย.61
กระทรวงมหาดไทยสนับสนุนการกระทรวงมหาดไทยสนับสนุนการบริหารจัดการผลผลิตสับปะรดโรงงานช่วงเดือน พ.ค. – มิ.ย.61ช่วงเดือน พ.ค. – มิ.ย.61
วันนี้ (11 พ.ค.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ด้วยกระทรวงมหาดไทยได้รับการประสานงานจากกระทรวงเกษตรและสหกรณ์ในการพิจารณาบูรณาการบริหารจัดการผลผลิตสับปะรดโรงงานล้นตลาดเพื่อบริหารจัดการผลผลิตสับปะรดในช่วงเดือนพฤษภาคม – มิถุนายน 2561 ซึ่งมีผลผลิตล้นตลาดอยู่ประมาณ 5.8 หมื่นตันทั่วประเทศ
เพื่อเป็นการแก้ไขปัญหาผลผลิตสับปะรดโรงงานล้นตลาด และสนับสนุนการบริหารจัดการผลผลิตสับปะรดในช่วงเดือนพฤษภาคม - มิถุนายน 2561 นายฉัตรชัย พรหมเลิศ ปลัดกระทรวงมหาดไทย ได้สั่งการให้ผู้ว่าราชการจังหวัด ทุกจังหวัด พิจารณาดำเนินการ ดังนี้
1) ให้จังหวัดที่ปลูกสับปะรดโรงงานบูรณาการความร่วมมือในการรับซื้อ กระจายผลผลิตส่วนเกินในรูปแบบ “ประชารัฐ” เพื่อให้สอดคล้องกับความต้องการของตลาด ซึ่งอาจพิจารณาจัดงานส่งเสริมการบริโภคสับปะรดผลสดในจังหวัดแหล่งผลิต และจัดงานรณรงค์การบริโภคสับปะรด เป็นต้น
2) ให้พิจารณาใช้กลไกคณะกรรมการเพื่อแก้ไขปัญหาเกษตรกรอันเนื่องมาจากผลผลิตการเกษตรระดับจังหวัด หรือคณะกรรมการอื่นที่เกี่ยวข้องในจังหวัด ขับเคลื่อนการแก้ไขปัญหาและบริหารจัดการผลผลิตสับปะรดโรงงานในช่วงเดือนพฤษภาคม - มิถุนายน 2561
3) ให้พิจารณาใช้ช่องทางจำหน่ายผลผลิตสับปะรดทางตลาดประชารัฐในประเภทต่าง ๆ เพื่อระบายผลผลิตสับปะรดที่ล้นตลาดตามความเหมาะสมของแต่ละพื้นที่
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยได้เน้นย้ำให้ทุกจังหวัดนำข้อมูลจังหวัดที่ปลูกสับปะรดโรงงาน มาประกอบการพิจารณาดำเนินการสนับสนุนการบริหารจัดการผลผลิตสับปะรดร่วมกับหน่วยงานที่เกี่ยวข้องในพื้นที่ต่อไป
ครั้งที่ 102/2561 วันที่ 11 พ.ค.2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12178
