รัฐบาลไทย-ข่าวทำเนียบรัฐบาล-รอง นรม. ประจินฯ  เป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 2/2561

วันศุกร์ที่ 11 พฤษภาคม 2561
รอง นรม. ประจินฯ  เป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 2/2561
รอง นรม. ประจินฯ  เป็นประธานการประชุมคณะกรรมการขับเคลื่อนการพัฒนาเมืองอัจฉริยะ ครั้งที่ 2/2561
วันนี้  (11 พฤษภาคม 2561) เวลา 09.30 น.  ณ ห้องประชุม 301 ตึกบัญชาการ 1
ทำเนียบรัฐบาล  พลอากาศเอก ประจิน จั่นตอง รองนายกรัฐมนตรี เป็นประธานการคณะกรรมการขับเคลื่อนการพัฒนาเมืองอัจฉริยะ ครั้งที่ 2/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
ที่ประชุมมีมติรับทราบการพัฒนาเมืองใหม่อัจฉริยะน่าอยู่ (เมืองตัวอย่างใน EEC) ดังนี้
1. หลักการเมืองอัจฉริยะ  หรือ “Smart City” หมายถึง เมืองที่ใช้ประโยชน์จาก
เทคโนโลยีดิจิทัล  เทคโนโลยีสารสนเทศและการสื่อสาร (Information and Communication Technology หรือ ICT)  หรือนวัตกรรมใหม่ ๆ ที่ทันสมัย และชาญฉลาด  ในการเพิ่มประสิทธิภาพการให้บริการ การบริหารจัดการเมือง การลดค่าใช้จ่ายและการใช้ทรัพยากร การมีส่วนร่วมของประชาชนในการพัฒนาเมือง ทั้งนี้ การพัฒนาเมืองต้องดำเนินการภายใต้แนวคิดเมืองน่าอยู่ เมืองที่มีประสิทธิภาพ และการพัฒนาอย่างยั่งยืน  ซึ่งการพัฒนาเมืองอัจฉริยะ ต้องมีองค์ประกอบ 6 ลักษณะ ดังนี้
1.1 ชุมชนอัจฉริยะ (Smart Community)  ด้วยการส่งเสริมให้ประชากรมีการศึกษา
และใช้เทคโนโลยีและนวัตกรรมในการดำรงชีวิต และความเป็นอยู่ และสุขอนามัย เพื่อเกิดการสร้างชุมชนมีความเข้มแข็งและปลอดภัย
1.2 สิ่งแวดล้อมอัจฉริยะ (Smart Environment) ด้วยการพัฒนาสภาพแวดล้อมของ
เมืองและระบบบริหารจัดการสิ่งแวดล้อมเมืองให้มีประสิทธิภาพ  ปลอดภัย และเป็นมิตรต่อสิ่งแวดล้อมทางธรรมชาติและการเกษตร โดยการมีส่วนร่วมของชุมชน
1.3 การคมนาคมขนส่งอัจฉริยะ  (Smart Mobility)  ด้วยการพัฒนาระบบคมนาคม
ขนส่งในเมืองและเชื่อมโยงกับเมืองหลักอื่นที่มีประสิทธิภาพ ปลอดภัย  โดยมีระบบการบริหารจัดการการจราจรข้อมูล รวมถึงพัฒนาระบบเทคโนโลยีสารสนเทศและโครงสร้างพื้นฐานด้านดิจิทัลชั้นสูงที่ได้มาตรฐานอย่างทั่วถึง  และราคาเป็นธรรม
1.4 พลังงานอัจฉริยะ  (Smart Energy) ด้วยการใช้พลังงานสะอาดและพลังงาน
ทางเลือกที่มีการควบคุมพลังงานและเชื่อมโยงระบบต่าง ๆ ด้วยโครงข่ายอัจฉริยะ (Smart Grid) อย่างมีประสิทธิภาพ เพื่อส่งเสริมให้มีการใช้พลังงานอย่างคุ้มค่า รวมถึงการออกแบบอาคารอัจฉริยะ (Smart Building) ในเมืองด้วยเทคนิคการก่อสร้างสมัยใหม่  ติดตั้งอุปกรณ์ควบคุมระบบไฟฟ้า ดิจิทัล และอื่น ๆ ภายในอาคาร เพื่อการประหยัดพลังงานและอำนวยความสะดวกในการอยู่อาศัยภายในอาคาร
1.5 เศรษฐกิจอัจฉริยะ (Smart Economy) พัฒนาเมืองตามอัตลักษณ์เพื่อให้เป็นเมือง
ธุรกิจ ด้วยนวัตกรรม (Innovation) และความคิดสร้างสรรค์ (Creativity) เพื่อเป็นแหล่งรายได้ของประชาชนและดึงดูดให้คนเข้าเยี่ยมและพักอาศัยในเมือง
1.6 การบริหารจัดการอัจฉริยะ (Smart Governance) โดยการพัฒนาระบบบริหาร
ภาครัฐให้อำนวยความสะดวกประชาชนได้อย่างมีประสิทธิภาพและชาญฉลาด  รวมทั้งมีระบบบริหารจัดการแบบอัจฉริยะของภาคเอกชนในการบริการ เพื่อให้การจัดการในภาพรวมของเมืองอัจฉริยะ  มุ่งเน้นการบริหารจัดการที่มีประสิทธิภาพ และมีธรรมาภิบาล
2. การพัฒนาเมืองใหม่อัจฉริยะในพื้นที่ ECC โดยเน้นการสร้างเมืองใหม่ ซึ่งคณะกรรมการนโยบายได้มีมติในการประชุมครั้งที่ 1/2560 เมื่อวันที่ 5 เมษายน 2560 กำหนดให้สร้างเมืองใหม่ในพื้นที่จังหวัดฉะเชิงเทรา  ให้เป็นเมืองทันสมัยและอัจฉริยะ  เพื่อเป็นที่อยู่อาศัยชั้นดีสำหรับรองรับการอยู่อาศัยของคนที่มาทำงานในพื้นที่ ECC โดยแผนการพัฒนาเมืองอัจฉริยะใน ECC ประกอบด้วย การพัฒนาเมืองเดิม  ฉะเชิงเทรา ชลบุรี ระยอง ให้มีลักษณะเป็นเมืองน่าอยู่อัจฉริยะ และพัฒนาเมืองใหม่ เพิ่มเติมจากเมืองเดิม หากเหมาะสม รวมทั้งวางแผนพัฒนาเมืองอัจฉริยะเฉพาะด้าน ได้แก่ เมืองการบิน เมืองศูนย์กลางการเงิน เมืองวิจัยและนวัตกรรม (EECi)  และเมืองนวัตกรรมดิจิทัล (EECd) ซึ่งเมืองเหล่านี้จะต้องมีการวางแผนพัฒนาให้เป็นเมืองใหม่อัจฉริยะที่น่าอยู่ ที่มีองค์ประกอบครบทั้ง 6 องค์ประกอบ
สำหรับเมืองที่อยู่อาศัยชั้นดี (Liveable City)2    เป็นเมืองที่ประชาชนทุกกลุ่ม สามารถเข้าถึงระบบสวัสดิการ การศึกษา สาธารณสุขได้อย่างทั่วถึงและเท่าเทียม มีรูปแบบการดำรงชีวิตที่สะดวกสบาย และมั่นคงปลอดภัย ประกอบด้วย (1) การมีโครงสร้างพื้นฐานที่อัจฉริยะ  ที่สะดวกปลอดภัยเชื่อมโยงการเดินทางภายในเมืองและเชื่อมโยงสู่ภายนอก  สามารถเดินทางด้วยรถจักรยาน และมีการพัฒนาโครงสร้างพื้นฐานด้านวิทยาศาสตร์และเทคโนโลยีอัจฉริยะ  (2) มีสถานการศึกษาอัจฉริยะ ที่ทันสมัย มีการเรียนการสอนและพื้นที่การเรียนการสอน พื้นที่สาธารณะที่ให้นักเรียน  ประชาชนมีการเรียนรู้อย่างต่อเนื่อง และเป็นนักคิดวิเคราะห์  (3) พื้นที่สีเขียวและพื้นที่วัฒนธรรม (4) การมีบริการสุขภาพที่ทันสมัยและเข้าถึงง่าย และ (5) มีความปลอดภัยในชีวิตและทรัพย์สิน
…………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12165
