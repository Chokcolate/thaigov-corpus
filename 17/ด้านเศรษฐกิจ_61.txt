รัฐบาลไทย-ข่าวทำเนียบรัฐบาล-กรมบัญชีกลางเดินหน้าวางเครื่อง EDC ร้านธงฟ้าประชารัฐ และร้านประชารัฐของกองทุนหมู่บ้านและชุมชนเมือง เพิ่มอีก 20,000 เครื่อง ทั่วประเทศ

วันอังคารที่ 8 พฤษภาคม 2561
กรมบัญชีกลางเดินหน้าวางเครื่อง EDC ร้านธงฟ้าประชารัฐ และร้านประชารัฐของกองทุนหมู่บ้านและชุมชนเมือง เพิ่มอีก 20,000 เครื่อง ทั่วประเทศ
กรมบัญชีกลาง พร้อมวางเครื่อง EDC เพิ่มอีก 20,000 เครื่อง ทั่วประเทศ ประกอบด้วยร้านธงฟ้าประชารัฐ จำนวน 10,000 เครื่อง และร้านประชารัฐของกองทุนหมู่บ้านและชุมชนเมือง จำนวน 10,000 เครื่อง ภายในเดือนพฤษภาคม 2561 เริ่ม 5 วันแรก 8 – 12 พฤษภาคม 2561
กรมบัญชีกลาง พร้อมวางเครื่อง EDC เพิ่มอีก 20,000 เครื่อง ทั่วประเทศ ประกอบด้วยร้านธงฟ้าประชารัฐ จำนวน 10,000 เครื่อง และร้านประชารัฐของกองทุนหมู่บ้านและชุมชนเมือง จำนวน 10,000 เครื่อง ภายในเดือนพฤษภาคม 2561 เริ่ม 5 วันแรก 8 – 12 พฤษภาคม 2561 พร้อมวางเครื่องร้านธงฟ้าประชารัฐ จำนวน 9,051 เครื่อง โดยจะให้เจ้าของร้านค้าในแต่ละจังหวัดมารับเครื่องที่ศาลากลางจังหวัด และจะมีการอบรมวิธีการใช้ รวมทั้งให้ทดลองใช้เครื่อง EDC ก่อนนำไปใช้งานจริง พร้อมฝากเตือนร้านค้าหากทำผิดหลักเกณฑ์ หรือเอาเปรียบผู้บริโภค ยึดเครื่องคืนทันที
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ภายหลังการประชุมร่วมกับกระทรวงพาณิชย์ได้ข้อสรุปว่า จะเริ่มดำเนินการวางเครื่อง EDC ให้กับร้านธงฟ้าประชารัฐที่มีข้อมูลถูกต้องสมบูรณ์ จำนวน 9,051 ร้านค้า ซึ่งขณะนี้ได้ขนส่งเครื่อง EDC ที่พร้อมใช้งานไปยังธนาคารกรุงไทยสาขาประจำจังหวัดต่างๆ เพื่อเตรียมส่งมอบให้กับร้านธงฟ้าประชารัฐเป็นที่เรียบร้อยแล้ว ทั้งนี้ จะจัดอบรมและส่งมอบให้กับร้านค้าในจังหวัดภาคตะวันออกเฉียงเหนือ ภาคเหนือ ภาคกลาง ภาคตะวันออก ภาคตะวันตก และภาคใต้ รวมถึงร้านในเขตกรุงเทพมหานคร จังหวัดนนทบุรี และจังหวัดปทุมธานี เริ่มวันที่ 8 พฤษภาคม 2561 โดยจะแล้วเสร็จภายในวันที่ 12 พฤษภาคม 2561 อย่างแน่นอน ส่วนที่เหลือจะเร่งดำเนินการให้หลังจากได้รับข้อมูลที่ถูกต้องของร้านธงฟ้าประชารัฐ และร้านประชารัฐของกองทุนหมู่บ้านและชุมชนเมืองต่อไป
สำหรับเจ้าของร้านธงฟ้าประชารัฐที่จะเข้าอบรมและรับมอบเครื่อง EDC จะต้องเตรียมเอกสารแสดงตัวตนและสมุดบัญชีธนาคาร ให้ครบถ้วน และนำมาในวันอบรมตามที่สำนักงานพาณิชย์จังหวัดได้แจ้งไว้ ซึ่งเจ้าของร้านค้าจะได้เรียนรู้ขั้นตอนต่างๆ เพื่อให้เกิดความรู้ ความเข้าใจ ในการใช้งานจริง กรณีที่ไม่สามารถมาได้ตามวันและเวลานัดหมาย สามารถมอบอำนาจให้ผู้แทนมารับเครื่อง EDC แทนได้ โดยให้ทำเป็นหนังสือมอบอำนาจ หรือติดต่อกับสำนักงานพาณิชย์จังหวัดในพื้นที่เพื่อขอรับเครื่อง ภายใน 15 วันถัดไป หากเจ้าของร้านค้าไม่ติดต่อภายในระยะเวลาที่กำหนดจะถือว่าสละสิทธิ์ ซึ่งกรมบัญชีกลางจะจัดสรรเครื่อง EDC ให้กับร้านค้าที่ขึ้นทะเบียนสำรองไว้ต่อไป
อธิบดีกรมบัญชีกลาง กล่าวย้ำว่า เนื่องจากภาครัฐได้สนับสนุนค่าใช้จ่ายในการติดตั้งเครื่อง EDC ดังนั้น การติดตั้งเครื่องเพื่อรับชำระค่าสินค้าในร้านธงฟ้าประชารัฐ และร้านประชารัฐของกองทุนหมู่บ้านและชุมชนเมือง จึงไม่ได้เป็นการเพิ่มต้นทุนให้กับร้านค้า ทั้งนี้หากตรวจพบว่า ร้านค้าใดกระทำผิดหลักเกณฑ์ตามประกาศกรมการค้าภายใน เช่น เรียกเก็บเงินเพิ่มเติมจากผู้ใช้บัตรสวัสดิการแห่งรัฐ ขึ้นราคาสินค้าจากราคาขายปลีกทั่วไป และกระทำการที่เอาเปรียบผู้บริโภค เป็นต้น ถือว่ามีความผิด ซึ่งกรมการค้าภายในจะเพิกถอนการเป็นร้านค้าธงฟ้าประชารัฐ และกรมบัญชีกลางจะเรียกคืนเครื่อง EDC ทันที โดยจะไม่ให้มีการวางเครื่อง EDC ได้อีก

ที่มา : http://www.thaigov.go.th/news/contents/details/12056
