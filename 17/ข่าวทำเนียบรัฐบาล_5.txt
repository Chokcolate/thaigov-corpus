รัฐบาลไทย-ข่าวทำเนียบรัฐบาล-รัฐบาลโดย กทบ. และมหาวิทยาลัยราชภัฏ ร่วมขับเคลื่อนการพัฒนากองทุนหมู่บ้านและชุมชนเมืองทั่วประเทศ

วันพฤหัสบดีที่ 3 พฤษภาคม 2561
รัฐบาลโดย กทบ. และมหาวิทยาลัยราชภัฏ ร่วมขับเคลื่อนการพัฒนากองทุนหมู่บ้านและชุมชนเมืองทั่วประเทศ
รมต.นร.สุวพันธ์ุฯ เป็นประธานการประชุมหารือความร่วมมือระหว่างสำนักงานกองทุนหมู่บ้านและชุมชนเมืองแห่งชาติ กับม.ราชภัฏทั่วประเทศ 38 แห่ง เพื่อการพัฒนาตามแนวทางประชารัฐ
วันนี้ (2 พฤษภาคม พ.ศ. 2561) เวลา 14.00 น. ณ ห้องประชุมบอลรูม 3 โรงแรมปริ๊นซ์พาเลซ นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานประชุมหารือความร่วมมือระหว่างกองทุนหมู่บ้านฯ กับมหาวิทยาลัยราชภัฏทั่วประเทศในการขับเคลื่อนเศรษฐกิจฐานรากเพื่อพัฒนาท้องถิ่น โดยมี นายนที ขลิบทอง ผู้อำนวยการสำนักงานกองทุนหมู่บ้านและชุมชนเมืองแห่งชาติ (สทบ.) เป็นเจ้าภาพประชุมร่วมกับอธิการบดี รองอธิการบดี และผู้บริหารมหาวิทยาลัยราชภัฏทั่วประเทศ จำนวนกว่า 250 คน
รัฐมนตรีประจำสำนักนายกรัฐมนตรี กล่าวเปิดการประชุมว่า รัฐบาลคำนึงถึงความสำคัญของบทบาทการพัฒนาเศรษฐกิจฐานรากของกองทุนหมู่บ้านและชุมชนเมืองในการที่จะส่งเสริมกระบวนการพึ่งพาตนเองของหมู่บ้านและชุมชนเมืองด้วยการเสริมสร้างสำนึกและความเป็นชุมชนในท้องถิ่น โดยให้ชุมชนเป็นผู้กำหนดอนาคตและจัดการหมู่บ้านและชุมชนด้วยคุณค่าและภูมิปัญญาของตน รวมทั้งเกื้อกูลประโยชน์ต่อประชาชนในหมู่บ้านและชุมชน จึงมอบให้สำนักงานกองทุนหมู่บ้านและชุมชนเมืองแห่งชาติ (สทบ.) ดำเนินการหารือความร่วมมือกับมหาวิทยาลัยราชภัฏทั่วประเทศในการที่จะเป็นคลังสมองให้กับพี่น้องชาวกองทุนหมู่บ้านฯ ในการขับเคลื่อนการพัฒนากองทุนหมู่บ้านและชุมชนเมืองเพื่อการพัฒนาอย่างยั่งยืนเพื่อให้เกิดประสิทธิผลต่อเศรษฐกิจฐานรากของประเทศ การประชุมร่วมมือครั้งนี้จะทำให้การพัฒนาการดำเนินงานของกองทุนหมู่บ้านและชุมชนเมืองให้มีประสิทธิภาพและประสิทธิผลมีทิศทางตามแผนพัฒนาประเทศ พร้อมยกระดับศักยภาพของกองทุนหมู่บ้านและชุมชนเมืองอย่างยั่งยืน ด้วยกลไกของกองทุนหมู่บ้านและชุมชนเมือง โดยศาสตร์พระราชาตามแนวทางประชารัฐ ทางรัฐบาลโดยเฉพาะกองทุนหมู่บ้านและชุมชนเมืองแห่งชาติขอขอบคุณอธิการบดีและผู้บริหารมหาวิทยาลัยราชภัฏที่พร้อมใจกันร่วมมือกับ สทบ. ในการพัฒนากองทุนหมู่บ้านและชุมชนเมืองและการขับเคลื่อนเศรษฐกิจฐานรากของประเทศ ซึ่งเป็นหัวใจสำคัญของการพัฒนาประเทศครั้งนี้
จากนั้น ผู้อำนวยการสำนักงานกองทุนหมู่บ้านและชุมชนเมืองแห่งชาติ กล่าวเพิ่มเติมต่อว่า การดำเนินการความร่วมมือกับมหาวิทยาลัยราชภัฏทั่วประเทศครั้งนี้ จะยึดกรอบในการส่งเสริมและพัฒนา สร้างความรู้และสร้างทัศนคติในการใฝ่เรียนรู้ให้เกิดวัฒนธรรมการแลกเปลี่ยนเรียนรู้ซึ่งกันและกัน ทั้งสถาบันการศึกษาและกองทุนหมู่บ้านและชุมชนเมือง พร้อมกับพัฒนายกระดับศักยภาพกองทุนหมู่บ้านและชุมชนเมืองอย่างยั่งยืน และยังเป็นการเตรียมความพร้อมบุคลากรสู่การเป็นผู้นำและผู้ปฏิบัติงานที่มีขีดความสามารถและมีศักยภาพ ทั้งนี้ สทบ. จะมอบให้มหาวิทยาลัยราชภัฏ
ทั้งคณาจารย์และนักศึกษาได้มีส่วนช่วยเป็นพี่เลี้ยงให้คำปรึกษา แนะนำ และถ่ายทอดความรู้ที่เป็นประโยชน์ต่อการดำเนินงานและการพัฒนาของกองทุนหมู่บ้านและชุมชนเมือง รวมทั้งการยกระดับการดำเนินงานโครงการพัฒนาหมู่บ้านและชุมชนอย่างยั่งยืน โดยศาสตร์พระราชาตามแนวทางประชารัฐ
ทั้งนี้ หลังจากที่มีการประชุมหารือพร้อมแลกเปลี่ยนความคิดเห็นร่วมกันของ สทบ. กับ ม.ราชภัฏเสร็จสิ้นลงแล้ว อธิการบดีมหาวิทยาลัยราชภัฏทั่วประเทศเห็นพ้องตรงกันที่ร่วมสนับสนุนการทำงานร่วมกับสำนักงานกองทุนหมู่บ้านและชุมชนเมืองแห่งชาติในการพัฒนากองทุนหมู่บ้านฯ ทั่วประเทศ และยินดีที่จะช่วยสนับสนุนและยกระดับประสิทธิภาพการดำเนินโครงการต่าง ๆ ดังกล่าว โดยจะเป็นพี่เลี้ยงและคลังสมองให้กับกองทุนหมู่บ้านฯ อีกด้วย เพราะมหาวิทยาลัยราชภัฏทุกแห่งทั่วประเทศ 38 แห่ง ต่างมีความชำนาญและมีศักยภาพในการพัฒนาพื้นที่และเกาะติดพื้นที่มาตลอด
.............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11929
