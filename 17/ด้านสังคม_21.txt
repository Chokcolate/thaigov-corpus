รัฐบาลไทย-ข่าวทำเนียบรัฐบาล-ปลัด สธ. ยืนยันห้องฉุกเฉินทุกโรงพยาบาล เปิดบริการตลอด 24 ชั่วโมง

วันจันทร์ที่ 7 พฤษภาคม 2561
ปลัด สธ. ยืนยันห้องฉุกเฉินทุกโรงพยาบาล เปิดบริการตลอด 24 ชั่วโมง
ปลัดกระทรวงสาธารณสุข ยืนยันห้องฉุกเฉินทุกโรงพยาบาลเปิดบริการตลอด 24 ชั่วโมง ขอความร่วมมือประชาชนใช้บริการเมื่อเจ็บป่วยฉุกเฉินจริง ๆ
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์กรณีเด็กเสียชีวิตที่จังหวัดสระแก้วว่า เป็นการเข้าใจผิดเรื่องการสื่อสาร ในความเป็นจริงคือห้องฉุกเฉินโรงพยาบาลทุกแห่งเปิดให้บริการตลอด 24 ชั่วโมง ไม่มีปิดบริการ เหตุการณ์ที่เกิดขึ้นโรงพยาบาลได้แสดงความเสียใจกับครอบครัว พร้อมดูแลช่วยเหลือครอบครัวอย่างเต็มที่ รวมทั้งเป็นบทเรียนที่อื่นนำไปปรับปรุงคุณภาพบริการให้ดีขึ้น  และเพื่อให้ความเป็นธรรมกับทั้ง 2 ฝ่าย ได้ตั้งกรรมการสอบข้อเท็จจริง  ว่าเหตุเกิดขึ้นอย่างไร  คาดว่าจะได้ข้อสรุปภายใน 2 สัปดาห์ นอกจากนี้ ได้สั่งการให้พัฒนาระบบการให้บริการ  เพิ่มป้ายประชาสัมพันธ์  สื่อสารขั้นตอนการรับบริการ
นายแพทย์เจษฎา กล่าวต่อว่า ขณะนี้กระทรวงสาธารณสุข มีนโยบายเร่งรัดการพัฒนาคุณภาพห้องฉุกเฉินในโรงพยาบาลทุกระดับ ให้มีมาตรฐานรองรับผู้ป่วยฉุกเฉิน ทั้งด้านสถานที่ บุคลากร เครื่องมือแพทย์ เพื่อให้การดูแลต่อเนื่องจากการดูแลที่จุดเกิดเหตุ จากทีมกู้ชีพฉุกเฉิน ผ่านระบบสายด่วน 1669 ทั้งนี้ ผู้ป่วยที่มารับบริการในห้องฉุกเฉินจะมีระบบคัดกรองแยกเป็น 3 ระดับ วิกฤตฉุกเฉินถึงแก่ชีวิตสีแดง ฉุกเฉินรองลงมาสีเหลือง และสีเขียวผู้ป่วยไม่ฉุกเฉิน       เพื่อความสะดวกในการดูแล   รวมทั้งหากจำเป็นต้องส่งต่อโรงพยาบาลก็มีระบบรองรับแบบไร้รอยต่อ
“ยืนยันห้องฉุกเฉินทุกที่ เปิดบริการตลอด 24 ชั่วโมง ไม่มีเวลาปิด ผู้ป่วยฉุกเฉินเข้าไปรับบริการได้ทันที และเพื่อลดความแออัดในห้องฉุกเฉินให้หมอมีเวลาดูแลผู้ป่วยวิกฤตฉุกเฉินอย่างเต็มที่ จึงขอความร่วมมือประชาชนที่ไม่ได้เจ็บป่วยฉุกเฉินให้มารับบริการในเวลาราชการ” นายแพทย์เจษฎา กล่าว
*********************** 7 พฤษภาคม 2561

ที่มา : http://www.thaigov.go.th/news/contents/details/12050
