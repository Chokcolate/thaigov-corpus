รัฐบาลไทย-ข่าวทำเนียบรัฐบาล-“มุมมองของรองนายกฯ ประจิน” ผ่านรายการ สื่ออยากรู้ รัฐบาลอยากเล่า

วันพฤหัสบดีที่ 10 พฤษภาคม 2561
“มุมมองของรองนายกฯ ประจิน” ผ่านรายการ สื่ออยากรู้ รัฐบาลอยากเล่า
“มุมมองของรองนายกฯ ประจิน” ผ่านรายการ สื่ออยากรู้ รัฐบาลอยากเล่า
ในวันพฤหัสบดีที่ 10 พฤษภาคม 2561 ระหว่างเวลา 13.00-14.30 น.
ณ อาคารภักดีบดินทร์ ทำเนียบรัฐบาล
พลอากาศเอก ประจิน จั่นตอง รองนายกรัฐมนตรี
พร้อมด้วยนายธรรมยศ ศรีช่วย ปลัดกระทรวงพลังงาน
นางสาวอัจฉรินทร์ พัฒนาพันธ์ชัย ปลัดกระทรวงดิจิตอลเพื่อเศรษฐกิจและสังคม
นายธวัชชัย ไทยเขียว รองปลัดกระทรวงยุติธรรม
และนางวัฒนาพร ระงับทุกข์ รองปลัดกระทรวงศึกษาธิการ
ร่วมรายการ สื่ออยากรู้ รัฐบาลอยากเล่า “มุมมองของรองนายกฯ ประจิน”
เพื่อร่วมแลกเปลี่ยนความคิดเห็นและชี้แจงในประเด็นต่าง ๆ ที่สื่อมวลชนสนใจ
ถ่ายทอดสดทางเฟซบุ๊กไทยคู่ฟ้า และ NBT 2 HD
พลอากาศเอก ประจิน จั่นตอง รองนายกรัฐมนตรี
ได้กล่าวถึงหลักการทำงานโดยเน้นในเรื่องการอำนวยความยุติธรรม ลดความเหลื่อมล้ำ
ขจัดความทุกข์ยาก สร้างประชาสามัคคี และส่งเสริมคนดีสู่สังคม
สำหรับในส่วนของกระทรวงยุติธรรมได้ดำเนินแนวทางการขับเคลื่อนภารกิจที่สำคัญ ประกอบด้วย
1. การให้ความช่วยเหลือประชาชนจากการถูกเอาเปรียบ หลอกลวงจากกลุ่มนายทุน
เกี่ยวกับการทำนิติกรรม หรือสัญญาที่ไม่เป็นธรรม และแก้ไขปัญหาความยากจนตามต้นแบบกาฬสินธุ์โมเดล หนองบัวลำภูโมเดล และชัยภูมิโมเดล
2. การป้องกันและปราบปรามยาเสพติด โดยการสกัดกั้นการแพร่ระบาดของยาเสพติด การส่งเสริม
ความร่วมมือกับต่างประเทศ อาทิ ปฏิบัติการสามเหลี่ยมทองคำ ภายใต้แผนปฏิบัติการแม่น้ำโขงปลอดภัย
3. การบำบัดรักษาผู้ติดยาเสพติด รวมทั้งการสร้างภูมิคุ้มกันให้กับกลุ่มเสี่ยงที่อาจเข้าไปมีส่วนเกี่ยวข้องกับ
ยาเสพติดรวมทั้งกลุ่มเยาวชนในสถานศึกษา
โอกาสนี้ นายธวัชชัย ไทยเขียว รองปลัดกระทรวงยุติธรรม
ได้กล่าวถึงการดำเนินงานตามนโยบายของกระทรวงยุติธรรม
ที่มุ่งอำนวยความยุติธรรม ลดความเหลื่อมล้ำ และขจัดความทุกข์ยากให้กับประชาชน
รวมทั้งการแก้ไขปัญหาของผู้มีรายได้น้อยที่ไม่สามารถเข้าถึงการอำนวยความยุติธรรม
โดยการจัดตั้งกองทุนยุติธรรมให้เป็นนิติบุคคลสำหรับช่วยเหลือผู้มีรายได้น้อยให้ได้รับโอกาส
สามารถเข้าถึงความเป็นธรรม เพื่อเป็นแหล่งเงินทุนช่วยเหลือประชาชนในการดำเนินคดี
เช่น ค่าใช้จ่ายในการปล่อยตัวชั่วคราว ค่าจ้างทนายความ ค่าพาหนะ
ค่าที่พัก ค่าฤชาธรรมเนียมในทุกประเภทคดี
นอกจากนี้ ได้ร่วมกับกรมการปกครอง กระทรวงมหาดไทย
จัดโครงการฝึกอบรมหลักสูตรกำนัน ผู้ใหญ่บ้านเพื่อเสริมสร้างความรู้ ความเข้าใจ เกี่ยวกับบทบาท หน้าที่
ในด้านการอำนวยความยุติธรรมและนำความรู้ที่ได้รับไปบริหารจัดการเกี่ยวกับการให้บริการประชาชนในพื้นที่
เพื่อให้ประชาชนทุกคนได้รับความเป็นธรรม ผ่านกลไกผู้นำชุมชนได้อย่างทั่วถึง เท่าเทียม และเสมอภาค
รวมทั้งการจัดตั้งศูนย์ยุติธรรมชุมชนทั่วประเทศ ซึ่งจะนำไปสู่การสร้างความเป็นธรรมลดความเหลื่อมล้ำในสังคมได้อย่างมีประสิทธิภาพมากขึ้น

ที่มา : http://www.thaigov.go.th/news/contents/details/12150
