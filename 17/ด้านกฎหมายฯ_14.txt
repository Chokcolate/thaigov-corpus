รัฐบาลไทย-ข่าวทำเนียบรัฐบาล-ม.ล.ปนัดดาฯ  ตรวจเยี่ยมพร้อมให้กำลังใจแก่เด็กและเยาวชนบ้านมุทิตา-ศูนย์ฝึกฯ สิรินธร

วันพุธที่ 9 พฤษภาคม 2561
ม.ล.ปนัดดาฯ  ตรวจเยี่ยมพร้อมให้กำลังใจแก่เด็กและเยาวชนบ้านมุทิตา-ศูนย์ฝึกฯ สิรินธร
ม.ล.ปนัดดาฯ  ตรวจเยี่ยมพร้อมให้กำลังใจแก่เด็กและเยาวชนบ้านมุทิตา-ศูนย์ฝึกฯ สิรินธร
เมื่อวันอังคารที่ ๘ พฤษภาคม ๒๕๖๑
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
เข้าตรวจเยี่ยมพร้อมให้กำลังใจแก่ผู้บริหาร ครูอาจารย์ นักสังคมสงเคราะห์ ฝ่ายปกครอง
พร้อมปฏิบัติหน้าที่ครูพิเศษ บรรยายในวิชาสังคมศึกษา เรื่องกำเนิดไทย แก่เด็กและเยาวชน
ศูนย์ฝึกและอบรมเด็กและเยาวชนชายบ้านมุทิตา และเด็กและเยาวชน
ในศูนย์ฝึกและอบรมเด็กและเยาวชนสิรินธร อำเภอพุทธมณฑล จังหวัดนครปฐม
ม.ล.ปนัดดาฯ กล่าวว่า “เด็กเยาวชนในวันนี้ หากช่วยกันยึดถือเป็นแนวทางปฏิบัติแก่ชีวิตตน
เชื่อว่าเมื่อเยาวชนทุกคนกลับคืนสู่สังคมภายนอก จะมีภูมิคุ้มกันที่มั่นคง ชีวิตจะมีอนาคตที่เป็นความหวัง
ไม่หวนกลับไปกระทำสิ่งที่ไม่ถูกต้องอีก ลูกหลานจะเป็นที่พึ่งพาของครอบครัวและสังคม ผู้ใหญ่ในวันนี้
จะสามารถนอนตาหลับ คิดว่าสิ่งที่มีความสำคัญมาก คือ 'ต้นแบบ' ในการดำรงชีวิตของเรา ที่เราจะต้อง
มีความแน่วแน่มั่นคง ให้สมกับที่พระบาทสมเด็จพระปรมินทรมหาภูมิพลอดุลยเดช
และสมเด็จพระเจ้าอยู่หัวมหาวชิราลงกรณ บดินทรเทพยวรางกูร
ทรงมีพระราชปณิธานที่จะให้ลูกหลานเยาวชนในวันนี้
เป็นทรัพยากรบุคคลอันล้ำค่าของชาติบ้านเมืองสืบไปภายภาคหน้า
สำหรับหลักการพึ่งพาตนเอง จำแนกออกได้เป็น ๑๐ ประการสำคัญ ขอให้ลูกหลานเยาวชนมีความมุ่งมั่น
ตั้งใจและนำไปสู่การปฏิบัติอย่างเกิดมรรคเกิดผล ทรงคุณค่ากับชีวิตคนทุกคนและหลักการพึ่งพาตนเอง
ให้มีความครบถ้วนสมบูรณ์ ได้แก่ ๑. มีความประพฤติดีมีระเบียบวินัย ๒. ศึกษาสดับตรับฟังในเรื่องหนึ่งๆ
ให้ครบถ้วน และสรุปเรื่องดังกล่าว ๓. การคบคนดีมีความซื่อตรง ที่จะสะท้อนถึงตัวเราเองอย่างปฏิเสธไม่ได้
๔. สร้างอุปนิสัยพูดจาเกิดความเข้าใจกันให้ง่ายด้วยอัธยาศัยไมตรี ไม่ใช่ดื้อรั้น อวดรู้ อวดดี
ยากลำบากต่อการทำความเข้าใจเสียในทุกเรื่องไป ๕. รู้จักการทำงานเป็นหมู่คณะ
และอย่าสำคัญตนว่าเก่งเหนือใครๆ หรือหมู่คณะขาดตนไม่ได้
ที่เรียกเป็นภาษาอังกฤษในเชิงลบว่า 'ego' หรือ 'self-esteem'
๖. เป็นผู้ใฝ่ในคุณธรรมจริยธรรม ความซื่อสัตย์สุจริต ๗. มีความขยันหมั่นเพียร
๘. ยึดถือหลักปรัชญาชีวิตความพอเพียง ๙. มีความสุขุมคัมภีรภาพ มีวิจารณญาณ และสติสัมปชัญญะ
เป็นที่รักเมตตาของผู้คน ฃและมีความเป็นสุภาพชน อ่อนน้อมถ่อมตน
และ ๑๐.สำคัญเหนือทุกสิ่ง คือ การมีปัญญานำหน้าชีวิตสู่ความสำเร็จ ปัญญา คือ ความดี
ที่ใครต่อใครใฝ่กระทำ ผู้ไม่กระทำก็ด้วยเห็นผิดเป็นชอบ หรือการเห็นกงจักรเป็นดอกบัว”

ที่มา : http://www.thaigov.go.th/news/contents/details/12104
