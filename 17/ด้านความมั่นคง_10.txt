รัฐบาลไทย-ข่าวทำเนียบรัฐบาล-มท.2 นำคณะลงพื้นที่จังหวัดลำปาง ตรวจติดตามการดำเนินงานสำคัญของรัฐบาล และกระทรวงมหาดไทย

วันศุกร์ที่ 4 พฤษภาคม 2561
มท.2 นำคณะลงพื้นที่จังหวัดลำปาง ตรวจติดตามการดำเนินงานสำคัญของรัฐบาล และกระทรวงมหาดไทย
มท.2 นำคณะลงพื้นที่จังหวัดลำปาง ตรวจติดตามการดำเนินงานสำคัญของรัฐบาล และกระทรวงมหาดไทย
วันนี้ (4 พ.ค. 61) เวลา 11.00 น. ณ ศาลากลางจังหวัดลำปาง นายสุธี มากบุญ รัฐมนตรีช่วยว่าการกระทรวงมหาดไทย พร้อมคณะ ได้เดินทางมาให้กำลังใจและตรวจติดตามการดำเนินงานตามนโยบายรัฐบาลและกระทรวงมหาดไทย พร้อมมอบนโยบายและแนวทางการปฏิบัติราชการให้แก่หัวหน้าส่วนราชการจังหวัดลำปาง โดยมี นายทรงพล สวาสดิ์ธรรม ผู้ว่าราชการจังหวัดลำปาง นายศรีโรจน์ นิมมานพัชรินทร์ และนายสุรพล บุรินทราพันธุ์ รองผู้ว่าราชการจังหวัดลำปาง พร้อมคณะหัวหน้าส่วนราชการ ข้าราชการ พนักงาน และลูกจ้างให้การต้อนรับ
การตรวจเยี่ยมราชการของรัฐมนตรีช่วยว่าการกระทรวงมหาดไทยในครั้งนี้ เพื่อติดตามการดำเนินงานตามนโยบายของรัฐบาลและกระทรวงมหาดไทยในพื้นที่จังหวัดลำปาง มีประเด็นสำคัญดังนี้ 1) การขับเคลื่อนการพัฒนาภาค กลุ่มจังหวัด จังหวัด และความเชื่อมโยงในระดับต่างๆ 2) โครงการจิตอาสาพระราชทานตามแนวพระราชดำริ 3) โครงการไทยนิยม ยั่งยืน 4) การบริหารจัดการขยะมูลฝอย 5) โครงการตลาดประชารัฐ 6) การขับเคลื่อน OTOP/โครงการชุมชนท่องเที่ยว OTOP นวัตวิถี 7) การดำเนินงานของศูนย์ดำรงธรรม 8) การจัดหาที่ดินทำกินชุมชนภายใต้นโยบายที่ดินแห่งชาติ (คทช.) 9) การเตรียมความพร้อมในการรับมือภัยแล้ง ไฟป่า และหมอกควัน 10) การป้องกันและแก้ไขปัญหายาเสพติด และ 11) การแก้ไขปัญหาความเดือดร้อนของราษฎร
โอกาสนี้ รัฐมนตรีช่วยว่าการกระทรวงมหาดไทย ได้กำชับถึงแนวทางการปฏิบัติราชการ ใน 5 ข้อสำคัญ แก่ผู้เข้าร่วมประชุม ได้แก่  1) การเป็นข้าราชการในองค์สมเด็จพระเจ้าอยู่หัว 2) สนองนโยบายของรัฐบาลให้ดีที่สุดภายใต้กรอบของกฎหมาย 3) การวางตัวให้เป็นที่พึ่งของประชาชนอย่างแท้จริง โดยยึดหลักประชาชนเป็นศูนย์กลางในการพัฒนา 4) การนำหลักธรรมาภิบาลมาใช้ และ 5) การบริหารจัดการเชิงยุทธศาสตร์แบบมุ่งเน้นผลสัมฤทธิ์โดยเชื่ิอมโยงแผนระดับชาติลงมาจนถึงแผนระดับท้องที่/ท้องถิ่น ซึ่งจำเป็นต้องอาศัยการทำงานในรูปแบบ กรมการจังหวัด ในการร่วมคิด ร่วมทำ ร่วมรับผิดชอบ ร่วมแก้ไขปัญหาและร่วมติดตามประเมินผล
จากนั้น นายสุธีฯ ได้เดินทางไปยังหอประชุมศูนย์เรียนรู้รวมใจวอแก้วสามัคคี ตำบลวอแก้ว อำเภอห้างฉัตร เพื่อรับฟังบรรยายสรุปผลการดำเนินงานตามโครงการไทยนิยม ยั่งยืน และลงพื้นที่ติดตามการดำเนินโครงการไทยนิยมในพื้นที่ตำบลวอแก้ว อำเภอห้างฉัตร พร้อมแนะให้ทุกภาคส่วน จัดลำดับความเร่งด่วนของปัญหาในแต่ละด้าน พร้อมให้ความสำคัญกับการดำเนินงานและแก้ไขปัญหาในระดับพื้นที่ โดยขอให้ร่วมมือร่วมใจทำงานเพื่อประเทศชาติ และขับเคลื่อนภารกิจด้วยความมุ่งมั่น แก้ไขปัญหา และพัฒนางานอย่างเต็มความสามารถ เพื่อเป็นไปตามนโยบายรัฐบาลให้เกิดผลสัมฤทธิ์ต่อประชาชนอย่างแท้จริง.
ครั้งที่ 96/2561  วันที่ 4 พ.ค. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11983
