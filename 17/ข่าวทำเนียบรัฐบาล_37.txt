รัฐบาลไทย-ข่าวทำเนียบรัฐบาล-ไทยและมาเก๊ายินดีที่จะสนับสนุนความร่วมมือด้านการท่องเที่ยวระหว่างกัน

วันพฤหัสบดีที่ 10 พฤษภาคม 2561
ไทยและมาเก๊ายินดีที่จะสนับสนุนความร่วมมือด้านการท่องเที่ยวระหว่างกัน
ไทยและมาเก๊ายินดีที่จะสนับสนุนความร่วมมือด้านการท่องเที่ยวระหว่างกัน
วันนี้ (10 พ.ค. 61) เวลา 14.00 น. ณ ห้องสีฟ้า ตึกสันติไมตรี ทำเนียบรัฐบาล นายชุย ไซ ออน (Mr. Chui Sai On) ผู้บริหารสูงสุดเขตบริหารพิเศษมาเก๊า สาธารณรัฐประชาชนจีน พบหารือกับนายสมคิด จาตุศรีพิทักษ์ รองนายกรัฐมนตรี เพื่อกระชับความสัมพันธ์ด้านเศรษฐกิจ การค้า กับไทย
รองนายกรัฐมนตรีกล่าวต้อนรับผู้บริหารสูงสุดมาเก๊า และคณะ ในโอกาสเยือนไทยอย่างเป็นทางการครั้งแรกในรอบ 10 ปี และให้ความสำคัญกับการเดินทางเยือนในครั้งนี้ จากการนำคณะนักธุรกิจร่วมคณะมาด้วย นอกจากนี้ ยังทราบว่าผลการหารือระหว่างนายกรัฐมนตรีและผู้บริหารสูงสุดมาเก๊าและคณะ เป็นไปด้วยดีและมีส่วนสำคัญต่อการพัฒนาความสัมพันธ์ระหว่างกัน
รองนายกรัฐมนตรีกล่าวแสดงความประทับใจความสามารถของนายชุย ไซ ออน ที่สามารถพัฒนาเขตปกครองพิเศษมาเก๊าให้มีการเติบโตและมีเสถียรภาพ และภายใต้การปกครองแบบหนึ่งประเทศ สองระบบ ซึ่งไทยพร้อมกระชับความร่วมมือกับมาเก๊าอย่างรอบด้าน และเป็นรูปธรรม ไทยยังชื่นชมข้อริเริ่ม “หนึ่งแถบ หนึ่งเส้นทาง” ของจีน เป็นการสร้างความเชื่อมโยงอย่างลึกซึ้ง โดยเห็นว่าเป็นประโยชน์กับภูมิภาคเอเชียตะวันออกเฉียงใต้ ซึ่งไทยสามารถเป็นประตูให้กับมาเก๊าสู่ภูมิภาคเอเชียรวมทั้งเพื่อนบ้านของไทยในอนุภูมิภาคนี้ นอกจากนี้  ไทยยังมีศักยภาพด้านการค้าและการลงทุน ซึ่งขอเชิญชวนนักลงทุนจากมาเก๊า เข้ามาศึกษาลู่ทางและร่วมลงทุนในโครงการพัฒนาระเบียงเศรษฐกิจพิเศษภาคตะวันออก (EEC)
ทั้งนี้ ทั้งสองฝ่ายยังเห็นพ้องที่จะกระชับความร่วมมือด้านการท่องเที่ยวระหว่างกัน โดยไทยและมาเก๊าต่างเป็นแหล่งท่องเที่ยวที่สำคัญ รองรับนักท่องเที่ยวจำนวนมาก ซึ่งเป็นโอกาสและตลาดที่สำคัญของสินค้าไทย โดยไทยพร้อมที่จะสนับสนุนการส่งออกผลไม้จากไทยไปสู่ตลาดการท่องเที่ยวของมาเก๊า และจะส่งเสริมการท่องเที่ยวระหว่างกันด้วย

ที่มา : http://www.thaigov.go.th/news/contents/details/12136
