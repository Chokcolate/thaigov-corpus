รัฐบาลไทย-ข่าวทำเนียบรัฐบาล-กระทรวงยุติธรรม จัดทำแผนกลยุทธ์ เพื่อขับเคลื่อนงานแก้ไขปัญหาจังหวัดชายแดนภาคใต้

วันอังคารที่ 8 พฤษภาคม 2561
กระทรวงยุติธรรม จัดทำแผนกลยุทธ์ เพื่อขับเคลื่อนงานแก้ไขปัญหาจังหวัดชายแดนภาคใต้
นางกรรณิการ์ แสงทอง รองปลัดกระทรวงยุติธรรม เป็นประธานการประชุมเชิงปฏิบัติการจัดทำแผนกลยุทธ์การขับเคลื่อนงานแก้ไขปัญหาจังหวัดชายแดนภาคใต้ของกระทรวงยุติธรรม พ.ศ.๒๕๖๑ – ๒๕๖๔
ในวันอังคารที่ ๘ พฤษภาคม ๒๕๖๑ เวลา ๙.๐๐ น.
ณ โรงแรมเซ็นทรา บายเซ็นทารา ศูนย์ราชการและคอนเวนชั่นเซนเตอร์ แจ้งวัฒนะ
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมเชิงปฏิบัติการจัดทำแผนกลยุทธ์การขับเคลื่อนงาน
แก้ไขปัญหาจังหวัดชายแดนภาคใต้ของกระทรวงยุติธรรม พ.ศ.๒๕๖๑ – ๒๕๖๔
โดยมีผู้แทนจากสำนักงานปลัดกระทรวงยุติธรรม สำนักงานกิจการยุติธรรม กรมคุมประพฤติ
กรมราชทัณฑ์ กรมคุ้มครองสิทธิและเสรีภาพ กรมบังคับคดี กรมสอบสวนคดีพิเศษ
และสถาบันนิติวิทยาศาสตร์ พร้อมด้วยผู้แทนจากสำนักงานยุติธรรมจังหวัด ๕ จังหวัดชายแดนใต้
ได้แก่ จังหวัดสงขลา จังหวัดสตูล จังหวัดยะลา จังหวัดปัตตานี และจังหวัดนราธิวาส เข้าร่วมฯ
เพื่อให้เกิดกระบวนการมีส่วนร่วมในการจัดทำแผนกลยุทธ์ การขับเคลื่อนงานแก้ไขปัญหา
จังหวัดชายแดนภาคใต้ ของกระทรวงยุติธรรม พ.ศ.๒๕๖๑ – ๒๕๖๔
เพื่อใช้เป็นเครื่องมือในการปฏิบัติงานได้อย่างมีประสิทธิภาพ
ซึ่งสอดคล้องกับนโยบายการแก้ไขปัญหาจังหวัดชายแดนภาคใต้ระดับชาติ
รองปลัดกระทรวงยุติธรรม กล่าวว่า การจัดทำแผนยุทธศาสตร์เป็นสิ่งสำคัญ
โดยเฉพาะงานของจังหวัดชายแดนภาคใต้ เป็นงานที่มีลักษณะพิเศษ
มีความแตกต่างทั้งในเรื่องศาสนา วัฒนธรรมและความเป็นอยู่
ซึ่งข้าราชการหรือผู้ปฏิบัติงานจะต้องมีความเข้าใจในทุกบริบท เอาใจเขามาใส่ใจเรา
ด้วยหลักการ เข้าใจ เข้าถึง พัฒนา
ทั้งนี้ กระทรวงยุติธรรม ได้มุ่งเน้นการให้ความรู้ด้านกฎหมายและด้านอื่นๆ แก่ประชาชน
เพื่อให้ประชาชนไม่ตกเป็นเหยื่อและไม่กระทำผิดกฎหมาย รวมทั้ง การคุ้มครองกลุ่มเสี่ยง
การช่วยเยียวยาผู้ตกเป็นเหยื่อ การช่วยเหลือผู้ต้องหาหรือจำเลย กระบวนการไกล่เกลี่ย
และการบังคับคดี สิ่งสำคัญคือการบูรณาร่วมกันทั้งภายในองค์กร
และหน่วยงานอื่นๆ ที่เกี่ยวข้อง เพื่อให้การทำงานเป็นไปในทิศทางเดียวกัน
รวมทั้งเพื่อให้บริการประชาชนได้อย่างรวดเร็ว สะดวกมากยิ่งขึ้น

ที่มา : http://www.thaigov.go.th/news/contents/details/12076
