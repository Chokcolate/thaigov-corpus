รัฐบาลไทย-ข่าวทำเนียบรัฐบาล-วธ.-กต.ยกทัพโขน “รามเกียรติ์” โรดโชว์จัดแสดง 6 ประเทศยุโรป  เผยแพร่ศิลปวัฒนธรรมกระชับความสัมพันธ์นานาประเทศ-เตรียมฉลองเสนอ ”โขน”  ขึ้นทะเบียนมรดกวัฒนธรรมจับไม่ได้ของยูเนสโก ปลายปี

วันศุกร์ที่ 11 พฤษภาคม 2561
วธ.-กต.ยกทัพโขน “รามเกียรติ์” โรดโชว์จัดแสดง 6 ประเทศยุโรป  เผยแพร่ศิลปวัฒนธรรมกระชับความสัมพันธ์นานาประเทศ-เตรียมฉลองเสนอ ”โขน”  ขึ้นทะเบียนมรดกวัฒนธรรมจับไม่ได้ของยูเนสโก ปลายปี
วธ.-กต.ยกทัพโขน “รามเกียรติ์” โรดโชว์จัดแสดง 6 ประเทศยุโรป เผยแพร่ศิลปวัฒนธรรมกระชับความสัมพันธ์นานาประเทศ-เตรียมฉลองเสนอ ”โขน” ขึ้นทะเบียนมรดกวัฒนธรรมจับไม่ได้ของยูเนสโก ปลายปี 61
นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เปิดเผยว่า  กระทรวงวัฒนธรรม(วธ.)ร่วมมือกับกระทรวงการต่างประเทศ(กต.) สถานทูตไทยในประเทศต่างๆ หน่วยงานภาครัฐและเอกชน จัดโครงการเผยแพร่ศิลปวัฒนธรรมในต่างประเทศ เส้นทางประเทศในภูมิภาคยุโรปใน 6 ประเทศ ได้แก่ อิตาลี  โปรตุเกส  สเปน  ออสเตรีย เยอรมนีและเบลเยียม วันที่ 7-27 พฤษภาคม 2561 เพื่อเสริมสร้างความสัมพันธ์ เกียรติภูมิและภาพลักษณ์ที่ดี  นำความเป็นไทยสู่สากล  และเพื่อเผยแพร่ศิลปวัฒนธรรมไทยไปสู่ระดับนานาชาติ
นอกจากนี้  เป็นการเฉลิมฉลองความสัมพันธ์กับประเทศต่างๆ อาทิ เนื่องในโอกาสฉลองครบ 150 ปี  การสถาปนาความสัมพันธ์ทางการทูตไทย-อิตาลี    และเนื่องในโอกาสฉลองครบรอบ 500 ปี การทำสนธิสัญญาทางไมตรีและการค้าไทย-โปรตุเกส เป็นต้น และที่สำคัญเป็นการเตรียมการเฉลิมฉลองในโอกาสที่ประเทศไทยได้เสนอโขนภายใต้ชื่อ KHON เพื่อขึ้นทะเบียนเป็นรายการตัวแทนมรดกวัฒนธรรมที่จับไม่ได้ของมนุษยชาติต่อองค์การศึกษา วิทยาศาสตร์ และวัฒนธรรมสหประชาชาติ (ยูเนสโก) ทั้งนี้ คาดว่าจะทราบผลในช่วงปลายปี 2561
รัฐมนตรีว่าการกระทรวงวัฒนธรรม กล่าวอีกว่า โครงการดังกล่าวมีกิจกรรมในประเทศต่างๆ อาทิ     นิทรรศการเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถในรัชกาลที่ 9 ด้านการอนุรักษ์และส่งเสริมศิลปะการแสดงโขน และการแสดงโขนเรื่องรามเกียรติ์ ชุด อัญเชิญพระนารายณ์ ปราบมารร้ายทศกัณฐ์    การแสดงโขนชุดยกรบและโขนชุดหนุมานจับนางสุพรรณมัจฉา   การแสดงทางศิลปวัฒนธรรม  เช่น  ฟ้อนผาง  รำโคมออกฟ้อนขันดอก  ตาลีกีปัสออกยอเก็ตออกรำซัดชาตรี   การต่อสู้ด้วยพลอง-ไม้สั้น   การแสดง  4  ภาค อาทิ  ฟ้อนผาง (เหนือ)  รำชนไก่  (ใต้)  ระบำฉิ่ง (กลาง)  เซิ้งกะโป๋  (อีสาน) การสาธิตเชิงปฏิบัติการนาฏศิลป์และดนตรีไทย(โขน ละคร ระบำ)  การสาธิตการเขียนร่ม  การเขียนผ้าบาติด การแกะสลักและงานจักสานจากใบลาน เป็นต้น ซึ่งการดำเนินโครงการครั้งนี้นอกจากเป็นการเพื่อเผยแพร่ศิลปวัฒนธรรมไทยโดยเฉพาะการแสดงโขนที่เป็นศิลปะชั้นสูงของคนไทยให้เป็นที่รู้จักแพร่หลายระดับนานาชาติแล้ว  ยังเป็นการกระชับความสัมพันธ์กับประเทศต่างๆโดยใช้มิติทางวัฒนธรรม ซึ่งจะส่งผลต่อความสัมพันธ์ด้านต่างๆทั้งการท่องเที่ยว การลงทุนและการส่งออกระหว่างประเทศไทยกับประเทศในภูมิภาคยุโรป

ที่มา : http://www.thaigov.go.th/news/contents/details/12159
