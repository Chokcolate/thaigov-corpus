รัฐบาลไทย-ข่าวทำเนียบรัฐบาล-กรมบัญชีกลางเพิ่มประสิทธิภาพงานตรวจสอบภายในและงานการเงินการบัญชี เพื่อป้องกันการทุจริตคอร์รัปชั่นในภาครัฐ

วันอาทิตย์ที่ 6 พฤษภาคม 2561
กรมบัญชีกลางเพิ่มประสิทธิภาพงานตรวจสอบภายในและงานการเงินการบัญชี เพื่อป้องกันการทุจริตคอร์รัปชั่นในภาครัฐ
กรมบัญชีกลางจัดสัมมนาเรื่อง “การถอดรหัสการทุจริตภาครัฐ” เพื่อเตรียมความพร้อมให้กับผู้ปฏิบัติงานด้านการตรวจสอบภายในและด้านการเงินการบัญชีเร่งป้องกันปัญหาการทุจริตที่อาจเกิดขึ้นในหน่วยงานภาครัฐ
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ปัจจุบันมีข่าวเกี่ยวกับการทุจริตภาครัฐเกิดขึ้นอย่างต่อเนื่องและก่อให้เกิดความเสียหายเป็นเงินจำนวนมาก โดยสาเหตุการทุจริตส่วนใหญ่เกิดจากการกำกับดูแลและควบคุมด้านการเงินการบัญชีที่ยังไม่เหมาะสมและเพียงพอ ทำให้ผู้ปฏิบัติงานมีโอกาสที่จะก่อการทุจริตได้ ประกอบกับรัฐบาลให้การแก้ไขปัญหาการทุจริตคอร์รัปชั่นเป็นวาระแห่งชาติ กรมบัญชีกลางได้ตระหนักถึงความสำคัญของการสร้างการรับรู้
ถึงเหตุการณ์การทุจริตและสถานการณ์ความเสี่ยงต่าง ๆ ที่เกิดขึ้นในปัจจุบัน รวมทั้งแนวทางในการป้องกันการทุจริตและความเสียหายที่อาจจะเกิดขึ้นจากความเสี่ยง ทั้งด้านบุคลากร งบประมาณ เครื่องมืออุปกรณ์ กระบวนการบริหารงานและการปฏิบัติงาน ตลอดจนด้านอื่น ๆ ที่เกี่ยวข้อง จึงได้จัดให้มีการสัมมนาเรื่อง “การถอดรหัสการทุจริตภาครัฐ”
ภายใต้โครงการเพิ่มประสิทธิภาพการประกันคุณภาพงานตรวจสอบภายในภาครัฐ ในวันจันทร์ที่ 7 พฤษภาคม 2561 ณ ห้องกษัตริย์ศึก โรงแรมเดอะ ทวิน ทาวเวอร์ โดยมีผู้แทนจากสำนักงานการตรวจเงินแผ่นดิน สำนักงานคณะกรรมการป้องกันและปราบปรามการทุจริตในภาครัฐ สำนักงานปลัดกระทรวงศึกษาธิการ และกรมบัญชีกลาง มาร่วมกันแสดง
ความคิดเห็นต่อสถานการณ์การทุจริตที่เกิดขึ้นในภาครัฐ เพื่อให้ผู้ปฏิบัติงานด้านการเงินการบัญชีและด้านการตรวจสอบภายในของหน่วยงานภาครัฐ ได้เรียนรู้และสามารถปรับตัวให้ทันกับเหตุการณ์ความเสี่ยงที่อาจก่อให้เกิดการทุจริต
ในหน่วยงานภาครัฐ รวมทั้งการบริหารความเสี่ยงและการสร้างระบบการควบคุมภายในที่ดีในการบริหารงานและการปฏิบัติงาน เพื่อป้องกันความเสี่ยงที่อาจจะเกิดขึ้นและส่งผลต่อความเสียหายและภาพลักษณ์ของหน่วยงานภาครัฐได้
อธิบดีกรมบัญชีกลาง กล่าวต่อว่า นอกจากจะมีการสัมมนาเพื่อถอดบทเรียนการทุจริตที่เกิดขึ้นในภาครัฐแล้ว ยังได้สร้างการรับรู้ถึงการรับจ่ายเงินภาครัฐผ่านระบบอิเล็กทรอนิกส์ (KTB Corporate Online) เพื่อให้ผู้เข้าปฏิบัติงาน
ด้านการเงินการบัญชีและการตรวจสอบภายใน ได้มีความเข้าใจเกี่ยวกับหลักเกณฑ์ และวิธีปฏิบัติในเรื่องดังกล่าว ในอันที่จะช่วยให้การรับ – จ่ายเงิน ด้านระบบอิเล็กทรอนิกส์เป็นไปอย่างถูกต้องมีระบบการควบคุมและการตรวจสอบ
ที่เพียงพอและเหมาะสม

ที่มา : http://www.thaigov.go.th/news/contents/details/12014
