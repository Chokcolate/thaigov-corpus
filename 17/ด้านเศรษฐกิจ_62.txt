รัฐบาลไทย-ข่าวทำเนียบรัฐบาล-เริ่มแล้วโครงการประกวด GSB สุดยอด SMEs Startup ตัวจริง ปี 6 อัดฉีดเพิ่มทุนประเดิม รวมมูลค่ากว่า 3 ลบ. พร้อมเปิดตัว 10 กูรูคนรุ่นใหม่แนะแนวธุรกิจ

วันอังคารที่ 8 พฤษภาคม 2561
เริ่มแล้วโครงการประกวด GSB สุดยอด SMEs Startup ตัวจริง ปี 6 อัดฉีดเพิ่มทุนประเดิม รวมมูลค่ากว่า 3 ลบ. พร้อมเปิดตัว 10 กูรูคนรุ่นใหม่แนะแนวธุรกิจ
ออมสินเปิดตัวโครงการประกวด GSB สุดยอด SMEs Startup ตัวจริง ปี 6 ภายใต้แนวคิด SMEs Startup Wow! “ทำได้เลย ทำได้เร็ว ทำได้จริง” อัดฉีดทุนประเดิมมากขึ้น มูลค่ารวมกว่า 3 ล้านบาท
ออมสินเปิดตัวโครงการประกวด GSB สุดยอด SMEs Startup ตัวจริง ปี 6 ภายใต้แนวคิด SMEs Startup Wow! “ทำได้เลย ทำได้เร็ว ทำได้จริง” อัดฉีดทุนประเดิมมากขึ้น มูลค่ารวมกว่า 3 ล้านบาท  สร้างมิติใหม่จัด 10 กูรูธุรกิจคนรุ่นใหม่ร่วมให้คำปรึกษาตลอดโครงการ เปิดรับสมัครแล้ววันนี้ หมดเขตส่งแผนงาน 10 ส.ค.ศกนี้
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า  ธนาคารออมสินได้เปิดตัวโครงการประกวด GSB สุดยอด SMEs Startup ตัวจริง ภายใต้แนวคิด SMEs Startup Wow!  “ทำได้เลย ทำได้เร็ว ทำได้จริง” ซึ่งจัดต่อเนื่องเป็นปีที่ 6 เพื่อเป็นเวทีสนับสนุนให้คนรุ่นใหม่ SMEs หรือ Startup ที่มีอายุไม่เกิน 35 ปี นำเสนอแนวคิดธุรกิจที่มีความโดดเด่น แตกต่าง สร้างสรรค์ไอเดียธุรกิจ เพื่อชิงเงินทุนประเดิมมูลค่ารวมกว่า 3,000,000 บาท เปิดรับสมัครแล้วตั้งแต่วันนี้ไปจนถึงวันที่ 10 สิงหาคม  และมีกำหนดวันนำเสนอผลงานและประกาศผลรอบชิงชนะเลิศปลายเดือนตุลาคม 2561 ซึ่งในปีนี้ นอกจากจะมีการเพิ่มทุนประเดิม หรือเงินรางวัลมากขึ้นแล้ว ยังมีการคัดเลือก สุดยอด SMEs Startup ตัวจริง หรือแบ่งประเภทสายงานธุรกิจให้มีความชัดเจนและบูรณาการมากยิ่งขึ้น ได้แก่ ด้านนวัตกรรมต้นแบบ(Prototype) และแนวคิดนวัตกรรม(Idea) เป็นต้น
“โครงการประกวด GSB สุดยอด SMEs Startup ตัวจริง ภายใต้แนวคิด SMEs Startup Wow!  “ทำได้เลย ทำได้เร็ว ทำได้จริง” เป็นเวทีแห่งโอกาสที่ธนาคารออมสินมุ่งส่งเสริมให้โอกาสคนรุ่นใหม่ ที่มีความคิดสร้างสรรค์ธุรกิจ ที่มีความโดดเด่น แตกต่าง นำเสนอแผนงานเข้ามา เป็นอีกหนึ่งช่องทางที่จะเพิ่มโอกาสในการต่อยอดธุรกิจ โดยธนาคาร  ออมสินพร้อมส่งเสริมทุกด้าน ทั้งการเข้าสู่กระบวนการบ่มเพาะธุรกิจ สนับสนุนองค์ความรู้ที่จะได้รับจากการสัมมนาให้ความรู้ทางธุรกิจ มีการจัดบิสนิเนส แมทชิ่ง ที่อาจนำไปสู่การจับมือทางธุรกิจ ไปจนถึงการร่วมลงทุนผ่าน VC (Venture Capital) ของธนาคารฯ ที่พร้อมสนับสนุนด้านสินเชื่ออย่างเต็มที่ นับเป็นการสนองนโยบายที่รัฐบาลมอบหมายให้เป็นหน่วยงานที่ช่วยเหลือดูแลผู้ประกอบการวิสาหกิจรายกลางและรายย่อย หรือ SMEs ให้สามารถเข้าถึงแหล่งเงินทุน เพื่อความแข็งแรงที่จะสามารถแข่งขันในตลาดได้ ทั้งนี้ จากการรวบรวมสถิติจาก 5 ปีที่ผ่านมา ได้รับความสนใจจากผู้สมัครทั่วประเทศรวมแล้วกว่า 6,127 ทีม คิดเป็นจำนวนผู้เข้าร่วมกว่า 13,342 คน และมีผู้ที่สนใจติดตามโครงการมากกว่า 107,000 คน และตัวเลขจะยังคงเพิ่มขึ้นต่อไป” ผู้อำนวยการธนาคารออมสินกล่าว
โครงการประกวด GSB สุดยอด SMEs Startup ตัวจริง ปีที่ 6 มีรางวัลเป็นทุนประเดิมมูลค่ารวมสูงถึง 3,000,000 บาท ประกอบด้วย ผลงานชนะเลิศ ได้รับเงินทุนประเดิม 1,000,000 บาท รองชนะเลิศอันดับ 1 ผลงานละ 500,000 บาท รองชนะเลิศอันดับ 2  ผลงานละ 200,000 บาท รางวัลชมเชย 7 ผลงาน ซึ่งปีนี้มีการเพิ่มทุนประเดิมเป็นผลงานละ 100,000 บาท (จากเดิม 50,000 บาท) ส่วนผู้ที่ผ่านเข้ารอบ 100 ผลงาน ได้รับทุนประเดิมผลงานละ 5,000 บาท นอกจากนี้ยังมีการเพิ่มรางวัลพิเศษอีกสำหรับปีนี้ คือ ผลงานสุดยอดนวัตกรรมต้นแบบ (Prototype) จำนวน 3 ผลงาน ผลงานละ 50,000 บาท และ ผลงานสุดยอดแนวคิดทางด้านนวัตกรรม (Idea) 3 ผลงาน ผลงานละ 30,000 บาท
นอกจากเงินทุนที่จะนำไปต่อยอดธุรกิจ รวมถึงการอบรมความรู้ทางธุรกิจ สำหรับผู้เข้ารอบ 100 ผลงาน และการติวเข้มสำหรับผู้เข้ารอบ 10 ผลงานสุดท้าย (Guru Coaching 1 กูรูต่อ 1 ทีม) ซึ่งทั้ง 10 ทีมยังจะได้เข้าร่วมโปรแกรมเดินทางไปศึกษาดูงาน ณ ต่างประเทศ เพื่อเพิ่มประสบการณ์และเตรียมความพร้อมในเป็นผู้ประกอบการต่อไป
ผู้ที่สนใจสามารถติดตามข้อมูล หรือดาวน์โหลดเอกสารการสมัคร หรือติดตามความเคลื่อนไหวโครงการประกวดได้ที่ www.gsb100tomillion.com หรือwww.facebook.com/gsb100tomillion ข้อมูลเพิ่มเติมได้ที่ โทร. 092 247 0426-8

ที่มา : http://www.thaigov.go.th/news/contents/details/12066
