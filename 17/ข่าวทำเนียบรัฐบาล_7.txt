รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมชี้แจงการดำเนินโครงการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ และยกเลิกสำเนาเอกสารราชการ

วันพฤหัสบดีที่ 3 พฤษภาคม 2561
รอง นรม.วิษณุฯ เป็นประธานการประชุมชี้แจงการดำเนินโครงการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ และยกเลิกสำเนาเอกสารราชการ
รัฐบาลเร่งพัฒนาระบบการประเมินความพึงพอใจของประชาชนต่อการให้บริการของรัฐ สอดรับกับนโยบายระบบราชการ 4.0 ด้วยวิธีการทำงานแบบ เปิดกว้าง และเชื่อมโยงกัน โดยยึดประชาชนเป็นศูนย์กลาง
วันนี้ (3 พฤษภาคม 2561) เวลา 09.00 น. ณ ตึกสันติไมตรี หลังนอก ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานเปิดการประชุมชี้แจงการดำเนินโครงการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ (Citizen Feedback) และยกเลิกสำเนาเอกสารราชการ (Zero Copy) จัดโดยสำนักงานคณะกรรมการพัฒนาระบบราชการ (ก.พ.ร.) ร่วมกับสำนักงานรัฐบาลอิเล็กทรอนิกส์ (องค์การมหาชน) ทั้งนี้ เพื่อวัตถุประสงค์ในการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ และการยกเลิกสำเนาเอกสารราชการ รวมทั้งมีการเก็บรวบรวมและวิเคราะห์ข้อมูลความคิดเห็น ความพึงพอใจของประชาชนผู้รับบริการจากหน่วยงานของรัฐในเชิงลึก โดยนำข้อมูลที่ได้จากการวิเคราะห์มาปรับปรุงและพัฒนาคุณภาพการให้บริการประชาชนให้มีประสิทธิภาพ และมีความโปร่งใส ซึ่งถือเป็นอีกก้าวที่สำคัญในการพลิกโฉมการให้บริการและอำนวยความสะดวกให้กับประชาชน โดยดำเนินการด้วยแอปพลิเคชัน ซึ่งเป็นเทคโนโลยีสมัยใหม่ที่สอดรับกับวิถีการดำเนินชีวิตของประชาชนในปัจจุบัน และเป็นประตูสำคัญที่จะเปิดสู่การให้บริการในยุคราชการ 4.0
นายทศพร ศิริสัมพันธ์ เลขาธิการ ก.พ.ร. กล่าวรายงานว่า โครงการพัฒนาระบบการประเมินความพึงพอใจของประชาชนต่อการให้บริการของหน่วยงานภาครัฐ  และการยกเลิกสำเนาเอกสารราชการ (No Copy) เป็นการพัฒนาระบบเทคโนโลยีสารสนเทศในรูปแบบแอปพลิเคชัน CITIZEN info เพื่ออำนวยความสะดวกให้กับประชาชนในการรับบริการจากภาครัฐ และสามารถสะท้อนความคิดเห็นต่อการให้บริการ ระบบดังกล่าวถือว่าเป็นสิ่งแรกของการมีที่อยู่ดิจิทัลของหน่วยงานภาครัฐ  โดยหน่วยงานภาครัฐจะต้องทำการระบุพิกัดของสถานที่ให้บริการ หรือ “การปักหมุด” บนระบบดังกล่าว เพื่ออำนวยความสะดวกให้กับประชาชนทราบตำแหน่งและเส้นทางการเดินทางไปยังจุดให้บริการของภาครัฐ นอกจากนี้ระบบจะแสดงรายละเอียดงานบริการ ขั้นตอนและเอกสารที่ประชาชนต้องจัดเตรียมเพื่อเข้ารับบริการ ณ จุดบริการนั้น ๆ โดยทำการเชื่อมโยงกับระบบศูนย์กลางข้อมูลคู่มือสำหรับประชาชน พร้อมทั้งแสดงสถานะสำเนาเอกสารที่ยังคงต้องเรียกจากประชาชนในแต่ละจุดบริการ ที่สำคัญประชาชนสามารถให้ความเห็นและคะแนนความพึงพอใจต่อการให้บริการของหน่วยงานภาครัฐของประชาชนที่มารับบริการได้ทันทีภายหลังได้รับบริการ โดยข้อมูลต่าง ๆ ที่ได้จากระบบนี้ช่วยให้ผู้บริหารหน่วยงานภาครัฐสามารถวางแผนปรับปรุงคุณภาพบริการ ซึ่งมีประโยชน์อย่างมากต่อการพัฒนางานของภาครัฐให้สามารถตอบสนองความต้องการของประชาชน
สำหรับการปักหมุด เพื่อระบุพิกัดตำแหน่งจุดให้บริการของแต่ละหน่วยงานราชการ สามารถเข้าไปดาวน์โหลดคู่มือหรือคลิปวีดิโอได้ที่เว็บไซต์ CITIZENinfo.go.th และสามารถดาวน์โหลดแอปพลิเคชันลงบนสมาร์ทโฟนได้ทั้งระบบ iOS และ Android คาดว่า จะมีการระบุตำแหน่งจุดให้บริการประชาชนประมาณ 40,000 จุดบริการทั่วประเทศแล้วเสร็จภายในเดือนพฤษภาคมนี้
โอกาสนี้ รองนายกรัฐมนตรี ได้กล่าวเปิดการประชุมฯ ว่าเป็นการชี้แจงเพื่อให้ส่วนราชการตระหนักถึงความสำคัญของการดำเนินโครงการ และเป็นการยกระดับการอำนวยความสะดวกและพัฒนางานบริการภาครัฐที่สอดรับกับนโยบายระบบราชการ 4.0 ด้วยวิธีการทำงานแบบเปิดกว้าง และเชื่อมโยงกัน (Open & Connected Government) โดยยึดประชาชนเป็นศูนย์กลาง (Citizen-centric government) ด้วยขีดสมรรถนะสูงและทันสมัย (Smart & high performance government) เพราะที่ผ่านมาสำเนาเอกสารของประชาชนในแต่ละวันมีจำนวนมากมีสถานที่เก็บไม่เพียงพอ ซึ่งล้วนเป็นเอกสารสำคัญไม่สามารถทำลายได้เนื่องจากติดในข้อกฎหมายบางประการ รัฐบาลได้เล็งเห็นความสำคัญของปัญหานี้จึงนำเทคโนโลยีมาใช้ในการจัดระบบเอกสารของประชาชน พร้อมทั้งสร้างนวัตกรรม โดยลิ้งค์เชื่อมโยงข้อมูลประจำตัวของประชาชนและประยุกต์องค์ความรู้ในแบบสหสาขาวิชาเข้ามาใช้ในการทำงาน การทราบขั้นตอนและวิธีดำเนินการในส่วนที่เกี่ยวข้อง ทั้งนี้การดำเนินการในระยะต่อไปจะกำหนดให้หน่วยงานราชการเริ่มปักหมุดเพื่อระบุพิกัดของสถานที่ให้บริการบนระบบ พร้อมทั้งประกาศให้ประชาชนได้รับทราบการดำเนินโครงการอย่างเป็นทางการต่อไป
............................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11938
