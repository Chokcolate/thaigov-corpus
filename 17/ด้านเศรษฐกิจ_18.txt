รัฐบาลไทย-ข่าวทำเนียบรัฐบาล-ก.เกษตรฯ จัดโครงการส่งเสริมและพัฒนาด้านปศุสัตว์ (โคเนื้อ – โคนมแบบครบวงจร)

วันพฤหัสบดีที่ 3 พฤษภาคม 2561
ก.เกษตรฯ จัดโครงการส่งเสริมและพัฒนาด้านปศุสัตว์ (โคเนื้อ – โคนมแบบครบวงจร)
กระทรวงเกษตรฯ จัดโครงการส่งเสริมและพัฒนาด้านปศุสัตว์ (โคเนื้อ – โคนมแบบครบวงจร) ภายใต้นโยบายการตลาดนำการผลิต “มหาสารคามโมเดล” เพื่อสร้างความเข้มแข็งให้แก่เกษตรกร
นายนิวัติ สุธีมีชัยกุล ผู้ช่วยรัฐมนตรีประจำกระทรวงเกษตรและสหกรณ์ เปิดเผยภายหลังเปิดงานโครงการส่งเสริมและพัฒนาด้านปศุสัตว์ (โคเนื้อ – โคนมแบบครบวงจร) ภายใต้นโยบายการตลาดนำการผลิต “มหาสารคามโมเดล” ณ ศูนย์รับซื้อน้ำนมดิบสหกรณ์โคนมมหาสารคาม จำกัด ต.หนองสิม อ.บรบือ จ.มหาสารคาม ว่า การดำเนินการดังกล่าว มีวัตถุประสงค์เพื่อสร้างความเข้มแข็งให้แก่เกษตรกร โดยการรวมกลุ่มกันเป็นเครือข่ายจะเสริมสร้างให้เกษตรกรมีอำนาจต่อรองราคา มีการลดต้นทุนการผลิต เพิ่มคุณภาพสินค้า มีการจัดหาตลาดและช่องทางการจำหน่าย อีกทั้งยังเป็นการรวมกลุ่มการซื้อขายซึ่งกันและกัน ตามแนวคิดที่ว่า “โคนมมหาสารคาม ต้องกินมันมหาสารคาม เพื่อคนมหาสารคาม จะได้กินนมโคมหาสารคาม”
นายนิวัติ กล่าวต่อไปว่า การส่งเสริมและพัฒนาด้านปศุสัตว์ให้ครบวงจร จะต้องพัฒนาตั้งแต่ผู้ปลูกพืชอาหารสัตว์ ซึ่งเป็นต้นน้ำควบคู่กับงานด้านปศุสัตว์ไปพร้อมกัน โดยการใช้ตลาดนำการผลิต ซึ่งการดำเนินงานดังกล่าว ได้รับความร่วมมือจากทุกภาคส่วน ทั้งภาครัฐ ภาคเอกชน และเกษตรกร ที่จะสามารถขับเคลื่อนการดำเนินงานให้ก้าวไปด้วยกัน เพื่อให้เกิดความ “มั่นคง มั่งคั่ง ยั่งยืน” ตามวิสัยทัศน์ของทางรัฐบาล ที่มุ่งหวังจะสร้างโอกาสและทางเลือกในอาชีพเกษตรกรให้มีคุณภาพชีวิตที่ดีขึ้น
ทั้งนี้ กระทรวงเกษตรและสหกรณ์ โดยกรมปศุสัตว์ มียุทธศาสตร์โคเนื้อ 5 ปี พ.ศ.2561 – 2565 ซึ่งถือเป็นเครื่องมือการเตรียมความพร้อมการเปิดเสรีการค้า ภายใต้วิสัยทัศน์ “เป็นผู้นำการผลิตโคเนื้อที่เพียงพอต่อการบริโภค และส่งออกในภูมิภาค” ประกอบด้วย ยุทธศาสตร์ที่ 1 การรักษาตลาดการบริโภคเนื้อโคไทย ยุทธศาสตร์ที่ 2 การเพิ่มประชากรโคเนื้อ และยุทธศาสตร์ที่ 3 การลดต้นทุนด้วยการบริหารจัดการอาหารโคเนื้อ
นอกจากนี้ ยังมียุทธศาสตร์พัฒนาโคนมและผลิตภัณฑ์นมปี 2560 – 2569 ภายใต้วิสัยทัศน์ “อุตสาหกรรมโคนมไทยทั้งระบบ ได้มาตรฐานสากลภายใน 10 ปี” ประกอบด้วย ยุทธศาสตร์ที่ 1 การสร้างความเข้มแข็งให้กับเกษตรกรผู้เลี้ยงโคนมและองค์กรโคนม ยุทธศาสตร์ที่ 2 การพัฒนาการผลิตน้ำนมโคและอุตสาหกรรมโคนมให้ได้มาตรฐานสากล ยุทธศาสตร์ที่ 3 การส่งเสริมการบริโภคนมและพัฒนาผลิตภัณฑ์นมเพื่อการแข่งขันระดับนานาชาติ ยุทธศาสตร์ที่ 4 การพัฒนาระบบฐานข้อมูลและการใช้ประโยชน์ และ ยุทธศาสตร์ที่ 5 การวิจัยและพัฒนาองค์ความรู้การเลี้ยงโคนมให้กับเกษตรกร
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11958
