รัฐบาลไทย-ข่าวทำเนียบรัฐบาล-ผลการประชุมองค์กรหลัก ครั้งที่ 9/2561

วันพุธที่ 2 พฤษภาคม 2561
ผลการประชุมองค์กรหลัก ครั้งที่ 9/2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 9/2561 เมื่อวันอังคารที่ 1 พฤษภาคม 2561 ณ ห้องประชุมราชวัลลภ อาคารราชวัลลภ โดยมีศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 9/2561 เมื่อวันอังคารที่ 1 พฤษภาคม 2561 ณ ห้องประชุมราชวัลลภ อาคารราชวัลลภ โดยมีศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ ผู้บริหารฝ่ายการเมือง อาทิ นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน นายสุเทพ ชิตยวงษ์ เลขาธิการคณะกรรมการการอาชีวศึกษา ผู้บริหารองค์กรหลักและหน่วยงานในกำกับเข้าร่วม
ซักซ้อมแผน Big Data พร้อมเตรียมขับเคลื่อนแผนปฏิรูปประเทศ
รมว.ศึกษาธิการ เปิดเผยหลังการประชุมว่า ในการประชุมคณะรัฐมนตรีเมื่อวันที่ 1 พฤษภาคม 2561 กระทรวงดิจิทัลเพื่อเศรษฐกิจและสังคม ได้ส่งต้นฉบับแผนงานเรื่อง Big Data ซึ่งมีรายละเอียดสำหรับแต่ละหน่วยงานว่าจะต้องทำอะไรบ้าง รวมทั้งแนวทางการซักซ้อมความเข้าใจให้เกิดความชัดเจน
นอกจากนี้ เมื่อวันที่ 6 เมษายนที่ผ่านมา ได้มีการประกาศแผนการปฏิรูปประเทศ ทั้ง 11 ด้าน ในราชกิจจานุเบกษาแล้ว ที่ประชุม ครม.จึงได้มอบหมายให้หน่วยงานที่เกี่ยวข้องในแต่ละด้านเข้ามาพิจารณาร่วมกัน ในส่วนของ ศธ. ก็มีความเกี่ยวข้องกับหลายด้าน โดยเมื่อเร็ว ๆ นี้ ตนได้มีโอกาสหารือร่วมกับนายปานเทพ กล้าณรงค์ราญ ประธานคณะกรรมการปฏิรูปประเทศด้านการป้องกันและปราบปรามการทุจริตและประพฤติมิชอบ และนายประสาร ไตรรัตน์วรกุล ประธานคณะกรรมการปฏิรูปประเทศด้านเศรษฐกิจ เพื่อหารือเกี่ยวกับความร่วมมือในการขับเคลื่อนแผนการปฏิรูปฯ ของ ศธ. ต่อไป
สกสค.-ออมสิน เตรียม MOU ลดดอกเบี้ยเงินกู้ ช.พ.ค.โครงการ 2-7 สัปดาห์หน้า
นายพินิจศักดิ์ สุวรรณรังค์ ปฏิบัติหน้าที่เลขาธิการคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) กล่าวถึงการแก้ไขปัญหาหนี้ครูโครงการ ช.พ.ค. โครงการที่ 2-7 ว่า เดิมมีการตกลงกันว่าในส่วนที่สนับสนุนเงินให้กับ สกสค. นั้น ทาง สกสค. ไม่ขอรับ แต่ขอให้นำไปเป็นส่วนลดอัตราดอกเบี้ยของครูในแต่ละโครงการ ซึ่งทางธนาคารออมสินก็ตกลงตามนั้น แต่ขอนำเงินไปเป็นค่าบริหารจัดการด้วย ทำให้ครูได้ส่วนลดไม่เต็มเม็ดเต็มหน่วย
อย่างไรก็ตาม วันนี้ (1 พฤษภาคม 2561) ได้มีการตกลงตามที่ สกสค.ต้องการเรียบร้อยแล้ว และ สกสค. จะพิจารณาเพิ่มเติมด้วยว่าส่วนที่ให้กับสำนักงานฯ นั้น เกี่ยวข้องกับหนี้ไตรมาสด้วยหรือไม่ ซึ่งทั้งหมดนี้จะพยายามให้เร็วที่สุด คาดว่าจะสามารถลงนามบันทึกข้อตกลงกับธนาคารออมสินได้ภายในวันศุกร์นี้ หรืออย่างช้าภายในสัปดาห์หน้า
เตรียมผลักดันนักเรียนระดับท็อปของประเทศเข้าสู่โคเซ็น เพื่อปั้นนักนวัตกรรมและเทคโนโลยีขั้นสูง
รมว.ศึกษาธิการ กล่าวว่า ในส่วนของการศึกษาระบบโคเซ็น (KOSEN) ได้หารือร่วมกับประธานโคเซ็นของญี่ปุ่นแล้ว โดยอยากให้เข้าใจว่า โคเซ็นไม่ใช่อาชีวะของญี่ปุ่น แต่โคเซ็นคือการเตรียมกำลังคนเข้าสู่ยุค 4.0 เพื่อสร้างนักนวัตกรรม หรือนักเทคโนโลยีในระดับสูง ขณะนี้ ศธ.ได้มีการทำงานร่วมกับโคเซ็น โดยเปลี่ยนแผนขององค์การความร่วมมือระหว่างประเทศแห่งญี่ปุ่น (JICA) ที่ให้กู้เงินในอัตราดอกเบี้ยต่ำ และมอบหมายให้สถาบันส่งเสริมการสอนวิทยาศาสตร์และเทคโนโลยี (สสวท.) รับผิดชอบนำเด็กเก่งที่สุดของประเทศที่กำลังเข้าสู่ระดับมัธยมศึกษาปีที่ 4 มาใช้ระบบแบบโคเซ็นอย่างจริงจัง
นายพะโยม ชิณวงศ์ โฆษกกระทรวงศึกษาธิการ กล่าวเพิ่มเติมว่า การเตรียมโครงการโคเซ็นนั้น เชื่อมโยงกับงานของศาสตราจารย์คลินิก นพ.อุดม คชินทร รมช.ศธ. ทั้งเรื่องของอาชีวะพันธุ์ใหม่และบัณฑิตพันธุ์ใหม่ จึงต้องเตรียมพร้อมตั้งแต่การศึกษาระดับพื้นฐาน โดยที่ผ่านมาหากพูดถึงด้านอุดมศึกษาก็จะว่าด้วยเรื่องของงานวิชาการ ส่วนทางสายอาชีพจะมีทักษะแต่ยังขาดแนวคิดทางเทคโนโลยี วันนี้เราจึงต้องพยายามหาจุดกึ่งกลางในการผลิตอาชีวะพันธุ์ใหม่และบัณฑิตพันธุ์ใหม่ ซึ่งมาสอดคล้องกับแนวทางโคเซ็นของญี่ปุ่น โดยใช้สถานศึกษาของเราที่มีความพร้อมอยู่แล้ว เพื่อยกระดับให้เป็นอาชีวะพรีเมียมให้ได้
Written by ปารัชญ์ ไชยเวช
Photo Credit ธนภัทร จันทร์ห้างหว้า, กิตติกร แซ่หมู่
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11927
