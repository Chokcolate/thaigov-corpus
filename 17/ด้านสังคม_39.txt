รัฐบาลไทย-ข่าวทำเนียบรัฐบาล-รมว.พม. เป็นประธานการประชุมคณะอนุกรรมการขับเคลื่อนการแก้ปัญหาการรุกลำน้ำสาธารณะ (คลองลาดพร้าว) ครั้งที่ 2/2561

วันศุกร์ที่ 11 พฤษภาคม 2561
รมว.พม. เป็นประธานการประชุมคณะอนุกรรมการขับเคลื่อนการแก้ปัญหาการรุกลำน้ำสาธารณะ (คลองลาดพร้าว) ครั้งที่ 2/2561
รมว.พม. เป็นประธานการประชุมคณะอนุกรรมการขับเคลื่อนการแก้ปัญหาการรุกลำน้ำสาธารณะ (คลองลาดพร้าว) ครั้งที่ 2/2561
วันนี้ (11 พ.ค.61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการขับเคลื่อนการแก้ปัญหาการรุกลำน้ำสาธารณะ (คลองลาดพร้าว) ครั้งที่ 2/2561 ณ ห้องประชุมชั้น 8 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
รัฐบาลมีนโยบายในการจัดระเบียบชุมชนริมคลองเพื่อพัฒนาคุณภาพชีวิตของประชาชนให้มีความมั่นคง ทั้งด้านที่อยู่อาศัยและสภาพแวดล้อม อีกทั้งเป็นการเพิ่มประสิทธิภาพในการระบายน้ำ เพื่อลดปัญหาน้ำท่วมในระยะยาว โดยได้มอบหมายให้กรุงเทพมหานครสร้างเขื่อนระบายน้ำ และกระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน ) หรือ พอช. ดำเนินโครงการพัฒนาที่อยู่อาศัยชุมชนริมคลอง หรือ "บ้านประชารัฐริมคลอง” (โครงการบ้านมั่นคง) สำหรับการประชุมครั้งนี้ได้มีการรายงานความคืบหน้าการก่อสร้างเขื่อนริมคลองลาดพร้าว โดยจากการประเมินถึงวันที่ 15 พฤษภาคม 2561 ตอกเสาเข็มเขื่อนได้ 21,091 ต้น คิดเป็นร้อยละ 35.15 ของจำนวนเสาเข็มทั้งหมด 60,000 ต้น ความยาวเขื่อนที่ตอกได้ 15.85 กิโลเมตร ซึ่งความคืบหน้าทั้งโครงการคิดเป็นร้อยละ 27.97 (นับความคืบหน้าเพิ่มขึ้นจากเดือนมกราคม 2561 จำนวน 4,358 ต้น) ทั้งนี้ได้ตั้งเป้าหมายการตอกเสาเข็มทุกๆ 3 เดือน ให้แล้วเสร็จ 5,000 ต้น แต่ยังคงล่าช้ากว่าแผนงาน เนื่องจากสาเหตุต่างๆ เช่น การขนย้ายวัสดุอุปกรณ์ต่างๆ เป็นไปด้วยความลำบาก ซึ่งได้ให้ทุกหน่วยงานที่เกี่ยวข้องร่วมกันแก้ไขปัญหา เพื่อเร่งดำเนินการตอกเสาเข็มสร้างเขื่อนให้ได้ตามแผนการดำเนินงาน
สำหรับความคืบหน้าการดำเนินการพัฒนาที่อยู่อาศัยอาศัยนั้น (ข้อมูล ณ วันที่ 30 เมษายน 2561) มีเป้าหมายดำเนินการ 50 ชุมชน 7,069 ครัวเรือน มีพื้นที่ดำเนินการได้ 29 ชุมชน 2,635 ครัวเรือน คิดเป็นร้อยละ 37.28 ของเป้าหมายดำเนินการ (นับความคืบหน้าเพิ่มขึ้นจากเดือนมกราคม 2561 จำนวน 182 ครัวเรือน) ประกอบด้วยบ้านที่สร้างแล้วเสร็จ จำนวน 1,190 ครัวเรือน จาก 18 ชุมชน ครัวเรือน คิดเป็นร้อยละ 16.83 บ้านที่อยู่ระหว่างการก่อสร้าง จำนวน 1,231 ครัวเรือน จาก 19 ชุมชน และพื้นที่พร้อมเริ่มก่อสร้าง จำนวน 214 ครัวเรือน
นอกจากนี้ ที่ประชุมยังเห็นชอบแผนดำเนินการขับเคลื่อนในพื้นที่ของคณะอนุกรรมการบริหารจัดการและพัฒนาพื้นที่ริมคลองลาดพร้าว ในห้วงเวลาถัดไป ซึ่งแผนดำเนินงานอาจมีการปรับใช้มาตรการทางกฎหมายให้มีประสิทธิภาพมากขึ้น พร้อมทั้งเห็นชอบแผนดำเนินการสื่อสารประชาสัมพันธ์ของคณะอนุกรรมการรณรงค์สร้างการรับรู้และประชาสัมพันธ์ โดยกรมประชาสัมพันธ์ ร่วมกับกรุงเทพมหานคร และกระทรวง พม. เตรียมจัดกิจกรรม On Ground คลองลาดพร้าว ภายใต้ชื่องาน "คืนความสุขให้คนคลอง คืนสายคลองให้คนเมือง” เพื่อมุ่งเน้นรณรงค์สร้างการรับรู้ และสร้างความเชื่อมั่นของโครงการให้กับชุมชนมากยิ่งขึ้น ในวันที่ 2 มิถุนายน 2561 ณ ชุมชนรุ่นใหม่พัฒนา เขตบางเขน อย่างไรก็ตาม รัฐบาลโดยกระทรวง พม. มีความมุ่งมั่นให้ประชาชนมีคุณภาพชีวิตที่ดีขึ้น ด้วยการมีที่อยู่อาศัยเป็นของตนเองที่มีความมั่นคงและปลอดภัยในระยะยาวต่อไป

ที่มา : http://www.thaigov.go.th/news/contents/details/12189
