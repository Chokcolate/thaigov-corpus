รัฐบาลไทย-ข่าวทำเนียบรัฐบาล-“กระทรวงยุติธรรม โดยกรมบังคับคดี” จัดประชุมคองเกรสนานาชาติของสภาเจ้าพนักงานบังคับคดีระหว่างประเทศครั้งแรกในเอเชีย เพื่อเพิ่มศักยภาพความเชี่ยวชาญด้านการบังคับคดีให้สอดรับกับเทคโนโลย

วันพุธที่ 2 พฤษภาคม 2561
“กระทรวงยุติธรรม โดยกรมบังคับคดี” จัดประชุมคองเกรสนานาชาติของสภาเจ้าพนักงานบังคับคดีระหว่างประเทศครั้งแรกในเอเชีย เพื่อเพิ่มศักยภาพความเชี่ยวชาญด้านการบังคับคดีให้สอดรับกับเทคโนโลย
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานพิธีเปิดการประชุมคองเกรสนานาชาติของสภาเจ้าพนักงานบังคับคดีระหว่างประเทศ ครั้งที่ ๒๓
ในวันพุธที่ ๒ พฤษภาคม ๒๕6๑ เวลา ๑๐.๓๐ น.
ณ ห้อง World Ballroom ABC ชั้น ๒๓
โรงแรมเซ็นทาราแกรนด์และบางกอกคอนเวนชั่นเซ็นเตอร์ เซ็นทรัลเวิลด์
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานพิธีเปิดการประชุมคองเกรสนานาชาติของสภาเจ้าพนักงานบังคับคดีระหว่างประเทศ ครั้งที่ ๒๓
ที่กระทรวงยุติธรรมและกรมบังคับคดีร่วมกับสภาเจ้าพนักงานบังคับคดีระหว่างประเทศ (UIHJ) เป็นเจ้าภาพจัดการประชุม ภายใต้หัวข้อ “หลักประกันความยุติธรรมที่มั่นคงและยั่งยืน : เจ้าพนักงานบังคับคดี
องค์ประกอบสำคัญของหลักธรรมาภิบาล” (Guaranteeing a Secure and Sustainable Justice :
The Judicial Officer, an Essential Element of Good Governance)
โดยมีสมาชิกสภาเจ้าพนักงานบังคับคดีระหว่างประเทศกว่า 40 ประเทศ
ผู้แทนประเทศสมาชิกอาเซียน ผู้บริหารจากองค์กรระหว่างประเทศ นักวิชาการ ผู้บริหารกระทรวงยุติธรรม
ผู้บริหารและผู้แทนศาลยุติธรรม สำนักงานอัยการสูงสุด สำนักงานศาลปกครอง กระทรวงการต่างประเทศ
สำนักงานคณะกรรมการกฤษฎีกา สถาบันเพื่อการยุติธรรมแห่งประเทศไทย สภาทนายความ
สมาคมธนาคารไทย สภาอุตสาหกรรมแห่งประเทศไทย สภาหอการค้าแห่งประเทศไทย
สำนักงานส่งเสริมการจัดการประชุมและนิทรรศการ ประมาณ ๔๐๐ คน เข้าร่วมการประชุมฯ
โอกาสนี้ รองนายกรัฐมนตรีและรัฐมนตรีว่าการกระทรวงยุติธรรม กล่าวว่า การจัดประชุมคองเกรสนานาชาติ
ของสภาเจ้าพนักงานบังคับคดีระหว่างประเทศ ครั้งที่ ๒๓ ระหว่างวันที่ ๑ – ๔ พฤษภาคม ๒๕๖๑ ณ กรุงเทพมหานคร
เป็นไปตามมติที่ประชุมสภาเจ้าพนักงานบังคับคดีระหว่างประเทศ ครั้งที่ ๒๒ ณ กรุงมาดดริด ประเทศสเปน พ.ศ. ๒๕๕๘
ที่มีมติเอกฉันท์และมอบความไว้วางใจให้กระทรวงยุติธรรม และกรมบังคับคดี ประเทศไทย เป็นเจ้าภาพจัดขึ้น
และถือเป็นครั้งแรกที่การประชุมนี้มาจัดขึ้นในทวีปเอเชีย
ซึ่งการประชุมคองเกรสนานาชาติ ครั้งที่ ๒๓ ถือเป็นเวทีการประชุมนานาชาติที่มีความสำคัญเป็นอย่างยิ่ง
สำหรับผู้ที่ทำหน้าที่เป็นเจ้าพนักงานบังคับคดีแพ่งของประเทศต่าง ๆ ทั่วโลก และมีกำหนดจัดขึ้นทุก ๓ ปี
เพื่อแลกเปลี่ยนความคิดเห็น ประสบการณ์ และสร้างมาตรฐานการปฏิบัติงานด้านบังคับคดีที่เป็นเลิศ
เพื่อพัฒนาด้านวิชาชีพการบังคับคดีที่ถือเป็นกลไกสำคัญหนึ่งในกระบวนการยุติธรรม
สร้างความเชื่อมั่นต่อผู้ประกอบการ และนักลงทุนที่มีต่อการจัดการบังคับคดีให้เป็นไปตามคำสั่งศาล
อีกทั้งเป็นพื้นที่แลกเปลี่ยนความรู้ด้านกฎหมายและข้อบังคับเกี่ยวกับการบังคับคดี
ซึ่งถือเป็นการสร้างความสัมพันธ์ที่ดี และสร้างเครือข่ายระหว่างผู้ปฏิบัติงานด้านการบังคับคดีจากประเทศต่าง ๆ ทั่วโลก
ทั้งนี้ รัฐบาลไทยมีวิสัยทัศน์ชัดเจนที่จะเดินหน้านำประเทศไปสู่ความ “มั่นคง มั่งคั่ง และยั่งยืน”
และเป็นประเทศที่พัฒนาด้วยการนำหลักเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดช
รัชกาลที่ 9 โดยรัฐบาลได้กำหนดยุทธศาสตร์ชาติ ๒๐ ปี และแผนการปฎิรูปประเทศ
และนโยบายรัฐบาลในส่วนของนโยบายการปรับปรุงกฎหมายและกระบวนการยุติธรรม
ภายใต้หลักเกณฑ์อย่างมีธรรมาภิบาล ซึ่งในด้านการบังคับคดีมีความเกี่ยวข้อง
ในเรื่องการปรับปรุงยุทธศาสตร์การปฏิรูปประเทศและการปฏิรูปกระบวนการยุติธรรม
ลดขั้นตอนการบังคับคดี ปรับปรุงกระบวนการบังคับคดีให้ง่าย สะดวก รวดเร็ว คุ้มค่า และคุ้มทุนมากขึ้น
ซึ่งการดำเนินงานของกรมบังคับคดี กระทรวงยุติธรรม ได้มุ่งพัฒนาและแก้ไขปรับปรุงกฎหมายที่เกี่ยวข้อง
ปรับปรุงกระบวนการทำงาน เสริมสร้างเรื่องการตระหนักถึงหลักธรรมาภิบาลให้นำมาใช้อย่างเคร่งครัด
ตามความเปลี่ยนแปลงของเทคโนโลยีที่เปลี่ยนแปลงไป
อีกทั้งเจ้าพนักงานบังคับคดีต้องทำงานเชิงรุก เดินไปข้างหน้า พัฒนาอย่างต่อเนื่อง
ซึ่งสอดคล้องกับนโยบายของกระทรวงยุติธรรมในการอำนวยความยุติธรรม ลดความเหลื่อมล้ำ
ขจัดความทุกข์ยาก สร้างประชาสามัคคี ส่งเสริมคนดีสู่สังคม

ที่มา : http://www.thaigov.go.th/news/contents/details/11928
