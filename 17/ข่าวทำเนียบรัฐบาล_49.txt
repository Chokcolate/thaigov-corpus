รัฐบาลไทย-ข่าวทำเนียบรัฐบาล-รองนายกรัฐมนตรี เข้าร่วมการประชุมคณะกรรมาธิการว่าด้วยการป้องกันอาชญากรรมที่ออสเตรีย

วันศุกร์ที่ 11 พฤษภาคม 2561
รองนายกรัฐมนตรี เข้าร่วมการประชุมคณะกรรมาธิการว่าด้วยการป้องกันอาชญากรรมที่ออสเตรีย
รองนายกรัฐมนตรี เข้าร่วมการประชุมคณะกรรมาธิการว่าด้วยการป้องกันอาชญากรรมที่ออสเตรีย
ในระหว่างวันที่ 12-16 พฤษภาคม 2561 พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม จะเดินทางไปยังกรุงเวียนนา สาธารณรัฐออสเตรีย ในฐานะหัวหน้าคณะผู้แทนไทยเข้าร่วม การประชุมคณะกรรมาธิการว่าด้วยการป้องกันอาชญากรรมและความยุติธรรมทางอาญา สมัยที่ 27  (The 27th Commission on Prevention and Criminal Justice : CCPCJ) ซึ่งเป็นการประชุมประจำปีของสำนักงานว่าด้วยยาเสพติดและอาชญากรรมแห่งสหประชาชาติ (UN Office on Drugs and Crime : UNODC) ณ สำนักงานใหญ่  UNODC ที่กรุงเวียนนา สาธารณรัฐออสเตรีย
ในการเข้าร่วมประชุมครั้งนี้นั้น รองนายกรัฐมนตรีและรัฐมนตรีว่าการกระทรวงยุติธรรม จะได้กล่าวถ้อยแถลงในนามหัวหน้าคณะผู้แทนไทยระหว่างการประชุม CCPCJ สมัยที่ 27 พร้อมทั้งเข้าหารือกับบุคคลต่าง ๆ ได้แก่ รัฐมนตรีว่าการกระทรวงยุติธรรม สาธารณรัฐออสเตรีย รองผู้ว่าการกรุงเวียนนา และรองประธานสภาหอการค้าออสเตรียและผู้บริหาร WIFI เพื่อเป็นการสร้างความสัมพันธ์อันดีและแลกเปลี่ยนความคิดเห็นที่เป็นประโยชน์ระหว่างกันต่อไป เพื่อให้การแก้ไขปัญหายาเสพติดและอาชญากรรมระหว่างประเทศเกิดความร่วมมือกันอย่างจริงจังและส่งผลดีต่อนานาประเทศ ตามหลักมาตรฐานสากลต่อไป
....................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/12188
