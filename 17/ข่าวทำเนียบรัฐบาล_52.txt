รัฐบาลไทย-ข่าวทำเนียบรัฐบาล- นายกรัฐมนตรีแจงข้อเท็จจริงกรณีภารกิจที่ จ.สระแก้ว วอนทุกฝ่ายหยุดเชื่อมโยงประเด็นการเมือง พร้อมแสดงความเป็นห่วงบ้านเมืองหลังเลือกตั้ง

วันอาทิตย์ที่ 13 พฤษภาคม 2561
นายกรัฐมนตรีแจงข้อเท็จจริงกรณีภารกิจที่ จ.สระแก้ว วอนทุกฝ่ายหยุดเชื่อมโยงประเด็นการเมือง พร้อมแสดงความเป็นห่วงบ้านเมืองหลังเลือกตั้ง
นายกรัฐมนตรีแจงข้อเท็จจริงกรณีภารกิจที่ จ.สระแก้ว วอนทุกฝ่ายหยุดเชื่อมโยงประเด็นการเมือง พร้อมแสดงความเป็นห่วงบ้านเมืองหลังเลือกตั้ง
วันนี้ (13 พฤษภาคม 2561)
พลเอก ประยุทธ์ จันทร์โอชา นายกรัฐมนตรี กล่าวถึงกระแสข่าวการเดินทางไปปฏิบัติภารกิจที่ จ.สระแก้ว ว่า เรื่องดังกล่าวไม่เกี่ยวข้องกับการไปพบใคร หรือจะไปดูด ส.ส.ในพื้นที่ หรือไปพบปะประชาชน และไม่ใช่เกรงว่าจะถูกมองเชื่อมโยงทางการเมือง จึงได้ยกเลิกภารกิจไป เพราะแต่เดิมนั้นได้กำหนดว่าจะเดินทางไปเป็นประธานพิธีเปิดด่านชายแดนร่วมกับสมเด็จฮุนเซน นายกรัฐมนตรีกัมพูชา แต่เนื่องจากนายกรัฐมนตรีกัมพูชาติดภารกิจจึงต้องยกเลิกกำหนดการ
"นายกฯ ไม่ต้องการให้สื่อมวลชนหรือนักการเมืองนำประเด็นนี้ไปบิดเบือนสร้างความเข้าใจผิด ส่วนการย้ายพรรคหรือรวมพรรคก็ไม่ใช่สิ่งที่จะรับประกันว่าผู้นั้นจะได้เป็น ส.ส. หากไม่มีผลงานหรือไม่ได้รับความไว้วางใจ ประชาชนก็ไม่เลือกอยู่แล้ว จึงไม่อยากให้กังวลจนมากเกินไป และต้องเคารพการตัดสินใจของประชาชนด้วย"
นายกรัฐมนตรียังแสดงความเป็นห่วงด้วยว่า แม้ขณะนี้ยังไม่เข้าสู่การเลือกตั้ง แต่มีการยุยงปลุกปั่นให้ร้ายเช่นนี้ และเมื่อเลือกตั้งแล้วบ้านเมืองจะเป็นอย่างไร ส่วนกรณีนายเสนาะ เทียนทอง นั้นนายกฯ เคยรู้จักมานานแล้ว แต่ไม่ได้ใกล้ชิดสนิทสนมหรือเกี่ยวข้องใด ๆ กัน
.......
สำนักโฆษก

ที่มา : http://www.thaigov.go.th/news/contents/details/12200
