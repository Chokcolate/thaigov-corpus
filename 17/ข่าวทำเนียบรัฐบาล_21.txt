รัฐบาลไทย-ข่าวทำเนียบรัฐบาล-นายกรัฐมนตรีพบปะประชาชนชาวบุรีรัมย์ หวังยกระดับพัฒนาให้เมืองบุรีรัมย์ เป็นเมืองกีฬาหรือสปอร์ตซิตี้

วันจันทร์ที่ 7 พฤษภาคม 2561
นายกรัฐมนตรีพบปะประชาชนชาวบุรีรัมย์ หวังยกระดับพัฒนาให้เมืองบุรีรัมย์ เป็นเมืองกีฬาหรือสปอร์ตซิตี้
นายกรัฐมนตรีพบปะประชาชนชาวบุรีรัมย์ หวังยกระดับพัฒนาให้เมืองบุรีรัมย์เป็นเมืองกีฬาหรือสปอร์ตซิตี้ ขอให้ชาวบุรีรัมย์ร่วมกันพัฒนาบ้านเมืองให้น่าอยู่ เป็นเจ้าภาพที่ดีในการต้อนรับแขกต่างบ้าน-ชาวต่างชาติที่จะเดินทางมาบุรีรัมย์ในโอกาสต่าง ๆ
วันนี้ (7 พฤษภาคม 2561) เวลา 15.30 น. ณ สนามช้าง อารีน่า อำเภอเมือง จังหวัดบุรีรัมย์ พลเอก ประยุทธ์ จันทร์โอชา นายกรัฐมนตรี พบปะประชาชนชาวจังหวัดบุรีรัมย์ ประมาณ 30,000 คน โดยมี นายอนุสรณ์ แก้วกังวาล ผู้ว่าราชการจังหวัดบุรีรัมย์ หัวหน้าส่วนราชการ ผู้บริหารส่วนท้องถิ่นให้การต้อนรับ ทั้งนี้ ก่อนการพบปะประชาชน นายกรัฐมนตรีเป็นสักขีพยานมอบหนังสืออนุญาตให้เข้าทำประโยชน์หรือที่อยู่อาศัยในพื้นที่โครงการจัดที่ดินทำกินให้ชุมชนตามนโยบายรัฐบาล ของคณะกรรมการนโยบายที่ดินแห่งชาติ พร้อมมอบหนังสือแสดงโครงการป่าชุมชน ตามนโยบายที่ให้ชุมชนร่วมกับภาคภาครัฐบริหารจัดการดูแล เพื่อให้ป่าเกิดความยั่งยืน ให้แก่ ผู้แทนจังหวัดบุรีรัมย์  จังหวัดนครราชสีมา จังหวัดสุรินทร์ และจังหวัดชัยภูมิ
สำหรับจังหวัดบุรีรัมย์ เป็นจังหวัดศูนย์กลางการท่องเที่ยวอารยธรรมขอม และกีฬามาตรฐานโลก มีสนามฟุตบอล และสนามแข่งรถที่ได้มาตรฐานโลก ได้รับการคัดเลือกให้เป็นเจ้าภาพจัดการแข่งขันรถจักรยานยนต์ทางเรียบชิงแชมป์โลก (MOTO GP) ติดต่อกัน 3 ปี ตั้งแต่ พ.ศ. 2561 - 2563 โดยจังหวัดมีนโยบายส่งเสริมให้เป็นเมืองกีฬา และการท่องเที่ยวเชิงกีฬา รวมถึงส่งเสริมให้มีการจัดตั้งมหาวิทยาลัยกีฬาแห่งชาติ เพื่อการเติบโตอย่างมีทิศทางรองรับด้านกีฬา
เมื่อนายกรัฐมนตรีและคณะเดินทางมาถึงสนามช้าง ประชาชนชาวจังหวัดบุรีรัมย์ต่างพากันปรบมือต้อนรับ พร้อมเปล่งเสียงเรียก “ลุงตู่” ดังกึกก้องไปทั่วสนาม โดยนายกรัฐมนตรีได้เดินทักทายประชาชน พร้อมทำมือสัญลักษณ์ I Love You สร้างความประทับใจให้กับชาวบุรีรัมย์ที่มาให้การต้อนรับภายในสนามเป็นอย่างมาก
โอกาสนี้ นายกรัฐมนตรีได้กล่าวพบปะประชาชนชาวจังหวัดบุรีรัมย์ ตอนหนึ่งความว่า จังหวัดบุรีรัมย์เป็นเมืองแห่งวัฒนธรรม เป็นจังหวัดที่มีความสงบสุข อยู่ร่วมกันด้วยความรักความสามัคคี ไม่มีการทะเลาะ และแบ่งแยกสี เป็นตัวอย่างที่ดีของประชาชนที่รักใคร่กัน โดยขอให้ช่วยกันรักษาบรรยากาศแบบนี้ตลอดไป แต่ไม่ว่าอย่างไรก็ตามเมื่อย้อนกลับมาดูรายได้ต่อหัวของประชาชนในจังหวัดบุรีรัมย์พบว่าค่อนข้างต่ำ เป็นเรื่องที่น่าเป็นห่วง ประชาชนต้องเรียนรู้ปรับเปลี่ยนพฤติกรรม โดยเฉพาะการทำเกษตรต้องคำนึงถึงหลักการตลาดนำการผลิต มีการปลูกพืชแบบผสมผสาน พร้อมกับใช้เทคโนโลยีมาช่วยเรื่องการตลาด ทำการค้าขายแบบออนไลน์ ผลิตสินค้าที่มีคุณภาพมากขึ้น ทั้งนี้ เมื่อย้อนไปอดีตที่ผ่านมา ถือว่ามีความเปลี่ยนแปลงไปในทางที่ดีขึ้น ทั้งความเจริญเติบโตทางเศรษฐกิจ โดยเฉพาะด้านการท่องเที่ยว และทางด้านการกีฬา จึงขอให้ชาวบุรีรัมย์ร่วมกันพัฒนาบ้านเมืองให้น่าอยู่ ร่วมกันเป็นเจ้าภาพที่ดีในการต้อนรับแขกต่างบ้าน และชาวต่างชาติที่จะเดินทางมาจังหวัดบุรีรัมย์ในโอกาสต่าง ๆ พร้อมกับหวังยกระดับพัฒนาให้จังหวัดบุรีรัมย์เป็นเมืองกีฬาหรือสปอร์ตซิตี้ และจัดตั้งมหาวิทยาลัยการกีฬาแห่งชาติ รวมถึงการสร้างศูนย์ทางการแพทย์
ในส่วนของรัฐบาล นายกรัฐมนตรีกล่าวว่า มีความมุ่งมั่นที่จะแก้ไขปัญหาให้กับประชาชน และประเทศชาติให้เปลี่ยนแปลงไปในทิศทางที่ดี มีความเข้มแข็งอย่างยั่งยืน โดยต้องสร้างความเข้มแข็งภายในให้กับคนในพื้นที่ก่อน จึงค่อยพัฒนาเชื่อมโยงไปสู่ภูมิภาค และประเทศต่อไป
จากนั้น นายกรัฐมนตรี ตรวจเยี่ยมการเตรียมความพร้อมของประเทศไทยซึ่งจะเป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15 รายการ PTT Thailand Grand Prix ณ สนามช้าง อินเตอร์เนชั่นแนล เซอร์กิต
-------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12051
