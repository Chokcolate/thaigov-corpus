รัฐบาลไทย-ข่าวทำเนียบรัฐบาล-ยุติธรรม ประชุมคณะกรรมการ ป.ป.ส.  เพื่อพิจารณากรอบแผนแม่บทการป้องกันและแก้ไขปัญหายาเสพติด

วันเสาร์ที่ 5 พฤษภาคม 2561
ยุติธรรม ประชุมคณะกรรมการ ป.ป.ส.  เพื่อพิจารณากรอบแผนแม่บทการป้องกันและแก้ไขปัญหายาเสพติด
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมคณะกรรมการป้องกันและปราบปรามยาเสพติด ครั้งที่ ๑/๒๕๖๑
ในวันศุกร์ที่ ๔ พฤษภาคม ๒๕๖๑ เวลา ๑๔.๐๐ น.
ณ ห้องประชุม ๓๐๑ ชั้น ๓ ตึกบัญชาการ ทำเนียบรัฐบาล
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานการประชุมคณะกรรมการป้องกันและปราบปรามยาเสพติด ครั้งที่ ๑/๒๕๖๑
โดยมีพันตำรวจเอกดุษฎี อารยวุฒิ รองปลัดกระทรวงยุติธรรม นายศิรินทร์ยา สิทธิชัย เลขาธิการ ป.ป.ส.
พร้อมด้วยผู้แทนจากหน่วยงานที่เกี่ยวข้อง เข้าร่วมประชุมฯ
เพื่อรับทราบสถานการณ์และผลการดำเนินงานการป้องกันและแก้ไขปัญหายาเสพติด
ในห้วง ๖ เดือนแรก ปีงบประมาณ ๒๕๖๑ แผนป้องกันและแก้ไขปัญหายาเสพติดเร่งด่วน ปี ๒๕๖๑
การดำเนินงานด้านความร่วมมือระหว่างประเทศ การดำเนินงานของคณะอนุกรรมการพิจารณาอนุมัติ
การแต่งตั้งเจ้าพนักงานตามกฎหมายว่าด้วยการป้องกันและปราบปรามยาเสพติด
และการป้องกัน เฝ้าระวัง และแก้ไขปัญหาผู้ป่วยที่มีอาการทางจิตอันเนื่องมาจากการใช้ยาเสพติด
พร้อมทั้งพิจารณากรอบแผนแม่บทการป้องกันและแก้ไขปัญหายาเสพติด ภายใต้ยุทธศาสตร์ชาติ
และกรอบแผนปฏิบัติการแม่น้ำโขงปลอดภัย ๖ ประเทศ ระยะ ๔ ปี (พ.ศ.๒๕๖๒ – ๒๕๖๕)
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า ประเทศไทยยังคงเผชิญกับปัญหายาเสพติด
และยาบ้า ยังเป็นตัวยาหลักที่มีการระบาดในประเทศไทย ในขณะเดียวกัน เฮโรอีนและเคตามีน
มีแนวโน้มระบาดสูงขึ้นในกลุ่มเยาวชน ซึ่งเห็นได้จากสถิติการจับกุมและจำนวนผู้เข้ารับการบำบัดรักษา
ดังนั้นจึงต้องร่วมบูรณาการแก้ไขปัญหาทั้ง ๓ ส่วน คือ ต้นทาง กลางทาง และปลายทาง
รวมทั้งสร้างภูมิคุ้มกันยาเสพติดให้คนทุกช่วงวัย ด้วยการน้อมนำแนวพระราชดำริ ปรัชญาเศรษฐกิจพอเพียง
และยุทธศาสตร์แนวทาง เข้าใจ เข้าถึง พัฒนา ตามศาสตร์พระราชามาปรับใช้สู่การพัฒนาที่ยั่งยืน

ที่มา : http://www.thaigov.go.th/news/contents/details/12003
