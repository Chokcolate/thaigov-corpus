รัฐบาลไทย-ข่าวทำเนียบรัฐบาล-“มหาดไทย 4.0” เร่งพัฒนาระบบการให้บริการประชาชน ตอบสนองไลฟ์สไตล์คนไทยในยุคดิจิทัล

วันพฤหัสบดีที่ 10 พฤษภาคม 2561
“มหาดไทย 4.0” เร่งพัฒนาระบบการให้บริการประชาชน ตอบสนองไลฟ์สไตล์คนไทยในยุคดิจิทัล
“มหาดไทย 4.0” เร่งพัฒนาระบบการให้บริการประชาชนตอบสนองไลฟ์สไตล์คนไทยในยุคดิจิทัล
วันนี้ (10 พ.ค.2561) เวลา 10:30 น. ณ ห้องประชุมสำนักตรวจราชการและเรื่องราวร้องทุกข์ อาคารดำรงราชานุภาพ กระทรวงมหาดไทย นายบุญธรรม  เลิศสุขีเกษม รองปลัดกระทรวงมหาดไทย เป็นประธานการประชุมคณะทำงานขับเคลื่อนมหาดไทย 4.0 ครั้งที่ 2/2561 โดยมี ผู้บริหารระดับสูง ผู้แทนส่วนราชการ รัฐวิสาหกิจ ในสังกัดกระทรวงมหาดไทย คณะทำงาน และทีมปฏิบัติการมหาดไทย 4.0 เข้าร่วมประชุม
รองปลัดกระทรวงมหาดไทย เปิดเผยว่า สืบเนื่องจากมติคณะกรรมการขับเคลื่อนการปฏิรูปเพื่อรองรับการปรับเปลี่ยนตามนโยบาย THAILAND 4.0 เมื่อวันที่ 8 พฤศจิกายน 2560 มี พลเอก ประยุทธ์ จันทร์โอชา นายกรัฐมนตรี เป็นประธาน และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นกรรมการ ได้กำหนดกรอบการปฏิรูปใน 2 เรื่องหลัก คือ การปฏิรูประบบราชการ และการเตรียมคนไทยสู่ศตวรรษที่ 21 โดยกระทรวงมหาดไทยได้แต่งตั้ง คณะทำงานขับเคลื่อนมหาดไทย 4.0 ทำหน้าที่ในการกำหนดแนวทางการขับเคลื่อน และกำกับติดตามการดำเนินการขับเคลื่อนมหาดไทย 4.0 และแต่งตั้งทีมปฏิบัติการขับเคลื่อนมหาดไทย 4.0 ทำหน้าที่ ศึกษา วิเคราะห์ข้อมูลที่เกี่ยวกับการพัฒนาระบบงานและบริการของกระทรวงมหาดไทย รวมทั้งการกำหนดรูปแบบ/แนวทางขับเคลื่อน และผลักดันการดำเนินงานให้เป็นไปตามกรอบแนวทางที่กำหนดไว้อย่างเป็นรูปธรรมเพื่อตอบสนองความต้องการเข้ารับบริการของประชาชนในยุคดิจิทัล
สำหรับความก้าวหน้าของการขับเคลื่อนมหาดไทย 4.0 มีโครงการสำคัญ (flagship projects) ที่จะตอบสนองความต้องการและบริการประชาชนได้อย่างสะดวก รวดเร็ว และถูกต้องมากยิ่งขึ้น อาทิ โครงการพัฒนาระบบการบูรณาการฐานข้อมูลประชาชนและบริการภาครัฐ (Linkage Center) ดำเนินการโดย กรมการปกครอง ซึ่งมีสำนักทะเบียนกลางเป็นหน่วยงานกลางในการเชื่อมโยงฐานข้อมูลประชาชนของส่วนราชการต่าง ๆ และทำหน้าที่เป็นผู้ให้บริการข้อมูลตามที่ส่วนราชการร้องขอ โดยใช้เลขประจำตัวประชาชน 13 หลัก ในการจัดทำข้อมูล ซึ่งจะทำให้ทุกหน่วยงานสามารถเชื่อมโยงและแลกเปลี่ยนข้อมูลในการบูรณาการฐานข้อมูลประชาชนและบริการภาครัฐได้ง่ายขึ้น และมีประสิทธิภาพด้านความมั่นคงปลอดภัยสูง บนพื้นฐานการบริการที่ดีที่สุด รวมทั้งปรับปรุงกระบวนงานบริการภาครัฐโดยการมุ่งยกเลิกการใช้สำเนาเอกสารในการติดต่อขอรับบริการจากภาครัฐจากการใช้บัตร smart card ลดภาระค่าใช้จ่าย และทำให้ประชาชนมีความสะดวกในการติดต่อราชการมากยิ่งขึ้น และโครงการยกระดับการรังวัดที่ดินด้วยระบบดาวเทียม (RTK) ดำเนินการโดย กรมที่ดิน เป็นการใช้เทคโนโลยีนวัตกรรมด้านการรังวัดและทำแผนที่ด้วยระบบดาวเทียม (Real-time Kinematics GNSS Network) มีความละเอียด ถูกต้อง แม่นยำ และมีความสะดวกรวดเร็วมากขึ้น  ทำให้เกิดประโยชน์ในเรื่องการมีข้อมูลรูปแปลงที่ดินของรัฐและเอกชนที่ถูกต้อง ประชาชนมีความมั่นคงและเชื่อมั่นในเอกสารสิทธิที่ดิน ประหยัดเวลา ลดค่าใช้จ่ายในการดำเนินการการจัดการสิทธิ์ในที่ดิน และเป็นการเพิ่มศักยภาพการแข่งขันของประเทศด้วยโครงสร้างพื้นฐานด้านการสำรวจรังวัดที่มีประสิทธิภาพสูง โดยประชาชนสามารถขอรับบริการได้ที่สำนักงานที่ดินในพื้นที่ หรือสอบถามรายละเอียดได้ที่ ศูนย์ดำรงธรรมกรมที่ดิน โทร. 0-2141-5555 ตลอด 24 ชั่วโมง
ทั้งนี้ กระทรวงมหาดไทยยังได้ดำเนินการอย่างต่อเนื่องในอีกหลายโครงการที่จะขับเคลื่อนและปรับปรุงประสิทธิภาพของระบบราชการให้เป็นไปในทิศทางที่สอดรับกับการเปลี่ยนแปลงของโลก เพื่อให้ตอบสนองประชาชนได้อย่างรวดเร็ว โดยการสร้างสรรค์นวัตกรรม และปรับระบบการทำงานไปสู่ความเป็นดิจิทัล เพื่อประโยชน์สุขของประชาชนอย่างยั่งยืน.
ครั้งที่  101/2561 วันที่ 10 พ.ค. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12144
