รัฐบาลไทย-ข่าวทำเนียบรัฐบาล-ผลประชุม กช.

วันศุกร์ที่ 11 พฤษภาคม 2561
ผลประชุม กช.
ที่ประชุมคณะกรรมการส่งเสริมการศึกษาเอกชน เห็นชอบแนวทางป้องกันและแก้ไขปัญหาการทุจริตเงินอุดหนุนรายหัวสถานศึกษาเอกชน มีมติออกมาตรการสุ่มตรวจ หากพบความผิดปกติให้เร่งดำเนินการทันที รวมทั้งนำ Big Data มาใช้ไม่ให้เกิดความซ้ำซ้อน
ที่ประชุมคณะกรรมการส่งเสริมการศึกษาเอกชน เห็นชอบแนวทางป้องกันและแก้ไขปัญหาการทุจริตเงินอุดหนุนรายหัวสถานศึกษาเอกชน มีมติออกมาตรการสุ่มตรวจ หากพบความผิดปกติให้เร่งดำเนินการทันที รวมทั้งนำ Big Data มาใช้ไม่ให้เกิดความซ้ำซ้อน ส่วนข้อเสนอจากฝ่ายความมั่นคงในพื้นที่ชายแดนใต้ที่ต้องการให้มีคณะกรรมการบริหารจัดการการศึกษาเอกชน จชต. เพื่อดูแลการศึกษาเอกชนทุกประเภทนั้น ให้เป็นไปตามความต้องการของพื้นที่
วันนี้ (10 พ.ค.61) นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังการประชุมคณะกรรมการส่งเสริมการศึกษาเอกชน (กช.) ครั้งที่ 2/2561 ณ ห้องประชุมราชวัลลภว่า ที่ประชุมได้พิจารณาแนวทางการป้องกันปัญหาการทุจริตเงินอุดหนุนของสถานศึกษาเอกชน สังกัดสำนักงานคณะกรรมการส่งเสริมการศึกษาเอกชน (สช.) ในเรื่องบัญชีรายชื่อนักเรียนซ้ำซ้อน โดยมีมติให้ออกมาตรการในการสุ่มตรวจโดยใช้วิธีทางการข่าวเข้ามาช่วย และเมื่อตรวจเจอความผิดปกติก็จะเร่งดำเนินการทันที เช่น จำนวนนักเรียนที่ไม่ตรงกับความเป็นจริง สช. จะขึ้นบัญชีและจับตามองโรงเรียนนั้นเป็นพิเศษ แม้ที่ผ่านมา สช. ได้วางระบบการตรวจสอบบัญชีรายชื่อนักเรียนไว้แล้วก็ตาม เพียงแต่ยังไม่มีการปฏิบัติตามอย่างจริงจัง โดยเฉพาะเจ้าหน้าที่บางส่วนเมื่อตรวจพบความซ้ำซ้อนแล้ว ก็ไม่ดำเนินการใด ๆ จึงก่อให้เกิดปัญหาจนถึงทุกวันนี้
ในส่วนของระบบข้อมูลปัจจุบัน ที่ผ่านมาได้ตรวจสอบความซ้ำซ้อนได้รวดเร็วพอสมควร ทั้งภายในและภายนอกหน่วยงานที่เชื่อมข้อมูลกับกระทรวงมหาดไทย แต่ปัญหาที่พบคือกระบวนการการจัดการเมื่อเกิดปัญหาความซ้ำซ้อนยังคงหละหลวมอยู่ ในอนาคตจึงควรมี Big Data ด้านการศึกษาที่สมบูรณ์ เพื่อบูรณาการข้อมูลข่าวสารจากฐานข้อมูลเดียว ซึ่งสอดคล้องกับข้อเสนอของคณะกรรมการอิสระเพื่อการปฏิรูปการศึกษาเช่นกัน ในการนำข้อมูลไปพัฒนาการศึกษาให้เกิดคุณภาพและประสิทธิภาพได้อย่างรวดเร็ว
นอกจากนี้ ที่ประชุมได้มอบอำนาจให้ พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ซึ่งกำกับดูแลการศึกษาในพื้นที่จังหวัดชายแดนภาคใต้ เพื่อให้สามารถบูรณาการการทำงานร่วมกับฝ่ายความมั่นคงและทุกองค์กรหลักในพื้นที่  ดังนั้น สช. ต้องขอคำปรึกษาแนะนำแนวทางที่จะตอบสนองประเด็นปัญหาการศึกษาที่เกิดขึ้นในพื้นที่ ร่วมกับฝ่ายความมั่นคงได้อย่างรวดเร็วมากขึ้น
นายพะโยม ชิณวงศ์ เลขาธิการคณะกรรมการส่งเสริมการศึกษาเอกชน กล่าวเพิ่มเติมว่า ที่ประชุมได้พิจารณาข้อเสนอของฝ่ายความมั่นคง ที่ต้องการให้มี "คณะกรรมการบริหารจัดการการศึกษาเอกชนจังหวัดชายแดนภาคใต้" เป็นการเฉพาะ เพื่อส่งเสริมสนับสนุนการพัฒนาคุณภาพการศึกษาเอกชนทุกประเภท ประสานความร่วมมือกับหน่วยงานในพื้นที่ทั้งภาครัฐและภาคเอกชน ดำเนินการเกี่ยวกับหลักสูตรการจัดการเรียนการสอน ตลอดจนตรวจสอบคุณสมบัติของครูและบุคลากรทางการศึกษา และการเบิกจ่ายเงินอุดหนุนให้เป็นไปตามวัตถุประสงค์ โดยที่ประชุมเห็นพ้องกันว่าควรสำรวจความต้องการของพื้นที่ พร้อมนำไปหารือและข้อความเห็นชอบจาก พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ และหัวหน้าผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ ต่อไป
Written by นวรัตน์ รามสูต
Photo อิทธิพล รุ่งก่อน
Editor บัลลังก์ โรหิตเสถียร

ที่มา : http://www.thaigov.go.th/news/contents/details/12156
