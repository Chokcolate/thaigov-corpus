รัฐบาลไทย-ข่าวทำเนียบรัฐบาล-สธ.ร่วมมือแพทยสภาเปิดคลินิกแพทย์อาสาเฉพาะทาง 21 คลินิกดูแลประชาชน จ.ลพบุรี

วันอาทิตย์ที่ 6 พฤษภาคม 2561
สธ.ร่วมมือแพทยสภาเปิดคลินิกแพทย์อาสาเฉพาะทาง 21 คลินิกดูแลประชาชน จ.ลพบุรี
กระทรวงสาธารณสุขจับมือแพทยสภาและหน่วยงานที่เกี่ยวข้อง จัดโครงการแพทย์อาสาเปิดคลินิกเฉพาะทาง 21 คลินิก ดูแลประชาชนพื้นที่จังหวัดลพบุรีและจังหวัดใกล้เคียงให้เข้าถึงการรักษาแบบเฉพาะทางและยั่งยืน
วันที่ (6 พฤษภาคม 2561) ที่โรงพยาบาลอานันทมหิดล จังหวัดลพบุรี ศ.เกียรติคุณ นพ.เกษม วัฒนชัย องคมนตรี และประธานมูลนิธิธรรมาภิบาลทางการแพทย์ เป็นประธานพิธีเปิด “โครงการหน่วยแพทย์อาสาเฉพาะทางร่วมใจเฉลิมพระเกียรติสมเด็จ พระเจ้าอยู่หัวมหาวชิราลงกรณ บดินทรเทพยวรางกูร ครั้งที่ 2” โดยมี   ศ.คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ, นพ.เจษฎา โชคดำรงสุข ปลัดกระทรวงสาธารณสุข และ ศ.ดร.นพ.ประสิทธิ์ วัฒนาภา นายกแพทยสภา ร่วมพิธี
นพ.เจษฎา กล่าวว่า ในวาระสำคัญที่สมเด็จพระเจ้าอยู่หัวมหาวชิราลงกรณ บดินทรเทพยวรางกูร  ทรงครองสิริราชสมบัติสืบราชสันตติวงศ์ เป็นพระมหากษัตริย์ รัชกาลที่ 10แห่งพระบรมราชจักรีวงศ์ กระทรวงสาธารณสุขร่วมกับแพทยสภาสถาบันพระปกเกล้า กรมแพทย์ทหารบก และนักศึกษาหลักสูตรประกาศนียบัตร           ธรรมาภิบาลทางการแพทย์สำหรับผู้บริหารระดับสูงรุ่นที่ 6 (ปธพ.6) จัด “โครงการหน่วยแพทย์อาสาเฉพาะทางร่วมใจเฉลิมพระเกียรติสมเด็จ พระเจ้าอยู่หัวมหาวชิราลงกรณ บดินทรเทพยวรางกูร ครั้งที่ 2” เพื่อนำแพทย์ผู้เชี่ยวชาญ กว่า 400 คน จากคณะแพทยศาสตร์ 21 แห่ง ราชวิทยาลัยแพทย์ผู้เชี่ยวชาญ 15 แห่ง แพทย์จากภาครัฐ แพทย์จากเหล่าทัพทั้ง 4 แห่ง ตลอดจนแพทย์จากภาคเอกชน เปิดคลินิกเฉพาะทาง 21 คลินิก อาทิ คลินิกศัลยกรรม คลินิกมะเร็งเต้านม คลินิกจักษุ คลินิกโรคหัวใจและหลอดเลือด คลินิกระบบประสาท คลินิกสอนกู้ชีพปั้มหัวใจ(CPR)  คลินิกทันตกรรม คลินิกหูคอจมูก คลินิกสูตินรีเวช คลินิกส่องกล้องระบบทางเดินอาหาร คลินิกโรคผิวหนัง คลินิกตรวจสุขภาพและคัดกรอง   คลินิกเทคนิคการแพทย์  หน่วยรับบริจาคโลหิต คลินิกพัฒนาการเด็ก คลินิกกุมารและเด็กอ้วน คลินิกกายอุปกรณ์ คลินิกศูนย์รักษาความพิการเคลื่อนที่  คลินิกข้อเข่าและเวชศาสตร์ฟื้นฟู คลินิกแพทย์แผนไทยและฝังเข็ม  เป็นต้น
ทั้งนี้ โครงการดังกล่าวเป็นโครงการบูรณาการทำงานระหว่างหน่วยงานที่เกี่ยวข้องและยังช่วยให้ผู้ป่วยพบแพทย์ผู้เชี่ยวชาญจิตอาสา ตามสาขาที่ขาดแคลนในพื้นที่โดยตรง และมีการดูแลต่อเนื่องแบบยั่งยืน ซึ่งจัดขึ้นระหว่าง วันที่ 4 - 6 พฤษภาคม 2561 ใน 3 โรงพยาบาลคือ โรงพยาบาลอานันทมหิดล, โรงพยาบาลพระนารายณ์มหาราช, โรงพยาบาลมะเร็งลพบุรี” นพ.เจษฎา กล่าว
************************ 6 พฤษภาคม 2561

ที่มา : http://www.thaigov.go.th/news/contents/details/12016
