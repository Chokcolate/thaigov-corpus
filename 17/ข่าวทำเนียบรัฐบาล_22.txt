รัฐบาลไทย-ข่าวทำเนียบรัฐบาล-นายกรัฐมนตรีพอใจการเตรียมความพร้อมของไทย ในการเป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15  ณ สนามช้าง อินเตอร์เนชั่นแนล เซอร์กิต จ.บุรีรัมย์

วันจันทร์ที่ 7 พฤษภาคม 2561
นายกรัฐมนตรีพอใจการเตรียมความพร้อมของไทย ในการเป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15  ณ สนามช้าง อินเตอร์เนชั่นแนล เซอร์กิต จ.บุรีรัมย์
นายกรัฐมนตรีตรวจเยี่ยมการเตรียมความพร้อมของประเทศไทยในการเป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15 รายการ PTT Thailand Grand Prix ณ สนามช้าง อินเตอร์เนชั่นแนล เซอร์กิต จังหวัดบุรีรัมย์
วันนี้ (7 พฤษภาคม 2561) เวลา 16.20 น. พลเอกประยุทธ์ จันทร์โอชา นายกรัฐมนตรี ตรวจเยี่ยมการเตรียมความพร้อมของประเทศไทยในการเป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15 รายการ PTT Thailand Grand Prix ณ บุรีรัมย์ อินเตอร์เนชั่นแนล เซอร์กิต หรือ ช้าง อินเตอร์เนชั่นแนล เซอร์กิต จังหวัดบุรีรัมย์  ซึ่งมีนายอนุสรณ์ แก้วกังวาล ผู้ว่าราชการจังหวัดบุรีรัมย์ นายเนวิน ชิดชอบ ประธานสโมสรฟุตบอลบุรีรัมย์ ยูไนเต็ด นายตนัยศิริ ชาญวิทยารมณ์ กรรมการผู้อำนวยการสนามช้าง อินเตอร์เนชั่นแนล เซอร์กิต ให้การต้อนรับ และนำเสนอการเตรียมพร้อมของจังหวัดบุรีรัมย์ในทุกด้าน โดยได้เยี่ยมชมห้องควบคุมการแข่งขัน หรือเรซคอนโทรลที่ทันสมัยที่สุดในโลก รวมถึงส่วนต่าง ๆ ที่มีความสำคัญต่อการจัดการแข่งขัน  โดยนายกรัฐมนตรีมีความพึงพอใจในศักยภาพและการเตรียมความพร้อมที่มีมาตรฐาน  ซึ่งจะเป็นการสร้างชื่อเสียงและเม็ดเงินเข้าประเทศ นอกจากนี้ ยังช่วยกระจายรายได้ให้ประชาชน จากการนำนักท่องเที่ยวมาสู่ประเทศไทย และยังเป็นการเผยแพร่ประชาสัมพันธ์ภาพลักษณ์ของประเทศไทยให้คนทั่วโลกได้เห็นศักยภาพและความพร้อมในการเป็นเมืองท่องเที่ยวด้านกีฬาอีกด้วย
---------------------
สำนักโฆษก

ที่มา : http://www.thaigov.go.th/news/contents/details/12052
