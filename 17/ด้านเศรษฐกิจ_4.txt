รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดงาน “START UP จับต้องได้ : เจาะลึกธุรกิจ สร้างสังคมแห่งสตาร์ทอัพ”

วันพุธที่ 2 พฤษภาคม 2561
รมว.ดิจิทัลฯ เป็นประธานเปิดงาน “START UP จับต้องได้ : เจาะลึกธุรกิจ สร้างสังคมแห่งสตาร์ทอัพ”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานพิธีเปิดพร้อมปาฐกถาพิเศษ ในงาน “START UP จับต้องได้ : เจาะลึกธุรกิจ สร้างสังคมแห่งสตาร์ทอัพ” โดย Positioning Online Magazine สื่อในเครือหนังสือพิมพ์ผู้จัดการ 360 รายวัน และเว็บไซต์ “ผู้จัดการออนไลน์” (www.mgronline.com) จัดขึ้น เพื่อเป็นการเสริมสร้างข้อมูลความรู้ให้ผู้ประกอบการและผู้สนใจทั่วไป เกี่ยวกับการทำธุรกิจ กลยุทธ์การทำตลาดรูปแบบใหม่ๆ ด้วยการผสานเทคโนโลยีดิจิทัลเข้าด้วยกัน พร้อมเผยแพร่นโยบายเศรษฐกิจดิจิทัล 4.0 ของรัฐบาล รวมถึงข้อมูลที่เป็นประโยชน์สำหรับผู้ประกอบธุรกิจสตาร์ทอัพ ถ่ายทอดความรู้แลกเปลี่ยนประสบการณ์ของผู้ประกอบการ สร้างแรงบันดาลใจให้ผู้ที่สนใจจะเริ่มต้นดำเนินธุรกิจ และเกิดการเชื่อมโยงเครือข่ายธุรกิจระหว่างผู้ประกอบการสตาร์ทอัพ ซึ่ง ดร.พิเชฐฯ ได้กล่าวถึงแผนงานที่ชัดเจนของไทย เกี่ยวกับ “Thailand Digital Agenda 2018” พร้อมการแสดงให้เห็นภาพของ “Thailand Startup Universe” เพื่อทำให้สังคมสตาร์ทอัพได้รับทราบถึงพัฒนาการด้านดิจิทัลของไทย ที่สามารถต่อยอดในการสร้างผลิตภัณฑ์หรือบริการช่วยกระตุ้นเศรษฐกิจ ลดความเหลื่อมล้ำของไทย โดยเฉพาะด้านที่คนไทยมีจุดเด่น มีความเชี่ยวชาญเฉพาะ ได้แก่ การเกษตร อาหาร และวัฒนธรรม ทั้งนี้ วงการสตาร์ทอัพของไทยเติบโตอย่างต่อเนื่องมาตั้งแต่ปี 2012 โดยปัจจุบันมีบริษัทสตาร์ทอัพที่มีการระดมทุนสนับสนุนธุรกิจกว่า 90 บริษัท มีวงเงินลงทุนรวมกันประมาณ 20,000 ล้านบาท ดังนั้น รัฐบาลจึงมั่นใจว่า  หากทุกภาคส่วนร่วมกันผลักดันผ่านนโยบายสำคัญของทั้งภาครัฐและเอกชน ย่อมทำให้สังคมสตาร์ทอัพไทยก้าวหน้าอย่างยั่งยืนได้ เมื่อวันที่ 30 เมษายน 2561 ณ โรงละครอักษรา คิงพาวเวอร์ ถนนพญาไท เขตราชเทวี กรุงเทพฯ
*******************

ที่มา : http://www.thaigov.go.th/news/contents/details/11908
