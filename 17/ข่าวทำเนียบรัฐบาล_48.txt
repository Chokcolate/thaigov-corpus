รัฐบาลไทย-ข่าวทำเนียบรัฐบาล-รอง นรม. พล.อ.ประวิตรฯ เป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 2/2561

วันศุกร์ที่ 11 พฤษภาคม 2561
รอง นรม. พล.อ.ประวิตรฯ เป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 2/2561
รอง นรม. พล.อ.ประวิตรฯ เป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 2/2561 โดยรับทราบด้านการผลิตปาล์มน้ำมันรวม 15.40 ล้านตัน เพิ่มขึ้นจากปี 2560 ที่ 14.24 ล้านตัน
วันนี้ (11 พฤษภาคม 2561) เวลา 10.00 น. ณ ห้องประชุมวิจิตรวาทการ ชั้น 3 อาคารสำนักงานสภาความมั่นคงแห่งชาติ ทำเนียบรัฐบาล พลเอก ประวิตร  วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 2/2561 สรุปสาระการประชุมได้ ดังนี้
ที่ประชุมรับทราบ สถานการณ์และแนวโน้มปาล์มน้ำมันและน้ำมันปาล์ม ด้านราคาตลาดต่างประเทศ ปี 2561 คาดว่าราคาน้ำมันปาล์มในตลาดโลกมีแนวโน้มลดลงเมื่อเทียบกับปี 2560 โดยราคาน้ำมันปาล์มในตลาดมาเลเซียจะเคลื่อนไหวอยู่ในระดับเฉลี่ยตันละ 2,300.00 ริงกิต (20.00 บาทต่อกิโลกรัม) ขณะเดียวกันสถานการณ์การผลิตและตลาดของไทย ปี 2561 ด้านการผลิต มีผลผลิตปาล์มน้ำมันรวม 15.40 ล้านตัน หรือคิดเป็นน้ำมันปาล์มดิบ 2.71 ล้านตัน (ที่อัตราน้ำมัน 17.61% ค่าเฉลี่ยปี 2560)  เพิ่มขึ้นจากปี 2560 ที่ 14.24 ล้านตัน เนื่องจากเนื้อที่ให้ผลผลิตและปริมาณน้ำฝนเพิ่มขึ้น
ทั้งนี้ ไตรมาสที่ 1  มีปริมาณ 4.002 ล้านตัน คิดเป็นร้อยละ 25.99 ของผลผลิตทั้งหมด รวมทั้งไตรมาสที่ 2 ใน เดือนเมษายน พฤษภาคม และมิถุนายนนี้ ผลผลิตออกสู่ตลาดประมาณ 1.357 ล้านตัน 1.506 ล้านตัน และ 1.320 ล้านตัน ตามลำดับ โดยคาดว่าในเดือนพฤษภาคมจะมีผลผลิตมากที่สุด และประมาณการสต็อกน้ำมันปาล์มคงเหลือ เดือนเมษายน – พฤษภาคม  2561 คณะกรรมการกลางว่าด้วยราคาสินค้าและบริการ (กกร.) แจ้งว่าผลปาล์มน้ำมันมี 1,367,458 ตัน CPO ผลปาล์มที่ใช้ในการผลิต 1,651,801 ตัน CPO ผลผลิตน้ำมันปาล์มดิบโดยประมาณ 294,638 ตัน ยอดส่งออกน้ำมันปาล์มดิบและน้ำมันปาล์มบริสุทธิ์โดยประมาณ 45,660 ตัน และปริมาณความต้องการใช้น้ำมันปาล์มในประเทศ ประมาณ 210,614 ตัน (ที่มา ประมาณการผลปาล์มน้ำมันจากการสำรวจชอง สำนักงานเศรษฐกิจการเกษตร (สศก.) ณ 24 เม.ย.61)
พร้อมกันนี้ ที่ประชุมได้พิจารณาและมีมติพิจารณาเห็นชอบ มาตรการแก้ไขปัญหาปาล์มน้ำมันและน้ำมันปาล์มให้เกิดผลจริงจัง ดังนี้ 1. การลดต้นทุนและเพิ่มรายได้ให้เกษตรกร 2. พัฒนาคุณภาพปาล์มน้ำมันตามยุทธศาสตร์การปฏิรูปฯ 3. ปรับสมดุลน้ำมันปาล์มในประเทศ 4. กำหนดมาตรฐานโรงงานสกัดน้ำมันปาล์ม 5. การส่งเสริมการใช้น้ำมันดีเซลหมุนเร็ว B20 6. ส่งเสริมการปลูกปาล์มน้ำมันพันธุ์ดี และ 7. อื่นๆ ทั้งนี้ คณะกรรมการนโยบายปาล์มน้ำมันแห่งชาติ กระทรวงเกษตรฯ กระทรวงอุตสาหกรรม และกระทรวงพาณิชย์ จะร่วมพิจารณาจัดทำแผนงานในการบูรณาการด้านต่าง ๆ เพื่อครอบคลุมทุกมิติและจะนำเข้าเสนอในที่ประชุมในครั้งต่อไป
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12186
