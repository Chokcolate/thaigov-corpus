รัฐบาลไทย-ข่าวทำเนียบรัฐบาล-กรมการค้าภายในชี้แจง กรณีการเรียกเก็บค่ารูดบัตรประชารัฐ

วันจันทร์ที่ 7 พฤษภาคม 2561
กรมการค้าภายในชี้แจง กรณีการเรียกเก็บค่ารูดบัตรประชารัฐ
กรมการค้าภายในชี้แจง กรณีการเรียกเก็บค่ารูดบัตรประชารัฐ
วันที่ 3 พฤษภาคม 2561 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจงกรณีการเรียกเก็บค่ารูดบัตรประชารัฐ ตามที่เพจอาณาจักรไบกอน Returns เผยแพร่ภาพข้อความที่ติดภายในร้านค้าธงฟ้าประชารัฐแห่งหนึ่ง โดยข้อความระบุว่าตั้งแต่เดือนพฤษภาคมเป็นต้นไป ทางร้านจะขอเก็บเงินจากการรูดบัตรประชารัฐ ร้อยละ 5 คือ จำนวนเงิน 200 บาท เก็บ 10 บาท  จำนวนเงิน 300 บาท เก็บ 15 บาท และจำนวนเงิน 500 บาท เก็บ 25 บาท เนื่องจากทางร้านค้าจะต้องเสียภาษีมูลค่าเพิ่มร้อยละ 7 ซึ่งประชาชนจำนวนมากให้ความสนใจและวิจารณ์เชิงลบต่อความไม่เหมาะสมของกรณีการเรียกเก็บเงินจำนวนดังกล่าว
กรมการค้าภายใน กระทรวงพาณิชย์ ได้ดำเนินงานตามนโยบายของรัฐบาลในการช่วยเหลือค่าครองชีพให้แก่ประชาชนผู้มีรายได้น้อยที่ถือบัตรสวัสดิการแห่งรัฐให้สามารถซื้อสินค้าที่ร้านค้าธงฟ้าประชารัฐที่มีการติดตั้งเครื่อง EDC ในวงเงินที่รัฐบาลกำหนดให้ตามระดับรายได้ต่อปีของผู้ถือบัตรฯ คือ 200 บาท 300 บาท และ 500 บาท สำหรับผู้ที่เข้าร่วมโครงการพัฒนาอาชีพ กรมการค้าภายในได้กำหนดหลักเกณฑ์การเข้าร่วมเป็นร้านค้าธงฟ้าประชารัฐที่ร้านค้าต้องปฏิบัติ เช่น ให้มีการจำหน่ายสินค้าธงฟ้าประชารัฐในราคาไม่สูงกว่าที่กรมฯ กำหนด ไม่ฉวยโอกาสปรับราคาจำหน่ายเพิ่มสูงขึ้น ต้องปิดป้ายแสดงราคา ห้ามคิดเงินเพิ่มจากราคาสินค้า เช่น คิดค่ารูดบัตรสวัสดิการแห่งรัฐ คิดภาษีมูลค่าเพิ่มซ้ำซ้อน คิดค่าธรรมเนียม เป็นต้น
ข้อเท็จจริง เพจอาณาจักรไบกอน Returns เผยแพร่ภาพข้อความที่ติดภายในร้านค้าธงฟ้าประชารัฐแห่งหนึ่ง โดยข้อความระบุว่าตั้งแต่เดือนพฤษภาคมเป็นต้นไป ทางร้านจะขอเก็บเงินจากการรูดบัตรประชารัฐ ร้อยละ 5 คือจำนวนเงิน 200 บาท เก็บ 10 บาท  จำนวนเงิน 300 บาท เก็บ 15 บาท และจำนวนเงิน 500 บาท เก็บ 25 บาท เนื่องจากทางร้านค้าจะต้องเสียภาษีมูลค่าเพิ่มร้อยละ 7 ซึ่งประชาชนจำนวนมากให้ความสนใจและวิจารณ์เชิงลบต่อความไม่เหมาะสมของกรณีการเรียกเก็บเงินจำนวนดังกล่าว ซึ่งไม่ได้ระบุรายละเอียด ชื่อ และที่อยู่ของร้านค้า
การกระทำดังกล่าว เป็นการกระทำที่ผิดหลักเกณฑ์ตามประกาศของกรมการค้าภายใน ในการเข้าร่วมเป็นร้านค้าธงฟ้าประชารัฐ ซึ่งร้านค้าไม่สามารถคิดค่าใช้จ่ายดังกล่าวเพิ่มอีกได้ และจะต้องถูกเพิกถอนจากการเป็นร้านค้าธงฟ้าประชารัฐ
การแก้ไขปัญหา กระทรวงพาณิชย์ ได้สั่งให้หน่วยตรวจสอบและสำนักงานพาณิชย์จังหวัดทั่วประเทศ ปูพรมตรวจสอบเพื่อค้นหาร้านค้าธงฟ้าประชารัฐดังกล่าว และดำเนินการเพิกถอนสิทธิการเป็นร้านค้าธงฟ้าประชารัฐทันที กระทรวงพาณิชย์ จึงขอเตือนร้านค้าธงฟ้าประชารัฐมิให้ดำเนินการผิดหลักเกณฑ์ต่าง ๆ รวมทั้งห้ามฉวยโอกาสเก็บเงินพิเศษในลักษณะต่าง ๆ ที่เป็นการเอาเปรียบประชาชน ซึ่งหากมีการตรวจพบหรือมีผู้ร้องเรียนจะดำเนินการอย่างเฉียบขาดในการถอนจากการเป็นร้านค้าธงฟ้าประชารัฐทันที
กรณีร้านค้ามีการจำหน่ายสินค้าราคาสูงเกินสมควร อาจเข้าข่ายความผิดตามมาตรา 29 แห่งพระราชบัญญัติว่าด้วยราคาสินค้าและบริการ พ.ศ. 2542 ต้องระวางโทษจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ
หากประชาชนไม่ได้รับความเป็นธรรมในการซื้อสินค้าจากร้านค้าธงฟ้าประชารัฐ สามารถร้องเรียนได้ที่ สายด่วน 1569 กรมการค้าภายใน หรือ สำนักงานพาณิชย์จังหวัดทั่วประเทศ
-----------------------------

ที่มา : http://www.thaigov.go.th/news/contents/details/12010
