รัฐบาลไทย-ข่าวทำเนียบรัฐบาล-มท.2 ลงพื้นที่จังหวัดนครราชสีมา ตรวจติดตามการดำเนินงานของอ่างเก็บน้ำลำเชียงไกร (ตอนล่าง) และการบริหารจัดการโรงสีชุมชนบ้านเตย

วันอังคารที่ 8 พฤษภาคม 2561
มท.2 ลงพื้นที่จังหวัดนครราชสีมา ตรวจติดตามการดำเนินงานของอ่างเก็บน้ำลำเชียงไกร (ตอนล่าง) และการบริหารจัดการโรงสีชุมชนบ้านเตย
มท.2 ลงพื้นที่จังหวัดนครราชสีมา ตรวจติดตามการดำเนินงานของอ่างเก็บน้ำลำเชียงไกร (ตอนล่าง) และการบริหารจัดการโรงสีชุมชนบ้านเตย
วันที่ (7 พ.ค. 61) นายสุธี มากบุญ รัฐมนตรีช่วยว่าการกระทรวงมหาดไทย ได้เดินทางไปตรวจราชการในพื้นที่จังหวัดนครราชสีมา โดยมีกำหนดตรวจเยี่ยมการดำเนินงานตามโครงการพัฒนาลุ่มน้ำเชียงไกร (ตอนล่าง) ตำบลบัลลังก์ อำเภอโนนไทย และเยี่ยมชมกิจการโรงสีชุมชนบ้านเตย (กลุ่มเกษตรอินทรีย์) พร้อมรับฟังการบรรยายการบริหารจัดการคัดแยกขยะชุมชนบ้านเตย ตำบลกระเบื้องใหญ่ อำเภอพิมาย จังหวัดนครราชสีมา
เวลา 08.00 น. นายสุธี มากบุญ รัฐมนตรีช่วยว่าการกระทรวงมหาดไทย ร่วมรับฟังการบรรยายสรุปการดำเนินงานโครงการพัฒนาลุ่มน้ำเชียงไกร (ตอนล่าง) ณ สำนักงานชลประทานที่ 8 นครราชสีมา ตำบลในเมือง อำเภอเมืองจังหวัดนครราชสีมา โดยมีนายวิเชียร จันทรโณทัย ผู้ว่าราชการจังหวัดนครราชสีมา พร้อมข้าราชการ และเจ้าหน้าที่ให้การต้อนรับ จากนั้นได้เดินทางไปยังอ่างเก็บน้ำลำเชียงไกร (ตอนล่าง) ตำบลบัลลังก์ อำเภอโนนไทย ซึ่งปัจจุบันอ่างเก็บน้ำดังกล่าว อยู่ระหว่างการพัฒนาและปรับปรุง เพื่อยกระดับการเก็บกักน้ำขึ้นอีก 1.00 เมตร โดยจะมีการปรับปรุงอาคารบังคับน้ำในลำน้ำเชียงไกร และปรับปรุงลำน้ำให้รองรับการระบายน้ำ รวมทั้งจัดให้มีระบบแก้มลิง ซึ่งจะทำให้สามารถเก็บน้ำได้เพิ่มขึ้นอีก 10 ล้าน ลบ.ม. จากเดิมความจุอ่าง 27.70 ล้าน และเก็บกักในแก้มลิง 4.00 ล้าน ลบ.ม. หากดำเนินการแล้วเสร็จจะสามารถแก้ไขปัญหาภัยแล้ง และบรรเทาอุทกภัยได้ในพื้นที่ อำเภอเทพารักษ์ ด่านขุนทด โนนไทย โนนสูง พระทองคำ อำเภอเมือง จังหวัดนครราชสีมา
ต่อมา นายสุธี มากบุญ รัฐมนตรีช่วยว่าการกระทรวงมหาดไทย ได้เดินทางไปยัง บ้านเตย หมู่ 1 ตำบลกระเบื้องใหญ่ อำเภอพิมาย จังหวัดนครราชสีมา เพื่อเยี่ยมชมการดำเนินงานของโรงสีข้าวชุมชนและการบริหารจัดการคัดแยกขยะของชุมชนบ้านเตย โดยมีนายอำเภอพิมาย และคณะข้าราชการและชาวบ้านให้การต้อนรับ
โอกาสนี้ นายสุธี มากบุญ ได้กล่าวชื่นชมการดำเนินงานของชุมชนดังกล่าว พร้อมทั้งให้ข้อเสนอแนะแก่ผู้นำชุมชนในเรื่องการบริหารจัดการขยะว่า สิ่งแวดล้อมเป็นเรื่องสำคัญต่อการพัฒนาประเทศที่ยั่งยืน ขอให้ทุกภาคส่วนได้มีส่วนร่วมในการรักษาความสะอาด และความเป็นระเบียบเรียบร้อยของบ้านเมือง โดยดำเนินการให้สอดคล้องกับนโยบายรัฐบาลตามแผนปฏิบัติการ "ประเทศไทยไร้ขยะ" และแนวทางการบริหารจัดการขยะมูลฝอยชุมชนตามที่กระทรวงมหาดไทยได้วางแนวทางไว้ โดยขอให้ดำเนินการอย่างต่อเนื่อง สำหรับการขับเคลื่อนโรงสีข้าวของชุมชน ได้แนะให้ชุมชนพัฒนาขยายเครือข่ายในรูปแบบสหกรณ์ เพื่อเพิ่มประสิทธิภาพในด้านการผลิต และการตลาด ให้มีความเข้มแข็งมากยิ่งขึ้น พรัอมทั้งดำเนินการให้สอดคล้องกับแผนในระดับต่างๆ และก่อให้เกิดประโยชน์สูงสุดต่อพี่น้องประชาชน อันจะเป็นรากฐานในการพัฒนาประเทศไทยสู่ความมั่นคง มั่งคั่ง และยั่งยืนต่อไป.
ครั้งที่   97 /2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/12078
