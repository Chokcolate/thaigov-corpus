รัฐบาลไทย-ข่าวทำเนียบรัฐบาล-พม. จัดประชุมเชิงปฏิบัติการเยาวชนเอเชีย : จิตอาสาเพื่อชุมชนแห่งการดูแลและเอื้ออาทร

วันพุธที่ 2 พฤษภาคม 2561
พม. จัดประชุมเชิงปฏิบัติการเยาวชนเอเชีย : จิตอาสาเพื่อชุมชนแห่งการดูแลและเอื้ออาทร
พม. จัดประชุมเชิงปฏิบัติการเยาวชนเอเชีย : จิตอาสาเพื่อชุมชนแห่งการดูแลและเอื้ออาทร
วันนี้ (2 พ.ค. 61) เวลา 13.00 น. กระทรวงการพัฒนาสังคมและความมั่นคงของมนุษย์ (พม.) แถลงข่าวเกี่ยวกับการดำเนินงานตามภารกิจสำคัญของกระทรวง พม. ได้แก่ 1) ความคืบหน้าผลการตรวจสอบเงินสงเคราะห์ผู้มีรายได้น้อยและคนไร้ที่พึ่ง โดยนางนภา เศรษฐกร อธิบดีกรมพัฒนาสังคมและสวัสดิการ และ 2) การประชุมเชิงปฏิบัติการเยาวชนเอเชีย : จิตอาสาเพื่อชุมชนแห่งการดูแลและเอื้ออาทร โดยนางเทพวัลย์ ภรณวลัย ผู้อำนวยการกองส่งเสริมการพัฒนาและสวัสดิการเด็ก เยาวชน และครอบครัว และผู้เชี่ยวชาญเฉพาะด้านเยาวชน กรมกิจการเด็กและเยาวชน ณ ห้องประชุมชั้น 6 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) มีภารกิจในด้านการส่งเสริมและพัฒนาศักยภาพของเด็กและเยาวชน พร้อมทั้งดำเนินงานตามกรอบความร่วมมืออาเซียนด้านเยาวชน ภายใต้ประชาคมสังคมและวัฒนธรรมอาเซียน รวมทั้งการตระหนักถึงความสำคัญของการเตรียมเยาวชนไทยให้มีความพร้อมในด้านต่างๆ และเกิดการเรียนรู้และพัฒนาตลอดช่วงชีวิต ซึ่งได้ดำเนินการตามแผนอาเซียนด้านการพัฒนาเยาวชน ปี พ.ศ. 2559 - 2563 หรือ ASEAN Youth Development Index : YDI เป็นการพัฒนาเยาวชนในกรอบอาเซียน 5 ด้าน ได้แก่ 1) ด้านผู้ประกอบการรุ่นเยาว์ 2)ด้านการพัฒนาทักษะการเรียนรู้ตลอดชีวิต และเพิ่มการจ้างงานในเยาวชน 3)ด้านการสร้างความภาคภูมิใจในการร่วมกันเป็นประชาคมอาเซียน 4)ด้านกิจกรรมจิตอาสา และ 5)ด้านการพัฒนาทักษะเยาวชนด้านเทคโนโลยี ทั้งนี้ สืบเนื่องจาก ปี 2558 ดย. ได้จัดประชุมเชิงปฏิบัติการ "เยาวชนอาเซียน + 3 : จิตอาสาเพื่อชุมชนแห่งการดูแลและเอื้ออาทร”(ASEAN + 3 Youth: Social Contributors for Caring and Sharing Community) ในประเทศไทย และในปีนี้ได้ขยายความร่วมมือไปสู่ระดับภูมิภาคเอเชีย จึงมีการจัดประชุมเชิงปฏิบัติการเยาวชนเอเชีย : จิตอาสาเพื่อชุมชนแห่งการดูแลและเอื้ออาทร (Asia Youth Social Contributors for Caring and Sharing Community) ระหว่างวันที่ 30 เมษายน - 5 พฤษภาคม 2561 ในกรุงเทพมหานคร และจังหวัดเพชรบุรี
สำหรับการประชุมดังกล่าวมีวัตถุประสงค์เพื่อให้เยาวชนจากทั่วภูมิภาคเอเชียได้เรียนรู้วัฒนธรรมที่หลากหลาย เปิดโอกาสให้มีเวทีแลกเปลี่ยนความคิดเห็น และร่วมทำกิจกรรมอาสา อีกทั้งเพื่อสร้างเสริมประสบการณ์สำหรับการสร้างสังคมให้มีความเข้มแข็งและยั่งยืนในภูมิภาคเอเชีย และเยาวชนไทยได้มีโอกาสได้เรียนรู้ความเป็นสากล รวมทั้งได้รู้จักวัฒนธรรมที่หลากหลาย โดยมีเยาวชนเข้าร่วมโครงการจำนวนทั้งสิ้น 80 คน ประกอบด้วย 1. เยาวชนจากประเทศไทย ได้แก่ 1) เยาวชนไทยจากทั่วประเทศ จากสถาบันการศึกษาต่างๆ 2) สภาเด็กและเยาวชน รวมทั้งสิ้น 40 คน 2. เยาวชนจากต่างประเทศจำนวน 13 ประเทศ ได้แก่ 1) ประเทศในภูมิภาคอาเซียน 2) จากภูมิภาคเอเชียอื่นๆอีก 5 ประเทศ ได้แก่ จีน ญี่ปุ่น ภูฏาน มองโกเลีย และศรีลังกา รวมทั้งสิ้น 40 คน สำหรับกิจกรรมที่น่าสนใจในการประชุมครั้งนี้ ประกอบด้วย การปาฐกถาพิเศษ หัวข้อ "ศาสตร์ของพระราชากับการพัฒนาที่ยั่งยืน” การอภิปราย หัวข้อ "เยาวชนไทยจิตอาสา...ร่วมสืบสานงานของพระราชาเพื่อการพัฒนาที่ยั่งยืน ”การอภิปราย หัวข้อ "เยาวชนต้นแบบ ... เพื่อการดูแลชุมชนและสังคม” ศึกษาดูงานเกี่ยวกับการรักษาระบบนิเวศป่าชายเลน การปลูกป่าชายเลน การลงพื้นที่ปฏิบัติการในชุมชนร่วมกับเยาวชนในท้องถิ่น การถอดบทเรียนและจัดทำแผนปฏิบัติการ เพื่อนำความรู้ด้านจิตอาสานำไปประยุกต์ใช้ในประเทศของตนเอง
ทั้งนี้ ดย. มีแผนการดำเนินงาน ดังนี้ 1) ด้านการส่งเสริมการมีจิตอาสาของเยาวชนภายในประเทศ :ในอนาคต จะเร่งสร้างความเข้าใจให้เยาวชนไทยรู้เท่าทันการเปลี่ยนแปลงของสังคมโลก ผลกระทบและประเด็นที่ท้าทายต่อเยาวชนคนรุ่นใหม่ ขณะเดียวกันเยาวชนต้องตระหนักถึงงานด้านจิตอาสาและกิจกรรมเพื่อสังคมในการช่วยเหลือดูแลชุมชนและการแบ่งปันและมีผลต่อการพัฒนาประเทศและภูมิภาคเอเชียในอนาคต และ 2) การส่งเสริมโอกาสในการแลกเปลี่ยนเรียนรู้ระหว่างประเทศ : ได้แก่ การดำเนินงานกิจกรรมในเวทีการประชุมนานาชาติเปิดโอกาสให้เยาวชนที่เคยเข้าร่วมโครงการแลกเปลี่ยนระหว่างประเทศอื่นๆ เข้ามามีส่วนร่วมในฐานะอาสาสมัคร ทำหน้าที่ผู้ประสานงาน (Liaison Officer) เพื่อเป็นการพัฒนาศักยภาพการทำงานและมีภาวะความเป็นผู้นำได้อีกทางหนึ่งด้วย

ที่มา : http://www.thaigov.go.th/news/contents/details/11922
