รัฐบาลไทย-ข่าวทำเนียบรัฐบาล-วิถี “คนไทยไม่ทิ้งกัน” มท.2 มอบบ้านตามโครงการสร้างและซ่อมแซมบ้านให้ผู้ด้อยโอกาสที่จังหวัดยโสธร

วันศุกร์ที่ 11 พฤษภาคม 2561
วิถี “คนไทยไม่ทิ้งกัน” มท.2 มอบบ้านตามโครงการสร้างและซ่อมแซมบ้านให้ผู้ด้อยโอกาสที่จังหวัดยโสธร
วิถี “คนไทยไม่ทิ้งกัน” มท.2 มอบบ้านตามโครงการสร้างและซ่อมแซมบ้านให้ผู้ด้อยโอกาสที่จังหวัดยโสธร
วันนี้ (11 พ.ค. 61) เวลา 15.09 น. นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธีมอบบ้านตามโครงการสร้างและซ่อมแซมบ้านให้ผู้ด้อยโอกาส ตามวิถี “คนไทยไม่ทิ้งกัน” ณ บ้านเชียงหวาง หมู่ที่ 9 ตำบลสำราญ อำเภอเมือง จังหวัดยโสธร โดยมี นายนิกร สุกใส ผู้ว่าราชการจังหวัดยโสธร รองผู้ว่าราชการจังหวัดยโสธร หัวหน้าส่วนราชการระดับจังหวัดยโสธร นายอำเภอ พร้อมด้วยเจ้าหน้าที่ และประชาชนให้การต้อนรับ
สำหรับโครงการสร้างและซ่อมแซมบ้านให้ผู้ด้อยโอกาส ตามวิถี “คนไทยไม่ทิ้งกัน” ที่ดำเนินการในพื้นที่อำเภอเมืองยโสธร นี้ ได้รับการสนับสนุนจากทุกภาคส่วนทั้งในระดับจังหวัด ระดับอำเภอ ระดับท้องถิ่น ภาคเอกชน องค์กรการกุศล และภาคประชาชน เพื่อช่วยเหลือผู้ด้อยโอกาสให้มีที่อยู่อาศัยที่เหมาะสม โดยโครงการดังกล่าว มีเป้าหมายสร้างบ้านอย่างน้อย 11 หลัง (หลังละ 90,000 บาท) และซ่อมแซมบ้านอย่างน้อย 32 หลัง (หลังละ 20,000 บาท) ภายใต้งบประมาณจำนวนทั้งสิ้น 1,660,000 บาท
โอกาสนี้ นายสุธี มากบุญ ได้กล่าวแสดงความยินดีกับผู้ที่ได้รับบ้านตามโครงการฯ และชื่นชมความรู้รักสามัคคีของพี่น้องชาวจังหวัดยโสธร และหน่วยงานต่างๆ ทุกภาคส่วน ผู้ที่อยู่เบื้องหลังโครงการสร้างและซ่อมแซมบ้านให้ผู้ด้อยโอกาส ตามวิถี “คนไทยไม่ทิ้งกัน” ที่ได้ให้ความร่วมมือจนเกิดผลสำเร็จอย่างเป็นรูปธรรม ซึ่งถือเป็นการบูรณาการความร่วมมือจากทุกภาคส่วนตามแนวทางประชารัฐ เพื่อช่วยเหลือผู้ด้อยโอกาสในสังคมอย่างแท้จริง และเป็นที่ประจักษ์แก่สังคม
ต่อมา รัฐมนตรีช่วยว่าการกระทรวงมหาดไทย พร้อมด้วยผู้ว่าราชการจังหวัด และแขกผู้มีเกียรติ ได้ร่วมกันมอบพระพุทธรูป และพระบรมฉายาลักษณ์ของพระบาทสมเด็จพระปรมินทรมหาภูมิพลอดุลยเดช บรมนาถบพิตร, สมเด็จพระนางเจ้าสิริกิตติ์ พระบรมราชินีนาถ ในรัชกาลที่ 9 และพระบรมฉายาลักษณ์ ของ สมเด็จพระเจ้าอยู่หัวมหาวชิราลงกรณบดินทร เทพยวรางกูร เพื่อเป็นสิริมงคลแก่ผู้รับมอบบ้าน พร้อมมอบสิ่งของเครื่องใช้ครัวเรือนให้แก่ผู้รับมอบตามโครงการดังกล่าว นอกจากนี้ยังได้ร่วมปล่อยปลา และปลูกต้นไม้ลงบนแปลงผักสวนครัวของบ้านตามโครงการฯ อีกด้วย
นายสุธี มากบุญ ได้เน้นย้ำให้ทุกภาคส่วนเล็งเห็นถึงปัญหาและความสำคัญของการพัฒนาในระดับครอบครัว โดยมุ่งเน้นที่การสร้างการเติบโตจากภายใน และสร้างความมั่นคงของเศรษฐกิจฐานรากเป็นสำคัญ เพื่อให้พี่น้องประชาชนสามารถพึ่งพาตนเองได้ รวมถึงมีที่อยู่อาศัยที่มีความมั่นคงและปลอดภัย ทั้งนี้ ขอให้ทุกภาคส่วนให้ความร่วมมือช่วยเหลือซึ่งกันและกัน โดยไม่ทิ้งใครไว้ข้างหลัง ตามนโยบายแก้ไขปัญหาความเหลื่อมล้ำในสังคม เพื่อขับเคลื่อนให้ประเทศไทยสามารถเติบโตสู่เวทีประชาคมโลกได้อย่างมั่นคง มั่งคั่ง และยั่งยืนตลอดไป.
ครั้งที่ 103/2561 วันที่ 11 พ.ค. 2561
กองสารนิเทศ สำนักงานปลัดกระทรวงมหาดไทย
โทร 0-22224131-2
8 ไฟล์แนบ

ที่มา : http://www.thaigov.go.th/news/contents/details/12187
