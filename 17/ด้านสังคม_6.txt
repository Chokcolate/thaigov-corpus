รัฐบาลไทย-ข่าวทำเนียบรัฐบาล-พม. ร่วมมือสำนักงานองค์การระหว่างประเทศเพื่อการโยกย้ายถิ่นฐาน (IOM) ประจำประเทศไทย มุ่งพัฒนาการดำเนินการช่วยเหลือผู้เสียหายจากการค้ามนุษย์และผู้โยกย้ายถิ่นฐานกลุ่มเปราะบาง

วันพฤหัสบดีที่ 3 พฤษภาคม 2561
พม. ร่วมมือสำนักงานองค์การระหว่างประเทศเพื่อการโยกย้ายถิ่นฐาน (IOM) ประจำประเทศไทย มุ่งพัฒนาการดำเนินการช่วยเหลือผู้เสียหายจากการค้ามนุษย์และผู้โยกย้ายถิ่นฐานกลุ่มเปราะบาง
พม. ร่วมมือสำนักงานองค์การระหว่างประเทศเพื่อการโยกย้ายถิ่นฐาน (IOM) ประจำประเทศไทย มุ่งพัฒนาการดำเนินการช่วยเหลือผู้เสียหายจากการค้ามนุษย์และผู้โยกย้ายถิ่นฐานกลุ่มเปราะบาง
วันนี้ (3 พ.ค. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับนางเดน่า เกรเบอร์ ลาเด็ก (Mrs. Dana Graber Ladek) หัวหน้าสำนักงานองค์การระหว่างประเทศเพื่อการโยกย้ายถิ่นฐาน (International Organization for Migration: IOM) ประจำประเทศไทย เข้าเยี่ยมคารวะเนื่องในโอกาสที่เข้ารับตำแหน่งใหม่ พร้อมร่วมหารือในประเด็นความร่วมมือด้านการดำเนินงานช่วยเหลือผู้เสียหายจากการค้ามนุษย์และผู้โยกย้ายถิ่นฐานกลุ่มเปราะบาง ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
องค์การระหว่างประเทศเพื่อการโยกย้ายถิ่นฐาน (International Organization for Migration: IOM) มีหน้าที่ในการดูแลผลประโยชน์ทั้งหมดของผู้อพยพ ด้วยการให้ความช่วยเหลือแก่ผู้อพยพเท่าที่ต้องการ รวมถึงผู้ลี้ภัยและผู้ที่ย้ายถิ่นสากล โดยทำงานอย่างใกล้ชิดกับรัฐบาลประเทศต่างๆ ขณะนี้ มีสมาชิกขององค์การและสำนักงานทั่วโลกมากกว่า 100 ประเทศ รวมทั้งประเทศไทย สำหรับสำนักงานองค์การระหว่างประเทศเพื่อการโยกย้ายถิ่นฐาน (IOM) ประจำประเทศไทย ปัจจุบัน มีนางเดน่า เกรเบอร์ ลาเด็ก (Mrs. Dana Graber Ladek) เป็นหัวหน้าสำนักงานฯ ซึ่งในวันนี้ได้เดินทางมาเยี่ยมคารวะเนื่องในโอกาสที่เข้ารับตำแหน่ง พร้อมคณะเจ้าหน้าที่ อีกทั้งได้หารือข้อราชการในประเด็นเกี่ยวกับความร่วมมือระหว่างกระทรวง พม.และ IOM ประจำประเทศไทย ในเรื่องการพัฒนาส่งเสริมการจัดการแรงงาน และการคุ้มครองผู้เสียหายจากการค้ามนุษย์ในประเทศไทย และได้แสดงความชื่นชมความมุ่งมั่นของกระทรวง พม. ในการตระหนักถึงปัญหาการค้ามนุษย์และการสนับสนุนการปกป้องเหยื่อจากการค้ามนุษย์ในประเทศไทยและต่างประเทศ โดยในปีที่ผ่านมา กระทรวงการพัฒนาสังคมฯ ได้เชิญ IOM ประจำประเทศไทย เข้าร่วมการประชุมทวิภาคีระหว่างประเทศไทยกับประเทศเมียนมาร์ และ ประเทศกัมพูชาและประเทศลาว ในการต่อสู้กับปัญหาการค้ามนุษย์
กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานของรัฐบาลที่มีภารกิจหลัก ในการช่วยเหลือคุ้มครองเหยื่อการค้ามนุษย์ ได้มีความร่วมมืออย่างต่อเนื่องกับ IOM ประจำประเทศไทย โดยในปีที่ผ่านมามีความร่วมมือในหลายเรื่อง เช่น การร่วมจัดทำแผนการดำเนินโครงการและกิจกรรมด้านการต่อต้านการค้ามนุษย์ การจัดประชุมเชิงปฏิบัติการระดับภูมิภาคด้านผู้เปราะบางและการคุ้มครองเด็กและเยาวชนที่ไม่มีผู้ปกครองดูแลในบริบทของการย้ายถิ่น การคุ้มครองผู้เสียหายจากการค้ามนุษย์ กรณีผู้เสียหายคนไทยในต่างประเทศและผู้เสียหายต่างชาติในประเทศไทย เป็นต้น
สำหรับการหารือในครั้งนี้ ทางกระทรวง พม. ได้ร่วมกับ IOM ประจำประเทศไทย และภาคีเครือข่ายที่เกี่ยวข้องในประเด็นการให้ความความช่วยเหลือ และสนับสนุนกิจกรรมด้านต่างๆ อาทิ ด้านสุขภาพ โดยจัดทีมแพทย์ตรวจ และให้การรักษาพยาบาลผู้เสียหายชาวโรฮีนจาที่จะไปตั้งถิ่นฐานในประเทศที่ 3 หรือตรวจสุขภาพผู้เสียหายจากการค้ามนุษย์ตามศูนย์ที่อยู่ในความดูแลของกระทรวง พม. กระบวนการระบุผู้ลักลอบเข้าเมืองหรือผู้เสียหายที่อาจตกเป็นผู้เสียหายจากการค้ามนุษย์ โดยจัดหาล่ามที่มีประสบการณ์ และให้ความช่วยเหลือด้านมนุษยธรรมแก่ผู้ย้ายถิ่นกลุ่มเปราะบางตามภารกิจของกระทรวง พม. และหวังว่าความร่วมมือระหว่างสองหน่วยงานจะสามารถแก้ไขปัญหาการค้ามนุษย์ และผู้โยกย้ายถิ่นฐานกลุ่มเปราะบางในระยะยาวต่อไป

ที่มา : http://www.thaigov.go.th/news/contents/details/11949
