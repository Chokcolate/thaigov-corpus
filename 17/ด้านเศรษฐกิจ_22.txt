รัฐบาลไทย-ข่าวทำเนียบรัฐบาล-ธ.ก.ส. เปิดตัวมาสคอตครอบครัว ธ.ก.ส.ตัวแทนสื่อสัญลักษณ์ธนาคาร

วันศุกร์ที่ 4 พฤษภาคม 2561
ธ.ก.ส. เปิดตัวมาสคอตครอบครัว ธ.ก.ส.ตัวแทนสื่อสัญลักษณ์ธนาคาร
ธ.ก.ส. เปิดตัวมาสคอตครอบครัว ธ.ก.ส.ตัวแทนสื่อสัญลักษณ์ธนาคาร ในโอกาสก้าวสู่ปีที่ 52 ธ.ก.ส. เปิดตัว มาสคอตครอบครัว ธ.ก.ส. “น้องหอมจัง น้องหอมมะลิ  และพี่ยิ้มแย้มพี่แจ่มใส” สื่อถึงเอกลักษณ์ของ ธ.ก.ส.ที่มีความใกล้ชิดกับเกษตรกรและภาคชนบท
นายอภิรมย์  สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า  ธ.ก.ส.ได้จัดทำมาสคอต (Mascot) น้องหอมจัง น้องหอมมะลิ  และพี่ยิ้มแย้ม พี่แจ่มใส  เพื่อเป็นสื่อสัญลักษณ์ ในการประชาสัมพันธ์องค์กร ผลิตภัณฑ์ และกิจกรรมต่างๆ ของธนาคาร  โดยมาสคอตทั้ง  4 ตัวดังกล่าว จะสะท้อนถึงตัวตนของธ.ก.ส. ซึ่งเป็นธนาคารที่มีความใกล้ชิดเกษตรกร  ดูแลภาคเกษตรกรรมและชนบท  และพร้อมจะทำหน้าที่ในการให้บริการอย่างเต็มที่ โดยจะปรากฏตัวเพื่อสร้างสีสัน ความประทับใจ ให้เกษตรกรและประชาชนทั่วไป ได้รู้จักในงานมหกรรมการเงิน ครั้งที่ 18 Money Expo 2018  ระหว่างวันที่ 10-13 พฤษภาคม 2561 ณ อาคารชาเลนเจอร์ 2-3 อิมแพ็ค เมืองทองธานี ซึ่งมาสคอตดังกล่าวจะมีเอกลักษณ์ ดังนี้
น้องหอมจัง  ตัวแทนแห่ง“เมล็ดข้าว” ที่อวบอ้วนน่ารัก น่ากอด สีขาวสะอาดตาแสดงถึงความอุดมสมบูรณ์และความสุข มีรวงข้าวเหน็บอยู่ที่หมวก ซึ่งรวงข้าวเปรียบเสมือนภาคเกษตรกรรม สวมหมวกสานตามความนิยมของเกษตรกรไทย สวมเสื้อเชิ้ตลายสก็อตสีเขียว  สื่อถึงความอุดมสมบูรณ์ของพืชผลและเป็นสีที่เป็นสัญลักษณ์ของ ธ.ก.ส. ใบหน้ายิ้มแย้ม แววตาใสซื่อ มีความสุข บ่งบอกถึงมิตรภาพและความจริงใจ
น้องหอมมะลิ  เกษตรกรตัวน้อยลูกสาวชาวไร่ชาวนา  เป็นตัวแทนของทายาทเกษตรกร  มีคาแรคเตอร์แบบไทย ๆ เป็นเด็กที่มีจิตใจดีงาม สดใส รักธรรมชาติและพร้อมเรียนรู้สิ่งใหม่ ๆ มีรอยยิ้มและแววตาใสซื่อ บ่งบอกถึงมิตรภาพและความจริงใจ ทรงผมมัดจุกด้วยรวงข้าวแบบลูกสาวชาวบ้าน ดูคล่องแคล่ว น่ารัก น่าเอ็นดู สวมเสื้อเชิ้ตลายสก็อต สะท้อนความเก๋ไก๋   ทันสมัยแต่หัวใจลูกทุ่ง โดยสีเขียวสื่อถึงความอุดมสมบูรณ์ของพืชผล สวมทับด้วยชุดเอี๊ยมสีน้ำเงินโลโก้ ธ.ก.ส.  ทำให้ดูทะมัด  ทะแมง แฝงด้วยความกล้าหาญ ความซุกซน  ใฝ่รู้  ตามแบบฉบับของเกษตรกรรุ่นใหม่
พี่ยิ้มแย้มและพี่แจ่มใส่  ใบหน้ายิ้มแย้มแจ่มใส แววตาจริงใจ ซื่อสัตย์และเป็นมิตร  มีบุคลิกภาพ กระฉับกระเฉง ดูเป็นกันเอง  บุคลิกภาพอ่อนโยน ใส่ใจให้บริการ พร้อมเป็นที่ปรึกษาและให้ความช่วยเหลือ
“เชื่อมั่นว่ามาสคอตดังกล่าว จะเป็นตัวแทนของ ธ.ก.ส. ในการสร้างความประทับใจ ความใกล้ชิดกับเกษตรกรและประชาชนทั่วไป พร้อมกับทำหน้าที่สื่อสารเรื่องราว  สร้างการรับรู้  ความเข้าใจ และการจดจำ รวมทั้งดึงดูดให้ผู้ใช้บริการสนใจและติดตามข่าวสารต่างๆของธนาคารอย่างต่อเนื่อง” นายอภิรมย์กล่าว

ที่มา : http://www.thaigov.go.th/news/contents/details/11968
