รัฐบาลไทย-ข่าวทำเนียบรัฐบาล-ผู้ใช้บัตรเดบิตและร้านค้ารับโชคเงินล้านจากการรับจ่ายเงินผ่านระบบอิเล็กทรอนิกส์แทนเงินสด

วันพฤหัสบดีที่ 3 พฤษภาคม 2561
ผู้ใช้บัตรเดบิตและร้านค้ารับโชคเงินล้านจากการรับจ่ายเงินผ่านระบบอิเล็กทรอนิกส์แทนเงินสด
ที่ปรึกษาด้านเศรษฐกิจการเงิน สศค. และผู้ช่วยผู้ว่าการสายนโยบายระบบการชำระเงินและเทคโนโลยีทางการเงิน ธปท. มอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 11
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง และนางสาวสิริธิดา พนมวัน ณ อยุธยา ผู้ช่วยผู้ว่าการสายนโยบายระบบการชำระเงินและเทคโนโลยีทางการเงิน ธนาคารแห่งประเทศไทย มอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 11 โดยผู้โชคดีที่ได้รับรางวัลที่ 1 มูลค่า 1 ล้านบาท คือ นายธนบดี มั่นจิตร์ ซึ่งเป็นผู้โชคดีจากการใช้บัตรเดบิตของธนาคารไทยพาณิชย์ จำกัด (มหาชน) และ บริษัท จิ้น เทียน ชั่น เทรดดิ้ง อินเตอร์เนชั่นแนล จำกัด ซึ่งเป็นผู้โชคดีด้านร้านค้าที่รับชำระเงินผ่านเครื่องรับชำระเงินทางอิเล็กทรอนิกส์ (EDC) ของธนาคารกรุงเทพ จำกัด (มหาชน) ในโอกาสนี้ นางสาวพิมพ์ใจ ทองมี ผู้ช่วยผู้จัดการใหญ่ ผู้บริหารสาย Payments Product Sales and Delivery ธนาคารไทยพาณิชย์ จำกัด (มหาชน) และนางสาววรรณดี กิจกูล Vice President ฝ่ายการตลาดบัตรเครดิต ธนาคารกรุงเทพ จำกัด (มหาชน) ร่วมแสดงความยินดี
โครงการแจกโชคจากการใช้บัตรเดบิต เป็นส่วนหนึ่งของแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment) เพื่อส่งเสริมให้ประชาชนใช้บัตรเดบิตและบัตรสวัสดิการแห่งรัฐแทนเงินสด และส่งเสริมให้ร้านค้าติดตั้งเครื่อง EDC ซึ่งจะช่วยเพิ่มช่องทางรับชำระเงินด้วยบัตรเดบิต โดยตั้งแต่ดำเนินโครงการพบว่า มีผลตอบรับอย่างดี โดยปริมาณธุรกรรมบัตรเดบิตที่มีสิทธิ์เข้าร่วมลุ้นรับโชคในด้านร้านค้ามีเพิ่มขึ้นกว่า 4 เท่า และด้านผู้ใช้บัตรเพิ่มขึ้นเกือบ 3 เท่า
โครงการแจกโชคจากการใช้บัตรเดบิตจะมีขึ้นทั้งหมด 12 ครั้ง โดยจะสิ้นสุดในเดือนพฤษภาคม 2561 (ข้อมูลธุรกรรมในเดือนเมษายน 2561) รวมเงินรางวัล 84 ล้านบาท ได้รับการสนับสนุนจากสำนักงานสลากกินแบ่งรัฐบาล ซึ่งแม้หลังจากโครงการแจกโชคจากการใช้บัตรเดบิตสิ้นสุดลง แต่ประโยชน์จากการรับจ่ายเงินผ่านระบบอิเล็กทรอนิกส์แทนเงินสด ทั้งในการลดต้นทุนการบริหารจัดการ การเพิ่มความรวดเร็ว ปลอดภัยในการชำระค่าสินค้าและบริการ รวมถึงการยกระดับขีดความสามารถในการแข่งขันของประเทศโดยรวมยังคงมีอยู่ต่อเนื่อง จึงขอเชิญชวนให้ประชาชนปรับเปลี่ยนพฤติกรรมหันมาใช้จ่ายผ่านระบบอิเล็กทรอนิกส์แทนเงินสดต่อไป
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/11950
