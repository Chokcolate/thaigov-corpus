รัฐบาลไทย-ข่าวทำเนียบรัฐบาล-รองนายกรัฐมนตรี ลงพื้นที่ตรวจศูนย์ดิจิทัลชุมชนและรับฟังปัญหาหนี้นอกระบบที่จังหวัดชัยภูมิ

วันอาทิตย์ที่ 6 พฤษภาคม 2561
รองนายกรัฐมนตรี ลงพื้นที่ตรวจศูนย์ดิจิทัลชุมชนและรับฟังปัญหาหนี้นอกระบบที่จังหวัดชัยภูมิ
รองนายกรัฐมนตรี ลงพื้นที่ตรวจศูนย์ดิจิทัลชุมชนและรับฟังปัญหาหนี้นอกระบบที่จังหวัดชัยภูมิ
ตามที่จะมีการประชุมคณะรัฐมนตรีอย่างเป็นทางการนอกสถานที่ ในวันที่ 8 พฤษภาคม 2561 นั้น
​ในวันที่ 7 พฤษภาคม 2561 พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ได้กำหนดเดินทางไปตรวจราชการหน่วยงานในกำกับด้านดิจิทัลและด้านยุติธรรม เพื่อเตรียมข้อมูลสำหรับนำเสนอในการประชุมคณะรัฐมนตรีนอกสถานที่ ในจังหวัดชัยภูมิ โดยมีกำหนดการที่สำคัญ คือ
​เวลา 09.30 น. เดินทางไปยังศูนย์ดิจิทัลชุมชนอำเภอจัตุรัส (บ้านกอก) ตำบลบ้านกอก อำเภอจัตุรัส จังหวัดชัยภูมิ เพื่อประชุมและตรวจเยี่ยมการปฏิบัติงานของศูนย์ดิจิทัลชุมชนดังกล่าว พร้อมทั้งรับฟังปัญหาข้อขัดข้องและอุปสรรคจากเจ้าหน้าที่ที่รับผิดชอบ
​เวลา 10.10 น. เดินทางไปเยี่ยมชมจุดให้บริการเน็ตประชารัฐ ที่บ้านปากคันฉู หมู่ที่ 14 ตำบลลุ่มลำชี อำเภอบ้านเขว้า จังหวัดชัยภูมิ ซึ่งอยู่ในโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ
​เวลา 10.45 น. เป็นประธานในการแถลงข่าว “ความสำเร็จโครงการเน็ตประชารัฐ 24,700 หมู่บ้าน และการขยายผลการใช้ประโยชน์เน็ตประชารัฐ” ณ บึงละหาน อำเภอจัตุรัส จังหวัดชัยภูมิ
​
เวลา 11.15 น. เยี่ยมชมโครงการไทยนิยมยั่งยืน ณ บึงละหาน อำเภอจัตุรัส จังหวัดชัยภูมิ
​เวลา 14.15 น. เป็นประธานในพิธีเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ 7/2561 และเยี่ยมชมนิทรรศการของหน่วยงานในสังกัดกระทรวงยุติธรรมและหน่วยงานภาคี พร้อมพบปะประชาชนเพื่อรับฟังปัญหาความเดือดร้อนเรื่องหนี้นอกระบบและเรื่องอื่น ๆ ณ หอประชุมที่ว่าการอำเภอภูเขียว จังหวัดชัยภูมิ
​จากนั้นจะได้เดินทางไปยังจังหวัดบุรีรัมย์ เพื่อเตรียมเข้าร่วมประชุมการพัฒนาเศรษฐกิจและสังคมกลุ่มจังหวัดภาคตะวันออกเฉียงเหนือตอนล่าง 1  ในวันที่ 8 พฤษภาคม 2561 เวลา 08.30 น. ณ อาคารอเนกคุณาคาร มหาวิทยาลัยราชภัฎบุรีรัมย์ จังหวัดบุรีรัมย์ และเข้าร่วมการประชุมคณะรัฐมนตรีอย่างเป็นทางการนอกสถานที่ ในเวลา 10.00 น.ต่อไป
.............................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/12019
