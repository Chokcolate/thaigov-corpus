รัฐบาลไทย-ข่าวทำเนียบรัฐบาล-นายกรัฐมนตรียืนยัน การประชุมคณะรัฐมนตรีนอกสถานที่เพื่อการรับฟังปัญหาและดูแลประชาชนในพื้นที่

วันอังคารที่ 8 พฤษภาคม 2561
นายกรัฐมนตรียืนยัน การประชุมคณะรัฐมนตรีนอกสถานที่เพื่อการรับฟังปัญหาและดูแลประชาชนในพื้นที่
นายกรัฐมนตรียืนยัน การประชุมคณะรัฐมนตรีนอกสถานที่เพื่อการรับฟังปัญหาและดูแลประชาชนในพื้นที่เท่านั้น ไม่มีนัยทางการเมือง ทุกภาคส่วนที่เกี่ยวข้องร่วมพิจารณาโครงการเพื่อการพัฒนากลุ่มจังหวัดภาคตะวันออกเฉียงเหนือตอนล่าง
วันนี้ (8 พฤษภาคม 2561) เวลา 13.40 น. ณ บริเวณอาคารอเนกคุณาคาร  มหาวิทยาลัยราชภัฏบุรีรัมย์ จังหวัดบุรีรัมย์ พลเอกประยุทธ์ จันทร์โอชา นายกรัฐมนตรีกล่าวให้สัมภาษณ์สื่อมวลชนภายหลังเสร็จภารกิจจากการเป็นประธานการประชุมคณะรัฐมนตรีว่า รัฐบาลมีความมุ่งมั่นตั้งใจในการแก้ปัญหาความเดือดร้อนของประชาชนในพื้นที่ สร้างการบูรณาการในการใช้งบประมาณครอบคลุมกลุ่มจังหวัดภาคตะวันออกเฉียงเหนือตอนล่าง การประชุมคณะรัฐมนตรีนอกสถานที่ครั้งนี้ ได้มีการหารือร่วมกันระหว่างภาครัฐ เอกชน สภาหอการค้าฯ และสภาอุตสาหกรรมฯ องค์กรท้องถิ่น และหน่วยงานที่เกี่ยวข้องทุกภาคส่วน เพื่อร่วมกันพิจารณาโครงการต่างๆด้วยหลักการและเหตุผล ความคุ้มค่า และประสิทธิภาพในการใช้จ่ายงบประมาณ ซึ่งหากมีงบประมาณเพียงพอก็สามารถดำเนินการได้ทันที แต่หากยังไม่สอดคล้องกับแผน ก็ต้องมีการหารือและพิจารณาร่วมกันอีกครั้ง  พร้อมกล่าวยืนยันว่ารัฐบาลกำลังเดินหน้าสู่การเลือกตั้ง โดยการบริหารราชการแผ่นดินและการลงพื้นที่ครั้งนี้ เพื่อรับฟังปัญหาจากประชาชนในพื้นที่โดยตรง ไม่มีนัยทางการเมืองแต่อย่างใด
ทั้งนี้ ที่ประชุมคณะรัฐมนตรีนอกสถานที่ครั้งนี้ ได้พิจารณาวาระเพื่อการพัฒนาพื้นที่ซึ่งเป็นข้อมูลที่ได้จากการรับฟังความเห็นของทุกภาคส่วน เป็นการพิจารณาทุกอย่างตามขั้นตอนและความเหมาะสม ทั้งในแง่ของความเร่งด่วน ความจำเป็น งบประมาณและความคุ้มค่าที่จะเกิดกับพื้นที่และประชาชน โดยจะครอบคลุมทั้งเรื่องของการบริหารจัดการน้ำ ยกระดับภาคการเกษตร พัฒนาโครงสร้างพื้นฐาน และพัฒนาทรัพยากรมนุษย์ ซึ่งการลงพื้นที่ของรัฐบาลครั้งนี้นั้นได้ทำการบ้านและมีข้อมูล แผนงานการพัฒนาในภาพรวม โดยบางโครงการได้ดำเนินการไปแล้ว ส่วนเรื่องหรือโครงการใหม่นั้น ทางหน่วยงานที่รับผิดชอบจะพิจารณาอย่างละเอียด และเสนอกลับมายังที่ประชุมคณะรัฐมนตรีอีกครั้ง พร้อมกล่าวยืนยันว่าทุกอย่างมีการดำเนินการด้วยความรอบคอบ และบูรณาการด้วยความเหมาะสมมากที่สุด
...................................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/12084
