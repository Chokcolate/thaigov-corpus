รัฐบาลไทย-ข่าวทำเนียบรัฐบาล-ปลัดเกษตรฯ แจงกรณีพบเป็ดปักกิ่งตายในท้องที่ จ. ชลบุรี

วันเสาร์ที่ 5 พฤษภาคม 2561
ปลัดเกษตรฯ แจงกรณีพบเป็ดปักกิ่งตายในท้องที่ จ. ชลบุรี
ปลัดเกษตรฯ แจงกรณีพบเป็ดปักกิ่งตายในท้องที่ จ. ชลบุรี ไม่ได้มาจากไข้หวัดนกแน่นอน ยันมีมาตรการเฝ้าระวังอย่างรัดกุม
นายเลิศวิโรจน์ โกวัฒนะ ปลัดกระทรวงเกษตรและสหกรณ์ เปิดเผยว่า “ตามที่มีประเด็นข่าวเผยแพร่ผ่านเว็บไซต์ เกี่ยวกับกรณีพบเป็ดปักกิ่งของ นายจำลอง ชาทรา ตายโดยไร้สาเหตุ จำนวน 36 ตัว ในท้องที่หมู่ที่ 1 ตำบลหนองขาม อำเภอศรีราชา จังหวัดชลบุรี เมื่อวันที่ 25 เมษายน ที่ผ่านมานั้น ได้สั่งการให้กรมปศุสัตว์เข้าตรวจสอบข้อเท็จจริงดังกล่าวทันที โดยแจ้งให้ปศุสัตว์อำเภอศรีราชาทราบและเข้าตรวจสอบร่วมกับผู้อำนวยการศูนย์วิจัยและพัฒนาการสัตวแพทย์ภาคตะวันออก จากผลการวินิจฉัยเบื้องต้นพบว่า สาเหตุการตายมาจากอาหารที่เป็ดกินเข้าไป นอกจากนี้ ทางศูนย์วิจัยและพัฒนาการสัตวแพทย์ภาคตะวันออกได้นำซากเป็ดจำนวน 2 ตัว ไปตรวจหาสารพันธุกรรมของเชื้อโรคไข้หวัดนก H5N1 ซึ่งมีรายงานผลออกมาแล้วว่า การตรวจสอบโดยใช้วิธี Real-Time RT-PCR ปรากฏว่า ไม่พบเชื้อโรคไข้หวัดนก ดังที่ได้มีการหวั่นวิตกตามข่าวแต่อย่างใด อย่างไรก็ตาม กระทรวงเกษตรฯ ได้มีมาตรการเฝ้าระวังในระดับพื้นที่อย่างรัดกุม หากพบสัตว์ตายโดยไร้สาเหตุสามารถแจ้งปศุสัตว์อำเภอท้องที่เข้าตรวจสอบได้ทันที” นายเลิศวิโรจน์ กล่าว

ที่มา : http://www.thaigov.go.th/news/contents/details/11995
