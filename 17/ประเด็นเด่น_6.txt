รัฐบาลไทย-ข่าวทำเนียบรัฐบาล-กรมส่งเสริมการปกครองท้องถิ่นชี้แจง โครงการอบรมเตรียมความพร้อมบุคลากร ในการจัดการเลือกตั้งท้องถิ่น

วันจันทร์ที่ 7 พฤษภาคม 2561
กรมส่งเสริมการปกครองท้องถิ่นชี้แจง โครงการอบรมเตรียมความพร้อมบุคลากร ในการจัดการเลือกตั้งท้องถิ่น
กรมส่งเสริมการปกครองท้องถิ่นชี้แจง โครงการอบรมเตรียมความพร้อมบุคลากรในการจัดการเลือกตั้งท้องถิ่น
วันที่ 5 พฤษภาคม 2561 นายสุทธิพงษ์ จุลเจริญ อธิบดีกรมส่งเสริมการปกครองท้องถิ่น กระทรวงมหาดไทย ชี้แจงประเด็นโครงการอบรมเตรียมความพร้อมบุคลากรในการจัดการเลือกตั้งท้องถิ่น จากกรณีที่กรมส่งเสริมการปกครองท้องถิ่น (สถ.) ออกหนังสือถึงผู้ว่าราชการจังหวัดทุกจังหวัด โดยขอความร่วมมือแจ้งโครงการอบรมเชิงปฏิบัติการเพื่อเตรียมความพร้อมบุคลากรที่มีหน้าที่เกี่ยวข้องในการจัดการเลือกตั้งท้องถิ่น ซึ่งผู้เข้าร่วมจะต้องเสียค่าใช้จ่ายในการอบรมคนละ 7,900 บาท และเกิดมีข้อสงสัยในหลายประเด็น ดังนี้
ประเด็นที่ 1 ที่ว่า กฎหมาย พ.ร.บ.เลือกตั้งของท้องถิ่นยังไม่แล้วเสร็จ และระเบียบการเลือกตั้งท้องถิ่นของ กกต. ยังไม่มีการปรับปรุงแก้ไขให้เป็นปัจจุบัน และการเตรียมความพร้อมเรื่องการเลือกตั้งเป็นหน้าที่ของ กกต. รวมทั้งรัฐบาลยังไม่มีความชัดเจนในการเลือกตั้งท้องถิ่น จึงไม่ควรเก็บค่าใช้จ่ายกับท้องถิ่นในการอบรม เนื่องจาก สถ.สามารถขอตั้งงบประมาณจากสำนักงานคณะกรรมการการกระจายอำนาจให้แก่องค์กรปกครองส่วนท้องถิ่น สำนักงานปลัดสำนักนายกรัฐมนตรี ทำเนียบรัฐบาล ซึ่งเป็นคนดูแลรับผิดชอบเรื่องงบประมาณให้กับท้องถิ่น
กรมส่งเสริมการปกครองท้องถิ่น ขอชี้แจงว่า
1) จากกรณีที่รองนายกรัฐมนตรี (นายวิษณุ เครืองาม) ได้เชิญกระทรวงมหาดไทย คณะกรรมการร่างรัฐธรรมนูญ และคณะกรรมการกฤษฎีกา ร่วมหารือเกี่ยวกับกฎหมายและกติกาการเลือกตั้ง โดยมีแนวโน้มว่าจะดำเนินการเลือกตั้งในระดับท้องถิ่นเร็ว ๆ นี้ กรมส่งเสริมการปกครองท้องถิ่น ซึ่งมีภารกิจอำนาจหน้าที่ในการพัฒนาบุคลากรองค์กรปกครองส่วนท้องถิ่น ให้มีปริมาณและสมรรถนะที่เพียงพอและสอดคล้องกับความจำเป็นในการขับเคลื่อนยุทธศาสตร์ และรองรับภารกิจ การบริการประชาชน และการพัฒนาสู่การเปลี่ยนแปลง และมีพันธกิจในการส่งเสริม สนับสนุนและพัฒนาองค์กรปกครองส่วนท้องถิ่น ทุกประเภท ทุกระดับให้ร่วมขับเคลื่อนการพัฒนาการเมืองการปกครอง ในระบอบประชาธิปไตยอันมีพระมหากษัตริย์ทรงเป็นประมุขในระดับพื้นที่ให้เติบโตอย่างเข้มแข็ง สมบูรณ์ จึงเตรียมความพร้อมบุคลากรองค์กรปกครองส่วนท้องถิ่น ให้มีความรู้ ทักษะ สมรรถนะและมีความเป็นมืออาชีพ ในการปฏิบัติภารกิจด้านการเลือกตั้งท้องถิ่นให้เป็นที่ยอมรับ ศรัทธาและเชื่อมั่นต่อประชาชนโดยทั่วไป โดยมอบให้สถาบันพัฒนาบุคลากรท้องถิ่น และ มหาวิทยาลัยธรรมศาสตร์ ร่วมกันจัดโครงการอบรมเตรียมความพร้อมบุคลากรในการจัดการเลือกตั้งท้องถิ่น เป้าหมายเพื่อการพัฒนาเตรียมความพร้อมบุคลากรองค์กรปกครองส่วนท้องถิ่นที่ต้องดำเนินการด้านการจัดการเลือกตั้ง ได้แก่ ปลัดองค์กรปกครองส่วนท้องถิ่น หัวหน้าสำนักปลัดองค์กรปกครองส่วนท้องถิ่น และหัวหน้าส่วนการคลัง กำหนดจัดโครงการอบรมเป็น 4 ภาค รวม 34 รุ่น ค่าลงทะเบียนเข้ารับการอบรม จำนวน 7,900 บาท/คน บริหารจัดการโครงการฯ และงบประมาณ มหาวิทยาลัยธรรมศาสตร์ คณะสังคมสงเคราะห์ศาสตร์ เป็นผู้ดำเนินการ
ถึงแม้ว่าขณะนี้กฎหมาย พระราชบัญญัติเลือกตั้งท้องถิ่น และระเบียบการเลือกตั้งท้องถิ่นยังไม่แล้วเสร็จโดยสมบูรณ์ แต่เมื่อใดที่กฎหมายมีผลบังคับใช้แล้วจะต้องมีการจัดให้มีการเลือกตั้งท้องถิ่นภายใน 45 วัน ดังนั้น หากไม่มีการเตรียมความพร้อมโดยจัดอบรมพัฒนาเพื่อให้ความรู้ เทคนิค และวิธีการด้านการเลือกตั้งล่วงหน้าเป็นระยะเวลาพอสมควร หรือหากดำเนินการจัดอบรมภายหลังประกาศบังคับใช้กฎหมาย จะทำให้ไม่สามารถเตรียมบุคลากรให้มีความรู้ ทักษะ ที่สมบูรณ์ และอาจส่งผลกระทบต่อการปฏิบัติภารกิจด้านการบริหารจัดการเลือกตั้งท้องถิ่น ซึ่งเป็นเรื่องสำคัญและใช้งบประมาณของประเทศสูงกว่าค่าใช้จ่ายสำหรับการอบรมพัฒนา
2) กรณีที่ให้ใช้งบประมาณขององค์กรปกครองส่วนท้องถิ่น เพื่อเป็นค่าใช้จ่ายในการอบรมพัฒนาบุคลากรองค์กรปกครองส่วนท้องถิ่นเอง เนื่องจากพิจารณาเห็นว่า องค์กรปกครองส่วนท้องถิ่นสามารถดำเนินการพัฒนาบุคลากรได้ภายใต้ภารกิจอำนาจหน้าที่และระเบียบขององค์กรปกครองส่วนท้องถิ่นเอง โดยไม่จำเป็นต้องรองบประมาณที่ได้รับการจัดสรรจากทางรัฐบาลหรือหน่วยงานอื่น ซึ่งไม่สามารถคาดการได้ว่าจะได้รับการจะสรรงบประมาณเพียงพอต่อการบริหารจัดการโครงการอบรมให้กับบุคลากรองค์กรปกครองส่วนท้องถิ่นที่ต้องทำหน้าที่ด้านการจัดการเลือกตั้งได้ครอบคลุมทั่วถึงหรือไม่
สำหรับประเด็นที่ 2 เกี่ยวกับค่าใช้จ่ายในการอบรมจำนวน 7,900 บาท ที่ว่าค่อนข้างสูง เมื่อเทียบกับการจัดงานของสมาคมหรือสมาพันธ์ท้องถิ่นในระยะเวลา 3 วัน หรือหากจะเก็บก็ควรเก็บในอัตราที่น้อยกว่างานของสมาคมฯ หรือสมาพันธ์ฯ เนื่องจากรายละเอียดของโครงการฯ ไม่เพียงพอ และอาจเกิดความซ้ำซ้อนในการอบรม
กรมส่งเสริมการปกครองท้องถิ่น ก็ขอเรียนว่า ค่าใช้จ่ายในการจัดอบรมครั้งนี้เป็นการคิดค่าใช้จ่าย ของการจัดโครงการอบรมตลอดหลักสูตร ซึ่งมีค่าใช้จ่ายประกอบด้วย ค่าบริหารงานวิชาการ ค่าวิทยากร ค่าอาหารและที่พัก ค่าเดินทางของวิทยากรและเจ้าหน้าที่ รวมถึงค่าเอกสารประกอบการอบรม ค่าวัสดุอุปกรณ์ประกอบการอบรม และค่าประสานงานด้านอื่น ๆ ซึ่งสถาบันพัฒนาบุคลากรท้องถิ่น ได้พิจารณารายละเอียดค่าใช้จ่ายที่มหาวิทยาลัยธรรมศาสตร์กำหนดแล้วเห็นว่ามีอัตราเทียบเคียงกับค่าใช้จ่ายที่ใช้ในการจัดฝึกอบรม ณ สถาบันพัฒนาบุคลากรท้องถิ่น จึงตกลงให้มหาวิทยาลัยธรรมศาสตร์ คิดค่าลงทะเบียนในการอบรมในอัตราดังกล่าว และโครงการอบรมนี้ เป็นหน้าที่ของกรมฯ เพื่อการพัฒนาบุคลากรท้องถิ่นให้ทันกับสถานการณ์ที่จะเกิดขึ้น และเป็นหน่วยงานราชการ ไม่ใช่การดำเนินงานขององค์กรเอกชน สมาคม หรือชมรมแต่อย่างใด อีกทั้งกรมฯ เอง ไม่ทราบและรับรู้ถึงวัตถุประสงค์ เป้าหมาย และวิธีการอบรมของสมาคมหรือสมาพันธ์ต่าง ๆ ที่มีการดำเนินการเช่นเดียวกันนี้ในด้านการพัฒนาบุคลากรของท้องถิ่น
และประเด็นที่ 3 ได้มีการตั้งคำถามว่าจะนำเงิน 7,900 บาท ไปใช้ทำอะไร เพราะจากข้อมูลของโครงการฯ พบมีเพียงวิทยากรเพียง 1-2 คน และยังไม่ใช่วิทยากรจาก กกต.
กรมส่งเสริมการปกครองท้องถิ่น ขอชี้แจงในประเด็นนี้ว่า จะนำไปใช้สำหรับการบริหารจัดการโครงการอบรม เพื่อพัฒนาให้บุคลากรท้องถิ่นให้มีความรู้ ทักษะ สมรรถนะ และมีความเป็นมืออาชีพในการปฏิบัติงานด้านการเลือกตั้งท้องถิ่น ให้เป็นที่ยอมรับในสายตาประชาชนโดยทั่วไป สำหรับเนื้อหาการอบรมนั้น เน้นการสร้างสถานการณ์จำลองวิธีการเลือกตั้ง กระบวนการจัดการเลือกตั้ง ระเบียบการเบิกจ่ายงบประมาณ และวิธีการสร้างศูนย์ส่งเสริมประชาธิปไตย รวมถึงหมู่บ้านไม่ขายเสียง ดังนั้น จะเห็นได้ว่าวิทยากรไม่ได้มีเพียง 2 ท่าน จะต้องประกอบไปด้วยวิทยากรประจำกลุ่ม ประจำโครงการ และวิทยากรที่เชิญมาล้วนแต่เป็นผู้เชี่ยวชาญ ปฏิบัติหน้าที่ประจำกรรมการเลือกตั้ง อาทิ ธีรวัฒน์ ธีรโรจน์วิทย์ ดร.พีระพงษ์ ไพรินทร์ เป็นต้น
-------------------------

ที่มา : http://www.thaigov.go.th/news/contents/details/12012
