รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กชายวัย 4 ขวบ ที่ถูกพ่อเมาสุราทำร้ายร่างกายได้รับบาดเจ็บสาหัส ที่ จ.สมุทรปราการ พร้อมชื่นชมเด็กหญิงยอดกตัญญูวัย 12 ปี ที่ จ.ชลบุรี

วันพฤหัสบดีที่ 3 พฤษภาคม 2561
พม. เร่งเยียวยาจิตใจเด็กชายวัย 4 ขวบ ที่ถูกพ่อเมาสุราทำร้ายร่างกายได้รับบาดเจ็บสาหัส ที่ จ.สมุทรปราการ พร้อมชื่นชมเด็กหญิงยอดกตัญญูวัย 12 ปี ที่ จ.ชลบุรี
พม. เร่งเยียวยาจิตใจเด็กชายวัย 4 ขวบ ที่ถูกพ่อเมาสุราทำร้ายร่างกายได้รับบาดเจ็บสาหัส ที่ จ.สมุทรปราการ พร้อมชื่นชมเด็กหญิงยอดกตัญญูวัย 12 ปี ที่หารายได้เลี้ยงดูพ่ออัมพาต และย่าตาบอด ที่ จ.ชลบุรี
วันนี้ (3 พ.ค. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 68/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กชายวัย 4 ขวบ ถูกผู้เป็นพ่อแท้ๆ วัย 44 ปี ที่อยู่ในอาการมึนเมาสุรา ทำร้ายร่างกายโดยใช้ขวดสุราตีที่ศีรษะและใบหน้า ได้รับบาดเจ็บสาหัส สาเหตุเกิดจากบันดาลโทสะที่ลูกชายขโมยโทรศัพท์มือถือไปเล่น ที่จังหวัดสมุทรปราการ นั้น ได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กชายอย่างใกล้ชิดโดยด่วน เพื่อให้เด็กชายคนดังกล่าวมีสภาพจิตใจที่เข้มแข็งขึ้น และสามารถกลับมาใช้ชีวิตในสังคมได้อย่างปกติสุข พร้อมประสานหน่วยงานที่เกี่ยวข้องในพื้นที่ดูแลเรื่องการรักษาพยาบาลอาการบาดเจ็บอย่างใกล้ชิด อีกทั้ง กระทรวง พม. มีบ้านพักเด็กและครอบครัวจังหวัดสมุทรปราการ พร้อมดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ.2546 ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานอย่างใกล้ชิด เพื่อป้องกันการเกิดเหตุในลักษณะดังกล่าวขึ้นอีก
อีกกรณีเด็กหญิงวัย 12 ปี นักเรียนชั้น ป.5 เป็นเด็กเรียนดี ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุดทำงานรับจ้างเพื่อหารายได้จุนเจือครอบครัว และเลี้ยงดูพ่อวัย 44 ปี ที่ป่วยเป็นโรคอัมพาต ช่วยเหลือตัวเองไม่ได้ และย่าแก่ชราวัย 67 ปีที่พิการตาบอด ทั้ง 3 ชีวิต อาศัยในบ้านสภาพเก่าทรุดโทรมใกล้ผุพัง ที่จังหวัดชลบุรี นั้น ขอชื่นชมในความกตัญญู ขยันหมั่นเพียร มุมานะอดทน มีความตั้งใจช่วยเหลือครอบครัว ถึงแม้มีอุปสรรคในการดำเนินชีวิตแต่ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับพัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงอย่างต่อเนื่องในระยะยาว และการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมแนะนำเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
และกรณีหญิงชราวัย 66 ปี ป่วยเป็นโรคมะเร็งเต้านม เชื้อลุกลามทั่วจนเกิดแผลขนาดใหญ่ สร้างความเจ็บปวดทุกข์ทรมานเป็นอย่างมาก ทั้งยังต้องรับภาระดูแลสามีแก่ชราวัย 83 ปี ที่ป่วยเป็นโรคอัลไซเมอร์ ครอบครัวมีฐานะยากจนไม่มีเงินเพียงพอค่ารักษาพยาบาล ทั้ง 2 ชีวิต อาศัยในบ้านสภาพเก่าทรุดโทรม ที่จังหวัดเพชรบุรี นั้น ได้กำชับให้พัฒนาสังคมและความมั่นคงของมนุษย์จังหวัดเพชรบุรี (พมจ.เพชรบุรี) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมิน ทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลเรื่องการรักษาพยาบาลอาการป่วยของผู้ที่ป่วย อย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมร่วมกันหาแนวทางการช่วยเหลือในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหนุ่มวัย 16 ปี ป่วยเป็นโรค LD แต่สู้ชีวิตรับจ้างล้างจาน เพื่อหารายได้จุนเจือครอบครัว เลี้ยงดูอีก 3 ชีวิต ที่จังหวัดนนทบุรี นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค มอบเงินสงเคราะห์คนไร้ที่พึ่ง เงินทุนช่วยเหลือการศึกษา และให้คำปรึกษาเกี่ยวกับการประกอบอาชีพ พร้อมพิจารณาเรื่องการซ่อมแซมบ้านคนพิการ 2) กรณีเด็กหญิงวัย 6 เดือน ป่วยเป็นโรคมะเร็งที่จอประสาทตา ต้องรักษาผ่าลูกนัยน์ตาออก ครอบครัวมีฐานะยากจน ที่จังหวัดสิงห์บุรี นั้น ทางทีม One Home ได้ลงพื้นที่ตรวจสอบข้อเท็จจริง พร้อมให้กำลังใจและให้คำปรึกษาแนะนำในเรื่องสวัสดิการสังคม พร้อมมอบเงินสงเคราะห์เด็กในครอบครัวยากจน รวมทั้ง ประสานหน่วยงานที่เกี่ยวข้องในการยื่นเรื่องเข้าเป็นผู้ป่วยมูลนิธิ และดูแลเรื่องการรักษาพยาบาลอย่างต่อเนื่อง

ที่มา : http://www.thaigov.go.th/news/contents/details/11944
