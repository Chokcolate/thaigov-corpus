รัฐบาลไทย-ข่าวทำเนียบรัฐบาล-มหาดไทยหารือวางแนวทางส่งเสริมตลาดประชารัฐให้เป็นแหล่งระบายสินค้าทางการเกษตรล้นตลาดตามฤดูกาล

วันจันทร์ที่ 7 พฤษภาคม 2561
มหาดไทยหารือวางแนวทางส่งเสริมตลาดประชารัฐให้เป็นแหล่งระบายสินค้าทางการเกษตรล้นตลาดตามฤดูกาล
มหาดไทยหารือวางแนวทางส่งเสริมตลาดประชารัฐให้เป็นแหล่งระบายสินค้าทางการเกษตรล้นตลาดตามฤดูกาล
วันนี้ (4พ.ค.61) เวลา 14:00 น. ที่ห้องประชุม 1 ชั้น 3 อาคาร 4 ชั้น ศาลากลางจังหวัดพระนครศรีอยุธยา นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมหารือแนวทางการส่งเสริมการจำหน่ายสินค้าข้าวและผลผลิตทางการเกษตรในตลาดประชารัฐร่วมกับจังหวัดพระนครศรีอยุธยา โดยมี นายสุจินต์ ไชยชุมศักดิ์ ผู้ว่าราชการจังหวัดพระนครศรีอยุธยา นายภาณุพล รัตนกาญจนภัทร ผู้อำนวยการองค์การตลาด ส่วนราชการ และหน่วยงานที่เกี่ยวข้อง ร่วมหารือ
นายนิสิต จันทร์สมวงศ์ รองปลัดกระทรวงมหาดไทย กล่าวว่า ด้วยในคราวประชุมคณะรัฐมนตรีเมื่อวันที่ 3 เมษายน 2561 นายกรัฐมนตรีได้มีข้อสั่งการที่เกี่ยวข้องกับตลาดประชารัฐ โดยให้ทุกส่วนราชการพิจารณาความเหมาะสมและเป็นไปได้ในการจัดพื้นที่เพื่อเป็นตลาดที่เปิดโอกาสให้กับผู้ประกอบการและเกษตรกรสามารถสลับเปลี่ยนหมุนเวียนนำสินค้าและผลิตผล/ผลิตภัณฑ์ทางการเกษตรชนิดต่างๆ ที่มีคุณภาพเข้ามาจำหน่ายแก่ผู้บริโภคได้ในแต่ละสัปดาห์ และในคราวประชุมเมื่อวันที่ 10 เมษายน 2561 มีมติรับทราบตามที่กระทรวงมหาดไทยเสนอส่งเสริมตลาดประชารัฐให้เป็นแหล่งการระบายสินค้าทางการเกษตรที่ล้นตลาดตามฤดูกาล
กระทรวงมหาดไทยจึงได้กำหนดแนวทางการส่งเสริมการจำหน่ายสินค้าข้าวและผลผลิตทางการเกษตรในตลาดประชารัฐขึ้น ภายใต้แนวคิด "ตลาดประชารัฐ ตลาดนัดข้าวสาร ช่วยชาวนาไทย" ซึ่งเป็นแนวคิดการส่งเสริมการจำหน่ายข้าวสารและผลิตภัณฑ์จากข้าวในตลาดประชารัฐ 5 แนวคิด คือ 1. ใช้ตลาดประชารัฐรองรับข่าวสารและผลิตภัณฑ์จากข้าวจากกลุ่มเกษตรกร ตลาดนัดข้าวสารในตลาดประชารัฐ 2. บริหารกลุ่มเกษตรกร สหกรณ์ ผู้ประกอบการ ให้หมุนเวียนนำสินค้าเข้ามาจำหน่ายในตลาดประชารัฐ 3. เกษตรกรชาวนาค้าขายถึงผู้บริโภคโดยไม่ผ่านพ่อค้าคนกลาง 4. บริหารจัดการการจำหน่ายข้าวสารในรูปแบบ Business Matching ขายส่งในจังหวัดหรือจังหวัดข้างเคียง และ 5. จัดพื้นที่เฉพาะภายใต้แนวคิดตลาดนัดข้าวสารเพื่อชาวนาไทยสร้างความเกื้อกูล ซึ่งจะมีรูปแบบการจำหน่ายข้าวสารในตลาดประชารัฐ 3 รูปแบบ ประกอบด้วย 1) ขายปลีก 2) ขายบรรจุถุง และ 3) ขายส่ง ภายใต้การบูรณาการความร่วมมือกับหน่วยงานเจ้าของตลาดประชารัฐ โดยกำหนดให้จังหวัดพระนครศรีอยุธยาและจังหวัดที่มีความพร้อม เป็นจังหวัดนำร่องการดำเนินงานดังกล่าว
โดยในที่ประชุมได้มีการนำเสนอและแลกเปลี่ยนแนวความคิดจากผู้แทนหน่วยงานที่เกี่ยวข้อง อาทิ นายกสมาคมชาวนาไทย ผู้แทนธนาคารเพื่อการเกษตรและสหกรณ์การเกษตร หัวหน้าส่วนราชการในจังหวัดพระนครศรีอยุธยา เพื่อหาแนวทางที่มีความเหมาะสมในการส่งเสริมการจำหน่ายและผลิตข้าว และผลผลิตทางการเกษตรในตลาดประชารัฐ และตลาดอื่น ๆ ที่เกี่ยวข้อง เพื่อช่วยเหลือพี่น้องเกษตรกรในการกระจายผลผลิตทางการเกษตรต่อไป.
ครั้งที่ 95/2561  วันที่ 4 พ.ค.2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11981
