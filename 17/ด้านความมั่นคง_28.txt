รัฐบาลไทย-ข่าวทำเนียบรัฐบาล-รมว.ดิจิทัลฯ แถลงผลการประชุม “คณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ” ครั้งที่ 1/2561

วันพฤหัสบดีที่ 10 พฤษภาคม 2561
รมว.ดิจิทัลฯ แถลงผลการประชุม “คณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ” ครั้งที่ 1/2561
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) แถลงผลการประชุม “คณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ ครั้งที่ 1/2561” โดยมี พลเอก ประยุทธ์ จันทร์โอชา นายกรัฐมนตรี เป็นประธานฯ ซึ่งการประชุมฯครั้งนี้ ได้พิจารณา 4 เรื่อง คือ 1) กรอบแนวคิดนโยบายและแผนระดับชาติ เพื่อปกป้อง รับมือ ป้องกัน และลดความเสี่ยงและความสอดคล้องไปในทิศทางเดียวกัน 2) แนวทางการกำหนดโครงสร้างพื้นฐานสำคัญทางสารสนเทศ (Critical Information Infrastructure: CII) ของประเทศ และแนวปฏิบัติเพื่อตอบสนองต่อสถานการณ์ฉุกเฉินทางความมั่นคงปลอดภัยไซเบอร์ (Standard Operating Procedure: SOP) 3) แนวทางการพัฒนาบุคลากรด้านความมั่นคงปลอดภัยไซเบอร์ระยะเร่งด่วน และ 4) แนวทางการจัดตั้ง Cybersecurity Agency (CSA) ทำหน้าที่หน่วยประสานงานกลางและหน่วยงานเผชิญเหตุด้านความมั่นคงปลอดภัยไซเบอร์ชั่วคราว เพื่อให้ความมั่นคงปลอดภัยไซเบอร์ของชาติอยู่ในระดับมาตรฐานสากล ทั้งนี้ ที่ประชุมยังได้มีมติเห็นชอบการจัดกลุ่มโครงสร้างพื้นฐานสำคัญทางสารสนเทศของประเทศ (Critical Information Infrastructure: CII) 6 กลุ่มแรก ได้แก่ 1) กลุ่มความมั่นคงและบริการภาครัฐ 2) กลุ่มการเงิน 3) กลุ่มเทคโนโลยีสารสนเทศและโทรคมนาคม 4) กลุ่มการขนส่งและโลจิสติกส์ 5) กลุ่มพลังงานและสาธารณูปโภค และ 6) กลุ่มสาธารณสุข พร้อมยกระดับแผน   การทำงานร่วมกัน เช่น ซ้อมรับมือภัยคุกคามทางไซเบอร์ รวมถึงจัดทำแผนปฏิบัติการรับมือไซเบอร์ (National Incident Handling Flow) ด้วย เมื่อวันที่ 9 พฤษภาคม 2561 ณ ตึกภักดีบดินทร์ ทำเนียบรัฐบาล เขตดุสิต กรุงเทพฯ
***********************

ที่มา : http://www.thaigov.go.th/news/contents/details/12116
