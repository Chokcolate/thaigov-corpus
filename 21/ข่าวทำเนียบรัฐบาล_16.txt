รัฐบาลไทย-ข่าวทำเนียบรัฐบาล-รองนายกรัฐมนตรี รับฟังปัญหาโทรทัศน์ระบบดิจิทัล

วันเสาร์ที่ 1 กันยายน 2561
รองนายกรัฐมนตรี รับฟังปัญหาโทรทัศน์ระบบดิจิทัล
รองนายกรัฐมนตรี รับฟังปัญหาโทรทัศน์ระบบดิจิทัล
เมื่อเวลา​ 16.30​ น.วันที่​ 31 สิงหาคม​ 2561 ที่ห้อง​ 301 ตึกกองบัญชาการ​ 1​ ทำเนียบรัฐบาล​ พลอากาศเอก​ ประจิน​ จั่นตอง​ รองนายกรัฐมนตรีและรัฐมนตรีว่าการกระทรวงยุติธรรม​ ได้ให้การต้อนรับ​ นายสุภาพ คลี่หลาย​ นายกสมาคมโทรทัศน์ระบบดิจิทัล​ (ประเทศไทย)​ พร้อมด้วยคณะกรรมการสมาคมฯ ที่ได้ขอเข้าพบ​ เพื่อขอคำปรึกษาและให้ข้อมูลเกี่ยวกับปัญหาของอุตสาหกรรมโทรทัศน์ระบบดิจิทัล​ ในฐานะตัวแทนผู้ประกอบกิจการโทรทัศน์ระบบดิจิทัลรายต่าง​ ๆ​ เพื่อให้การจัดทำและการดำเนินการตามแผนและยุทธศาสตร์ต่าง​ ๆ​ เกี่ยวกับด้านสื่อสารมวลชนและเทคโนโลยีสารสนเทศเป็นไปอย่างครบถ้วนและสามารถแก้ไขปัญหาในระบบอุตสาหกรรมโทรทัศน์ระบบดิจิทัลและสื่อมวลชนในแบบต่าง​ ๆ​ ได้อย่างบูรณาการและมีประสิทธิภาพ
ในการเข้าพบหารือครั้งนี้ได้มีผู้แทนคณะกรรมการกิจการกระจายเสียงและกิจการโทรทัศน์​ และกิจการโทรคมนาคมแห่งชาติ​ (กสทช.)​ นำโดย​  ดร.ภักดี​ มะนะเวศ  รองเลขาธิการ​ กสทช.สายงานกิจการกระจายเสียงและโทรทัศน์​ เข้ารับฟังและปรึกษาหารือด้วย
ทั้งนี้รองนายกรัฐมนตรีและรัฐมนตรีว่าการกระทรวงยุติธรรม​ ได้ขอให้ผู้แทนสมาคมโทรทัศน์ระบบดิจิทัล​ (ประเทศไทย)​ ได้กล่าวถึงปัญหาและสิ่งที่อยากให้รัฐบาลพิจารณา​ รวมทั้งได้ขอให้ผู้แทน​ กสทช.ได้ชี้แจงถึงแนวทางในการแก้ไขปัญหาและการช่วยเหลือผู้​ ประกอบการที่ได้ดำเนินการมาแล้ว​ และที่กำลังดำเนินการอยู่ในขณะนี้​ โดยรองนายกรัฐมนตรีและรัฐมนตรีว่าการกระทรวงยุติธรรม​ ได้กล่าวว่าปัญหาของผู้ประกอบการระบบโทรทัศน์ดิจิทัล​ รัฐบาลรับฟังมาโดยตลอดและไม่ได้นิ่งนอนใจในการที่จะช่วยเหลือแก้ปัญหา​ ซึ่งจากการที่ได้เดินทางมาหารือกันในครั้งนี้ขอให้ทุกฝ่ายได้ไปจัดเตรียมข้อมูลเพื่อที่จะได้มาประชุมร่วมกันอย่างเป็นทางการต่อไป​ โดยอยากให้การแก้ไขปัญหาที่จะร่วมกันดำเนินการต่อไปอยู่บนหลักการที่ว่า​ ทุกฝ่ายต้องได้ประโยชน์ทั้งประชาชน​ (ผู้ชม)​ และเอกชน​ (ผู้ประกอบการ)
..........................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/15090
