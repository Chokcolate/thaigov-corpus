รัฐบาลไทย-ข่าวทำเนียบรัฐบาล-สมอ. จับเหล็กไม่ได้มาตรฐานกว่า 1,000 ตัน มูลค่ากว่ายี่สิบล้านบาท

วันพฤหัสบดีที่ 6 กันยายน 2561
สมอ. จับเหล็กไม่ได้มาตรฐานกว่า 1,000 ตัน มูลค่ากว่ายี่สิบล้านบาท
สมอ. ลงพื้นที่สมุทรสาครจับเหล็กไม่ได้มาตรฐานย่านกระทุ่มแบนกว่า 1,000 ตัน มูลค่ากว่ายี่สิบล้านบาท ทลายแหล่งต้นตอก่อนส่งจำหน่ายผู้บริโภค หลังรับนโยบายคุมเข้มสินค้าทั่วไทย ต้องได้มาตรฐาน มอก.
สมอ. ลงพื้นที่สมุทรสาครจับเหล็กไม่ได้มาตรฐานย่านกระทุ่มแบนกว่า 1,000 ตัน มูลค่ากว่ายี่สิบล้านบาท ทลายแหล่งต้นตอก่อนส่งจำหน่ายผู้บริโภค หลังรับนโยบายคุมเข้มสินค้าทั่วไทย ต้องได้มาตรฐาน มอก.
นายวันชัย พนมชัย รองเลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยภายหลังการเข้าตรวจจับเหล็กเส้นเสริมคอนกรีตไม่ได้มาตรฐานย่านกระทุ่มแบนว่า สมอ. ภายใต้การนำของเลขาธิการสำนักงานมาตรฐานผลิตภัณฑ์อุตสาหกรรม (นายอภิจิณ โชติกเสถียร) ที่ให้เข้มงวดกวดขันกับสินค้าที่ไม่ได้มาตรฐาน ได้เข้าตรวจโรงงานผลิตเหล็กเส้นเสริมคอนกรีตรายใหญ่ย่านกระทุ่มแบน จังหวัดสมุทรสาคร ซึ่งเป็นผลิตภัณฑ์มาตรฐานบังคับที่ต้องผลิตให้ได้ตามมาตรฐาน พบเหล็กที่ไม่ได้มาตรฐาน คาเครื่องจักร และวัตถุดิบที่ใช้ในการผลิตจำนวนกว่า 1,000 ตัน มูลค่ามากกว่ายี่สิบล้านบาท โดยโรงงานดังกล่าวเป็นโรงงานที่ไม่ได้รับอนุญาตให้ผลิต แต่มีการฝ่าฝืนกฎหมายของ สมอ. โดยลักลอบผลิตในเวลากลางคืนและขนย้ายเหล็กออกจากโรงงานก่อนฟ้าสาง เพื่อหลีกเลี่ยงการตรวจจับของเจ้าหน้าที่ การตรวจจับครั้งนี้นับเป็นการทลายแหล่งต้นตอของการผลิตเหล็กที่ไม่ได้มาตรฐานก่อนส่งจำหน่ายผู้บริโภค ซึ่งหากเหล็กดังกล่าวถูกนำไปใช้ในการก่อสร้างจะส่งผลให้เกิดความไม่ปลอดภัยในชีวิตและทรัพย์สินของประชาชน สำหรับบทลงโทษกรณีนี้ผู้ผลิตต้องระวางโทษปรับไม่เกิน 1,000,000 บาท หรือจำคุกไม่เกินสองปีหรือทั้งจำทั้งปรับ
รองเลขาธิการ สมอ. กล่าวเพิ่มเติมว่า หลังจากนี้ สมอ. มีแผนการตรวจติดตามการจำหน่ายสินค้าในท้องตลาดอย่างเข้มงวด โดยเฉพาะในห้างสรรพสินค้าในเขตพื้นที่กรุงเทพมหานคร และปริมณฑล ซึ่ง สมอ.ได้รับการร้องเรียนจากผู้บริโภคว่ามีการจำหน่ายสินค้าที่ไม่ได้มาตรฐาน จึงขอเตือนไปยังผู้ประกอบการทั้งผู้ทำและผู้จำหน่าย ให้ผลิตและจำหน่ายสินค้าที่ได้มาตรฐาน เพราะ สมอ. จะดำเนินการอย่างเข้มงวดกับผู้ประกอบการที่ฝ่าฝืนกฎหมาย
การลงพื้นที่ตรวจติดตามผู้ทำ ผู้นำเข้า และผู้จำหน่ายสินค้าในท้องตลาด เป็นภารกิจที่สำคัญของ สมอ. และถือเป็นมาตรการหนึ่งของกระทรวงอุตสาหกรรมในการปกป้องคุ้มครองผู้บริโภคให้ได้รับความปลอดภัยจากการใช้ผลิตภัณฑ์อุตสาหกรรม รวมทั้งสร้างความเข้าใจในการจำหน่ายสินค้าที่ต้องเป็นไปตามมาตรฐานแก่ผู้จำหน่ายในท้องตลาดอีกด้วย ดังนั้น จึงขอให้ประชาชนเลือกซื้อสินค้าด้วยความรอบคอบ ตรวจสอบข้อมูลผลิตภัณฑ์ก่อนซื้อ และอย่าได้หลงเชื่อซื้อผลิตภัณฑ์ที่ไม่เป็นไปตามมาตรฐาน เมื่อใช้แล้วอาจเกิดอันตรายจากการใช้ผลิตภัณฑ์นั้นได้
6 กันยายน 2561

ที่มา : http://www.thaigov.go.th/news/contents/details/15193
