รัฐบาลไทย-ข่าวทำเนียบรัฐบาล-ยุติธรรม ร่วมกับสำนักงานพัฒนาธุรกรรมทางอิเล็กทรอนิกส์  ลงนามความร่วมมือด้านการรักษาความมั่นคงปลอดภัยไซเบอร์


วันพฤหัสบดีที่ 6 กันยายน 2561
181
ยุติธรรม ร่วมกับสำนักงานพัฒนาธุรกรรมทางอิเล็กทรอนิกส์  ลงนามความร่วมมือด้านการรักษาความมั่นคงปลอดภัยไซเบอร์
ยุติธรรม ร่วมกับสำนักงานพัฒนาธุรกรรมทางอิเล็กทรอนิกส์ ลงนามความร่วมมือด้านการรักษาความมั่นคงปลอดภัยไซเบอร์
ในวันพุธที่ ๕ กันยายน ๒๕๖๑ เวลา ๑๐.๓๐ น.
ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
ลงนามบันทึกข้อตกลงความร่วมมือด้านการรักษาความมั่นคงปลอดภัยไซเบอร์
ระหว่างสำนักงานปลัดกระทรวงยุติธรรม และสำนักงานพัฒนาธุรกรรมทางอิเล็กทรอนิกส์ (องค์การมหาชน)
โดยมี นางสุรางคณา วายุภาพ ผู้อำนวยการสำนักงานพัฒนาธุรกรรมทางอิเล็กทรอนิกส์ (องค์การมหาชน)
นายสรนันท์ จิวะสุรัตน์ รองผู้อำนวยการสำนักงานพัฒนาธุรกรรมทางอิเล็กทรอนิกส์ (องค์การมหาชน)
และนายพิเศษ สอาดเย็น ผู้อำนวยการศูนย์เทคโนโลยีสารสนเทศและการสื่อสาร เป็นผู้ร่วมลงนาม
ปลัดกระทรวงยุติธรรม กล่าวว่า การลงนามความร่วมมือกันครั้งนี้ เพื่อส่งเสริมและสนับสนุน
การรักษาความมั่นคงปลอดภัยและมาตรฐานการใช้งานระบบเทคโนโลยีสารสนเทศ
ยกระดับการดูแลและรับมือภัยคุกคามไซเบอร์ ป้องกันการปนเปื้อนของข้อมูลพยานหลักฐานอิเล็กทรอนิกส์
ทำให้พยานหลักฐานอิเล็กทรอนิกส์ในกระบวนการยุติธรรมมีความน่าเชื่อถือ
รวมทั้งเพื่อแลกเปลี่ยนและเสริมสร้างความรู้ ประสบการณ์ และข้อมูลทางวิชาการที่เกี่ยวข้อง
กับการรับมือภัยคุกคามไซเบอร์ วิธีการโจมตี หรือการก่อภัยคุกคามไซเบอร์
ผู้อำนวยการสำนักงานพัฒนาธุรกรรมทางอิเล็กทรอนิกส์ (องค์การมหาชน) กล่าวว่า การลงนาม
ความร่วมมือครั้งนี้ เพื่อส่งเสริมและสนับสนุนการดำเนินงาน ตามนโยบายที่คณะกรรมการเตรียมการ
ด้านการรักษาความมั่นคงปลอดภัยไซเบอร์แห่งชาติ ที่ได้กำหนดให้จัดตั้ง Cyber Security Agency (CSA)
ให้ประสบผลสำเร็จ พร้อมทั้งร่วมกันกำหนดบทบาทหน้าที่ของหน่วยงานต่างๆ ให้มีความชัดเจน
นอกจากนี้ ยังเป็นส่วนหนึ่งในการช่วยผลักดันแผนยุทธศาสตร์การรักษาความมั่นคงปลอดภัยไซเบอร์แห่งชาติ พ.ศ. ๒๕๖๐ – ๒๕๖๔ ที่จะนำไปสู่การจัดทำแผนปฏิบัติการรองรับ โดยจะครอบคลุมทั้งในเรื่อง การประสานความร่วมมือระหว่างภาครัฐและเอกชนเพื่อความมั่นคงปลอดภัยไซเบอร์ รวมถึงการพัฒนาความรู้กับบุคลากรที่มีความเชี่ยวชาญเฉพาะด้าน ตลอดจนสร้างความตระหนักด้านความมั่นคงปลอดภัยไซเบอร์

ที่มา : http://www.thaigov.go.th/news/contents/details/15186