รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในงาน “รวมใจเป็นหนึ่งเดียว United as One”  พร้อมขอบคุณผู้ปฏิบัติหน้าที่ทั้งชาวไทยและชาวต่างประเทศที่ช่วยเหลือผู้ประสบภัย ณ วนอุทยานถ้ำหลวง-ขุนน้ำนางนอน

วันศุกร์ที่ 7 กันยายน 2561
นายกรัฐมนตรีเป็นประธานในงาน “รวมใจเป็นหนึ่งเดียว United as One”  พร้อมขอบคุณผู้ปฏิบัติหน้าที่ทั้งชาวไทยและชาวต่างประเทศที่ช่วยเหลือผู้ประสบภัย ณ วนอุทยานถ้ำหลวง-ขุนน้ำนางนอน
นายกรัฐมนตรีน้อมนำพระราชกระแสรับสั่งให้กำลังใจแก่ราษฎรและเจ้าหน้าที่ผู้ปฏิบัติงาน ขอให้รักษาสติ สมาธิ ปัญญาในการปฏิบัติภารกิจ โดยภารกิจจะสำเร็จเรียบร้อยก็ต่อเมื่อทุกคนออกมาและกลับสู่ครอบครัวด้วยความปลอดภัย
วันนี้ ( 6 กันยายน  2561) เวลา 18.00 น. ณ พระลานพระราชวังดุสิต พลเอก ประยุทธ์ จันทร์โอชานายกรัฐมนตรี เป็นประธานในงาน “รวมใจเป็นหนึ่งเดียว United as One” ขอบคุณผู้ปฏิบัติหน้าที่ช่วยเหลือผู้ประสบภัย ณ วนอุทยานถ้ำหลวง – ขุนน้ำนางนอน  โดยมี รองศาสตราจารย์ นราพร จันทร์โอชา ภริยา พร้อมด้วยคณะรัฐมนตรีพร้อมคู่สมรส  ประธานองค์กรอิสระ องค์กรตามรัฐธรรมนูญ  หัวหน้าส่วนราชการ เอกอัครราชทูต ผู้ช่วยทูตทหาร ผู้บัญชาการเหล่าทัพ  และผู้บัญชาการตำรวจแห่งชาติ  ผู้สนับสนุนจากต่างประเทศ หน่วยงานภาครัฐ ภาคเอกชน  ภาคประชาชนจิตอาสาที่ปฏิบัติหน้าที่ช่วยเหลือผู้ประสบภัยฯ สื่อมวลชนทั้งในและต่างประเทศ นักฟุตบอลทีมเยาวชนหมูป่าอะคาเดมี  และเจ้าหน้าที่ที่เกี่ยวข้องเข้าร่วมงาน
เมื่อนายกรัฐมนตรีและภริยา เดินทางถึง พระลานพระราชวังดุสิต ได้ถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว จากนั้น นายกรัฐมนตรีขึ้นบนเวที ถวายความเคารพพระฉายาลักษณ์สมเด็จพระเจ้าอยู่หัว  แล้วเปิดกรวยกระทงดอกไม้ จบแล้ว  ถวายความเคารพพระฉายาลักษณ์สมเด็จพระเจ้าอยู่หัว  จากนั้น นายกรัฐมนตรีกล่าวน้อมสำนึกในพระมหากรุณาธิคุณและกล่าวยกย่องเชิดชูเกียรติผู้ปฏิบัติหน้าที่ ต่อด้วยผู้แทนแต่ละกลุ่มขึ้นรับสำเนาพระราชกระแสทรงขอบใจเบื้องหน้าพระฉายาลักษณ์
โอกาสนี้ นายกรัฐมนตรี กล่าวความตอนหนึ่งว่า รัฐบาลขอบคุณน้ำใจและความเสียสละของทุกฝ่าย ที่ช่วยให้ภารกิจสำเร็จ สะท้อนให้เห็นถึงการรวมพลังทั้งคนไทยและต่างชาติ ที่พร้อมช่วยเหลือโดยไม่หวังผลตอบแทน  ตลอดระยะเวลา 18  วัน ในการช่วยเหลือนักฟุตบอลเยาวชนและผู้ฝึกสอนทีมหมูป่า อะคาเดมี  ซึ่งสมเด็จพระเจ้าอยู่หัวและพระบรมวงศานุวงศ์ทุกพระองค์ ทรงห่วงใย และทรงติดตามการปฏิบัติงานของเจ้าหน้าที่ทุกฝ่ายอย่างใกล้ชิด และมีพระราชกระแสรับสั่งให้กำลังใจแก่ราษฎรและเจ้าหน้าที่ผู้ปฏิบัติงาน ขอให้รักษาสติ สมาธิ ปัญญาในการปฏิบัติภารกิจ โดยภารกิจจะสำเร็จเรียบร้อยก็ต่อเมื่อทุกคนออกมาและกลับสู่ครอบครัวด้วยความปลอดภัย พร้อมทั้งพระราชทานความช่วยเหลือทั้งพระราชทรัพย์ อุปกรณ์เครื่องมือต่าง ๆ เสบียงอาหาร ตลอดจนพระราชทานแนวทางในการทำงานและแก้ไขปัญหา ทำให้เจ้าหน้าที่สามารถปฏิบัติภารกิจได้อย่างสำเร็จลุล่วงไปได้ด้วยดี    พร้อมกันนี้ ขอสดุดีแด่ความกล้าหาญของนาวาตรี สมาน กุนัน  ผู้เสียสละชีวิตอย่างสมเกียรติของวีรบุรุษ ซึ่งนายกรัฐมนตรีเชื่อมั่นว่าความกล้าหาญและคุณความดีของนาวาตรีสมานนั้น จะประทับติดตรึงอยู่ในใจของพวกเราทุกคนตลอดไป
ต่อจากนั้น  นักฟุตบอลทีมเยาวชนหมูป่าอะคาเดมี่ ขึ้นบนเวทีกล่าวสำนึกในพระมหากรุณาธิคุณและขอบคุณคณะผู้ปฏิบัติหน้าที่ ใจความหนึ่งว่า  ขอบคุณทุกคนที่เสียสละ ทุ่มเทกายใจช่วยให้พวกเราออกมาจากถ้าได้อย่างปลอดภัย และซาบซึ้งถึงความห่วงใยและน้ำใจทั้งจากชาวไทยและชาวต่างชาติ ดังนั้นจะตอบแทนพระคุณทุกท่านด้วยการดำเนินชีวิตต่อไปให้ดีที่สุด บนพื้นฐานการเป็นคนดี เป็นลูกที่ดีของพ่อแม่ และเป็นลูกศิษย์ที่ดี ตั้งใจศึกษาเล่าเรียนและเป็นพลเมืองที่ดี
ในตอนท้ายนายกรัฐมนตรีและภริยาเดินทักทายผู้ปฏิบัติหน้าที่ฯ ที่มาร่วมงานและเยี่ยมชมร้านอาหารพระราชทาน ก่อนที่นายกรัฐมนตรีและภริยาจะร่วมรับประทานอาหารพร้อมกับผู้ร่วมงาน  อีกทั้ง ชมการแสดงบนเวที  ซึ่งเมื่อจบการแสดง นายกรัฐมนตรีและภริยา พร้อมด้วยผู้ร่วมงานร่วมร้องเพลงสามัคคีชุมนุม จบแล้ว ดนตรีบรรเลงเพลงสรรเสริญพระบารมีเสร็จภารกิจนายกรัฐมนตรีและภริยาเดินทางกลับ
..........................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15211
