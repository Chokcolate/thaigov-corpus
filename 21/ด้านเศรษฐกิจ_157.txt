รัฐบาลไทย-ข่าวทำเนียบรัฐบาล-ธนาคารอาคารสงเคราะห์ ฉลองครบรอบ 65 ปี เดินหน้า “ทำให้คนไทยมีบ้าน” พร้อมเปิดตัว Mobile Application : GHB ALL รวมทุกบริการของ ธอส. ไว้ในมือลูกค้า ดีเดย์ให้บริการ 1 พ.ย.นี้

วันจันทร์ที่ 24 กันยายน 2561
ธนาคารอาคารสงเคราะห์ ฉลองครบรอบ 65 ปี เดินหน้า “ทำให้คนไทยมีบ้าน” พร้อมเปิดตัว Mobile Application : GHB ALL รวมทุกบริการของ ธอส. ไว้ในมือลูกค้า ดีเดย์ให้บริการ 1 พ.ย.นี้
ธนาคารอาคารสงเคราะห์ จัดงานในโอกาสครบรอบวันสถาปนา 65 ปี เพื่อความเป็นสิริมงคลและสร้างขวัญกำลังใจในการทำงานให้แก่พนักงาน ที่ได้มุ่งมั่นปฏิบัติหน้าที่ตามพันธกิจ : ทำให้คนไทยมีบ้าน พร้อมเปิดตัว Mobile Application : GHB ALL แอปพลิเคชัน
ธนาคารอาคารสงเคราะห์ จัดงานในโอกาสครบรอบวันสถาปนา 65 ปี เพื่อความเป็นสิริมงคลและสร้างขวัญกำลังใจในการทำงานให้แก่พนักงาน ที่ได้มุ่งมั่นปฏิบัติหน้าที่ตามพันธกิจ : ทำให้คนไทยมีบ้าน พร้อมเปิดตัว Mobile Application : GHB ALL แอปพลิเคชัน ที่รวมทุกบริการของ ธอส. ไว้ในมือของลูกค้า ตอบโจทย์ไลฟ์สไตล์ประชาชนในยุค 4.0 พร้อมให้บริการ 1 พฤศจิกายน 2561 เป็นต้นไป
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า เนื่องในโอกาสที่ ธอส. ครบรอบการดำเนินงาน 65 ปี ในวันที่ 24 กันยายน 2561 ธนาคารได้ซึ่งมีพิธีสำคัญประกอบด้วย พิธีบวงสรวงศาลพระพรหม ศาลพระภูมิ พิธีเจิมป้ายธนาคารอาคารสงเคราะห์ พิธีถวายภัตตาหารเช้าแด่พระสงฆ์ จำนวน 9 รูป โดยมีสมเด็จพระพุฒาจารย์ (สนิท ชวนปญฺโญ) เจ้าอาวาสวัดไตรมิตรวิทยาราม เป็นประธาน จากนั้นธนาคารได้เปิดให้ผู้แทนหน่วยงานภาครัฐและเอกชนเข้าร่วมแสดงความยินดีในโอกาสดังกล่าวด้วยการร่วมกันทำนุบำรุงพระพุทธศาสนาโดยทำบุญบูรณะศาลาการเปรียญ วัดศรีธาตุ จ.ยโสธร เพื่อให้พุทธศาสนิกชนได้ใช้เป็นสถานที่ประกอบกิจกรรมต่าง ๆ ทางพุทธศาสนาต่อไป  นอกจากนี้ ธอส. ในฐานะผู้สนับสนุนหลักของสมาคมเทควันโดแห่งประเทศไทยยังได้มอบเงินสนับสนุนพิเศษจำนวน 3 ล้านบาท หลังจากที่สามารถสร้างชื่อเสียงให้กับประเทศด้วยการคว้า 2 เหรียญทอง และ 2 เหรียญทองแดงจากการแข่งขันมหกรรมกีฬาเอเชียนเกมส์ 2018 ที่กรุงจาการ์ตา และเมืองปาเล็มบัง ประเทศอินโดนีเซีย ซึ่งจัดขึ้นระหว่างวันที่ 18 สิงหาคม – 2 กันยายน 2561
นอกจากนี้ยังได้จัดทำ Mobile Application : GHB ALL แอปพลิเคชันที่รวมทุกบริการของ ธอส. ไว้ในมือลูกค้า ซึ่งแอปพลิเคชันถูกออกแบบมาจากข้อมูลความต้องการของลูกค้านำมาจัดทำเป็นฟังก์ชันการใช้งานที่จำเป็น เพื่ออำนวยความสะดวกลูกค้าได้อย่างครบวงจร อาทิ ชำระเงินกู้ โอนเงิน ดูใบเสร็จค่าบ้าน และจองคิวใช้บริการที่สาขา ซึ่งจะทำให้ ธอส. ขยายช่องทางการให้บริการดิจิทัลที่ตอบโจทย์ไลฟ์สไตล์ประชาชนในยุค 4.0 และจะพร้อมให้ประชาชนได้ดาวน์โหลดบนสมาร์ทโฟนทั้งระบบ iOS และ Android ตั้งแต่วันที่ 1 พฤศจิกายน 2561 เป็นต้นไป
โดยลูกค้าที่ทำธุรกรรมการเงินผ่าน GHB ALL จะได้รับบริการที่มีความครบถ้วน สะดวก รวดเร็ว และปลอดภัย ในแอปพลิเคชันเดียว สำหรับในเฟสแรก GHB ALL สามารถอำนวยความสะดวกให้กับลูกค้าได้ 6 บริการ ประกอบด้วย 1. ด้านเงินฝาก (เช็คยอด/ดู statement) 2.โอนเงินภายในและต่างธนาคาร 3.สมัครและโอนเงินผ่าน PromptPay 4.ตรวจสอบสถานะสินเชื่อ 5. ชำระเงินกู้โดยหักบัญชี ธอส. และ 6. สร้าง QR Code เพื่อชำระเงินกู้
จากนั้นจะพัฒนาให้สามารถบริการได้อย่างเต็มรูปแบบภายในปี 2561 โดยลูกค้าสามารถดู Statement ทำ Pre Approve ยื่นกู้ ติดต่อสื่อสารกับเจ้าหน้าที่ตลอด 24 ชั่วโมง นัดหมายการเข้าประเมินราคา แจ้งผลการพิจารณาสินเชื่อ นัดวันลงนามเอกสารสำคัญและทำนิติกรรม แจ้งเตือนชำระหนี้ แสดงความประสงค์กู้เพิ่ม และชำระค่าสาธารณูปโภคต่าง ๆ ได้
ทั้งนี้ แอปพลิเคชัน GHB ALL ถือเป็นส่วนหนึ่งของนโยบายยกระดับการให้บริการตามแผน Transformation to Digital Service ที่สามารถตอบโจทย์ลูกค้าได้อย่างครบวงจร และยังถือเป็นหนึ่งในโครงการ Payment Gateway หรือการพัฒนาช่องทางชำระเงินกู้ เพื่อแก้ปัญหาลูกค้าไม่สะดวกในการชำระเงินกู้ รอคิวนานในช่วงสิ้นเดือน ประกอบด้วย เครื่องรับชำระเงินกู้อิเล็กทรอนิกส์ : LRM อำนวยความสะดวกให้ลูกค้าที่จะชำระเงินกู้ด้วยเงินสด (Cash Payment) ตอบโจทย์ “ชำระกี่บัญชีก็นาทีเดียว” เริ่มให้บริการตั้งแต่ปี 2560 ปัจจุบัน ธอส.มีเครื่อง LRM ให้บริการตามสาขาต่าง ๆ ทั่วประเทศรวม 170 เครื่อง และ เครื่องชำระเงินกู้ไร้เงินสด : QR Non Cash Payment ซึ่งลูกค้าสามารถชำระหนี้เงินกู้ ธอส. โดยใช้  Mobile Application ของธนาคารต่างๆ มาสแกน QR Code ที่เครื่องชำระเงินกู้ไร้เงินสด โดยปัจจุบันธนาคารติดตั้งเครื่องชำระหนี้เงินกู้ไร้เงินสด จำนวน 20 เครื่อง เพื่อให้บริการลูกค้า โดยติดตั้งที่สาขาในพื้นที่กรุงเทพฯ และปริมณฑล และจะขยายไปตามสาขาหรือจุดต่าง ๆ ที่ลูกค้าสามารถเข้าถึงง่าย ซึ่ง ธอส. ตั้งเป้าหมายว่าภายในสิ้นปี 2561จำนวนธุรกรรมชำระหนี้เงินกู้ผ่าน Payment Gateway ทั้ง 3 ช่องทาง จะไม่ต่ำกว่า 40% ของจำนวนธุรกรรมที่มาชำระเงินกู้ที่เคาน์เตอร์ ของธนาคารทั้งหมด

ที่มา : http://www.thaigov.go.th/news/contents/details/15613
