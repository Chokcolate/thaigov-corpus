รัฐบาลไทย-ข่าวทำเนียบรัฐบาล-รอง นรม.พล.อ.ฉัตรชัยฯ เป็นสักขีพยานพิธีลงนามบันทึกข้อตกลงความร่วมมือ ระหว่างอพท.กับ มหาวิทยาลัยในเขตพัฒนาการท่องเที่ยว เพื่อเป็นเครือข่ายการถ่ายทอดองค์ความรู้และพัฒนาการท่องเที่ยว


วันพฤหัสบดีที่ 30 สิงหาคม 2561
244
พิมพ์
รอง นรม.พล.อ.ฉัตรชัยฯ เป็นสักขีพยานพิธีลงนามบันทึกข้อตกลงความร่วมมือ ระหว่างอพท.กับ มหาวิทยาลัยในเขตพัฒนาการท่องเที่ยว เพื่อเป็นเครือข่ายการถ่ายทอดองค์ความรู้และพัฒนาการท่องเที่ยว
รองนรม.พล.อ.ฉัตรชัยฯ แสดงความยินดีกับผู้สำเร็จการอบรมหลักสูตร “การจัดการการท่องเที่ยวโดยชุมชน เพื่อชุมชน เชิงบูรณาการ” ขอให้นำความรู้และประสบการณ์ต่าง ๆ ไปประยุกต์ขับเคลื่อนการท่องเที่ยวโดยชุมชนอย่างเป็นรูปธรรม
วันนี้ (30 สิงหาคม 2561) เวลา 15.00 น. พลเอก ฉัตรชัย สาริกัลยะ รองนายกรัฐมนตรี เดินทางไปเป็นประธานและสักขีพยานในพิธีลงนามบันทึกข้อตกลงความร่วมมือ ระหว่างองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (อพท.) กับ มหาวิทยาลัยในเขตพัฒนาการท่องเที่ยว ณ ห้องมัฆวานรังสรรค์ สโมสรทหารบก ถนนวิภาวดีรังสิต กรุงเทพฯ โดยมี พันเอก ดร.นาฬิกอติภัค แสงสนิท ผู้อำนวยการ องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (อพท.) กล่าวต้อนรับ
โอกาสนี้  ผู้อำนวยการองค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (อพท.) ได้กล่าวว่า อพท. ในฐานะหน่วยงานส่งเสริมการพัฒนาการท่องเที่ยวอย่างยั่งยืนของประเทศเห็นความสำคัญ ในการผนึกกำลังหน่วยงานภาคีพันธมิตรกับมหาวิทยาลัยสำคัญในเขตพัฒนาการท่องเที่ยวกว่า 19 มหาวิทยาลัยเข้าร่วมลงนามบันทึกข้อตกลงเป็น “เครือข่ายการถ่ายทอดองค์ความรู้และการพัฒนาการท่องเที่ยวอย่างยั่งยืน” ร่วมกัน การลงนามวันนี้ เป็นจุดเริ่มต้นของการนำองค์ความรู้ของ อพท. ไปเพิ่มศักยภาพให้กับบุคลากรในมหาวิทยาลัยชั้นนำ ซึ่งถือเป็นเครือข่ายที่จะช่วยขับเคลื่อนหลักสูตรการท่องเที่ยวอย่างยั่งยืนไปสู่ หน่วยงานที่เกี่ยวข้องกับการบริหารจัดการพื้นที่การท่องเที่ยว ประชาชน ผู้ประกอบธุรกิจการท่องเที่ยว ชุมชนเจ้าของแหล่งท่องเที่ยว หน่วยงานภาคีเครือข่าย นักพัฒนาการท่องเที่ยว บุคลากรภาครัฐ และ อปท.ทั่วประเทศ โดยมุ่งเน้นการพัฒนาความรู้ สร้างความเข้าใจในการบริหารจัดการ การท่องเที่ยวโดยชุมชนเพื่อชุมชน โดยเน้นประสานความเชี่ยวชาญของแต่ละภาคส่วนเติมเต็มซึ่งกันและกัน เพราะการจะยกระดับการท่องเที่ยวอย่างยั่งยืนในวันนี้ สิ่งสำคัญคือ ความร่วมมือร่วมใจของคนไทยในการร่วมผลักดันสู่การพัฒนา และพร้อมในการเป็นที่ปรึกษาด้านการท่องเที่ยวอย่างยั่งยืน”และ ปี2561 นี้ อพท. เริ่มต้น อบรมหลักสูตร “การจัดการการท่องเที่ยวโดยชุมชน เพื่อชุมชน เชิงบูรณาการ (Certificate in CBT Integrated)” ในเขตพัฒนาการท่องเที่ยว 9 เขต มีบุคลากรสำคัญ จำนวนกว่าสามร้อยคน เข้ารับวุฒิบัตรจากการสำเร็จการอบรมหลักสูตร “การจัดการการท่องเที่ยวโดยชุมชน เพื่อชุมชน เชิงบูรณาการ (Certificate in CBT Integrated)” ซึ่งจากการร่วมกิจกรรมแลกเปลี่ยนความรู้ เรียนรู้การบริหารจัดการองค์ความรู้ในพื้นที่ การนำเสนออัตลักษณ์ชุมชน เพื่อนำประโยชน์ไปเผยแพร่ ปรับใช้ ถ่ายทอด พัฒนาชุมชนท่องเที่ยวได้อย่างยั่งยืน”
พร้อมกันนี้ รองนายกรัฐมนตรีได้กล่าวแสดงความยินดี ในการเป็นประธานและเป็นสักขีพยานในพิธีลงนามบันทึกข้อตกลงความร่วมมือ ระหว่าง องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน (องค์การมหาชน) หรือ อพท. กับ มหาวิทยาลัย 19 แห่ง จากเขตพัฒนาการท่องเที่ยวทั้ง 9 เขต และร่วมแสดงความยินดีกับผู้ผ่านการอบรม หลักสูตร “การจัดการการท่องเที่ยวโดยชุมชน เพื่อชุมชน เชิงบูรณาการ (Certificate in CBT Integrated)” จากพื้นที่เขตพัฒนาการท่องเที่ยวทั้ง 9 พื้นที่โดยกล่าว ชื่นชมในความมุ่งมั่น ตั้งใจ ในการปฏิบัติงานของ อพท. และขอขอบคุณหน่วยงานภาคีทุกภาคส่วนจากทุกเขตพัฒนาการท่องเที่ยว ที่ได้ร่วมเป็นภาคีเครือข่าย ร่วมพัฒนาการท่องเที่ยวโดยชุมชน ให้ความสนใจเข้าร่วมกิจกรรมเสริมสร้างความเข้าใจการท่องเที่ยวโดยชุมชน ตามหลักสูตร “การจัดการการท่องเที่ยวโดยชุมชน เพื่อชุมชน เชิงบูรณาการ (Certificate in CBT Integrated)” จนสำเร็จการอบรม ได้รับการพัฒนาเป็นบุคลากรที่มีความรู้ ความเข้าใจในแนวคิด กระบวนการพัฒนา และเครื่องมือการพัฒนาต่างๆ เพื่อร่วมกันขับเคลื่อนการพัฒนาการท่องเที่ยวโดยชุมชนในพื้นที่ของท่าน อันจะเป็นการช่วยส่งเสริมการกระจายรายได้ให้ชุมชน เกิดการจ้างงานท้องถิ่นในพื้นที่ชุมชน สร้างความเข้มแข็งบนพื้นฐานของชุมชนเอง ส่งเสริมเศรษฐกิจของชาติในภาพรวมให้แข็งแกร่งมากยิ่งขึ้น ซึ่งเป็นการใช้การท่องเที่ยวเป็นเครื่องมือในการช่วยลดความเหลื่อมล้ำ และสร้างความเป็นธรรมให้เกิดขึ้นกับสังคมได้อย่างยั่งยืนเป็นจุดเริ่มต้นที่ดีของการพัฒนา และแสดงความพร้อมในการเพิ่มศักยภาพการถ่ายทอดองค์ความรู้ และการพัฒนาขีดความสามารถของบุคลากรด้านการพัฒนาการท่องเที่ยวอย่างยั่งยืน ทั้งภาครัฐ ภาคเอกชน ภาควิชาการ ภาคประชาสังคม และชุมชน เพื่อให้เป็นกำลังสำคัญในการร่วมกันขับเคลื่อนการท่องเที่ยวให้เกิดความยั่งยืนทั้งระดับชุมชน ระดับพื้นที่ ระดับประเทศ และในระยะต่อไป ประเทศไทยอาจก้าวขึ้นไปเป็นต้นแบบการพัฒนาการท่องเที่ยวอย่างยั่งยืนในระดับภูมิภาคอาเซียนและระดับสากล
ในช่วงท้ายรองนายกรัฐมนตรีได้แสดงความยินดีแก่ผู้สำเร็จการอบรม หลักสูตร “การจัดการการท่องเที่ยวโดยชุมชน เพื่อชุมชน เชิงบูรณาการ (Certificate in CBT Integrated)” ทุกท่านได้นำความรู้ และประสบการณ์ต่างๆ ไปประยุกต์ใช้ในการขับเคลื่อนการพัฒนาการท่องเที่ยวโดยชุมชนในพื้นที่ของท่านได้อย่างเป็นรูปธรรมต่อไป
.....................................................
สำนักโฆษก

ที่มา : http://www.thaigov.go.th/news/contents/details/15036