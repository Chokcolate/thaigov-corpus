รัฐบาลไทย-ข่าวทำเนียบรัฐบาล-รมว.พม. เปิดงานวันเยาวชนแห่งชาติจังหวัดบึงกาฬ ประจำปี 2561 พร้อมพบปะประชาชนกลุ่มเป้าหมาย ที่จังหวัดบึงกาฬ และติดตามการดำเนินงานของหน่วยงานในพื้นที่

วันศุกร์ที่ 14 กันยายน 2561
รมว.พม. เปิดงานวันเยาวชนแห่งชาติจังหวัดบึงกาฬ ประจำปี 2561 พร้อมพบปะประชาชนกลุ่มเป้าหมาย ที่จังหวัดบึงกาฬ และติดตามการดำเนินงานของหน่วยงานในพื้นที่
รมว.พม. เปิดงานวันเยาวชนแห่งชาติจังหวัดบึงกาฬ ประจำปี 2561 พร้อมพบปะประชาชนกลุ่มเป้าหมาย ที่จังหวัดบึงกาฬ และติดตามการดำเนินงานของหน่วยงานในพื้นที่
วันนี้ (14 ก.ย. 61) เวลา 10.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานวันเยาวชนแห่งชาติจังหวัดบึงกาฬ ประจำปี 2561 ภายใต้แนวคิด "ภูมิธรรม ภูมิไทย เยาวชนรุ่นใหม่ภูมิใจแผ่นดินเกิด” พร้อมทั้งพบปะพูดคุยกับประชาชนกลุ่มเป้าหมาย และได้มอบป้ายปรับสภาพแวดล้อมที่อยู่อาศัยคนพิการ จำนวน 5 หลัง มอบป้ายซ่อมแซมที่อยู่อาศัยผู้สูงอายุ จำนวน 3 หลัง มอบป้ายโครงการ 1 ตำบลซ่อม 1 ตำบลสร้าง สำหรับผู้ด้อยโอกาส จำนวน 5 หลัง มอบป้ายบ้านพอเพียงชนบท จำนวน 8 อำเภอ อีกทั้งเยี่ยมชมนิทรรศการของหน่วยงานในพื้นที่ ภาคีเครือข่ายสนับสนุนงานภาครัฐและเอกชน อาทิ สภาเด็กและเยาวชน กลุ่มอาชีพสตรี ศูนย์บริการคนพิการทั่วไป บ้านพอเพียงชนบท สวัสดิการชุมชน การท่องเที่ยวชุมชน ขบวนองค์การชุมชน เป็นต้น ณ ห้องประชุมโรงเรียนบึงกาฬ จังหวัดบึงกาฬ นอกจากนี้ยังได้เป็นประธานการประชุมทีม พม. One Home 2 จังหวัด ได้แก่ จังหวัดบึงกาฬ และจังหวัดหนองคาย เพื่อรับฟังรายงานสถานการณ์ทางสังคมและรายงานการดำเนินงานของหน่วยงานในสังกัดกระทรวง พม. ในพื้นที่และมอบแนวทางการขับเคลื่อนงานให้กับทีม พม. (One Home) ณ บ้านพักเด็กและครอบครัวจังหวัดบึงกาฬ
พลเอก อนันตพร กล่าวว่า "เด็กและเยาวชน” นับเป็นช่วงวัยที่มีความสำคัญมากในชีวิต และจะเป็นกำลังสำคัญต่อการพัฒนาประเทศในอนาคต รัฐบาลได้ตระหนักและให้ความสำคัญต่อการพัฒนาเด็กและเยาวชนเป็นอย่างมาก โดยมีนโยบายแนวทางการทำงานโครงการต่างๆ ที่ส่งเสริมให้มีการพัฒนาเด็กตั้งแต่แรกเกิด อาทิ โครงการเงินอุดหนุนเพื่อการเลี้ยงดูเด็กแรกเกิด ซึ่งเป็นการสร้างระบบคุ้มครองทางสังคม (Social Protection) โดยการจัดสวัสดิการเงินอุดหนุนให้กับเด็กแรกเกิดในครัวเรือนยากจน หรือครัวเรือนที่เสี่ยงต่อความยากจน เพื่อลดความเหลื่อมล้ำทางสังคม การกำหนดพระราชบัญญัติส่งเสริมการพัฒนาเด็กและเยาวชนแห่งชาติ พ.ศ.2550 และที่แก้ไขเพิ่มเติม (ฉบับที่ 2) พ.ศ. 2560 ซึ่งกำหนดให้มีสภาเด็กและเยาวชนในทุกระดับ ตั้งแต่ระดับตำบลจนถึงสภาเด็กและเยาวชนแห่งประเทศไทย ถือเป็นการเปิดโอกาสให้เด็กและเยาวชนได้แสดงความคิดเห็น หรือแสดงออกเกี่ยวกับการส่งเสริมและพัฒนาเด็กและเยาวชน รวมทั้งให้เด็กและเยาวชนเข้ามามีส่วนร่วมในการพัฒนาสังคม และพัฒนาชุมชนของตนให้มีความเข้มแข็งอย่างยั่งยืน
พลเอก อนันตพร กล่าวต่อไปว่า องค์การสหประชาชาติ (UNITED NATIONS) ได้ประกาศให้ปี พ.ศ. 2528 เป็นปีเยาวชนสากลและขอให้ประเทศสมาชิกร่วมเฉลิมฉลองปีเยาวชนสากล ภายใต้คำขวัญ "ร่วมแรงแข็งขัน ช่วยกันพัฒนาใฝ่หาสันติ” (Participation, Development and Peace) เพื่อที่จะมุ่งเน้นให้เยาวชนได้ตระหนักถึงความสำคัญของตนเองที่จะเป็นพลังสำคัญในการพัฒนาประเทศชาติในอนาคตและสามารถช่วยสร้างเสริมกิจกรรมที่เป็นประโยชน์ต่อสังคม อีกทั้ง เนื่องจากเป็นวันคล้ายวันพระราชสมภพของพระมหากษัตริย์ในพระบรมราชจักรีวงศ์สองพระองค์ คือ พระบาทสมเด็จพระจุลจอมเกล้าเจ้าอยู่หัว รัชกาลที่ 5 และพระบาทสมเด็จพระปรเมนทรมหาอานันทมหิดล รัชกาลที่ 8 ซึ่งทั้งสองพระองค์ได้เสด็จขึ้นเถลิงถวัลยราชสมบัติในขณะที่ยังทรงพระเยาว์ ทั้งนี้ คณะรัฐมนตรีจึงได้มีมติเมื่อวันที่ 18 มิถุนายน 2528 กำหนดให้วันที่ 20 กันยายนของทุกปี เป็นวันเยาวชนแห่งชาติ
พลเอก อนันตพร กล่าวต่ออีกว่า กระทรวงการพัฒนาสังคมและความมั่นคงของมนุษย์ (พม.) โดยบ้านพักเด็กและครอบครัวจังหวัดบึงกาฬ กรมกิจการเด็กและเยาวชน ร่วมกับสภาเด็กและเยาวชนจังหวัดบึงกาฬ จึงได้ร่วมกันจัดงานวันเยาวชนแห่งชาติจังหวัดบึงกาฬ ประจำปี 2561 ภายใต้แนวคิด "ภูมิธรรม ภูมิไทย เยาวชนรุ่นใหม่ภูมิใจแผ่นดินเกิด” เพื่อส่งเสริมให้เยาวชนมีส่วนร่วมในการจัดกิจกรรมเพื่อพัฒนาตนเอง มีความคิดริเริ่มสร้างสรรค์ และมีส่วนร่วมในการพัฒนา รวมทั้งมีพื้นที่สร้างสรรค์ในการทำกิจกรรมที่เป็นประโยชน์ กระตุ้นให้หน่วยงานทั้งภาครัฐและเอกชนที่เกี่ยวข้องกับการพัฒนาเยาวชน และทุกภาคส่วนของสังคมตระหนักในความสำคัญของเยาวชน โดยการยกย่องเชิดชูให้การสนับสนุน เชื่อมโยงกลุ่มเด็กและเยาวชนที่มีการดำเนินงานในด้านต่างๆเข้าด้วยกันอย่างเป็นระบบและเป็นรูปธรรม เพื่อปฏิบัติภารกิจร่วมกันในการแสวงหาแนวทางในการส่งเสริมและพัฒนาเด็กและเยาวชนทุกระดับ ซึ่งกิจกรรมภายในงาน ประกอบด้วย การมอบเกียรติบัตร คณะบริหารสภาเด็กและเยาวชนจังหวัดบึงกาฬ การแสดงของเด็กและเยาวชน และการจัดนิทรรศการของเยาวชน รวมทั้งหน่วยงานเครือข่ายทั้งภาครัฐและเอกชน โดยมีผู้เข้าร่วมงาน จำนวนทั้งสิ้น 300 คน
"สำหรับการมอบแนวทางการขับเคลื่อนงานให้กับทีม พม. (One Home) นั้น ได้เน้นย้ำให้บูรณาการในพื้นที่ เพื่อช่วยเหลือประสานส่งต่อกลุ่มเป้าหมาย โดยต้องมีความเข้มแข็งในการเป็นศูนย์กลางกำหนดนโยบาย One Home หรือ Model การทำงานในพื้นที่อย่างเชื่อมโยงกับภาคส่วนต่างๆ พร้อมทั้งจัดทำแผนพัฒนาภาคในการเชื่อมโยงประสานหน่วยงานในพื้นที่ เน้นการประสานงานอย่างรวดเร็วลดขั้นตอนโดยใช้ประโยชน์จากเทคโนโลยีการสื่อสาร และให้ศูนย์ช่วยเหลือสังคม 1300 เป็นช่องทางให้ประชาชนผู้ประสบปัญหาสังคม เข้าถึงการให้บริการสวัสดิการของภาครัฐ โดยเน้นการทำงานทั้งเชิงรุกและเชิงรับ สามารถเข้าถึงผู้ประสบปัญหาในภาวะวิกฤตได้อย่างรวดเร็วไม่ซ้ำซ้อน พัฒนาและยกระดับการประสานส่งต่อหน่วยงานภายในกระทรวงอย่างมีประสิทธิภาพ เพื่อตอบสนองต่อความต้องการและสภาพปัญหาของกลุ่มเป้าหมาย มีการบูรณาการการทำงานกับทุกภาคส่วน ตามนโยบายประชารัฐ รวมทั้งมีการใช้ข้อมูล Social map และฐานข้อมูลอื่นๆให้เกิดประโยชน์ด้วยการใช้เทคโนโลยีในการจะพัฒนาและยกระดับการดำเนินงานที่มีประสิทธิภาพ ทั้งนี้ ขอเป็นกำลังใจให้เจ้าหน้าที่ผู้ปฏิบัติงานทุกคน และให้ดำเนินงานร่วมกับทุกภาคส่วนอย่างเต็มความสามารถด้วยความซื่อสัตย์สุจริต โดยคำนึงถึงประโยชน์ของประชาชนและประเทศชาติเป็นสำคัญ” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/15387
