รัฐบาลไทย-ข่าวทำเนียบรัฐบาล-กรมการจัดหางานชี้แจง ข้อกล่าวหาการทุจริตเงินคนพิการ

วันพุธที่ 19 กันยายน 2561
กรมการจัดหางานชี้แจง ข้อกล่าวหาการทุจริตเงินคนพิการ
กรมการจัดหางานชี้แจง ข้อกล่าวหาการทุจริตเงินคนพิการ เผย รมว.แรงงาน ตั้งคณะกรรมการตรวจสอบข้อเท็จจริง ที่มีรองปลัดกระทรวงแรงงานเป็นประธาน โดยให้เห็นผลภายใน 15 วัน
วันที่ 18 กันยายน 2561 นายอนุรักษ์ ทศรัตน์ อธิบดีกรมการจัดหางาน กระทรวงแรงงาน ชี้แจงประเด็นข้อกล่าวหาการทุจริตเงินคนพิการ ดังนี้
ตามที่กระทรวงแรงงานได้มีการส่งเสริมการมีงานทำให้คนพิการ ตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 กระทรวงการพัฒนาสังคมและความมั่นคงของมนุษย์ โดยได้ส่งเสริมการจ้างงานคนพิการตามมาตรา 33 คือ สถานประกอบการต้องรับคนพิการเข้าทำงานสัดส่วน 1 : 100 คน หากเกิน 50 คน ต้องรับเพิ่มอีก 1 คน ปัจจุบันคนพิการต้องเข้าทำงาน 64,570 คน บรรจุงานแล้ว 36,315 คน สำหรับมาตรา 34 หากไม่มีการจ้างงาน นายจ้างจะต้องส่งเงินโดยตรงเข้ากองทุนส่งเสริมและพัฒนาคุณภาพชีวิตคนพิการ กระทรวงการพัฒนาสังคมฯ ซึ่งกรมการจัดหางาน กระทรวงแรงงานไม่มีส่วนเกี่ยวข้อง แต่อย่างไรก็ตาม กระทรวงแรงงานได้ช่วยประชาสัมพันธ์ให้นายจ้าง/สถานประกอบการได้ทราบอย่างต่อเนื่อง
ในส่วนของมาตรา 35 มีการให้สิทธิแก่คนพิการหรือผู้ดูแลคนพิการ 7 ประเภท คือ 1) การให้สัมปทาน 2) จัดสถานที่จำหน่ายสินค้าหรือบริการ 3) จัดจ้างเหมาช่วงงานหรือจ้างเหมาบริการ โดยวิธีกรณีพิเศษ 4) ฝึกงาน 5) จัดให้มีอุปกรณ์หรือสิ่งอำนวยความสะดวก 6) ล่ามภาษามือ 7) ให้ความช่วยเหลืออื่นใดแก่คนพิการหรือผู้ดูแลคนพิการ ทั้งนี้ กรมการจัดหางาน โดยสำนักงานจัดหางานจังหวัด สำนักงานจัดหางานกรุงเทพมหานคร มีหน้าที่ตรวจสอบสิทธิคนพิการหรือผู้ดูแลคนพิการเป็นรายบุคคล เพื่อตรวจสอบรายละเอียดเกี่ยวกับ 1) สิทธิที่ให้แก่คนพิการครบถ้วนตามหลักเกณฑ์ที่กำหนดหรือไม่ 2) มูลค่าของสิทธิที่ให้เป็นไปตามระเบียบหรือไม่ 3) คนพิการหรือผู้ดูแลคนพิการสามารถรับสิทธิที่นายจ้าง/สถานประกอบการให้ได้หรือไม่ ซึ่งกรมการจัดหางานจะแจ้งการให้ใช้สิทธิแก่นายจ้างและแจ้งให้สำนักงานพัฒนาสังคมและความมั่นคงของมนุษย์จังหวัด กับกรมส่งเสริมและพัฒนาคุณภาพชีวิตคนพิการทราบ เพื่อดำเนินการในส่วนที่เกี่ยวข้องต่อไป
นอกจากนี้ สำนักงานจัดหางานจังหวัด สำนักงานจัดหางานกรุงเทพมหานคร ยังช่วยจับคู่งานระหว่างนายจ้างกับคนพิการ ซึ่งคนพิการขึ้นทะเบียนกับกรมการจัดหางานแล้ว 1,979 คน บรรจุงาน 1,565 คน สำหรับกรณีที่ร้องเรียนตามข่าวนั้น เพื่อให้ข้อเท็จจริงปรากฏ พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน ได้ตั้งคณะกรรมการตรวจสอบข้อเท็จจริงขึ้น โดยมีรองปลัดกระทรวงแรงงานเป็นประธาน โดยให้เห็นผลภายใน 15 วัน
-------------------------

ที่มา : http://www.thaigov.go.th/news/contents/details/15530
