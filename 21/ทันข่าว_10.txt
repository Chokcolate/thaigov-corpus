รัฐบาลไทย-ข่าวทำเนียบรัฐบาล-“โนนเขวาโมเดล” ต้นแบบการทำเกษตร ลดต้นทุน เพิ่มผลผลิต สร้างรายได้อย่างมั่นคง

วันศุกร์ที่ 14 กันยายน 2561
“โนนเขวาโมเดล” ต้นแบบการทำเกษตร ลดต้นทุน เพิ่มผลผลิต สร้างรายได้อย่างมั่นคง
--
“การตลาดนำการผลิต”
เป็นแนวคิดที่รัฐบาลเน้นย้ำและให้ความสำคัญมาก โดยถือเป็นหนึ่งในการปฏิรูปภาคการเกษตร เพื่อความยั่งยืน
เกษตรกรจะได้รู้ว่าตนเองต้องผลิตอะไร แค่ไหน และใครคือลูกค้าที่ชัดเจน ซึ่งจะช่วยแก้ไขปัญหาผลผลิตล้นตลาด ราคาพืชผลตกต่ำ นำไปสู่การขอความช่วยเหลือจากภาครัฐอย่างไม่รู้จบ
นอกจากนี้ รัฐบาลยังพยายามอย่างมากที่จะส่งเสริมให้เกษตรกรรวมกลุ่มกัน เพื่อลดต้นทุน เพิ่มผลิต และถ่ายทอดองค์ความรู้ส่งต่อกัน เชื่อมโยงหน่วยงานต่าง ๆ ภายนอก ทั้งภาครัฐ เอกชน สหกรณ์การเกษตร และผู้ค้า ภายใต้วิถีทางของ “เกษตรแปลงใหญ่”
“กลุ่มเกษตรกรบ้านโนนเขวา ต.ดอนหัน อ.เมือง จ.ขอนแก่น” หนึ่งในตัวอย่างของวิถีเกษตรแปลงใหญ่ที่ประสบความสำเร็จ เห็นผลได้จริง
เกษตรกรที่นี่ได้ปรับเปลี่ยนวิธีทำเกษตรแบบดั้งเดิม เป็นการรวมกลุ่มเพื่อสร้างอำนาจต่อรอง โดยรวมคนรวมพื้นที่ และร่วมกันบริหารจัดการ ผลิตสินค้าที่มีคุณภาพตามความต้องการของตลาด จากจุดเริ่มต้นที่มีเกษตรกรเข้าร่วมเพียง 43 คน มาวันนี้สามารถรวมกลุ่มกันได้แล้วถึง 110 คน รวมพื้นที่เพาะปลูกทั้งหมด 450 ไร่
ขณะที่หน่วยงานภาครัฐอย่างสำนักงานเกษตรและสหรณ์จังหวัดได้เข้าไปช่วยปรับวิธีคิด เปลี่ยนวิธีการผลิตให้ทันสมัย ตอบโจทย์ความต้องการของตลาดทั้งในด้านปริมาณและคุณภาพ
เกษตรกรพร้อมใจกัน ลด ละ เลิก การใช้สารเคมีและยากำจัดศัตรูพืช หันไปใช้สารชีวภาพทดแทน ละยังผลิตปุ๋ยอินทรีย์ใช้เอง จนพื้นที่เพาะปลูกผ่านมาตรฐานการปฏิบัติทางการเกษตรที่ดีและเหมาะสม หรือ Good Agricultural Practice (GAP) เพื่อให้ลูกค้ามั่นใจได้ว่า ผลผลิตจากที่นี่สด สะอาด มีคุณภาพดี และปลอดภัยจากการปนเปื้อนของสารเคมีและเชื้อโรค ในราคาที่ซื้อหาได้
นอกจากนี้ หน่วยงานรัฐยังได้จับมือกับห้างค้าปลีกใหญ่อย่างเทสโก้โลตัส ให้ไปรับซื้อผลผลิตของเกษตรกรโดยตรง จนวันนี้มียอดสั่งซื้อผลผลิตมากถึงสัปดาห์ละ 11.6 ตัน เพื่อส่งไปจำหน่ายในห้างทั้ง 98 สาขาทั่วภาคอีสาน
ความสำเร็จนี้เอง ทำให้เกษตรกรกลุ่มนี้มีรายได้มากกว่า 15 ล้านบาทต่อปี และมีปริมาณการสั่งซื้อในปีนี้ถึง 559 ตัน
ล่าสุดทางสำนักงานเกษตรและสหกรณ์จังหวัดขอนแก่นได้รับงบประมาณก่อสร้างโรงคัดแยกบรรจุผักผลไม้สด (Packing House) ตามมาตรฐาน GMP เพื่อช่วยรักษาคุณภาพของสินค้าให้สดใหม่อยู่เสมอ สามารถรองรับผลิตผลของเกษตรกรในพื้นที่และของกลุ่มจังหวัดภาคอีสานตอนกลางทั้งหมด
โดยสรุปแล้วการดำเนินงานของกลุ่มเกษตรกรที่บ้านโนนเขวาได้กลายเป็นต้นแบบให้กับผู้ที่สนใจ โดยกระทรวงเกษตรและสหกรณ์ได้ประกาศให้ “โนนเขวาโมเดล” เป็นตัวอย่างความสำเร็จอันเกิดจากนโยบายของรัฐบาล
ทำให้เกษตรกรมีความเป็นอยู่ที่ดีขึ้น มีอาชีพที่มั่นคง และมีรายได้เลี้ยงดูตนเองและครอบครัวได้อย่างยั่งยืน สอดคล้องกับหลักปรัชญาของเศรษฐกิจพอเพียง ครับ...
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15374
