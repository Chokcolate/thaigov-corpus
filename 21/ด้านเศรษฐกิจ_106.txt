รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานงานแถลงข่าวการจัดงาน “Digital Thailand Big Bang 2018”

วันศุกร์ที่ 14 กันยายน 2561
รมว.ดิจิทัลฯ เป็นประธานงานแถลงข่าวการจัดงาน “Digital Thailand Big Bang 2018”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานงานแถลงข่าวประชาสัมพันธ์การจัดงานนิทรรศการนานาชาติ “Digital Thailand Big Bang 2018” ภายใต้สโลแกน “Thailand BIG DATA : โลกเปิด เราปรับ ประเทศเปลี่ยน” เมื่อวันที่ 14 กันยายน 2561 ณ โรงแรมเรเนซองส์ เพลินจิต กรุงเทพฯ การจัดงานฯ ดังกล่าว นับเป็นนิทรรศการดิจิทัลระดับนานาชาติที่ยิ่งใหญ่ที่สุดในภูมิภาคเอเชียตะวันออกเฉียงใต้ ซึ่งมีพันธมิตรจาก 12 ประเทศ กว่า 500 หน่วยงานทั้งจากภาครัฐ เอกชน และดิจิทัลสตาร์ทอัพ นำเสนอนวัตกรรมเทคโนโลยีล้ำสมัยหลากหลายสาขา ซึ่งผู้เข้าร่วมงานยังจะได้รับทราบถึงโอกาสใหม่ๆ ทางธุรกิจ โดยกระทรวงดิจิทัลฯ ได้มอบหมายให้ สำนักงานส่งเสริมเศรษฐกิจดิจิทัล (depa) เป็นหน่วยงานหลักการจัดงานฯ ได้จัดเตรียมสุดยอดเทคโนโลยีด้านดิจิทัลที่ทันสมัยที่สุด กับ 10 Big Bang 29 ไฮไลท์ เพื่อให้ผู้ร่วมงานได้สัมผัสประสบการณ์ตื่นตาตื่นใจในครั้งนี้ สำหรับการจัดงาน “Digital Thailand Big Bang 2018” จะช่วยส่งเสริมภาพลักษณ์ของประเทศไทยในการนำเทคโนโลยีดิจิทัลเข้ามาขับเคลื่อนเศรษฐกิจและสังคม ทั้งยังเป็นเวทีที่ประเทศไทยจะได้ประกาศศักยภาพในการเป็นผู้นำด้านเทคโนโลยีดิจิทัลในภูมิภาคอาเซียน โดยในวันที่ 19 กันยายน 2561 พลเอก ประยุทธ์ จันทร์โอชา นายกรัฐมนตรี ได้ให้เกียรติเป็นประธานเปิดงานฯ พร้อมมอบรางวัล PM’s Digital Award 2018 แก่ผู้มีผลงานดีเด่นทางด้านนวัตกรรมเทคโนโลยีดิจิทัล 5 ด้าน ทั้งนี้ การจัดงาน “Digital Thailand Big Bang 2018” จะจัดขึ้นระหว่างวันที่ 19-23 กันยายน 2561 ณ อาคารชาเลนเจอร์ 1-3 อิมแพ็ค เมืองทองธานี
*******************

ที่มา : http://www.thaigov.go.th/news/contents/details/15393
