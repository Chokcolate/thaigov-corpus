รัฐบาลไทย-ข่าวทำเนียบรัฐบาล-รองนรม. พล.อ.อ.ประจินฯ เป็นประธานการประชุมคณะกรรมการ ขับเคลื่อนการดำเนินนโยบาย เพื่อใช้ประโยชน์ข้อมูลขนาดใหญ่ ศูนย์ข้อมูล และคลาวด์คอมพิวติ้ง ครั้งที่ 2/2561

วันพฤหัสบดีที่ 13 กันยายน 2561
รองนรม. พล.อ.อ.ประจินฯ เป็นประธานการประชุมคณะกรรมการ ขับเคลื่อนการดำเนินนโยบาย เพื่อใช้ประโยชน์ข้อมูลขนาดใหญ่ ศูนย์ข้อมูล และคลาวด์คอมพิวติ้ง ครั้งที่ 2/2561
ที่ประชุมได้พิจารณาและมีมติเห็นชอบร่างมาตรฐานและแนวทางปฏิบัติการออกเเบบโครงสร้างพื้นฐานทางด้านสารสนเทศเพื่อการประมวลผลข้อมูลภาครัฐ
วันนี้ (13 ก.ย.61) เวลา 08.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการขับเคลื่อนการดำเนินนโยบายเพื่อใช้ประโยชน์ข้อมูลขนาดใหญ่ (Big Data) ศูนย์ข้อมูล (Data Center) และคลาวด์คอมพิวติ้ง (Cloud Computing) ครั้งที่2/2561 ซึ่งสรุปสาระสำคัญของการประชุมฯ ดังนี้
ที่ประชุมได้พิจารณาและมีมติเห็นชอบร่างมาตรฐานและแนวทางปฏิบัติการออกเเบบโครงสร้างพื้นฐานทางด้านสารสนเทศเพื่อการประมวลผลข้อมูลภาครัฐ โดยมีวัตถุประสงค์และปัจจัยสำคัญเพื่อให้หน่วยงานภาครัฐที่เกี่ยวข้องเน้นสร้างกำลังคนที่มีความสามารถในด้านการดูแลระบบคลาวด์และบิ๊กดาต้า รวมทั้งสร้างความเข้าใจทางด้านความปลอดภัยไซเบอร์และชั้นความลับข้อมูล ซึ่งมีการกำกับดูแลให้เกิดแผนการปรับโครงสร้างพื้นฐานของหน่วยงานภาครัฐอย่างเป็นรูปธรรม พร้อมมีการจัดสรรงบประมาณ การโอนย้ายระบบงาน ตลอดจนการสร้างบุคลากรการสารสนเทศ ซึ่งจะส่งผลให้การร่างมาตรฐานดังกล่าว เกิดประสิทธิภาพและประสิทธิผลอย่างแท้จริง
พร้อมกันนี้ ที่ประชุมได้พิจารณาและมีมติเห็นชอบโครงการจัดตั้งสถาบันส่งเสริมการวิเคราะห์และบริหารข้อมูลภาครัฐ โดยมีภารกิจหลักสำคัญในการวิเคราะห์และนำเสนอข้อมูลประกอบการตัดสินใจของรัฐบาลและคณะกรรมการระดับชาติ พร้อมให้คำปรึกษาด้านการจัดหาวิเคราะห์และบริหารจัดการข้อมูลเพื่อการใช้ประโยชน์ ตลอดจนยกระดับความสามารถและทักษะบุคลากรของภาครัฐ ด้าน Big Data Analytics รวมทั้งสนับสนุนความร่วมมือทางด้านวิชาการ วิจัย และการบริหารจัดการองค์ความรู้ดังกล่าวอย่างเป็นรูปธรรมและสอดคล้องกับนโยบาย Thailand 4.0 ของรัฐบาลต่อไป
…………………............................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15355
