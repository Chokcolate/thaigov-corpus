รัฐบาลไทย-ข่าวทำเนียบรัฐบาล-นายกฯ หนุนสร้างกองทัพครูพิเศษ รวมผู้เชี่ยวชาญสาขาจำเป็นรองรับ EEC ช่วยยกระดับฝีมือแรงงานไทย

วันจันทร์ที่ 3 กันยายน 2561
นายกฯ หนุนสร้างกองทัพครูพิเศษ รวมผู้เชี่ยวชาญสาขาจำเป็นรองรับ EEC ช่วยยกระดับฝีมือแรงงานไทย
พลเอก ประยุทธ์ จันทร์โอชา นายกรัฐมนตรี หนุนสร้างกองทัพครูพิเศษ รวมผู้เชี่ยวชาญสาขาจำเป็นรองรับ EEC ช่วยยกระดับฝีมือแรงงานไทย
วันนี้ (2 ก.ย.61) พลเอก ประยุทธ์ จันทร์โอชา นายกรัฐมนตรี แนะให้กระทรวงศึกษาธิการและหน่วยงานที่เกี่ยวข้องรวบรวม “ครูพิเศษ” โดยบูรณาการภารกิจผลิตกำลังคนให้ตรงกับความต้องการของตลาดแรงงาน ด้วยการนำร่องในพื้นที่ระเบียงเศรษฐกิจพิเศษภาคตะวันออก หรือ EEC
“นายกฯ เน้นย้ำว่า ที่ผ่านมาสถานศึกษาหลายแห่งทั้งในระดับอาชีวศึกษาและอุดมศึกษา เริ่มสร้างความร่วมมือกับสถานประกอบการแล้วหลายแห่ง เพื่อผลิตบัณฑิตให้ตรงกับความต้องการแล้ว แต่ยังมีลักษณะต่างคนต่างทำ
โดยจากนี้จะให้หน่วยงานรัฐบันทึกข้อมูลของผู้เชี่ยวชาญในรูปแบบของ Big Data ทั้งในด้านวิชาการและทักษะฝีมือในสาขาอาชีพต่าง ๆ เพื่อเป็นฐานข้อมูลกลางให้สถานศึกษาทั่วประเทศสามารถเข้าถึงบุคคลเหล่านี้ในฐานะครูพิเศษได้อย่างทั่วถึง โดยตั้งเป้าหมายให้ได้ 500 คน ภายในปีนี้"
ดังนั้น รัฐบาลจึงขอเชิญชวนบุคลากรในภาคเอกชนที่มีความเชี่ยวชาญชำนาญใน 10 สาขา อุตสาหกรรมเป้าหมาย และสาขาวิชาชีพอื่นที่จำเป็นต่อการพัฒนาพื้นที่ EEC ร่วมกันเข้ามาเป็นครูพิเศษ เพื่อร่วมกันผลิตกำลังคนที่มีคุณภาพเข้าสู่สถานประกอบการ ช่วยเพิ่มขีดความสามารถในการแข่งขันของประเทศ
“นายกฯ กล่าวว่า ผู้เรียนยุคใหม่ควรคำนึงถึงการเลือกสาขาวิชาเรียนที่สอดคล้องกับความต้องการของตลาด โดยเฉพาะสาขาที่เป็นอุตสาหกรรมเป้าหมายหลักของประเทศ เพื่อให้มีงานทำและมีรายได้ที่มั่นคง และยังช่วยสนับสนุนการพัฒนาประเทศได้อย่างมีประสิทธิภาพอีกด้วย”
———————-
สำนักโฆษก

ที่มา : http://www.thaigov.go.th/news/contents/details/15098
