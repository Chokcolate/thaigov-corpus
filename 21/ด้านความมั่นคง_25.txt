รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ร่วมงาน United as One "รวมใจเป็นหนึ่งเดียว"


วันศุกร์ที่ 7 กันยายน 2561
126
รัฐมนตรีว่าการกระทรวงมหาดไทย ร่วมงาน United as One "รวมใจเป็นหนึ่งเดียว"
รัฐมนตรีว่าการกระทรวงมหาดไทย ร่วมงาน United as One "รวมใจเป็นหนึ่งเดียว"
เมื่อวันที่ 6 ก.ย. 61 เวลา 17.30 น. ณ พระลานพระราชวังดุสิต กรุงเทพมหานคร พลเอก ประยุทธ์  จันทร์โอชา นายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย คณะรัฐมนตรี พร้อมด้วย นายฉัตรชัย พรหมเลิศ ปลัดกระทรวงมหาดไทย และคณะผู้บริหารระดับสูงของกระทรวงมหาดไทย ร่วมงาน “รวมใจเป็นหนึ่งเดียว” (United as One) ซึ่งจัดขึ้นเพื่อขอบคุณผู้ปฏิบัติงานช่วยเหลือนักฟุตบอลเยาวชนและผู้ฝึกสอนทีมหมูป่าอะคาเดมี่ออกจากถ้ำหลวง เขตวนอุทยานถ้ำหลวง - ขุนน้ำนางนอน อำเภอแม่สาย จังหวัดเชียงราย โดยมีคณะทูตานุทูต หน่วยงานภาครัฐ ภาคเอกชน อาสาสมัคร สมาคม มูลนิธิ ผู้ปฏิบัติงาน และผู้เกี่ยวข้องทั้งชาวไทยและชาวต่างประเทศ เข้าร่วมงานจำนวนกว่า 7,000 คน
การจัดงานเลี้ยงขอบคุณครั้งนี้ รัฐบาลได้รับพระมหากรุณาธิคุณจากสมเด็จพระเจ้าอยู่หัว ทรงพระกรุณาโปรดเกล้าฯ พระราชทานพระราชานุญาตให้ใช้พระลานพระราชวังดุสิตเป็นสถานที่จัดงาน พระราชทานอาหารจัดเลี้ยง เป็นอาหารไทยและอาหารนานาชาติ และรัฐบาลได้จัดพิธีรับพระราชทานพระราชกระแสทรงขอบใจเบื้องหน้าพระฉายาลักษณ์สมเด็จพระเจ้าอยู่หัว นำมาซึ่งความปลื้มปีติและสำนึกในพระมหากรุณาธิคุณอันหาที่สุดมิได้แก่ผู้ปฏิบัติงานและครอบครัว
โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้พบปะและขอบคุณผู้ปฏิบัติงานทั้งชาวไทยและชาวต่างประเทศ ที่ได้เสียสละทั้งกำลังกาย กำลังทรัพย์ และกำลังสติปัญญา เดินหน้าปฏิบัติงานช่วยเหลือนักฟุตบอลเยาวชนและผู้ฝึกสอนทีมหมูป่าอะคาเดมี่ออกจากถ้ำหลวง เขตวนอุทยานถ้ำหลวง - ขุนน้ำนางนอน อำเภอแม่สาย จังหวัดเชียงราย อย่างต่อเนื่องตลอด 17 วัน แสดงให้เห็นถึงพลังความสามัคคีของคนทั่วโลกในการร่วมปฏิบัติงานครั้งนี้ รวมทั้งร่วมสดุดีวีรกรรมของ นาวาตรี สมาน กุนัน วีรบุรุษถ้ำหลวง ผู้สละชีพในการปฏิบัติงานดังกล่าวด้วย
ในช่วงท้ายของการจัดงาน พลเอก อนุพงษ์ฯ และผู้บริหารระดับสูง ร่วมขับร้องเพลงสามัคคีชุมนุม และเพลงสรรเสริญพระบารมี และพบปะน้องๆ ทีมหมูป่าอะคาเดมี่พร้อมให้กำลังใจในการตั้งใจศึกษาเล่าเรียนเพื่อเป็นกำลังสำคัญในการพัฒนาประเทศชาติในอนาคตต่อไป

ที่มา : http://www.thaigov.go.th/news/contents/details/15240