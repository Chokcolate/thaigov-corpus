รัฐบาลไทย-ข่าวทำเนียบรัฐบาล-ดร.สมคิดฯ พร้อมด้วย รมว.ดิจิทัลฯ เป็นสักขีพยานความร่วมมือจัดตั้ง “ศูนย์บ่มเพาะวิสาหกิจดิจิทัลเริ่มต้นไทย-จีน”

วันพฤหัสบดีที่ 20 กันยายน 2561
ดร.สมคิดฯ พร้อมด้วย รมว.ดิจิทัลฯ เป็นสักขีพยานความร่วมมือจัดตั้ง “ศูนย์บ่มเพาะวิสาหกิจดิจิทัลเริ่มต้นไทย-จีน”
ดร.สมคิดฯ
ดร.สมคิด จาตุศรีพิทักษ์ รองนายกรัฐมนตรี พร้อมด้วย ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม ร่วมเป็นสักขีพยานความร่วมมือจัดตั้ง “ศูนย์บ่มเพาะวิสาหกิจดิจิทัลเริ่มต้นไทย-จีน” (China-Thailand Digital Incubator) ระหว่าง สำนักงานส่งเสริมเศรษฐกิจดิจิทัล (depa) กับ บริษัท ทัสโฮลดิ้งส์ จำกัด และทัสสตาร์ ซึ่งเป็นเครือข่ายหน่วยบ่มเพาะธุรกิจที่ใหญ่ที่สุดในสาธารณรัฐประชาชนจีน เมื่อวันที่ 19 กันยายน 2561 ณ อาคารชาเลนเจอร์ ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี โดยมีเป้าหมายในการส่งเสริมธุรกิจสตาร์ทอัพ ระหว่างไทยและจีน ให้เข้าถึงเทคโนโลยีดิจิทัลชั้นสูง อาทิ การวิเคราะห์ข้อมูลขนาดใหญ่ (Big Data Analytics) และปัญญาประดิษฐ์ (AI) เพื่อเตรียมความพร้อมและสร้างศักยภาพผู้ประกอบการ ให้สามารถแข่งขันและขยายธุรกิจออกสู่ภูมิภาคและทั่วโลก ทั้งนี้ ศูนย์ฯ ดังกล่าว มีภารกิจสำคัญ ได้แก่ 1) ส่งเสริมการบ่มเพาะสตาร์ทอัพของประเทศไทย จีน รวมถึงประเทศในภูมิภาคอาเซียน ให้มีความพร้อมทางเทคโนโลยี ตลอดจนความพร้อมทางธุรกิจ 2) ส่งเสริมการอบรมและพัฒนาบุคลากรที่มีทักษะ ก่อเกิดความเชี่ยวชาญในการบ่มเพาะ และให้คำปรึกษาแก่กลุ่มสตาร์ตอัพ 3) ดำเนินโครงการแลกเปลี่ยน เพื่อให้วิสาหกิจเริ่มต้น ไทยและจีน ให้เรียนรู้ประสบการณ์ซึ่งกันและกัน 4) ส่งเสริมให้เกิดการลงทุนด้านสตาร์ทอัพไทยและจีน ที่ผ่านการบ่มเพาะ และ 5) แสวงหาความร่วมมืออื่นๆ ซึ่งจะนำไปสู่การพัฒนาระบบนิเวศในการส่งเสริมผู้ประกอบการสตาร์ทอัพ อย่างมีประสิทธิภาพ โดยศูนย์บ่มเพาะฯนี้ จะตั้งอยู่ภายในบริเวณพื้นที่ของ depa ในโครงการ Ladprao Hills บริเวณห้าแยกลาดพร้าว และมีกำหนดจะเปิดตัวสถานที่อย่างเป็นทางการภายในสิ้นปีนี้ ก่อนที่จะมีการขยายผลสู่การพัฒนา Startup Hub ในพื้นที่ระเบียงเศรษฐกิจภาคตะวันออก (EEC) ต่อไป
**************************

ที่มา : http://www.thaigov.go.th/news/contents/details/15542
