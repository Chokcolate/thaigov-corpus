รัฐบาลไทย-ข่าวทำเนียบรัฐบาล-รมว.มท. เป็นประธานพิธีปิดการศึกษาอบรมหลักสูตรนายอำเภอรุ่นที่ 75 และรุ่นที่ 76 เน้นย้ำ

วันจันทร์ที่ 24 กันยายน 2561
รมว.มท. เป็นประธานพิธีปิดการศึกษาอบรมหลักสูตรนายอำเภอรุ่นที่ 75 และรุ่นที่ 76 เน้นย้ำ
รมว.มท. เป็นประธานพิธีปิดการศึกษาอบรมหลักสูตรนายอำเภอรุ่นที่ 75 และรุ่นที่ 76 เน้นย้ำ "นายอำเภอต้องมีคุณธรรม ความประพฤติตนเป็นที่น่าเชื่อถือศรัทธาต่อสาธารณชน"
วันนี้ (21 ก.ย. 61) เวลา 10.00 น. ที่ห้องประชุมบัวหลวง ชั้น 10 สำนักบริหารการทะเบียน กรมการปกครอง อ.ลำลูกกา จ.ปทุมธานี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานพิธีปิดการศึกษาอบรมหลักสูตรนายอำเภอรุ่นที่ 75 และรุ่นที่ 76 โดยมี ร้อยตำรวจโท อาทิตย์ บุญญะโสภัต อธิบดีกรมการปกครอง ผู้บริหารระดับสูงของกระทรวงมหาดไทย ผู้บริหารกรมการปกครอง และนักศึกษาหลักสูตรนายอำเภอรุ่นที่ 75 และรุ่นที่ 76 รวมจำนวน 200 คน เข้าร่วมพิธี
พลเอก อนุพงษ์ กล่าวให้โอวาทแก่นักศึกษาหลักสูตรนายอำเภอรุ่นที่ 75 และรุ่นที่ 76 ตอนหนึ่งว่า ขอให้ตระหนักว่างานในหน้าที่ของนายอำเภอ มีขอบเขตความรับผิดชอบกว้างขวาง ทั้งที่เป็นภารกิจของกรมการปกครองโดยตรง งานของส่วนราชการอื่น และงานตามนโยบายของรัฐบาล ซึ่งนายอำเภอต้องกำกับดูแลการปฏิบัติงานในพื้นที่ให้บังเกิดผลอย่างเป็นรูปธรรม นายอำเภอจึงเป็นบุคลากรที่มีความสำคัญที่สุดต่อผลสัมฤทธิ์ของการปฏิบัติราชการเพื่อพี่น้องประชาชน ทั้งในแง่ของการบำบัดทุกข์ บำรุงสุข การให้บริการ การเสริมสร้างคุณภาพชีวิตที่ดี ตลอดจนการรักษาความสงบเรียบร้อยควบคู่กับการอำนวยความเป็นธรรม
พลเอก อนุพงษ์ กล่าวเพิ่มเติมว่า นายอำเภอต้องพร้อมทั้งความรู้ ความสามารถ มีความเป็นผู้นำและนักบริหาร รวมทั้งมีคุณธรรม ความประพฤติส่วนตนเป็นที่น่าเชื่อถือศรัทธาต่อสาธารณชน เพื่อเป็นแบบอย่างให้กับพี่น้องประชาชนและสังคม และเป็นที่พึ่งของพี่น้องประชาชนในการ "บำบัดทุกข์ บำรุงสุข" ในทุกพื้นที่ของประเทศไทย

ที่มา : http://www.thaigov.go.th/news/contents/details/15573
