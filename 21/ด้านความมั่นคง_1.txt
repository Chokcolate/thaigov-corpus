รัฐบาลไทย-ข่าวทำเนียบรัฐบาล-มหาดไทยประชุมระดมสมองเตรียมจัดทำแผนปฏิรูปองค์กร ระยะ 3 ปี (2562-2564) เพื่อเป็นกรอบและทิศทางการขับเคลื่อนการปฏิรูปหน่วยงาน รองรับนโยบายการพัฒนาประเทศ

วันพุธที่ 29 สิงหาคม 2561
มหาดไทยประชุมระดมสมองเตรียมจัดทำแผนปฏิรูปองค์กร ระยะ 3 ปี (2562-2564) เพื่อเป็นกรอบและทิศทางการขับเคลื่อนการปฏิรูปหน่วยงาน รองรับนโยบายการพัฒนาประเทศ
มหาดไทยประชุมระดมสมองเตรียมจัดทำแผนปฏิรูปองค์กร ระยะ 3 ปี (2562-2564) เพื่อเป็นกรอบและทิศทางการขับเคลื่อนการปฏิรูปหน่วยงาน รองรับนโยบายการพัฒนาประเทศ
วันนี้ (29 ส.ค. 61) เวลา 13.00 น. นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมรับฟังความคิดเห็นต่อ (ร่าง) แผนปฏิรูปองค์การของกระทรวงมหาดไทยและสำนักงานปลัดกระทรวงมหาดไทย ระยะ 3 ปี (พ.ศ. 2562-2564) และข้อเสนอการเปลี่ยนแปลงระยะสั้น ระยะกลาง และระยะยาว (5 ปี 10 ปี และ 20 ปี) ณ ห้องบุหงา ชั้น 3 โรงแรมโกลเด้นทิวลิป ซอฟเฟอริน กรุงเทพมหานคร จัดโดยกลุ่มพัฒนาระบบบริหาร สำนักงานปลัดกระทรวงมหาดไทย โดยมีวัตถุประสงค์เพื่อจัดทำข้อเสนอการเปลี่ยนแปลงในภาพรวมของกระทรวงมหาดไทยให้ครอบคลุมในทุกด้าน ทั้งด้านการปรับปรุงโครงสร้าง/กระบวนการทำงาน ด้านกฎหมาย ด้านบุคลากร รวมถึงประสิทธิภาพการบริหารจัดการภาครัฐกับภาคเอกชน ตลอดจนการปรับปรุงประสิทธิภาพในการปฏิบัติราชการ และการจัดทำแผนปฏิรูปองค์การ เพื่อเป็นกรอบและทิศทางในการขับเคลื่อนการปฏิรูปองค์การให้เป็นไปตามแผนการพัฒนาประเทศ และนโยบายรัฐบาล โดยมีผู้บริหารระดับสูงของกระทรวงมหาดไทย ผู้ว่าราชการจังหวัด หัวหน้าสำนักงานจังหวัด ผู้แทนกลุ่มจังหวัด คณะที่ปรึกษาโครงการฯ และผู้เกี่ยวข้อง เข้าร่วมการประชุม
โอกาสนี้ รองปลัดกระทรวงมหาดไทย ได้กล่าวขอบคุณผู้ทรงคุณวุฒิจากสำนักงาน ก.พ.ร. และผู้แทนของหน่วยงานต่างๆ ที่ได้ให้ความสำคัญในการจัดทำแผนปฏิรูปองค์การของกระทรวงมหาดไทย ซึ่งการประชุมในวันนี้ สืบเนื่องจากภายหลังที่กระทรวงมหาดไทยได้จัดทำ (ร่าง) แผนปฏิรูปองค์การของกระทรวงมหาดไทยและสำนักงานปลัดกระทรวงมหาดไทย ระยะ 3 ปี (พ.ศ.2562-2564) ขึ้น และได้มีการประชุมรับฟังความคิดเห็นฯ จากหน่วยงานต่างๆ รวมทั้งผู้ทรงคุณวุฒิ จากสำนักงาน ก.พ.ร. เมื่อวันที่ 18 มิถุนายน 2561 รวมทั้งได้นำข้อเสนอและความคิดเห็นที่ได้จากการประชุมมาปรับปรุง/แก้ไข (ร่าง) แผนปฏิรูปฯ ดังกล่าว
สำหรับการประชุมในวันนี้ มีประเด็นสำคัญดังนี้ 1. การรับฟังผลการพิจารณาแผนปฏิรูปองค์การของกระทรวงมหาดไทย โดยคณะที่ปรึกษาโครงการจัดทำแผนปฏิรูปองค์การฯ และผูทรงคุณวุฒิ จากสำนักงาน ก.พ.ร. ทั้งในส่วนของการทบทวน Value Proposition และ Strategic Focus และแนวทางการพัฒนาองค์การระยะสั้น ระยะกลาง ระยะยาว 2. ผลการพิจารณาแผนปฏิรูปองค์การของส่วนราชการระดับกรม และ 3.แนวทางการปรับปรุงแผนปฏิรูป ซึ่งประกอบด้วย 1) การจัดทำข้อเสนอการเปลี่ยนแปลงในระยะ 3 ปี (ปีงบประมาณ พ.ศ. 2562 – 2564) โดยเฉพาะประเด็นตามความเห็นผู้ทรงคุณวุฒิ เพื่อการประเมินต่อไป และ 2) การปรับปรุงข้อเสนอการเปลี่ยนแปลงในระยะ 3 ปี ในแผนปฏิรูปองค์การ และการจัดทำโครงการสำคัญ เพื่อสอดคล้องเชื่อมโยงกับ Value Proposition และ Strategic Focus รวมทั้งการรับฟังความคิดเห็นข้อเสนอแนะสำหรับการปรับเปลี่ยน เพื่อใช้เป็นข้อมูลในการจัดทำแผนปฏิรูปองค์การฉบับสมบูรณ์จองหน่วยงาน ซึ่งจะครอบคลุมแนวทางการพัฒนาองค์การทั้งในระยะสั้น ระยะกลาง และระยะยาวต่อไป
จากนั้นที่ประชุมได้เปิดโอกาสให้ผู้บริหารระดับสูงของกระทรวงมหาดไทย ผู้แทนส่วนราชการในสังกัดกระทรวงมหาดไทย และผู้แทนจังหวัดและกลุ่มจังหวัด ร่วมแสดงความคิดเห็น เพื่อนำมาทบทวนและปรับปรุงการจัดทำ (ร่าง) แผนปฏิรูปฯ ดังกล่าว โดยข้อสังเกตการปฏิรูปองค์การ ในภาพรวมของกระทรวงมหาดไทย มีประเด็นสำคัญสรุปได้ดังนี้ - ด้านบทบาทภารกิจ ควรมีบทบาทหลักในการบูรณาการแผนพัฒนาพื้นที่ทุกระดับ ตั้งแต่แผนชุมชน ตำบล อำเภอ จังหวัด กลุ่มจังหวัด ให้เป็นแผนเดียวกัน (one plane) โดยมีความสอดคล้องกับนโยบายรัฐบาลและยุทธศาสตร์ชาติ และสามารถพัฒนาและแก้ไขปัญหาของพื้นที่ได้สอดคล้องกับความต้องการของประชาชาชนอย่างแท้จริง  - ด้านอื่นๆ เช่น การเปิดโอกาสให้ภาคเอกชน สถาบันการศึกษา และภาคส่วนอื่นๆ เข้ามามีส่วนร่วมในการพัฒนา เช่นเดียวกับการพัฒนา Smart City ของจังหวัดขอนแก่น เป็นต้น
ท้ายนี้ รองปลัดกระทรวงมหาดไทย ได้กล่าวเน้นย้ำว่า การปฏิรูปองค์การถือเป็นเรื่องสำคัญ ที่ทุกส่วนราชการและหน่วยงานต่างๆ ในสังกัด ต้องร่วมมือกันและช่วยกันในการวางแผนการปฏิรูปองค์การ เพื่อให้สอดรับกับยุคสมัยที่เปลี่ยนแปลงไป ซึ่งองค์การจำเป็นต้องมีการปรับตัวให้เข้ากับยุคสมัย ทั้งนี้ได้ขอให้ทุกหน่วยงานนำข้อสังเกตที่ได้จากการประชุมครั้งนี้ ไปปรับแผนปฏิรูปองค์การของส่วนราชการของตน เพื่อให้สามารถนำแผนไปใช้งานได้จริง และสอดรับตามนโยบายการพัฒนาประเทศ รวมทั้งสามารถนำนโยบายไปสู่การปฏิบัติได้ ภายใต้ปณิธาน "บำบัดทุกข์ บำรุงสุข" เพื่อให้พี่น้องประชาชนได้อยู่ดีกินดี ตามภารกิจหลักของกระทรวงมหาดไทย เพื่อให้ประเทศก้าวสู่ความมั่นคง มั่งคั่ง และยั่งยืน

ที่มา : http://www.thaigov.go.th/news/contents/details/15012
