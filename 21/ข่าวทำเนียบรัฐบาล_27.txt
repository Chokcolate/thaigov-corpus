รัฐบาลไทย-ข่าวทำเนียบรัฐบาล-นายกรัฐมนตรีระบุไม่ได้ใช้งบประมาณ จ้างศิลปินดารามาช่วยประชาสัมพันธ์โครงการรัฐบาล แต่เป็นจิตอาสาเพื่อสร้างการรับรู้ต่อนโยบายของรัฐบาล

วันอังคารที่ 4 กันยายน 2561
นายกรัฐมนตรีระบุไม่ได้ใช้งบประมาณ จ้างศิลปินดารามาช่วยประชาสัมพันธ์โครงการรัฐบาล แต่เป็นจิตอาสาเพื่อสร้างการรับรู้ต่อนโยบายของรัฐบาล
นายกรัฐมนตรีระบุไม่ได้ใช้งบประมาณ จ้างศิลปินดารามาช่วยประชาสัมพันธ์โครงการรัฐบาล แต่เป็นจิตอาสาเพื่อสร้างการรับรู้ต่อนโยบายของรัฐบาล
วันนี้ (4 กันยายน 2561) เวลา 14.10 ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีให้สัมภาษณ์ถึงกรณีการตั้งข้อสังเกตในการใช้งบประมาณประชาสัมพันธ์โครงการรัฐบาล และโปรโมทตัวนายกรัฐมนตรี โดยเฉพาะการนำศิลปินดารามาร่วมโครงการสร้างไทยไปด้วยกัน ถือเป็นการหาเสียงหรือไม่ นายกรัฐมนตรีกล่าวว่า การที่เชิญศิลปินดารามาในวันนี้ ไม่ได้เสียงเงินซักบาทเดียว เขามาช่วยฟรี ๆ ส่วนที่ถามว่าเป็นการโปรโมทตัวนายกรัฐมนตรีหรือไม่นั้น เรื่องนี้เคยพูดไปแล้ว ว่าไม่ได้มาโปรโมทตัวนายกรัฐมนตรี แต่มาสร้างการรับรู้และเข้าใจนโยบายของรัฐบาล  เข้าใจการทำงานในปัจจุบัน
นายกรัฐมนตรีกล่าวต่อไปว่า ต้องย้อนไปยังคำถาม ว่าอนาคตทางการเมืองของตนอยู่ตรงไหน มันจำเป็นหรือไม่ที่จะต้องโปรโมทตัวเอง ในเมื่อทุกวันที่ผ่านมาก็พูดเองอยู่แล้ว และก็เป็นอย่างนี้ทุกรัฐบาล คนเป็นนายกรัฐมนตรี เขาก็พูดในขณะที่เป็นหัวหน้าพรรคด้วยซ้ำไป ซึ่งทุกพรรคก็ทำเช่นนี้ แต่ยืนยันว่ารัฐบาลนี้ไม่ได้ทำแบบนั้น แต่เพียงต้องการให้ประชาชนได้รับรู้ว่า รัฐบาลได้ทำงานอะไรไปบ้าง และประชาชนจะเข้าถึงสิ่งเหล่านี้ได้อย่างไร วันนี้ต้องสร้างความร่วมมือและเข้าใจกับทุกคนให้ได้ ถือเป็นการประชาสัมพันธ์งานของรัฐบาล ด้วยการให้ข้อมูลข่าวสารที่เป็นประโยชน์ ที่ทุกคนควรรู้  ไม่ใช่การหาเสียง
---------------------------------------------------------------

ที่มา : http://www.thaigov.go.th/news/contents/details/15147
