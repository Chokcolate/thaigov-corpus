รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมคณะกรรมการ คุ้มครองผู้บริโภค (คคบ.) ครั้งที่ 4/2561

วันพุธที่ 12 กันยายน 2561
รมต.นร.สุวพันธุ์ฯ เป็นประธานการประชุมคณะกรรมการ คุ้มครองผู้บริโภค (คคบ.) ครั้งที่ 4/2561
ที่ประชุมรับทราบการรายงานผล/แผนดำเนินการของคณะอนุกรรมการเผยแพร่และประชาสัมพันธ์ (สิงหาคม - กันยายน 2561)
วันนี้ (12 ก.ย. 61) เวลา 09.00 น. ณ ห้องประชุม 301 ตึกบัญชาการ 1 ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการคุ้มครองผู้บริโภค ครั้งที่ 4/2561 สรุปสาระสำคัญของการประชุมฯ ดังนี้
ที่ประชุมรับทราบการรายงานผล/แผนดำเนินการของคณะอนุกรรมการเผยแพร่และประชาสัมพันธ์ (สิงหาคม - กันยายน 2561) ของสำนักคณะกรรมการคุ้มครองผู้บริโภค ได้แก่
1. การประชาสัมพันธ์เชิงป้องกันโดยการสร้างมาตรการให้ความรู้กับผู้ประกอบธุรกิจไม่ให้ทำผิดกฎหมายและสร้างความตระหนักให้กับผู้บริโภคให้รักษาสิทธิของตนเอง
2. การเสริมสร้างภาพลักษณ์ ของสำนักงานคณะกรรมการคุ้มครองผู้บริโภคให้เป็นผู้พิทักษ์สิทธิของผู้บริโภคโดยการสร้างเครือข่ายจิตอาสาจากภาคประชาชนให้เป็นหน่วยเฝ้าระวัง แจ้งเบาะแสและกระจายข่าวสารเตือนภัยให้แก่ผู้บริโภค
3. ใช้ประโยชน์ของสื่อโซเซียลมีเดียในการติดต่อสื่อสารกับผู้บริโภคให้เต็มประสิทธิภาพ
4. จัดกิจกรรมการประกวดคลิปวิดีโอสร้างจิตสำนึกผู้ประกอบธุรกิจไม่ให้กระทำผิดกฎหมายและสร้างการรับรู้ให้กับผู้บริโภคให้มีความระมัดระวังในสิทธิของตนเอง
5. การจัดโครงการอบรมสัมมนาให้ความรู้แก่ผู้ประกอบธุรกิจโดยสำนักงานคณะกรรมการคุ้มครองผู้บริโภค (คคบ.) กับ สภาหอการค้าแห่งประเทศไทย
6. ให้ความสำคัญกับเนื้อหาและรูปแบบของการใช้สื่อการย่อยสาร การใช้ภาษาในการนำเสนอเพื่อการเข้าถึงได้ง่าย
7. สร้างการมีส่วนร่วมระหว่างผู้บริโภค ผู้ประกอบธุรกิจ และเครือข่ายจิตอาสาภาคประชาชนโดยนำร่องในเขต กทม. และปริมณฑล
สำหรับกรณีที่กรรมการในคณะกรรมการคุ้มครองผู้บริโภคให้ความเห็นว่า สคบ. มีผลการดำเนินงานในการคุ้มครองสิทธิผู้บริโภคแต่ไม่ค่อยได้ประชาสัมพันธ์ให้ประชาชนรับทราบในวงกว้าง รวมทั้งกรณีข่าวที่เป็นกระแสสังคมหรือประเด็นที่สังคมให้ความสนใจ เพื่อดำเนินการติดตามและชี้แจงข้อเท็จจริงในประเด็นที่เป็นกระแสสังคม คณะอนุกรรมการเผยแพร่และประชาสัมพันธ์ได้พิจารณามอบหมายจัดทีมงาน เพื่อติดตามและแจ้งข้อเท็จจริงในประเด็นที่เป็นกระแสสังคมโดยเลือกใช้สื่อโซเชียลเป็นช่องทางในการสื่อสารโดยตรงผ่านทางภาคีเครือข่ายของสำนักงานคณะกรรมการคุ้มครองผู้บริโภค เพื่อให้ประชาชนได้รับทราบและส่งต่อในวงกว้างผ่านเครือข่ายต่อไป
............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15327
