รัฐบาลไทย-ข่าวทำเนียบรัฐบาล-"บิ๊กน้อย"หัวหน้าผู้แทนพิเศษของรัฐบาลในการแก้ไขปัญหาจังหวัดชายแดนใต้"Open Class จชต. ครั้งที่1ดึงนวัตกรรมการศึกษา มายกระดับคุณภาพชั้นเรียนพัฒนาให้เกิดผลกับผู้เรียนเป็นรูปธรรม"

วันอาทิตย์ที่ 9 กันยายน 2561
"บิ๊กน้อย"หัวหน้าผู้แทนพิเศษของรัฐบาลในการแก้ไขปัญหาจังหวัดชายแดนใต้"Open Class จชต. ครั้งที่1ดึงนวัตกรรมการศึกษา มายกระดับคุณภาพชั้นเรียนพัฒนาให้เกิดผลกับผู้เรียนเป็นรูปธรรม"
"บิ๊กน้อย"พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ และรัฐมนตรีช่วยว่าการกระทรวงศึกษาธิการ เป็นประธานเปิด "กิจกรรมเปิดชั้นเรียน (Open Class) จังหวัดชายแดนภาคใต้ ครั้งที่ 1"
5กันยายน2561ที่ผ่านมา                                                         ณ ห้องประชุมสำนักงานคณะกรรมการอิสลามประจำจังหวัดปัตตานี อำเภอหนองจิก จังหวัดปัตตานี                                               "บิ๊กน้อย"พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ และรัฐมนตรีช่วยว่าการกระทรวงศึกษาธิการ เป็นประธานเปิด "กิจกรรมเปิดชั้นเรียน (Open Class) จังหวัดชายแดนภาคใต้ ครั้งที่ 1" ตามโครงการพัฒนาต้นแบบการจัดการศึกษาท้องถิ่นพึ่งพาตนเองโดยใช้ตำบลเป็นฐาน โดยมีผู้มีเกียรติเข้าร่วม อาทิ นายแวดือราแม มะมิงจิ ประธานคณะกรรมการอิสลามประจำจังหวัดปัตตานี,  พล.ต.ต.ธัมมศักดิ์ วาสะศิริ ที่ปรึกษารัฐมนตรีช่วยว่าการกระทรวงศึกษาธิการ, นายชลำ อรรถธรรม รักษาการเลขาธิการคณะกรรมการส่งเสริมการศึกษาเอกชน, รศ.ดร.ไมตรี อินทร์ประสิทธิ์ คณบดีคณะศึกษาศาสตร์ มหาวิทยาลัยขอนแก่น รวมทั้งวิทยากรและผู้เข้าร่วมการอบรมเชิงปฏิบัติครั้งนี้จำนวน 400 คน
พล.อ.สุรเชษฐ์ ชัยวงศ์ หน.ผู้แทนพิเศษของรัฐบาลและรมช.ศึกษาธิการ กล่าวว่า กิจกรรมเปิดชั้นเรียน (Open Class) จังหวัดชายแดนภาคใต้ ครั้งที่ 1 จัดขึ้นเพื่อสร้างแนวคิดและแนวทางในการพัฒนาชั้นเรียนและพัฒนาวิชาชีพครู ให้สามารถเปลี่ยนแปลงที่ "ชั้นเรียนจริงของครู" โดยใช้นวัตกรรมการศึกษาชั้นเรียน (Lesson Study) และวิธีการแบบเปิด (Open Approach) โดย รศ.ดร.ไมตรี อินทร์ประสิทธิ์ คณบดีคณะศึกษาศาสตร์ มหาวิทยาลัยขอนแก่น เป็นผู้นำนวัตกรรมดังกล่าวซึ่งใช้มากว่า 140 ปี ในประเทศญี่ปุ่น มาปรับใช้ในประเทศไทยตั้งแต่ปี 2545 จนถึงปัจจุบัน โดยมีโรงเรียนเครือข่ายครบทุกภาคเพื่อมุ่งหวังให้มีส่วนสำคัญต่อการยกระดับคุณภาพชั้นเรียนแบบใหม่ ช่วยส่งเสริมนักเรียนทุกคนให้ได้เกิดการเรียนรู้ที่แท้จริง คิดได้ด้วยตนเอง ตอบโจทย์สมรรถนะที่สำคัญต่อการเรียนรู้ในศตวรรษที่ 21
ทั้งนี้ ได้ย้ำให้ผู้เข้าร่วมกิจกรรมรับทราบแนวคิดการจัดกิจกรรมครั้งนี้ ซึ่ง ศปบ.จชต. หรือกระทรวงศึกษาธิการ (ส่วนหน้า) ได้น้อมนำ "ยุทธศาสตร์พระราชทาน" ของพระบาทสมเด็จพระปรมินทรมหาภูมิพลอดุลยเดช (รัชกาลที่ 9) "เข้าใจ เข้าถึง พัฒนา" มาเป็นแนวทางปฏิบัติ อีกทั้งสมเด็จพระเจ้าอยู่หัวมหาวชิราลงกรณ บดินทรเทพยวรางกูร (รัชกาลที่ 10) ทรงมีพระราชปณิธานสืบสานต่อยอดศาสตร์พระราชา และ "พระราโชบายด้านการศึกษา" ที่มุ่งสร้างพื้นฐานให้แก่ผู้เรียน 4 ด้าน คือ 1) มีทัศนคติที่ถูกต้องต่อบ้านเมือง ที่ยึดมั่นในสถาบันชาติ ศาสนา พระมหากษัตริย์ 2) มีพื้นฐานชีวิตที่มั่นคง มีคุณธรรมจริยธรรม 3) มีงานทำ มีอาชีพสุจริต 4) เป็นพลเมืองดี เป็นหลักคิดในการดำเนินงานและสร้างความร่วมมือร่วมใจในส่วนที่แต่ละฝ่ายรับผิดชอบอย่างเต็มที่ อันจะส่งผลต่อการพัฒนาคุณภาพการศึกษาในพื้นที่
อีกทั้งรัฐบาลปัจจุบันมีนโยบายปฏิรูปการศึกษาของชาติทั้งระบบ ทั้งหลักสูตรการเรียนการสอน ครูและบุคลากรทางการศึกษา และผู้เรียน และยังให้ความสำคัญกับเป้าหมายการพัฒนาที่ยั่งยืน (Sustainable Development Goals: SDGs) ซึ่งเป็นผลมาจากการประชุมสมัชชาใหญ่แห่งสหประชาชาติ (United Nations General Assembly) เมื่อปี 2558 ที่ได้ประกาศให้เป็นวาระแห่งการพัฒนาของโลกในอีก 15 ปีข้างหน้า (ค.ศ.2016-2030) โดยการศึกษาเป็น 1 ใน 17 เป้าหมาย ซึ่งกำหนดไว้ในเป้าหมายที่ 4 "สร้างหลักประกันว่าทุกคนมีการศึกษาที่มีคุณภาพอย่างครอบคลุมและเท่าเทียม และสนับสนุนโอกาสในการเรียนรู้ตลอดชีวิต"
สำหรับการนำนวัตกรรมมาใช้ในการจัดกิจกรรมภายในห้องเรียนตามโครงการดังกล่าว ถือว่ามีความสอดคล้องกับนโยบายของรัฐบาล พล.อ.ประยุทธ์ จันทร์โอชา นายกรัฐมนตรี ที่ต้องการพัฒนาประเทศไทยไปสู่ Thailand 4.0 ที่เน้นการใช้เทคโนโลยีและนวัตกรรมมาใช้ในการขับเคลื่อนพัฒนาประเทศ จึงเป็นหน้าที่ของทุกท่านที่ทำงานด้วยความเหนียวแน่นเข้มแข็งมาโดยตลอด จะร่วมมือกันพัฒนาคุณภาพการศึกษาในพื้นที่ให้เกิดผลสัมฤทธิ์สูงสุด เกิดความเข้าใจร่วมกันเป็นอย่างดี ซึ่งจะนำไปสู่ความมุ่งหวังของการจัดการศึกษาในจังหวัดชายแดนภาคใต้ คือ "เพื่อให้ประชาชนในจังหวัดชายแดนภาคใต้ ได้รับการศึกษาและเรียนรู้ตลอดชีวิตอย่างมีคุณภาพ ดำรงชีวิตอย่างเป็นสุขในสังคมพหุวัฒนธรรม สอดคล้องกับหลักปรัชญาเศรษฐกิจพอเพียง และการเปลี่ยนแปลงของโลกในศตวรรษที่ 21"
ช่วงเวลา 4 ปีที่ผ่านมา ถือว่าได้ทำงานและร่วมงานกับทุกฝ่ายทั้งภาครัฐ ภาคเอกชน ภาคประชาชน ภาควิชาการ ผู้นำท้องถิ่น ผู้นำชุมชน และผู้นำศาสนาในพื้นที่มาโดยตลอด จนส่งผลถึงความร่วมมือให้เกิดขึ้นในพื้นที่อย่างเข้มแข็ง มีประสิทธิภาพมากขึ้น พร้อมทั้งได้ประกาศให้ปีการศึกษา 2561 เป็นปีแห่งการพัฒนาคุณภาพการศึกษาในพื้นที่จังหวัดชายแดนภาคใต้
ในการนี้ พล.อ.สุรเชษฐ์ ได้ฝากข้อคิดที่ทำให้งานเกิดความสำเร็จ คือ ทำอะไรต้องมีความเพียร ความร่วมมือ ภายใต้กลไกประชารัฐ ซึ่งจะส่งผลให้เกิด "ผลสัมฤทธิ์ เป็นรูปธรรม และเกิดความยั่งยืน" สิ่งเหล่านี้ถือเป็นปัจจัยสำคัญที่มีผลโดยตรงต่อประชาชนในจังหวัดชายแดนภาคใต้ ให้ได้รับการศึกษาและเรียนรู้ตลอดชีวิตอย่างมีคุณภาพอย่างแท้จริง โดยเฉพาะอย่างยิ่ง "ครู" ซึ่งถือเป็นหัวใจสำคัญของการพัฒนาการศึกษา ผ่านการประสานการมีส่วนร่วมของทุกภาคส่วน ที่จะร่วมกันสร้างเยาวชนเป็นอนาคตและเป็นกำลังสำคัญของชาติ สืบไป
นายแวดือราแม มะมิงจิ ประธานคณะกรรมการอิสลามประจำจังหวัดปัตตานี ได้กล่าวต้อนรับในนามคณะกรรมการอิสลามประจำจังหวัดปัตตานี ว่าขอความสันติสุขให้แก่ผู้มีเกียรติ ครูผู้เข้าร่วมกิจกรรม วิทยากรทุกท่าน รู้สึกดีใจและภาคภูมิใจที่ได้รับเกียรติจากศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) ที่จัดกิจกรรมสำคัญ ณ สถานที่นี้ เพราะกิจกรรมเปิดชั้นเรียน (Open Class) เป็นกิจกรรมที่ดีในพื้นที่จังหวัดชายแดนภาคใต้ เพื่อพัฒนาวิชาชีพครูด้วยนวัตกรรมการศึกษาชั้นเรียน (Lesson Study) และวิธีการแบบเปิด (Open Approach) ซึ่งต้องอาศัยความร่วมมือกันในรูปแบบการสร้างเครือข่ายเพื่อขยายผลการดำเนินงานอย่างยั่งยืน เพื่อให้เกิดผลอย่างเป็นรูปธรรมในการพัฒนาผู้เรียน
รศ.ดร.ไมตรี อินทร์ประสิทธิ์ คณบดีคณะศึกษาศาสตร์ มหาวิทยาลัยขอนแก่น และนายกสมาคมคณิตศาสตรศึกษา กล่าวว่า นับตั้งแต่ปี 2545 ที่ได้มีการวิจัยนำนวัตกรรมการสอนคณิตศาสตร์โดยใช้วิธีการแบบเปิด (Open Approach) มาใช้ร่วมกับนวัตกรรมการศึกษาชั้นเรียน (Lesson Study) ทำให้เห็นจุดเด่นของนวัตกรรมทั้งสองคือ การปรับใช้ Lesson Study จากประเทศญี่ปุ่นให้ครูสามารถทำงานเป็นทีมในวงจรรายสัปดาห์ได้ เพื่อสามารถปรับปรุงแนวทางการสอนที่เรียกว่า Open Approach ได้เป็นรายสัปดาห์อย่างต่อเนื่อง ทำให้เปลี่ยนวัฒนธรรมการทำงานในโรงเรียนของครูที่ทำงานเดี่ยว มาเป็นการทำงานเป็นทีม จนกระทั่งครูได้แลกเปลี่ยนเรียนรู้ร่วมกันระหว่างโรงเรียน (Open Class) ในทุกภาคเรียน โดยครูจะสอนนักเรียนจากโรงเรียนอื่นที่ครูไม่รู้จัก ช่วยให้ครูรู้จักแนวคิดนักเรียนโรงเรียนอื่นในระดับชั้นที่ตนเองสอน เพื่อปรับปรุงการสอนอย่างต่อเนื่องสม่ำเสมออีกด้วย
ขณะนี้ ได้ดำเนินการครอบคลุมโรงเรียนในภาคตะวันออกเฉียงเหนือ 20 จังหวัด จำนวน 61 เขตพื้นที่การศึกษา และ 4 จังหวัดในภาคเหนือ รวมทั้งสิ้น 24 จังหวัด โรงเรียนในโครงการ 120 โรงเรียน และกำลังขยายไปยังกลุ่มโรงเรียนเครือข่ายในภาคกลาง ภาคใต้ และพื้นที่ชายแดนภาคใต้ ซึ่งทำให้ปัจจุบันมีโรงเรียนเข้าร่วมแล้ว 150 โรงเรียน ถือเป็นความสำเร็จในแง่ของการเป็นสถาบันอุดมศึกษาที่มุ่งมั่นแก้ไขปัญหาการเรียนการสอนในระบบโรงเรียนและการพัฒนาวิชาชีพครู
ดร.นวลพรรณ วรรณสุธี อาจารย์ประจำสาขาวิชาประเมินผลและวิจัย คณะศึกษาศาสตร์ มหาวิทยาลัยทักษิณ ปฏิบัติหน้าที่หัวหน้ากลุ่มติดตามและประเมินผล ศปบ.จชต. กล่าวเพิ่มเติมถึงรายละเอียดกิจกรรมครั้งนี้ว่า จัดขึ้นในวันที่ 5 กันยายน 2561 โดยได้รับการสนับสนุนจาก ศปบ.จชต. และเครือข่ายโรงเรียนพัฒนาวิชาชีพครูด้วยนวัตกรรมการศึกษาชั้นเรียน (Lesson Study) และวิธีการแบบเปิด (Open Approach) คณะศึกษาศาสตร์ มหาวิทยาลัยทักษิณ มีครูเข้าร่วมกิจกรรมจำนวน 400 คน
และภายหลังพิธีเปิดมีกิจกรรมที่น่าสนใจ เช่น การบรรยายนวัตกรรมการจัดการเรียนการสอนคณิตศาสตร์ในศตวรรษที่ 21 โดย รศ.ดร.ไมตรี อินทร์ประเสริฐ คณบดีคณะศึกษาศาสตร์ มหาวิทยาลัยขอนแก่น, การสาธิตกิจกรรมเปิดชั้นเรียน Open Class เรื่อง รูปร่าง (คาบที่ 1) ชั้นเรียนประถมศึกษาปีที่ 2 สอนโดยครูซากีรา บือสา โรงเรียนมุสลิมสันติชน, กิจกรรมสะท้อนผลบทเรียน, การเสวนาประสบการณ์ภาคปฏิบัติการพัฒนาวิชาชีพครูคณิตศาสตร์ในศตวรรษที่ 21, แผนการพัฒนาวิชาชีพครูด้วย Lesson Study เป็นต้น

ที่มา : http://www.thaigov.go.th/news/contents/details/15253
