รัฐบาลไทย-ข่าวทำเนียบรัฐบาล-คาดการณ์ กนง.จะปรับขึ้นอัตราดอกเบี้ยนโยบาย 0.25% ต่อปี ในธ.ค.นี้

วันพุธที่ 19 กันยายน 2561
คาดการณ์ กนง.จะปรับขึ้นอัตราดอกเบี้ยนโยบาย 0.25% ต่อปี ในธ.ค.นี้
กรณีที่คณะกรรมการนโยบายการเงิน (กนง.) มีมติ 5 ต่อ  2 เสียงให้คงอัตราดอกเบี้ยนโยบายที่ 1.5% ต่อปี ในการประชุมวันนี้ว่า กนง.ได้ส่งสัญญาณการขึ้นดอกเบี้ยนโยบายในอนาคตอย่างชัดเจน
ดร.พชรพจน์ นันทรามาศ ผู้อำนวยการฝ่ายอาวุโส สายงาน Global Business Development and Strategy ธนาคารกรุงไทย เปิดเผยถึงกรณีที่คณะกรรมการนโยบายการเงิน (กนง.) มีมติ 5 ต่อ  2 เสียงให้คงอัตราดอกเบี้ยนโยบายที่ 1.5% ต่อปี ในการประชุมวันนี้ว่า กนง.ได้ส่งสัญญาณการขึ้นดอกเบี้ยนโยบายในอนาคตอย่างชัดเจน โดยมีข้อความเพิ่มเติมในผลการประชุมคราวนี้ว่า “แต่การดำเนินนโยบายการเงินที่ผ่อนคลายมากในระดับปัจจุบันจะทยอยลดความจำเป็นลง” ซึ่งไม่มีในการประชุมครั้งก่อน ทำให้ทาง Krungthai Macro Research คาดการณ์ว่า กนง.จะปรับขึ้นอัตราดอกเบี้ยนโยบายในการประชุมในเดือนธันวาคมนี้ 0.25% ต่อปี จากปัจจุบันที่ 1.5% ต่อปี เป็น 1.75% ต่อปี
ทั้งนี้ อัตราดอกเบี้ยนโยบายของไทยไม่ได้เปลี่ยนแปลงมากว่า 3 ปี  นับตั้งแต่เมษายน 2558 และดอกเบี้ยขาขึ้นครั้งสุดท้ายคือช่วง 2553-2554 การส่งสัญญาณให้ทุกภาคส่วนมีการเตรียมตัวก่อนจึงจำเป็น โดยเฉพาะในช่วงนี้ ที่มีหลายปัจจัยที่ต้องพิจารณา ทั้งการขยายตัวของเศรษฐกิจไทยที่เริ่มกระจายตัวที่ดีขึ้นในระยะหลัง ขณะที่ปัจจัยภายนอก ทั้งสงครามการค้าระหว่างสหรัฐฯกับจีน และการที่สหรัฐฯจะเริ่มเก็บภาษีนำเข้าจากจีนระลอกใหม่กับสินค้ามูลค่า 2 แสนล้านดอลลาร์ ตั้งแต่ 24 กันยายนนี้ ที่จะส่งผลกระทบให้เศรษฐกิจจีนชะลอตัว ซึ่งถือเป็นตัวแปรสำคัญ และความผันผวนในตลาดเงิน ตลาดทุนของตลาดเกิดใหม่ ทำให้ค่าเงินบาทมีแนวโน้มแข็งค่าขึ้นเมื่อเทียบกับค่าเงินของประเทศเพื่อนบ้าน ส่งผลให้ความสามารถในการทำกำไรของผู้ประกอบการส่งออกลดลง
สำหรับในปีหน้า คาดการณ์ว่าอัตราเงินเฟ้อจะยังอยู่ในระดับต่ำ และมีเสถียรภาพทางการเงินที่ดี ทำให้แรงกดดันของการขึ้นอัตราดอกเบี้ยอย่างต่อเนื่อง มีน้อยกว่าประเทศเพื่อนบ้าน จึงคาดว่า กนง.จะรอดูผลของการปรับขึ้นอัตราดอกเบึ้ยในเดือนธันวาคม 2561 และเว้นช่วงก่อนจะมีการปรับขึ้นอีกครั้งในช่วงครึ่งหลังของปี 2562
ฝ่ายสื่อสารองค์กรและภาพลักษณ์
โทร. 0-2208-4176-8

ที่มา : http://www.thaigov.go.th/news/contents/details/15526
