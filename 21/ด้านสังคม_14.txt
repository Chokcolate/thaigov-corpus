รัฐบาลไทย-ข่าวทำเนียบรัฐบาล-พม. จับมือ วธ. และภาคี จัดงาน Family Walk Rally ส่งเสริมสัมพันธภาพครอบครัวทางวัฒนธรรม มุ่งขับเคลื่อนการเสริมสร้างความเข้มแข็งในครอบครัว


วันจันทร์ที่ 3 กันยายน 2561
708
พม. จับมือ วธ. และภาคี จัดงาน Family Walk Rally ส่งเสริมสัมพันธภาพครอบครัวทางวัฒนธรรม มุ่งขับเคลื่อนการเสริมสร้างความเข้มแข็งในครอบครัว
พม. จับมือ วธ. และภาคี จัดงาน Family Walk Rally ส่งเสริมสัมพันธภาพครอบครัวทางวัฒนธรรม มุ่งขับเคลื่อนการเสริมสร้างความเข้มแข็งในครอบครัว
วันที่ 2 ก.ย. 61 เวลา 09.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และ นายกฤษศญพงศ์ ศิริ ปลัดกระทรวงวัฒนธรรม (ปลัด วธ.) เป็นประธานเปิดกิจกรรมการสร้างสัมพันธภาพในครอบครัว ภายใต้แนวคิด “มรดกทางวัฒนธรรม สร้างสัมพันธ์ครอบครัว” และร่วมเป็นสักขีพยานในการลงนามบันทึกข้อตกลงความร่วมมือเพื่อการเสริมสร้างความเข้มแข็งของครอบครัวและส่งเสริมการจัดสิ่งอำนวยความสะดวกสำหรับคนทั้งมวล โดยผู้เข้าร่วมกิจกรรม ประกอบด้วย ผู้บริหารและเจ้าหน้าที่จากหน่วยงานที่เกี่ยวข้อง อาทิ กระทรวงการพัฒนาสังคมและความมั่นคงของมนุษย์ กระทรวงวัฒนธรรม กรมอุทยานแห่งชาติสัตว์ป่าและพันธุ์พืช สำนักงานพระพุทธศาสนาแห่งชาติ กรมการท่องเที่ยว และสื่อมวลชน จำนวน 500 คน ณ อุทยานประวัติศาสตร์พระนครศรีอยุธยา อาคารศาลากลางจังหวัดเก่า จังหวัดพระนครศรีอยุธยา
กิจกรรมการสร้างสัมพันธภาพในครอบครัว ภายใต้แนวคิด “มรดกทางวัฒนธรรม สร้างสัมพันธ์ครอบครัว” และร่วมเป็นสักขีพยานในการลงนามบันทึกข้อตกลงความร่วมมือเพื่อการเสริมสร้างความเข้มแข็งของครอบครัวและส่งเสริมการจัดสิ่งอำนวยความสะดวกสำหรับคนทั้งมวล เป็นการผนึกกำลังจากหน่วยงานภาครัฐและเอกชน จำนวน 13 หน่วยงาน ที่ได้ร่วมกันขับเคลื่อนการเสริมสร้างความเข้มแข็งของครอบครัวและการส่งเสริมการจัดสิ่งอำนวยความสะดวกสำหรับคนทั้งมวล เพื่อให้สมาชิกในครอบครัวทั้งเด็ก เยาวชน คนพิการ ผู้สูงอายุ สามารถเข้าถึง และใช้ประโยชน์สถานที่สาธารณะได้อย่างเสมอภาคและเท่าเทียม ลดความเหลื่อมล้ำในสังคม ด้วยการส่งเสริมการใช้เวลาทำกิจกรรมร่วมกันสมาชิกในครอบครัว เพื่อสัมพันธภาพที่ดีในครอบครัว อันนำไปสู่ความเข้มแข็งของสถาบันครอบครัว รวมทั้งเป็นการเสริมทักษะและประสบการณ์การเรียนรู้ให้แก่สมาชิกในครอบครัวผ่านกิจกรรม Family Walk Rally ตามแหล่งเรียนรู้ทางศิลปะ วัฒนธรรม ภูมิปัญญาและประวัติศาสตร์ไทย เพื่อปลูกฝังค่านิยม วัฒนธรรม และภูมิปัญญาไทย จึงนับเป็นจุดเริ่มต้นที่ดีที่หน่วยงานภาครัฐและเอกชน จะบูรณาการความร่วมมือในการขับเคลื่อนการเสริมสร้างความเข้มแข็งของครอบครัว เพื่อสร้างสังคมแห่งคุณภาพและส่งเสริมการเรียนรู้อย่างต่อเนื่อง
สำหรับภายในงานมีกิจกรรมที่น่าสนใจ ประกอบด้วย 1) กิจกรรมส่งเสริมการเรียนรู้และการใช้เวลาร่วมกันของครอบครัว ได้แก่ กิจกรรม Family Walk Rally ส่งเสริมสัมพันธภาพครอบครัวในฐานเรียนรู้ทางวัฒนธรรม ศิลปะ และประวัติศาสตร์ และ 2) การลงนามบันทึกข้อตกลงความร่วมมือเพื่อการเสริมสร้างความเข้มแข็งของครอบครัวและการส่งเสริมการจัดสิ่งอำนวยความสะดวกสำหรับคนทั้งมวล จำนวน 13 หน่วยงาน คือ กรมกิจการสตรีและสถาบันครอบครัว กรมกิจการเด็กและเยาวชน กรมส่งเสริมและพัฒนาคุณภาพชีวิตคนพิการ กรมกิจการผู้สูงอายุ กรมพัฒนาสังคมและสวัสดิการ กรมศิลปากร กรมส่งเสริมวัฒนธรรม ศูนย์มานุษยวิทยาสิรินธร (องค์การมหาชน) ศูนย์คุณธรรม (องค์การมหาชน) กรมอุทยานแห่งชาติ สัตว์ป่าและพันธุ์พืช สำนักงานพระพุทธศาสนาแห่งชาติ กรมการท่องเที่ยว และบริษัท ปตท. จำกัด (มหาชน) นอกจากนี้ ภายในงานยังมีกิจกรรมอีกมากมาย อาทิ กิจกรรมมอบรางวัลและของที่ระลึกให้กับครอบครัวที่เข้าร่วมกิจกรรม การบันทึกภาพและภาพเคลื่อนไหวในกิจกรรม “แชะ & แชร์: ท่าทางและพฤติกรรมที่ครอบครัวอยากเห็น”
ทั้งนี้ ผลที่ได้รับจากการจัดกิจกรรมครั้งนี้ คือ เกิดภาคีเครือข่ายความร่วมมือในการขับเคลื่อนการส่งเสริมความเข้มแข็งของครอบครัว และส่งเสริมการจัดสิ่งอำนวยความสะดวกสำหรับคนทั้งมวล ครอบครัวได้ใช้เวลาร่วมกันอย่างมีคุณภาพ ส่งผลต่อสัมพันธภาพในครอบครัวที่ดีขึ้น อีกทั้งยังได้รับความรู้และประสบการณ์จากการเรียนรู้ นอกจากนี้ ยังส่งเสริมให้ครอบครัวได้ทำหน้าที่ในการปลูกฝังลูกหลานให้มีความรัก ภูมิใจรากเหง้าของประเทศ รวมทั้งเป็นการดึงให้สมาชิกครอบครัวได้หันมาให้ความสำคัญในการศึกษาศิลปะ วิถีชีวิต วัฒนธรรมผ่านการเรียนรู้ เพื่อเสริมทักษะในการสื่อสารและเข้าสังคมให้กับบุตรหลาน และเกิดเครือข่ายครอบครัว

ที่มา : http://www.thaigov.go.th/news/contents/details/15106