รัฐบาลไทย-ข่าวทำเนียบรัฐบาล-"ยุติธรรม" พัฒนาศักยภาพบุคลากรด้านการส่งเสริมอาชีพผู้กระทำผิด

วันจันทร์ที่ 3 กันยายน 2561
"ยุติธรรม" พัฒนาศักยภาพบุคลากรด้านการส่งเสริมอาชีพผู้กระทำผิด
"ยุติธรรม" พัฒนาศักยภาพบุคลากรด้านการส่งเสริมอาชีพผู้กระทำผิด
ในวันจันทร์ที่ ๓ กันยายน ๒๕๖๑ เวลา ๐๙.๐๐ น.
ณ โรงแรมไมด้า แกรนด์ ทวารวดี อำเภอเมือง จังหวัดนครปฐม
นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม
เข้าร่วมเป็นเกียรติในพิธีเปิดโครงการพัฒนาศักยภาพบุคลากรด้านการส่งเสริมอาชีพผู้กระทำผิด
ในหน่วยงานสังกัดกลุ่มพัฒนาพฤตินิสัย ในพื้นที่ ภาค ๗
โดยมี นายนิมิต ทัพวนานต์ ผู้ช่วยปลัดกระทรวงยุติธรรม เป็นประธานในพิธีเปิด
สำหรับโครงการดังกล่าว จัดขึ้นระหว่างวันที่ ๓ – ๔ กันยายน ๒๕๖๑
เพื่อเพิ่มศักยภาพของบุคลากรในกลุ่มพัฒนาพฤตินิสัย จากกรมคุมประพฤติ กรมราชทัณฑ์
และกรมพินิจและคุ้มครองเด็กและเยาวชน ให้เป็นนักพัฒนามืออาชีพ
โดยนำความรู้ไปประยุกต์ใช้ในการขับเคลื่อนโครงการคืนคนดีสู่สังคม และพัฒนาพฤตินิสัยผู้กระทำผิดและผู้พ้นโทษ
ให้สามารถประกอบธุรกิจร้านอาหารได้ ตลอดจนเพื่อสร้างความรู้และความสามารถในการแข่งขัน
และส่งเสริมผู้กระทำผิดในการสร้างทางเลือกในชีวิต
โดยมีบุคลากรในกลุ่มพัฒนาพฤตินิสัยที่ปฏิบัติงานในพื้นที่ภาค ๗ เข้าร่วมอบรมทั้งสิ้น จำนวน ๕๗ คน
โอกาสนี้ ผู้ช่วยรัฐมนตรีประจำกระทรวงยุติธรรม
กล่าวว่า โครงการพัฒนาศักยภาพบุคลากรด้านการส่งเสริมอาชีพผู้กระทำผิด
เป็นการขับเคลื่อนการพัฒนาและส่งเสริมอาชีพผู้กระทำผิดอย่างยั่งยืนของกลุ่มพัฒนาพฤตินิสัย
ประกอบด้วย กรมคุมประพฤติ กรมราชทัณฑ์ และกรมพินิจและคุ้มครองเด็กและเยาวชน ที่ได้รับการสนับสนุนจากภาคเอกชนและภาคประชาสังคม ที่เข้ามาช่วยในเรื่องการฝึกอาชีพ และเปิดโอกาสรับผู้พ้นโทษเข้าทำงาน
ในสถานประกอบการ ซึ่งเป็นการส่งเสริมให้ผู้กระทำผิดสามารถประกอบอาชีพอิสระและมีรายได้เลี้ยงชีพของตนเองและครอบครัวภายหลังจากพ้นโทษ ตามนโยบายการส่งเสริมคืนคนดีสู่สังคม

ที่มา : http://www.thaigov.go.th/news/contents/details/15124
