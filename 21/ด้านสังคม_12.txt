รัฐบาลไทย-ข่าวทำเนียบรัฐบาล-ปลัด สธ.ชื่นชม ผอ.รพ.แปลงยาว และพยาบาลที่ช่วยเด็กนักเรียนประสบอุบัติเหตุจนขณะนี้อาการปลอดภัย


วันเสาร์ที่ 1 กันยายน 2561
148
ปลัด สธ.ชื่นชม ผอ.รพ.แปลงยาว และพยาบาลที่ช่วยเด็กนักเรียนประสบอุบัติเหตุจนขณะนี้อาการปลอดภัย
ปลัดกระทรวงสาธารณสุข ชื่นชมผู้อำนวยการโรงพยาบาลแปลงยาว และพยาบาลที่ร่วมกันช่วยเหลือเด็กนักเรียนประสบอุบัติเหตุส่งโรงพยาบาลจนอาการปลอดภัย เผยเป็นแบบอย่างที่ดีของสังคม กำชับให้ปฏิบัติหน้าที่โดยคำนึงถึงความปลอดภัยด้วย
ปลัดกระทรวงสาธารณสุข ชื่นชมผู้อำนวยการโรงพยาบาลแปลงยาว และพยาบาลที่ร่วมกันช่วยเหลือเด็กนักเรียนประสบอุบัติเหตุส่งโรงพยาบาลจนอาการปลอดภัย เผยเป็นแบบอย่างที่ดีของสังคม กำชับให้ปฏิบัติหน้าที่โดยคำนึงถึงความปลอดภัยด้วย
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ภายหลังได้รับรายงานจากนายแพทย์สาธารณสุขจังหวัดฉะเชิงเทรา ถึงเหตุการณ์ที่ แพทย์หญิงทิพวรรณ ไชยประการ ผู้อำนวยการโรงพยาบาลแปลงยาว นางรุ่งนภา เลาหสุนทร พยาบาลวิชาชีพปฏิบัติการ แผนกผู้ป่วยในโรงพยาบาลแปลงยาว และประชาชน ที่ได้ร่วมกันช่วยเหลือเด็กนักเรียนชายที่ประสบเหตุรถจักรยานยนต์ล้ม นอนอยู่กลางถนนเส้น 331 ปฐมพยาบาลเบื้องต้น พร้อมประสานทีมกู้ชีพของโรงพยาบาลนำผู้บาดเจ็บส่งโรงพยาบาล เหตุเกิดเมื่อวันที่ 31 สิงหาคม 2561ที่ผ่านมา ว่า ต้องขอชื่นชมความมีจิตใจดี มีจิตอาสา ของบุคลากรทั้ง 2 ท่านที่ปฏิบัติหน้าที่ตามวิชาชีพ แม้ไม่ได้อยู่ในเวลาหรือสถานที่ทำงาน นับเป็นตัวอย่างที่ดีของสังคมที่ต้องชื่นชมยกย่องให้กำลังใจ
อย่างไรก็ตาม ในการปฏิบัติหน้าที่ช่วยเหลือผู้อื่นนั้น ขอให้คำนึงถึงความปลอดภัยของตัวเองและเพื่อนร่วมทีมด้วย หากสุ่มเสี่ยงเกินที่จะควบคุมสถานการณ์ได้ ต้องประสานขอรับการสนับสนุนจากภาคส่วนอื่นๆ เพื่อป้องกันการบาดเจ็บหรือการสูญเสียที่อาจเกิดขึ้นซ้ำ ดังที่เป็นข่าวทางสื่อมวลชนบ่อยครั้ง
“ยังมีบุคลากรสาธารณสุขอีกหลายคนที่ได้ช่วยเหลือประชาชนทั้งที่ปรากฏเป็นข่าว หรือแม้จะไม่ได้เป็นข่าวก็ตามต้องขอชื่นชมและให้กำลังใจในการใช้ความรู้ความสามารถความเขี่ยวชาญในวิชาชีพช่วยเหลือเพื่อนมนุษย์"นายแพทย์เจษฎากล่าว
ขณะนี้ เด็กนักเรียนชายดังกล่าว นอนพักรักษาตัวที่โรงพยาบาลแปลงยาว ผู้ป่วยรู้สึกตัวดี ศีรษะบวมโนขนาดใหญ่ และมีแผลฉีกขาด ส่งเอกซเรย์คอมพิวเตอร์แล้วไม่มีเลือดออกในสมอง ไหปลาร้าข้างซ้ายที่หักใส่เฝือกเรียบร้อยแล้ว โดยวางแผนส่งให้แพทย์ผู้เชี่ยวชาญด้านโรคกระดูกดูแลต่อเนื่อง
***********************************************  1 กันยายน 2561

ที่มา : http://www.thaigov.go.th/news/contents/details/15092