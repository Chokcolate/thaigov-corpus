รัฐบาลไทย-ข่าวทำเนียบรัฐบาล-รมว.ดิจิทัลฯ ปาฐกถาพิเศษหัวข้อ “การพัฒนาเศรษฐกิจดิจิทัล”

วันศุกร์ที่ 21 กันยายน 2561
รมว.ดิจิทัลฯ ปาฐกถาพิเศษหัวข้อ “การพัฒนาเศรษฐกิจดิจิทัล”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวปาฐกถาพิเศษ ภายใต้หัวข้อ “การพัฒนาเศรษฐกิจดิจิทัล” ในงานนิทรรศการนานาชาติ “Digital Thailand Big Bang 2018” เมื่อวันที่ 20 กันยายน 2561 ณ อาคารชาเลนเจอร์ ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี โดย รมว.กระทรวงดิจิทัลฯ ได้กล่าวถึงแผนการพัฒนาเศรษฐกิจและสังคมด้วยการใช้เทคโนโลยีดิจิทัลของกระทรวงฯ ซึ่งดำเนินการภายใต้ 6 ยุทธศาสตร์หลัก ได้แก่ 1) ยุทธศาสตร์ด้านความมั่นคง 2) ยุทธศาสตร์ด้านการสร้างความสามารถในการแข่งขัน 3) ยุทธศาสตร์ด้านการพัฒนาและเสริมสร้างศักยภาพทรัพยากรมนุษย์ 4) ยุทธศาสตร์ด้านการสร้างโอกาสและความเสมอภาคทางสังคม 5) ยุทธศาสตร์ด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม และ 6) ยุทธศาสตร์ด้านการปรับสมดุลและพัฒนาระบบบริหารจัดการภาครัฐ นอกจากนี้ ยังมีการพัฒนาต่อยอดการยกกระดับโครงสร้างพื้นฐานในการขับเคลื่อนเศรษฐกิจของประเทศ อาทิ โครงการ “เน็ตประชารัฐ” รวมถึงโครงการอื่นๆ ที่ดำเนินการติดตั้งโครงข่ายอินเทอร์เน็ตความเร็วสูง ซึ่งกำลังจะติดตั้งครบทุกหมู่บ้านทั่วประเทศภายในต้นปีหน้า ผนวกกับโครงการร้านค้าดิจิทัลชุมชน (Point of Sale : PoS) ที่จะดำเนินการเชื่อมโยงต่อยอดซึ่งกันและกัน ผลักดันประโยชน์ต่อประชาชนในแต่ละชุมชนทั่วประเทศ ให้สามารถสร้างรายได้จากการขายสินค้าและบริการในชุมชน ยกระดับเศรษฐกิจชุมชนได้อย่างเป็นรูปธรรมและยั่งยืน ทั้งนี้ ยังมีในส่วนของการผลักดันการส่งเสริมพัฒนาเขตส่งเสริมอุตสาหกรรมและนวัตกรรมดิจิทัล (Digital Park Thailand : EECd) ในพื้นที่ระเบียงเศรษฐกิจพิเศษภาคตะวันออก (EEC) เพื่อทำให้พื้นที่ดังกล่าวเป็นศูนย์รวมของการพัฒนานวัตกรรมด้านดิจิทัล นำไปสู่การเป็นศูนย์กลางด้านดิจิทัลของภูมิภาคอาเซียน (ASEAN Digital Hub) ในอนาคต
**************************

ที่มา : http://www.thaigov.go.th/news/contents/details/15558
