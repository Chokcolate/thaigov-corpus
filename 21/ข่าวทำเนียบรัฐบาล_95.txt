รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายรัฐบาล (คตน.) ครั้งที่ 9/2561

วันศุกร์ที่ 21 กันยายน 2561
รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายรัฐบาล (คตน.) ครั้งที่ 9/2561
รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายรัฐบาล พร้อมขับเคลื่อนการจัดตั้งศูนย์ดิจิทัลชุมชนเพื่อยกระดับคุณภาพชีวิตและการเรียนรู้ของประชาชนอย่างยั่งยืน
วันนี้ (21 กันยายน 2561) เวลา 13.30 น. ณ ตึกสันติไมตรี (หลังใน) ทำเนียบรัฐบาล พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายรัฐบาล (คตน.) ครั้งที่ 9/2561 สรุปสาระสำคัญดังนี้
ที่ประชุมรับทราบความก้าวหน้า การพัฒนาโครงการอาหารกลางวัน ตามข้อสั่งการนายกรัฐมนตรี โดยให้นำแบบอย่างโรงเรียนวัดเกาะ (กริ่มกำพล) จังหวัดระยอง ไปขยายผลเกษตรกรรมเพื่อบูรณาการการเรียนการสอนกับโครงการอาหารกลางวัน โดยให้คำนึงถึง คุณภาพอาหาร ตามหลักโภชนาการ ด้วยความร่วมมือระหว่างโรงเรียนกับชุมชนเพื่อนำไปสู่เศรษฐกิจชุมชนที่ยั่งยืน ซึ่งกระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) ได้ส่งเสริมการทำเกษตรอินทรีย์ภายในโรงเรียน และจัดทำเกณฑ์มาตรฐานเกษตรอินทรีย์ภายในโรงเรียน เช่น เกษตรแบบผสมผสาน เกษตรอินทรีย์ Smart Farmer เป็นต้น ให้แพร่หลายมากยิ่งขึ้นด้วย พร้อมนำไปขยายผลให้ครอบคลุมทั่วทุกภูมิภาคต่อไป
นอกจากนี้ ที่ประชุมรับทราบความก้าวหน้า การจัดตั้งตลาดเกษตรกรของกลุ่มจังหวัด (Sanuk Farmers Market) ขึ้นในเขตเศรษฐกิจพิเศษ จ.นครพนม โดยให้คำนึงถึงศักยภาพและความต้องการของพื้นที่ที่สามารถเพิ่มมูลค่าตั้งแต่ต้นทาง กลางทาง และปลายทาง ตลอดจนกำหนดกลไกการบริหารติดตามและประเมินผลสัมฤทธิ์ของการดำเนินงานอย่างต่อเนื่องและเป็นรูปธรรม
อีกทั้ง ที่ประชุมรับทราบความก้าวหน้าการพัฒนาและยกระดับด้านสาธารณสุขของจังหวัดในภาคตะวันออก  โดยกระทรวงสาธารณสุข (สธ.) ร่วมกับหน่วยงานที่เกี่ยวข้อง พิจารณาจัดลำดับความสำคัญตามความจำเป็นเร่งด่วน ดังนี้ (1) การยกระดับโรงพยาบาลปลวกแดง จ.ระยอง (2) การจัดสรรอัตรากำลังบุคลากรด้านการแพทย์และสาธารณสุขให้กับโรงพยาบาลมาบตาพุด จ.ระยอง และ (3) การพัฒนาระบบการแพทย์ฉุกเฉินครบวงจรของโรงพยาบาลอภัยภูเบศร์ จ.ปราจีนบุรี ทั้งนี้ สธ. และหน่วยงานที่เกี่ยวข้อง ได้ดำเนินการผลิตบุคลากรที่มีความรู้ด้านเวชศาสตร์อุตสาหกรรม เพื่อแก้ไขปัญหาบุคลากรการแพทย์ขาดแคลนในพื้นที่พิเศษนิคมอุตสาหกรรม เพื่อให้การดูแลสุขภาพพนักงานในโรงงานอุตสาหกรรมเพื่อการรองรับ EEC อย่างมีคุณภาพ
นอกจากนี้ ที่ประชุมรับทราบความก้าวหน้าการขับเคลื่อนศูนย์ดิจิทัลชุมชนในโรงเรียนขนาดเล็กที่ถูกยุบรวม โดยกระทรวงดิจิทัลเพื่อเศรษฐกิจและสังคม  ได้พิจารณาดำเนินการแก้ไขปัญหาโรงเรียนที่มีจำนวนครูและนักเรียนน้อย เช่น การปรับเปลี่ยนให้เป็นศูนย์การเรียนรู้หรือการจัดทำห้องเรียนเคลื่อนที่ โดยการนำเทคโนโลยีสารสนเทศมาสนับสนุน พร้อมรับทราบโครงการจัดหา วัสดุ อุปกรณ์ ให้กับ สำนักงานส่งเสริมการศึกษานอกระบบและการศึกษาตามอัธยาศัย (กศน.) ระดับตำบล จำนวน 600 แห่ง ที่จะดำเนินการให้แล้วเสร็จภายในปี 2561 เพื่อยกระดับการให้บริการระบบเครือข่ายของโรงเรียน จากสายทองแดง เป็นระบบเครือข่ายความเร็วสูง (สายสัญญาณใยแก้วนำแสง) เชื่อมต่อใช้งานทุกโรงเรียน จำนวน 3,196 แห่งทั่วประเทศ ภายในปี 2562 ตลอดจนจัดตั้งศูนย์ดิจิทัลชุมชน ภายในพื้นที่โรงเรียนสังกัด สพฐ. กระทรวงศึกษาธิการ แบบอาคารถาวร จำนวน 763 แห่ง ซึ่งจะดำเนินการแล้วเสร็จภายในเดือนตุลาคม 2561 นี้ ทั้งนี้เพื่อประชาชนได้ใช้ประโยชน์ในพื้นที่โรงเรียนขนาดเล็กที่ถูกยุบรวม รวมถึงการยกระดับชุมชนด้วยเทคโนโลยี เพื่อกระจายความเจริญและลดความเหลื่อมล้ำด้วยการเข้าถึงเทคโนโลยีดิจิทัลและบริการของภาครัฐได้เท่าเทียมกัน อีกทั้งประชาชนทุกกลุ่มสามารถใช้ประโยชน์ในการเรียนรู้ พร้อมรับรู้ข่าวสาร และเข้าถึงบริการภาครัฐได้ทั่วถึงมากขึ้นโดยผ่านศูนย์ฯ หรือห้องเรียนเคลื่อนที่ รวมถึงเป็นที่พบปะหารือร่วมกันในชุมชน ซึ่งจะช่วยยกระดับคุณภาพชีวิตและการเรียนรู้ของประชาชนในชุมชนให้ดียิ่งขึ้นอีกด้วย
..............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15579
