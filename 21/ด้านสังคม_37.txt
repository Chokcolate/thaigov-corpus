รัฐบาลไทย-ข่าวทำเนียบรัฐบาล-รมว.พม. เป็นประธานการประชุมคณะอนุกรรมการเฉพาะกิจฯ พิจารณาโครงร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561

วันอังคารที่ 11 กันยายน 2561
รมว.พม. เป็นประธานการประชุมคณะอนุกรรมการเฉพาะกิจฯ พิจารณาโครงร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561
รมว.พม. เป็นประธานการประชุมคณะอนุกรรมการเฉพาะกิจฯ พิจารณาโครงร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561
วันนี้ (11 ก.ย. 61) เวลา 14.30 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 1/2561 โดยมีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ อาทิ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และผู้ทรงคุณวุฒิ จำนวน 60 คน เข้าร่วมประชุม
พลเอก อนันตพร กล่าวว่า การประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ในครั้งนี้ ที่ประชุมได้เห็นชอบโครงร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 (มกราคม - ธันวาคม 2561) โดยจะมีการนำเสนอผลการดำเนินงานต่อต้านการค้ามนุษย์ที่สำคัญและเป็นรูปธรรมใน 3 ด้านสำคัญ ประกอบด้วย 1) ด้านการดำเนินคดี (Prosecution) โดยการเสนอข้อมูลสถิติคดีที่เกี่ยวข้องกับการค้ามนุษย์ ประสิทธิภาพการดำเนินคดีในชั้นพนักงานสอบสวน อัยการ และศาล รวมถึงการนำเสนอผลการดำเนินคดีและพิพากษาคดีค้ามนุษย์ที่สำคัญ 2) ด้านการคุ้มครอง (Protection) มีการนำเสนอสถิติการให้ความช่วยเหลือผู้เสียหายจากการค้ามนุษย์ในสถานคุ้มครองของกระทรวง พม. การออกหลักเกณฑ์ใหม่ของกองทุนเพื่อการป้องกันและปราบปรามการค้ามนุษย์ เพื่อเป็นการช่วยเหลือเยียวยาผู้เสียหายจากการค้ามนุษย์ การพัฒนาความร่วมมือกับหน่วยงานภาคส่วนต่างๆ เช่น การบังคับคดี และการพัฒนาศักยภาพผู้ปฏิบัติงานด้านจิตวิทยาเพื่อดูแลภาวะความบอบช้ำทางจิตใจของผู้เสียหาย 3) ด้านการป้องกัน (Prevention) เน้นผลการดำเนินงานจากมาตรการบริหารจัดการแรงงานต่างด้าวและตรวจแรงงาน การจัดระเบียบขอทาน การป้องกันสตรี เด็ก และกลุ่มด้อยโอกาสที่อาจตกเป็นผู้เสียหายจากการค้ามนุษย์
พลเอก อนันตพร กล่าวต่อไปว่า สำหรับการประชุมฯครั้งนี้ พบว่า มีความคืบหน้าในด้านต่างๆ ในลักษณะที่ดีขึ้นกว่าปีที่ผ่านมา อาทิ ระยะเวลาการดำเนินคดีที่เร็วขึ้น จำนวนคดีที่นำขึ้นสู่กระบวนการยุติธรรมครบถ้วนทุกคดี การจัดทำคู่มือแจ้งสิทธิ 7 ภาษา การออกกฎเกณฑ์ใหม่เพื่อเยียวยาผู้เสียหายจากการค้ามนุษย์ การพิจารณากลไกความร่วมมือเพื่อบังคับคดีให้เป็นไปตามคำพิพากษา การเพิ่มช่องทางการบริการและช่วยเหลือแรงงาน และการพัฒนาศักยภาพเจ้าหน้าที่ในด้านต่างๆ รวมทั้งการดำเนินงานให้สอดคล้องกับมาตรฐานสากล
"ทั้งนี้ กระทรวง พม. ได้ขอให้ทุกหน่วยงานที่เกี่ยวข้อง มีการรายงานผลความก้าวหน้าการดำเนินงานต่อคณะอนุกรรมการฯ ทุกเดือนตามโครงร่างที่ได้กำหนดร่วมกัน เพื่อให้รายงานฯ มีความสมบูรณ์ และสะท้อนความมุ่งมั่นของรัฐบาลในการต่อต้านการค้ามนุษย์ในทุกมิติ” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/15314
