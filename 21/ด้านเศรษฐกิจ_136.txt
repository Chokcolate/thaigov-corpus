รัฐบาลไทย-ข่าวทำเนียบรัฐบาล-กบข. จับมือไทยประกันชีวิต ออกแบบประกัน กบข. เกษมบำนาญ A1 และ กบข. เกษมบำนาญ A65

วันพุธที่ 19 กันยายน 2561
กบข. จับมือไทยประกันชีวิต ออกแบบประกัน กบข. เกษมบำนาญ A1 และ กบข. เกษมบำนาญ A65
กบข.จับมือไทยประกันชีวิต ออกแบบประกัน กบข. เกษมบำนาญ A1 และ A65 ตอบโจทย์สมาชิกวัยเกษียณที่ต้องการเงินบำนาญรายเดือนเพิ่มขึ้น จำนวนเงินเอาประกันภัยขั้นต่ำ 200,00 บาท ชำระเบี้ยครั้งเดียวเมื่ออายุครบ 60 ปี สมาชิกเลือกรับเงินบำนาญแบบรายเดือนหรือรายปี
กบข. จับมือไทยประกันชีวิต ออกแบบประกัน กบข. เกษมบำนาญ A1 และ กบข. เกษมบำนาญ A65 ตอบโจทย์สมาชิกวัยเกษียณที่ต้องการเงินบำนาญรายเดือนเพิ่มขึ้น จำนวนเงินเอาประกันภัยขั้นต่ำ 200,00 บาท ชำระเบี้ยครั้งเดียวเมื่ออายุครบ 60 ปี สมาชิกเลือกรับเงินบำนาญแบบรายเดือนหรือรายปี เบี้ยประกันลดหย่อนภาษีได้
นายวิทัย รัตนากร เลขาธิการคณะกรรมการ กองทุนบำเหน็จบำนาญข้าราชการ (กบข.) เปิดเผยว่า การนำเสนอสวัสดิการพิเศษที่เป็นเอกสิทธิ์เฉพาะสมาชิก กบข. สอดคล้องกับทิศทางการดำเนินงานใหม่ที่เน้นสมาชิกเป็นศูนย์กลาง เพื่อให้มั่นใจว่า สมาชิก กบข. ทุกท่านจะมีความสุขในปัจจุบันและมีคุณภาพชีวิตที่ดีในวัยเกษียณ โดยล่าสุดได้ร่วมกับ บริษัท ไทยประกันชีวิต จำกัด (มหาชน) ออกแบบประกันบำนาญ (annuity) “กบข. เกษมบำนาญ A1 และ กบข. เกษมบำนาญ A65” เพื่อสมาชิก กบข.
แบบประกันดังกล่าวออกแบบให้กับสมาชิก กบข. โดยเฉพาะ สมาชิกชำระเบี้ยครั้งเดียวเมื่อเกษียณอายุ 60 ปี และสามารถเลือกรับเงินบำนาญแบบรายเดือนหรือรายปีได้ ขึ้นอยู่กับเงื่อนไขของบริษัท โดยแบบประกัน กบข. เกษมบำนาญ A1 สมาชิกเลือกรับเงินบำนาญตั้งแต่ อายุ 61 ปีไปจนถึงอายุ 85 90 หรือ 99 ปี ส่วนแบบประกัน กบข. เกษมบำนาญ A65 หากสมาชิกไม่มีแผนใช้เงินในช่วง 5 ปีแรกนับจากเกษียณ ก็สามารถเลือกรับเงินบำนาญคืนตั้งแต่อายุ 65 ปีไปจนถึงอายุ 85 90 หรือ 99 ปี ซึ่งจะทำให้ได้รับยอดเงินบำนาญเพิ่มขึ้น จำนวนเงินเอาประกันภัยขั้นต่ำอยู่ที่ 200,000 บาท สมาชิกสามารถนำเบี้ยประกันชีวิตไปลดหย่อนภาษีได้
นายวิทัย รัตนากร กล่าวว่า แบบประกันบำนาญนี้ ตอบโจทย์ความต้องการของสมาชิก กบข. ที่ต้องการเงินบำนาญเพิ่มขึ้นจากเงินบำนาญที่ได้รับตรงจากกรมบัญชีกลาง สมาชิกอาจพิจารณานำเงินก้อนที่ได้รับจาก กบข. เมื่อออกจากราชการไปซื้อประกันบำนาญและทยอยรับเงินคืนเป็นเงินได้ในแต่ละเดือน เพื่อเสริมสภาพคล่องค่าใช้จ่ายในชีวิตประจำวันและได้รับความคุ้มครองชีวิตเพิ่มเติมอีกด้วย
สมาชิก กบข. ที่สนใจแบบประกันบำนาญ “กบข. เกษมบำนาญ A1 และ กบข. เกษมบำนาญ A65” สามารถกดใช้สิทธิ์ผ่าน GPF Mobile Application เลือกเมนู สิทธิประโยชน์ ตามด้วย เมนูย่อยประกันบำนาญเพื่อสมาชิก กบข. เมื่อกดใช้สิทธิ์ จะมีเจ้าหน้าที่ไทยประกันชีวิต ติดต่อกลับภายใน 1 – 2 วันทำการ สอบถามข้อมูลเพิ่มเติมได้ที่ Call Center ไทยประกันชีวิต 1124 กด 3 หรือ ติดต่อตัวแทนไทยประกันชีวิต
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน มีมูลค่าสินทรัพย์สุทธิประมาณ 885,308 ล้านบาท (ข้อมูล ณ 31 ส.ค. 2561)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , มือถือ 099-465-6249 , อีเมล raviwan@gpf.or.th

ที่มา : http://www.thaigov.go.th/news/contents/details/15514
