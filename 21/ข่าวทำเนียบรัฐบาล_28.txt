รัฐบาลไทย-ข่าวทำเนียบรัฐบาล-นายกรัฐมนตรีเผยรอตัดสินใจอนาคตการเมือง ยืนยันปัจจุบันทำเพื่อปกป้องผลประโยชน์ของชาติและประชาชน นำประเทศสู่การปฏิรูป


วันอังคารที่ 4 กันยายน 2561
184
พิมพ์
นายกรัฐมนตรีเผยรอตัดสินใจอนาคตการเมือง ยืนยันปัจจุบันทำเพื่อปกป้องผลประโยชน์ของชาติและประชาชน นำประเทศสู่การปฏิรูป
นายกรัฐมนตรีเผยรอตัดสินใจอนาคตการเมือง ยืนยันปัจจุบันทำเพื่อปกป้องผลประโยชน์ของชาติและประชาชน นำประเทศสู่การปฏิรูป
วันนี้ (4 กันยายน 2561) เวลา 14.10 ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีให้สัมภาษณ์ถึงความชัดเจนอนาคตทางการเมืองของตัวเองว่า เมื่อกฎหมายประกอบรัฐธรรมนูญอีกสองฉบับโปรดเกล้าฯ ลงมาแล้ว และเมื่อมีคำสั่ง ม.44 คลายล็อคพรรคการเมือง ซึ่งขณะนี้อยู่ในระหว่างการดำเนินการ จากนั้นขั้นตอนต่อไป คือการเดินหน้าสู่การเลือกตั้ง เพื่อนำไปสู่การเป็นประชาธิปไตยโดยสมบูรณ์ ที่จะต้องได้รัฐบาลที่มีธรรมาภิบาล โดยสถานการณ์ในช่วงนั้น จะเป็นผลในการตัดสินใจของตน ว่าจำเป็นต้องอยู่เพื่อปฏิบัติหน้าที่ต่อไปตามรัฐธรรมนูญ  หรือด้วยกลไกของรัฐธรรมนูญหรือไม่ และถ้าจำเป็น แล้วจะเป็นได้อย่างไร ซึ่งจะตัดสินใจอีกครั้งในสถานการณ์ช่วงนั้น เพราะวันนี้คงตอบได้เท่านี้ ทั้งนี้ ก็เพื่อปกป้องผลประโยชน์ของชาติและประชาชน นำประเทศชาติไปสู่การปฏิรูป และเป็นไปตามยุทธศาสตร์ชาติที่ได้เริ่มดำเนินการไปแล้ว ดังนั้น ขอร้องอย่าถามบ่อยนัก  เพราะวันนี้ยังไปไม่ถึงไหนเลย
ผู้สื่อข่าวถามถึงกรณีที่นายสุพร อัตถาวงศ์ หรือแรมโบ้อีสาน ร้องเรียนกรณีที่พรรคภูมิใจไทย เก็บบัตรประชาชนจากสมาชิก อสม. อ้างนำไปสมัครเป็นสมาชิกพรรคซึ่งเหมือนการหาเสียง นายกรัฐมนตรีกล่าวว่า เป็นเรื่องที่คณะกรรมการการเลือกตั้ง (กกต.) จะพิจารณา ในส่วนของ คสช. และฝ่ายกฎหมายก็กำลังพิจารณาตรวจสอบ ในช่วงนี้ว่ามีข้อเท็จจริงหรือไม่อย่างไร โดยเป็นขั้นตอนทางกฎหมาย
-------------------------------------------------------------

ที่มา : http://www.thaigov.go.th/news/contents/details/15148