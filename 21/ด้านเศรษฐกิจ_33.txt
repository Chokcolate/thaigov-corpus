รัฐบาลไทย-ข่าวทำเนียบรัฐบาล-SME Development Bank ผนึก ก.พาณิชย์ อุ้มเกษตรนวัตกรรมถึงแหล่งทุน เสิร์ฟสินเชื่อดอกเบี้ย 1% พร้อมความรู้ ดันขึ้นแท่นเอสเอ็มอีเกษตรโมเดิร์น


วันอังคารที่ 4 กันยายน 2561
286
พิมพ์
SME Development Bank ผนึก ก.พาณิชย์ อุ้มเกษตรนวัตกรรมถึงแหล่งทุน เสิร์ฟสินเชื่อดอกเบี้ย 1% พร้อมความรู้ ดันขึ้นแท่นเอสเอ็มอีเกษตรโมเดิร์น
SME Development Bank จับมือกรมการค้าต่างประเทศ ติดปีกผู้ประกอบการเกษตรมีนวัตกรรม เข้าถึงเงินทุนดอกเบี้ยถูก 1% ควบคู่เติมความรู้ เสริมช่องทางตลาด ดันขึ้นแท่นเกษตรโมเดิร์น  ต้นแบบเติบโตแข็งแกร่งยั่งยืน
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank) หรือ ธพว. กล่าวถึงการลงนามบันทึกข้อตกลงความร่วมมือ (MOU) โครงการส่งเสริมและพัฒนาศักยภาพผู้ประกอบการสินค้าเกษตรนวัตกรรม ระหว่าง SME Development Bank และ กรมการค้าต่างประเทศ  กระทรวงพาณิชย์ ว่า  เพื่อเสริมศักยภาพผู้ประกอบการสินค้าเกษตรนวัตกรรมไทยให้เติบโตอย่างยั่งยืน โดย SME Development Bank ในฐานะสถาบันการเงินเฉพาะกิจของรัฐ จะสนับสนุนผู้ประกอบการสินค้าเกษตรมีนวัตกรรม ทั้งด้านเงินทุน เพื่อนำไปใช้ก่อตั้งธุรกิจหรือต่อยอดยกระดับธุรกิจ ควบคู่กับสนับสนุนความรู้ เช่น คำปรึกษาธุรกิจ พัฒนาบรรจุภัณฑ์ สร้างมาตรฐาน บริหารจัดการ เขียนแผนธุรกิจ รวมถึง ขยายช่องทางตลาดในและต่างประเทศ และประชาสัมพันธ์กิจกรรมที่เป็นประโยชน์ เป็นต้น เพื่อให้ผู้ประกอบการเกษตรนวัตกรรม สามารถอยู่รอด เติบโตอย่างแข็งแกร่ง  และเป็นต้นแบบของการทำเกษตรยุคใหม่ที่ใช้นวัตกรรมเพิ่มมูลค่าสินค้า  ตามนโยบาย Thailand 4.0
ทั้งนี้ กรมการค้าต่างประเทศ (คต.) จะคัดกรองผู้ประกอบการสินค้าเกษตรนวัตกรรมที่มีศักยภาพและต้องการเงินทุนส่งมายังธนาคาร หลังจากนั้น ธนาคารจะพาเข้ากระบวนการพัฒนาความรู้ พร้อมสนับสนุนให้เข้าถึงแหล่งเงินทุนในอัตราดอกเบี้ยถูกพิเศษ เช่น “สินเชื่อเถ้าแก่ 4.0” จากกระทรวงอุตสาหกรรม สำหรับนิติบุคคล คิดอัตราดอกเบี้ยเพียง 1%ต่อปี  ตลอดระยะเวลา 7 ปี  ปลอดชำระเงินต้น 3 ปีแรก เปิดโอกาสให้ผู้ประกอบการรายย่อยที่มีปัญหาทางการเงินสามารถกู้ได้ (แม้เคยปรับโครงสร้างหนี้ หรือผ่อนชำระไม่ต่อเนื่องมาก็ตาม)  โดยกู้ 1 ล้านบาท ผ่อนเพียงวันละ 410 บาท และ “สินเชื่อเศรษฐกิจติดดาว” เปิดโอกาสให้ทั้งบุคคลธรรมดา และนิติบุคคล  สำหรับธุรกิจเกษตรแปรรูป ธุรกิจท่องเที่ยวชุมชน และเชื่อมโยงต่อเนื่อง รวมทั้งผู้ประกอบการใหม่ มีนวัตกรรม คิดอัตราดอกเบี้ยเพียง 3%   คงที่ 3 ปีแรก ผ่อนนาน 7 ปี   กู้ 1 ล้านบาท ผ่อนเพียง 460 บาทต่อวันเท่านั้น  เป็นต้น
“การสนับสนุนเงินทุนควบคู่ความรู้ จะช่วยส่งเสริมและพัฒนาศักยภาพให้ผู้ประกอบการเกษตรไทย ก้าวสู่การเป็นเอสเอ็มอีเกษตรโมเดิร์น สามารถแปรรูปสินค้าเกษตรให้มีมูลค่าเพิ่ม เป็นที่ต้องการของตลาด  ขายได้กว้างไกล ทั้งในและต่างประเทศ หลุดพ้นวงจรราคาสินค้าเกษตรตกต่ำ  ซึ่งจะเป็นต้นแบบให้เกษตรกรไทยรายอื่นๆ ทั่วไป หันมาให้ความสำคัญกับการใช้นวัตกรรมยกระดับสินค้าเกษตร ซึ่งจะนำไปสู่การยกระดับคุณภาพชีวิตของเกษตรกรไทย ช่วยลดความเหลื่อมล้ำทางสังคมได้” นายมงคล กล่าว
ด้านนายอดุลย์ โชตินิสากรณ์ อธิบดีกรมการค้าต่างประเทศ เปิดเผยเพิ่มเติมว่า การลงนามบันทึกข้อตกลงในครั้งนี้เป็นการเชื่อมโยงระหว่างหน่วยงานภาครัฐกับสถาบันการเงินในการให้ความช่วยเหลือผู้ประกอบการสินค้าเกษตรนวัตกรรมให้สามารถเข้าถึงแหล่งเงินทุน เพื่อใช้ในการดำเนินธุรกิจและพัฒนาต่อยอดผลผลิตทางการเกษตรให้กลายเป็นสินค้าหรือผลิตภัณฑ์ที่มีมูลค่าเพิ่มขึ้น ซึ่งเป็นไปตามนโยบาย Thailand 4.0 ของรัฐบาล กล่าวคือ การขับเคลื่อนประเทศไปสู่เศรษฐกิจที่เน้นการสร้างมูลค่าและขับเคลื่อนด้วยนวัตกรรมหรือ “Value-based Economy” โดยกรมฯ จะเป็นผู้ดำเนินการคัดกรองผู้ประกอบการสินค้าเกษตรนวัตกรรมไทยที่มีศักยภาพและมีความประสงค์จะเข้าถึงแหล่งเงินทุนและจัดส่งรายชื่อให้แก่ ธพว. เป็นผู้พิจารณาในการคัดเลือก เพื่อจัดสรรเงินทุนให้ผู้ประกอบการสินค้าเกษตรนวัตกรรมไทยภายใต้หลักเกณฑ์ตามที่ธนาคารกำหนดต่อไป ที่ผ่านมา ได้ส่งผู้ประกอบการมาแล้ว เช่น บริษัท เวลฟายน์ จำกัด  ผู้ผลิตขนมเพื่อสุขภาพ ผลไม้อบแห้ง และบริษัท บุณยนิตย์วัสดุแพทย์ จำกัด  ผลิตภัณฑ์เครื่องมือแพทย์จากทรัพยากรธรรมชาติ เป็นต้น
นอกจากการลงนามดังกล่าวแล้ว เพื่อตอกย้ำแนวทางการส่งเสริม และสนับสนุนการตลาดให้แก่ผู้ประกอบการเกษตรนวัตกรรม ธนาคารได้จัดงาน “ตลาดนัดประชารัฐ ส่งเสริมสินค้าเกษตรนวัตกรรม” บริเวณชั้น 1 อาคาร SME Bank Tower ระหว่างวันที่ 4-5 กันยายน 2561 นี้ ตั้งแต่เวลา 08.00-16.00 น. ภายในงานรวบรวมสินค้าดีเด่นจากผู้ประกอบการเกษตรนวัตกรรม และสินค้าวิสาหกิจชุมชนคุณภาพเยี่ยมทั่วประเทศ เปิดโอกาสให้ผู้บริโภคได้ซื้อสินค้าจากผู้ประกอบการโดยตรง มีสินค้าไฮไลท์ เช่น เครื่องดื่มผลกล้วยสำเร็จรูป แบรนด์ “ดีปาษณะ” จากวิสาหกิจชุมชนบ้านสบายใจ จ.สมุทรสงคราม  นำกล้วยน้ำว้าดิบแปรรูปเป็นเครื่องดื่ม ช่วยให้ร่างกายดูดซึมสารอาหารได้ทันที  มีประโยชน์เรื่องระบบย่อยอาหาร รักษาแผลในกระเพาะ และลดกรดไหลย้อน, อาหารเสริมสกัดเซราไมด์จากข้าว แบรนด์ “ORICE” ได้รางวัลชมเชย สินค้านวัตกรรมจากข้าว ประเภทอาหารที่มีวางจำหน่ายแล้ว ในงานประกวด rice plus award 2018 และ แบรนด์ “healthy buddy”  นำข้าวมาทำเป็นขนมขบเคี้ยวเพื่อเพิ่มมูลค่า ได้รับคูปองขนมนวัตกรรมจาก สำนักงานนวัตกรรมแห่งชาติ (NIA) เป็นต้น

ที่มา : http://www.thaigov.go.th/news/contents/details/15137