รัฐบาลไทย-ข่าวทำเนียบรัฐบาล-พาณิชย์คว้าหลายรางวัลทั้ง “ศูนย์บริการข้อมูลข่าวสารของราชการโดดเด่น รางวัลเลิศรัฐ  และศูนย์ราชการสะดวก” ประจำปี 2561

วันจันทร์ที่ 17 กันยายน 2561
พาณิชย์คว้าหลายรางวัลทั้ง “ศูนย์บริการข้อมูลข่าวสารของราชการโดดเด่น รางวัลเลิศรัฐ  และศูนย์ราชการสะดวก” ประจำปี 2561
นางนันทวัลย์ ศกุนตนาค ปลัดกระทรวงพาณิชย์ เปิดเผยว่า ท่ามกลางการเปลี่ยนแปลงของโลกที่เกิดขึ้นอย่างรวดเร็ว กระทรวงพาณิชย์ในฐานะหน่วยงานภาครัฐได้ปรับตัวให้ทันต่อการเปลี่ยนแปลงดังกล่าวทั้งการปรับเปลี่ยนแนวคิดและวิธีการทำงานใหม่
การนำนวัตกรรมเข้ามาช่วยพัฒนางานบริการตลอดจนการจัดตั้งศูนย์ให้บริการประชาชนด้านข้อมูลข่าวสารและอำนวยความสะดวก เพื่อพลิกโฉมงานบริการของกระทรวงให้มีประสิทธิภาพมากยิ่งขึ้นจนสามารถเป็นที่เชื่อถือ ไว้วางใจ และเป็นที่พึ่งของประชาชน  ผลจากการดำเนินงานดังกล่าว ทำให้ในปี 2561 หลายหน่วยงานของกระทรวงพาณิชย์ได้รับรางวัลที่สะท้อนถึงความมุ่งมั่นในการให้บริการแก่ประชาชน  ได้แก่รางวัลศูนย์บริการข้อมูลข่าวสารของราชการโดดเด่น จัดขึ้นโดยสำนักงานปลัดสำนักนายกรัฐมนตรี  รางวัลเลิศรัฐ  จัดขึ้นโดยสำนักงานคณะกรรมการพัฒนาระบบราชการ (ก.พ.ร.) และการผ่านเกณฑ์การประเมินรับรองมาตรฐานศูนย์ราชการสะดวก  จัดขึ้นโดยสำนักงานปลัดสำนักนายกรัฐมนตรี ซึ่งพิธีมอบรางวัลดังกล่าวข้างต้น กำหนดจัดในเดือนกันยายนศกนี้
สำหรับรางวัลศูนย์บริการข้อมูลข่าวสารของราชการโดดเด่น  มี 2 หน่วยงานของกระทรวงที่ได้รับรางวัล ได้แก่  กรมการค้าต่างประเทศ ซึ่งได้รับรางวัลนี้ติดต่อกันเป็นปีที่ 2 และสำนักงานปลัดกระทรวงพาณิชย์ ซึ่งได้รับรางวัลในปีนี้เป็นปีแรกจากผลงานการปรับปรุงข้อมูลทั้งเว็บไซต์และศูนย์ให้บริการข้อมูลข่าวสารที่ประชาชนสามารถเข้าถึงได้ง่าย
รางวัลเลิศรัฐ สาขาการบริหารราชการแบบมีส่วนร่วม ประเภทรางวัลเปิดใจใกล้ชิดประชาชน มี 2 หน่วยงานที่ได้รับรางวัล คือ สำนักงานปลัดกระทรวงพาณิชย์ได้รับรางวัลจากผลงานการจัดทำระบบบริการข้อมูลอิเล็กทรอนิกส์ของกระทรวงพาณิชย์ (MOC e-Service) โดยได้นำเสนอข้อมูลเกี่ยวกับการนำ Mobile Application และSocial Media มาใช้เป็นนวัตกรรมการให้บริการข้อมูลโดยเข้าเว็บไซต์เดียวสามารถค้นหาข้อมูลได้จากทุกหน่วยงานในสังกัดกระทรวง และสามารถใช้งานผ่านทั้งคอมพิวเตอร์ และ Smart Phone และกรมเจรจาการค้าระหว่างประเทศได้รับรางวัลจากผลงานการบูรณาการหน่วยงานเครือข่ายการเปิดเสรีทางการค้า โดยได้นำเสนอข้อมูลการลงพื้นที่เพื่อทำความเข้าใจเกี่ยวกับประโยชน์ของการจัดทำความตกลงการค้าเสรีของไทย กับเกษตรกร  ผู้ประกอบการ และผู้มีส่วนเกี่ยวข้อง เพื่อแนะนำมาตรการเยียวยาและแนวทางแก้ไขปัญหาผ่านความร่วมมือกับเครือข่ายทางการค้าที่มีและการสร้างเครือข่ายใหม่ๆ
รางวัลเลิศรัฐ สาขาบริการภาครัฐ ประเภทพัฒนาการบริการ มี 4 หน่วยงานที่ได้รับรางวัล ได้แก่ กรมพัฒนาธุรกิจการค้าได้รับรางวัลจากผลงานระบบจดทะเบียนสัญญาหลักประกันทางธุรกิจ (e-Secured) โดยได้นำเสนอตั้งแต่การยื่นคำขอ การชำระค่าธรรมเนียม การออกใบเสร็จ สามารถรองรับการยื่นคำขอจากทั่วประเทศ และสามารถตรวจค้นข้อมูลได้ทันที ลดระยะเวลาและขั้นตอนการจดทะเบียน ลดการเดินทางมาติดต่อด้วยตนเอง (Zero touch) ลดการใช้เอกสาร (Paperless) รวมถึงประหยัดค่าใช้จ่าย และงบประมาณภาครัฐ และกรมการค้าต่างประเทศได้รับรางวัลจากผลงานโครงการสร้างเครือข่ายผู้ประกอบการรุ่นใหม่ของไทยกับประเทศเพื่อนบ้าน (Young Entrepreneur Network Development Program : YEN-D Program)  โดยได้นำเสนอข้อมูลการดำเนินงานที่ผ่านมาสามารถสร้างเครือข่ายทางการค้าและการลงทุนระหว่างผู้ประกอบการรุ่นใหม่ของไทยกับผู้ประกอบการรุ่นใหม่ของประเทศในกลุ่ม CLMV  ได้มากถึง 1,190 ราย และก่อให้เกิดมูลค่าการค้าและการลงทุนระหว่างกันกว่า 3465 ล้านบาท และประเภทพัฒนาคุณภาพการบริการอย่างต่อเนื่อง กรมการค้าภายในได้รับรางวัลจากผลงานกระบวนการพัฒนาและส่งเสริมศูนย์จำหน่ายสินค้าชุมชน (Farm Outlet) เพื่อรองรับโครงการจัดหาตลาดให้เกษตรกรและการบริหารจัดการข้าวแบบยั่งยืน จ.กาญจนบุรี และกรมส่งเสริมการค้าระหว่างประเทศ ได้รับรางวัลจากผลงาน DITP Connect Mobile Application ด้านการค้าระหว่างประเทศส่วนบุคคล (Personalization) โดยได้นำเสนอข้อมูลที่ทันต่อสถานการณ์การค้าทั่วโลกแบบ Real-Time ส่งตรงมาจากสำนักงานส่งเสริมการค้าในต่างประเทศทั่วโลก บน Smart Devices เพื่อให้ผู้ประกอบการสามารถนำข้อมูลไปต่อยอดเพิ่มมูลค่าทางธุรกิจ เพิ่มรายได้การส่งออกของประเทศ มุ่งสู่การสร้างเศรษฐกิจไทยที่เข้มเข็งและยั่งยืน
นอกจากนั้น สำนักงานพาณิชย์จังหวัด จำนวน 7 แห่ง ได้แก่ สำนักงานพาณิชย์จังหวัดฉะเชิงเทรา ภูเก็ต สุราษฎร์ธานี อุบลราชธานี อุดรธานี มุกดาหาร และสมุทรปราการ  ได้ผ่านเกณฑ์การประเมินการรับรองมาตรฐานศูนย์ราชการสะดวก (Government Easy Contact Centre : GECC) ซึ่งจัดโดยสำนักงานปลัดสำนักนายกรัฐมนตรี

ที่มา : http://www.thaigov.go.th/news/contents/details/15425
