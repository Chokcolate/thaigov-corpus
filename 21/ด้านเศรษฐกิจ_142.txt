รัฐบาลไทย-ข่าวทำเนียบรัฐบาล-นายกรัฐมนตรี เปิดงาน “Digital Thailand Big Bang 2018” สุดยิ่งใหญ่อลังการ

วันพฤหัสบดีที่ 20 กันยายน 2561
นายกรัฐมนตรี เปิดงาน “Digital Thailand Big Bang 2018” สุดยิ่งใหญ่อลังการ
นายกรัฐมนตรี
พลเอก ประยุทธ์ จันทร์โอชา นายกรัฐมนตรี เป็นประธานเปิดงานนิทรรศการระดับนานาชาติ “Digital Thailand Big Bang 2018” ภายใต้แนวคิด “Thailand BIG DATA - โลกเปิด เราปรับ ประเทศเปลี่ยน” ซึ่งกระทรวงดิจิทัลเพื่อเศรษฐกิจและสังคม ได้มอบหมายให้สำนักงานส่งเสริมเศรษฐกิจดิจิทัล (depa) เป็นเจ้าภาพในการจัดงานฯ เมื่อวันที่ 19 กันยายน 2561 ณ อาคารชาเลนเจอร์ ฮอลล์ 1-3 ศูนย์แสดงสินค้าและการประชุมอิมแพ็ค เมืองทองธานี ในโอกาสนี้ นายกรัฐมนตรี ยังได้กล่าวปาฐกถาพิเศษว่า ปีนี้รัฐบาลให้ความสำคัญกับการนำ Big Data มาขับเคลื่อนกระบวนการทำงานทุกมิติ และได้วางโครงสร้างพื้นฐานดิจิทัลทั่วประเทศ บูรณาการข้อมูลภาครัฐ สร้างรายได้ให้ประชาชน เพื่อยกระดับคุณภาพชีวิตทั้งด้านสุขภาพ การเรียนรู้ และการเกษตรยุคใหม่ เป็นต้น ด้าน ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวว่า การจัดงานฯ ดังกล่าว เพื่อแสดงศักยภาพและความมุ่งมั่นของประเทศ ในการนำนโยบายด้านดิจิทัลเพื่อเศรษฐกิจและสังคม ไปสู่การปฏิบัติให้เกิดการขับเคลื่อนทั้งด้านเศรษฐกิจและสังคม ตลอดจนส่งเสริมการสร้างผู้ประกอบการอุตสาหกรรมด้านดิจิทัล กระตุ้นให้เกิดความสนใจในการลงทุนด้านดิจิทัลของบริษัทชั้นนำด้านเทคโนโลยีจากทั้งในและต่างประเทศ ทั้งนี้ “Digital Thailand Big Bang 2018” นับเป็นมหกรรมแสดงนวัตกรรมดิจิทัลระดับนานาชาติที่ยิ่งใหญ่ที่สุดในภูมิภาคอาเซียน โดยมีหน่วยงานทั้งจากภาครัฐและเอกชน ทั้งในและต่างประเทศ ร่วมออกบูธแสดงนวัตกรรมความล้ำสมัยด้านดิจิทัลในหลากหลายสาขาให้ผู้เข้าร่วมงานฯ ได้สัมผัสประสบการณ์ตื่นตาตื่นใจ เข้าใจถึงประโยชน์และความสะดวกสบาย ของเทคโนโลยีดิจิทัล รวมถึงโอกาสใหม่ๆ ทางธุรกิจในอนาคต ซึ่งงานฯ ดังกล่าว จัดขึ้นระหว่างวันที่ 19–23 กันยายน 2561
***********************************

ที่มา : http://www.thaigov.go.th/news/contents/details/15540
