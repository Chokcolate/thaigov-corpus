รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมคณะกรรมการติดตามการแก้ไขปัญหาแชร์ลูกโซ่ ครั้งที่ 1/2561


วันพฤหัสบดีที่ 30 สิงหาคม 2561
1,044
พิมพ์
รมต.นร.สุวพันธุ์ฯ เป็นประธานการประชุมคณะกรรมการติดตามการแก้ไขปัญหาแชร์ลูกโซ่ ครั้งที่ 1/2561
รมต.นร.สุวพันธุ์ฯ เป็นประธานการประชุมคณะกรรมการติดตามการแก้ไขปัญหาแชร์ลูกโซ่ ครั้งที่ 1/2561 รับทราบ“การขับเคลื่อนการใช้ประโยชน์ข้อมูลขนาดใหญ่ (Big Data)” เพื่อวิเคราะห์และคาดการณ์ถึงผลลัพธ์เรื่องต่าง ๆ พร้อมรับมือได้อย่างทันท่วงที
วันนี้ (30 สิงหาคม 2561) เวลา 13.30 น. ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายสุวพันธุ์  ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการติดตามการแก้ไขปัญหาแชร์ลูกโซ่ ครั้งที่ 1/2561 สรุปสาระสำคัญดังนี้
ที่ประชุมรับทราบ แนวทางการติดตามความคืบหน้าในการเร่งรัดการดำเนินคดี โดยเห็นควรมีการแต่งตั้งคณะอนุกรรมการติดตามความคืบหน้าในมาตรการการเร่งรัดการดำเนินคดี เพื่อติดตามความคืบหน้าของการดำเนินการแก้ไขปัญหาแชร์ลูกโซ่ให้รวดเร็วและบรรเทาความเดือดร้อนของประชาชนจากปัญหาดังกล่าวเป็นประจำทุกเดือน
นอกจากนี้ ที่ประชุมรับทราบแนวทางการติดตามความคืบหน้าในมาตรการเยียวยา โดยเห็นควรให้คณะอนุกรรมการฯ ดังกล่าวติดตามความคืบหน้าเพื่อเยียวยาเป็นประจำทุก 3 เดือน พร้อมรายงานให้คณะกรรมการติดตามการแก้ไขปัญหาแชร์ลูกโซ่ทราบต่อไป
พร้อมทั้ง ที่ประชุมรับทราบแนวทางการติดตามความคืบหน้าในมาตรการป้องกัน โดย 1. ใช้กลไกคณะกรรมการป้องปรามธุรกิจการเงินนอกระบบ และอนุกรรมการป้องปรามเพื่อดำเนินการเฝ้าระวัง สอดส่องดูแล ในระดับพื้นที่ทั่วประเทศ 2. ปรับปรุงพระราชกำหนดการกู้ยืมเงินที่เป็นการฉ้อโกงประชาชน พ.ศ. 2527  3. กำหนดให้มีมาตรการป้องกันและปราบปรามการกระทำความผิดตามกฎหมายว่าด้วยการกู้ยืมเงินที่เป็นการฉ้อโกงประชาชนอย่างจริงจังและเข้มข้นมากขึ้น 4. ให้หน่วยงานที่เกี่ยวข้องบูรณาการเพื่อให้ความรู้และสร้างความเข้าใจกับประชาชนในทุกพื้นที่เกี่ยวกับการลงทุนและผลตอบแทนที่ควรได้รับในการลงทุนปกติที่ถูกต้องตามกฎหมาย และ 5. ให้ภาคเอกชนเข้ามาเป็นเครือข่ายเฝ้าระวังในการแก้ไขปัญหานี้อย่างทั่วถึง
อีกทั้ง ที่ประชุมรับทราบการรวบรวมและจัดทำฐานข้อมูลความเสียหายและผลกระทบต่อระบบเศรษฐกิจที่เกิดจากปัญหาแชร์ลูกโซ่กับแนวทางการติดตามความคืบหน้าของคดีสำหรับผู้เสียหาย โดย“การขับเคลื่อนการใช้ประโยชน์ข้อมูลขนาดใหญ่ (Big Data)” เพื่อปรับตัวและสร้างแนวทางของวิธีการรับมือปัญหานี้ได้อย่างทันท่วงที ตามสถานการณ์ที่เกิดขึ้นอีกด้วย เพื่อให้ประชาชนรู้เท่าทันและไม่ถูกฉ้อโกงอีก
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15051