รัฐบาลไทย-ข่าวทำเนียบรัฐบาล-กระทรวงมหาดไทย เผยแผนงาน/โครงการเน้นหนักตามแผนแม่บทภายใต้ยุทธศาสตร์ เพื่อเพิ่มประสิทธิภาพในการพัฒนาประเทศ

วันจันทร์ที่ 17 กันยายน 2561
กระทรวงมหาดไทย เผยแผนงาน/โครงการเน้นหนักตามแผนแม่บทภายใต้ยุทธศาสตร์ เพื่อเพิ่มประสิทธิภาพในการพัฒนาประเทศ
กระทรวงมหาดไทย เผยแผนงาน/โครงการเน้นหนักตามแผนแม่บทภายใต้ยุทธศาสตร์ เพื่อเพิ่มประสิทธิภาพในการพัฒนาประเทศ
เมื่อวันที่ 11 กันยายน 2561 เวลา 13.30 น. ณ ห้องประชุมสำนักตรวจราชการและเรื่องราวร้องทุกข์ อาคารดำรงราชานุภาพ กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมร่วมฝ่ายเลขานุการคณะทำงานกระทรวงมหาดไทยเพื่อติดตามความคืบหน้าในการเตรียมการจัดทำแผนแม่บทภายใต้ยุทธศาสตร์ชาติ และการขับเคลื่อนแผนงาน/โครงการปฏิรูปประเทศของกระทรวงมหาดไทย โดยมี ผู้แทนกรมและหน่วยงานรัฐวิสาหกิจในสังกัดกระทรวงมหาดไทยเข้าร่วมประชุม
รองปลัดกระทรวงมหาดไทย เปิดเผยว่า กระทรวงมหาดไทย ได้เตรียมการจัดทำแผนงาน/โครงการที่สอดรับกับแผนแม่บทภายใต้ยุทธศาสตร์ชาติของกระทรวงมหาดไทย ซึ่งสอดคล้องและเชื่อมโยงกับยุทธศาสตร์ทุกระดับ ลงมาสู่แผนปฏิบัติการของกระทรวง และกรมในสังกัด โดยเชื่อมโยงสู่ความต้องการพัฒนาในพื้นที่ จำนวน 6 ด้าน ดังนี้ 1) ยุทธศาสตร์ชาติด้านความมั่นคง เช่น โครงการปลูกฝังสำนึกรักสามัคคีปรองดองของคนในชาติ การขับเคลื่อนการพัฒนาตามแนวพระราชดำริและเทิดทูนไว้ซึ่งสถาบัน และการป้องกันและบรรเทาสาธารณภัย เป็นต้น 2) ยุทธศาสตร์ชาติด้านการสร้างขีดความสามารถในการแข่งขัน เช่น โครงการเกษตรสร้างมูลค่า โครงการพัฒนาผลิตภัณฑ์ OTOP โครงการการสร้างความหลากหลายด้านการท่องเที่ยว และโครงการพัฒนาเมืองน่าอยู่ เมืองอัจฉริยะ เป็นต้น 3) ยุทธศาสตร์ชาติด้านการพัฒนาและเสริมสร้างศักยภาพทรัพยากรมนุษย์ เช่น การปรับเปลี่ยนค่านิยม โครงการน้อมนำหลักปรัชญาของเศรษฐกิจพอเพียงไปสู่การปฏิบัติจนเป็นวิถีชีวิต และการส่งเสริมอาชีพผู้สูงอายุ เป็นต้น 4) ยุทธศาสตร์ชาติด้านสร้างความเป็นธรรมและลดความเหลื่อมล้ำในทุกมิติ เช่น โครงการพัฒนาเมืองหลักและเมืองรอง และโครงการสัมมาชีพชุมชน เป็นต้น5) ยุทธศาสตร์ชาติด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อม เช่น โครงการกำจัดวัชพืชในแม่น้ำลำคลอง และโครงการก่อสร้างเขื่อนป้องกันการกัดเซาะชายฝั่ง เป็นต้น 6) ยุทธศาสตร์ชาติด้านการปรับสมดุลและพัฒนาระบบการบริหารจัดการภาครัฐ เช่น โครงการพัฒนาโครงสร้างพื้นฐานข้อมูลของภาครัฐ และ Online Service Platform เป็นต้น
รองปลัดกระทรวงมหาดไทย กล่าวต่อว่า นอกจากนี้ยังได้เร่งรัด ติดตามผลการขับเคลื่อนแผนงาน/โครงการเน้นหนักตามแผนปฏิรูปประเทศ 11 เรื่องของกระทรวงมหาดไทยให้เกิดผลอย่างเป็นรูปธรรม อาทิ การบริหารจัดการขยะ การบริหารจัดการภัยพิบัติ การส่งเสริมวิสาหกิจชุมชน การรังวัดที่ดินด้วยระบบดาวเทียม อีกด้วย
ในช่วงท้ายของการประชุม นายนิสิต จันทร์สมวงศ์ รองปลัดกระทรวงมหาดไทย ได้เน้นย้ำถึงแนวทางการจัดทำแผนงาน/โครงการ ต้อง "ไร้รอยต่อ" เชื่อมโยงแผนพัฒนาตั้งแต่ระดับจังหวัด แผนพัฒนาภาค สู่ยุทธศาสตร์ชาติ โดยให้คำนึงถึงวิสัยทัศน์ เพื่อแก้ไขปัญหาและพัฒนาพื้นที่ เตรียมพร้อมต่อการเปลี่ยนแปลงในมิติต่าง ๆ ทั้งในด้านความมั่นคง การแก้ไขปัญหาปัจจุบัน การป้องกันไม่ให้เกิดปัญหาใหม่ การเสริมสร้างความสามารถในการปรับตัวของประชาชนจากภัยพิบัติ สร้างความเป็นธรรม ลดความเหลื่อมล้ำในสังคม รวมทั้งเพิ่มประสิทธิภาพการประเมิน ติดตามผลการขับเคลื่อนยุทธศาสตร์ชาติว่ามีการดำเนินการเชื่อมโยงแผนงาน/โครงการในพื้นที่ หรือระดับจังหวัดได้อย่างเป็นรูปธรรม เพื่อการพัฒนาอย่างมั่นคง มั่งคั่ง ยั่งยืน ต่อไป

ที่มา : http://www.thaigov.go.th/news/contents/details/15428
