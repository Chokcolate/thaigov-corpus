รัฐบาลไทย-ข่าวทำเนียบรัฐบาล-พม. จัดโครงการสร้างความตระหนักรู้เรื่องความเท่าเทียมระหว่างเพศ มุ่งขจัดการเลือกปฏิบัติด้วยเหตุแห่งเพศในสังคมไทย

วันจันทร์ที่ 10 กันยายน 2561
พม. จัดโครงการสร้างความตระหนักรู้เรื่องความเท่าเทียมระหว่างเพศ มุ่งขจัดการเลือกปฏิบัติด้วยเหตุแห่งเพศในสังคมไทย
พม. จัดโครงการสร้างความตระหนักรู้เรื่องความเท่าเทียมระหว่างเพศ มุ่งขจัดการเลือกปฏิบัติด้วยเหตุแห่งเพศในสังคมไทย
วันนี้ (10 ก.ย. 61) เวลา 09.00 น. ที่ห้องปริ๊นซ์บอลรูม 2-3 โรงแรมปริ๊นซ์พาเลซ กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดโครงการสร้างความตระหนักรู้เรื่องความเท่าเทียมระหว่างเพศ พร้อมกล่าวปาฐกถาพิเศษในหัวข้อ "ความเท่าเทียมระหว่างเพศ : จากแนวคิดสู่นโยบาย” โดยมีวัตถุประสงค์เพื่อสร้างความรู้ ความเข้าใจ และกระตุ้นให้คนในสังคมเกิดความตระหนักเห็นความสำคัญของการป้องกันการเลือกปฏิบัติด้วยเหตุแห่งเพศ โดยมีผู้ร่วมงาน ประกอบด้วย ผู้บริหารด้านการเสริมสร้างบทบาทหญิงชาย (Chief Gender Equality Officer: CGEO) เจ้าหน้าที่ศูนย์ประสานด้านความเสมอภาคระหว่างหญิงชาย (Gender Focal Point: GFP) ผู้บริหารและเจ้าหน้าที่หน่วยงานภาครัฐในระดับภูมิภาค ผู้แทนภาคเอกชน ผู้แทนกลุ่มและองค์กรต่างๆ รวมถึงภาคส่วนประชาสังคม รวมจำนวน 500 คน
พลเอก อนันตพร กล่าวว่า ประเทศไทยเข้าเป็นภาคีอนุสัญญาว่าด้วยการขจัดการเลือกปฏิบัติต่อสตรีในทุกรูปแบบ (CEDAW) ตั้งแต่ปี พ.ศ.2528 ทำให้มีพันธกิจที่รัฐต้องดำเนินการให้สอดคล้องกับแนวทางตามอนุสัญญาดังกล่าว คือ ต้องกำหนดนโยบาย มาตรการ กลไก รวมทั้งแก้ไขหรือปรับปรุงกฎหมายและระเบียบปฏิบัติในเรื่องต่างๆ เพื่อไม่ให้เกิดการเลือกปฏิบัติต่อสตรีและส่งเสริมให้เกิดความเสมอภาคระหว่างเพศขึ้น จึงได้มีการปรับปรุงแก้ไขกฎหมาย นโยบาย และระเบียบต่างๆ เพื่อให้ความคุ้มครองแก่สตรี รวมถึงบุคคลที่มีความหลากหลายทางเพศอย่างเท่าเทียม มีการห้ามการเลือกปฏิบัติที่ไม่เป็นธรรมเพราะเหตุแห่งความแตกต่างในเรื่องเพศ โดยบัญญัติไว้ในรัฐธรรมนูญแห่งราชอาณาจักรไทย พ.ศ.2540 และ พ.ศ. 2550 กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) ในฐานะหน่วยงานที่มีภารกิจหลักในการคุ้มครองและพิทักษ์สิทธิสตรีและการส่งเสริมความเสมอภาคระหว่างเพศ จึงได้ผลักดันให้มีการตราพระราชบัญญัติความเท่าเทียมระหว่างเพศ พ.ศ.2558 ตามมติคณะรัฐมนตรี เมื่อวันที่ 16 มิถุนายน 2558 และมีผลบังคับใช้ตั้งแต่วันที่ 9 กันยายน 2558 เป็นต้นมา โดยมีวัตถุประสงค์เพื่อให้เกิดระบบในการส่งเสริมโอกาสและความเท่าเทียมระหว่างเพศ และให้ผู้ที่ถูกละเมิดสิทธิและไม่ได้รับความเป็นธรรมเพราะเหตุแห่งเพศ ได้รับการคุ้มครองและช่วยเหลือ รวมทั้งได้กำหนดให้มีกลไกการขับเคลื่อนพระราชบัญญัติดังกล่าวในรูปแบบของคณะกรรมการ ประกอบด้วย คณะกรรมการส่งเสริมความเท่าเทียมระหว่างเพศ (สทพ.) และคณะกรรมการวินิจฉัยการเลือกปฏิบัติโดยไม่เป็นธรรมระหว่างเพศ (วลพ.) ทั้งนี้ คณะกรรมการส่งเสริมความเท่าเทียมระหว่างเพศ หรือ สทพ. มี พลเอก ฉัตรชัย สาริกัลยะ รองนายกรัฐมนตรี เป็นประธานกรรมการ อีกทั้งยังมีกรรมการจากหน่วยงานภาครัฐ และกรรมการผู้ทรงคุณวุฒิจากหลากหลายสาขาที่มีความเชี่ยวชาญ ซึ่งแต่งตั้งจากผู้แทนองค์กรสตรีและองค์กรที่ทำงานด้านสิทธิความหลากหลายทางเพศ ที่มีความรู้ความเชี่ยวชาญและประสบการณ์เกี่ยวกับความเท่าเทียมระหว่างเพศด้านนิติศาสตร์ด้านสิทธิมนุษยชน ด้านสังคมศาสตร์หรือด้านจิตวิทยา ให้มาร่วมกันกำหนดนโยบาย มาตรการ แผนปฏิบัติการส่งเสริมความเท่าเทียมระหว่างเพศ และขจัดการเลือกปฏิบัติด้วยเหตุแห่งเพศในสังคมไทย นอกจากนี้ ยังได้กำหนดให้มีกองทุนส่งเสริมความเท่าเทียมระหว่างเพศ เพื่อให้เป็นทุนใช้จ่ายในการส่งเสริมความเท่าเทียมระหว่างเพศ รวมทั้งช่วยเหลือ ชดเชย และเยียวยาหรือบรรเทาทุกข์แก่บุคคลซึ่งตกเป็นผู้เสียหายจากการเลือกปฏิบัติโดยไม่เป็นธรรมระหว่างเพศ ให้ได้รับการช่วยเหลืออย่างครบถ้วน
พลเอก อนันตพร กล่าวต่ออีกว่า สำหรับพระราชบัญญัติฯ ฉบับนี้ มีการบังคับใช้ผ่านมาแล้ว 3 ปี แต่สถานการณ์การเลือกปฏิบัติด้วยเหตุแห่งเพศยังคงปรากฏให้เห็นอยู่หลายประเด็น อาทิ ยังมีผู้หญิงที่ถูกเลือกปฏิบัติในการจ้างงาน เนื่องจากนายจ้างเห็นว่าผู้หญิงต้องตั้งครรภ์และคลอดบุตร และกลุ่มผู้ที่แสดงออกแตกต่างจากเพศโดยกำเนิดถูกเลือกปฏิบัติในการจ้างงานเช่นกัน รวมถึงการไม่ได้รับการคุ้มครองทางกฎหมาย ทั้งนี้ คณะกรรมการส่งเสริมความเท่าเทียมระหว่างเพศ จึงได้ร่วมกันพิจารณาหาสาเหตุดังกล่าว พบว่า 1) สังคมยังขาดการรับรู้เกี่ยวกับพระราชบัญญัติความเท่าเทียมระหว่างเพศ พ.ศ. 2558 และกองทุนส่งเสริมความเท่าเทียมระหว่างเพศ 2) คนในสังคมมีต้นทุนที่แตกต่างกัน ดังนั้น แม้จะมีการรับรู้ แต่ก็อาจจะไม่มีความกล้าหาญมากพอที่จะเข้ามาใช้ช่องทางเพื่อช่วยเหลือตนเอง 3) คนที่รับรู้และตั้งใจเข้ามาใช้บริการแต่ติดเงื่อนไขทางเอกสารที่มีความยากต่อการทำความเข้าใจ ทำให้ผู้รับบริการไม่สะดวกที่จะขอรับบริการความช่วยเหลือ และ 4) การสร้างการรับรู้ที่ผ่านมา สร้างความเข้าใจผิดว่าพระราชบัญญัติฯ เป็นกฎหมายเฉพาะของคนบางกลุ่ม ดังนั้น คนกลุ่มอื่นๆ จึงไม่ได้เข้ามาร่วมใช้ประโยชน์จากกฎหมายฉบับนี้ ซึ่งแนวทางแก้ไข จึงควรสร้างการรับรู้ที่รวมคนทุกกลุ่มให้สามารถเข้าถึงสิทธิและประโยชน์ได้อย่างเท่าเทียมกัน เพื่อเป็นการเสริมพลังสำหรับผู้เสียหายกลุ่มที่ยังไม่มีความกล้าหาญเพียงพอที่จะใช้สิทธิ รวมถึงควรมีการปรับปรุง ระเบียบ กฎเกณฑ์ต่างๆ ที่เป็นอุปสรรคต่อการเข้าถึงสิทธิ ตลอดจนสร้างเครือข่ายหน่วยงานและองค์กร เพื่อช่วยเผยแพร่และทำให้การรับรู้ขยายสู่วงกว้างมากยิ่งขึ้น
พลเอก อนันตพร กล่าวเพิ่มเติมว่า สำหรับกิจกรรมที่สำคัญของโครงการดังกล่าว ประกอบด้วย 1) การอภิปราย เรื่อง กลไกการส่งเสริมความเท่าเทียมระหว่างเพศตามพระราชบัญญัติความเท่าเทียมระหว่างเพศ พ.ศ. 2558 โดยคุณหญิงทิพาวดี เมฆสวรรค์ ผู้ทรงคุณวุฒิคณะกรรมการส่งเสริมความเท่าเทียมระหว่างเพศ นายประเสริฐ กาญจนอุทัย อนุกรรมการด้านกฎหมาย สทพ. ศาสตราจารย์ มาลี พฤกษ์พงศาวลี ประธานกรรมการวินิจฉัยการเลือกปฏิบัติโดยไม่เป็นธรรมระหว่างเพศ นางสาวสุพัตรา ภู่ธนานุสรณ์ กรรมการบริหารกองทุนส่งเสริมความเท่าเทียมระหว่างเพศ และ 2) การประชุมกลุ่มย่อย เรื่อง การเลือกปฏิบัติโดยไม่เป็นธรรมระหว่างเพศ : จากปัญหาสู่นโยบาย โดยผู้แทนจากหน่วยงานที่เกี่ยวข้อง นอกจากนี้นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ได้มีการมอบทิศทางการขับเคลื่อนนโยบายความเท่าเทียมระหว่างเพศ การจัดทำยุทธศาสตร์ และแผนปฏิบัติการเพื่อส่งเสริมความเท่าเทียมระหว่างเพศ การพัฒนาช่องทางการยื่นเรื่องร้องเรียนต่อคณะกรรมการ วลพ. โดยใช้เทคโนโลยีที่ทันสมัย พร้อมทั้งกำหนดแนวทางการประชาสัมพันธ์เพื่อสร้างการรับรู้และการเข้าถึงพระราชบัญญัติฯ โดยให้ความสำคัญกับความแตกต่างของกลุ่มเป้าหมายแต่ละกลุ่ม ทั้งนี้ให้อยู่บนหลักความโปร่งใส และต้องรายงานความก้าวหน้าอย่างต่อเนื่อง โดยมีการกำหนดประชุมปีละ 4 ครั้ง หรือ 3 เดือนต่อครั้ง

ที่มา : http://www.thaigov.go.th/news/contents/details/15269
