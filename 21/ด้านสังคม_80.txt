รัฐบาลไทย-ข่าวทำเนียบรัฐบาล-พม. จัดสัมมนา “สู่สังคมที่ครอบคลุมและยั่งยืนผ่านวาระโลก ดึงภาคีเครือข่ายร่วมขับเคลื่อนงานด้านสังคมของไทย ตามวาระการพัฒนาที่ยั่งยืน 2030 และวาระใหม่แห่งการพัฒนาเมืองของสหประชาชาติ

วันจันทร์ที่ 24 กันยายน 2561
พม. จัดสัมมนา “สู่สังคมที่ครอบคลุมและยั่งยืนผ่านวาระโลก ดึงภาคีเครือข่ายร่วมขับเคลื่อนงานด้านสังคมของไทย ตามวาระการพัฒนาที่ยั่งยืน 2030 และวาระใหม่แห่งการพัฒนาเมืองของสหประชาชาติ
พม. จัดสัมมนา “สู่สังคมที่ครอบคลุมและยั่งยืนผ่านวาระโลก ดึงภาคีเครือข่ายร่วมขับเคลื่อนงานด้านสังคมของไทย ตามวาระการพัฒนาที่ยั่งยืน 2030 และวาระใหม่แห่งการพัฒนาเมืองของสหประชาชาติ
วันนี้ (24 ก.ย. 61) เวลา 09.30 น. ที่ห้องศรีสุริยวงศ์ ชั้น 11 โรงแรมตวันนา ถนนสุรวงศ์ กรุงเทพฯ นางสาวสราญภัทร อนุมัติราชกิจ ผู้ช่วยปลัดกระทรวงการพัฒนาสังคมและความมั่นคงของมนุษย์ เป็นประธานในพิธีเปิดการสัมมนา "สู่สังคมที่ครอบคลุมและยั่งยืนผ่านวาระโลก (Shaping Inclusive and Sustainable Society through Global Agenda) ซึ่งจัดขึ้นระหว่างวันที่ 24 – 25 กันยายน 2561 โดยมีวัตถุประสงค์เพื่อเผยแพร่องค์ความรู้วาระการพัฒนาที่ยั่งยืน ค.ศ. 2030 (2030 Agenda for Sustainable Development) และวาระใหม่แห่งการพัฒนาเมือง (New Urban Agenda : NUA) อีกทั้งเป็นเวทีแลกเปลี่ยนประสบการณ์การทำงานจากภาคีเครือข่ายที่ดำเนินงานตามเป้าหมายการพัฒนาที่ยั่งยืน และสิทธิที่เท่าเทียมในการเข้าถึงเมืองที่อยู่อาศัย ทั้งนี้ มีผู้เข้าร่วมประชุมจำนวน 100 คน ประกอบด้วย ผู้แทนภาคีเครือข่ายที่เกี่ยวข้อง อาทิ กระทรวงมหาดไทย กระทรวงทรัพยากรธรรมชาติและสิ่งแวดล้อม ธนาคารอาคารสงเคราะห์ และกรุงเทพมหานคร เป็นต้น รวมทั้งเจ้าหน้าที่ กระทรวง พม.
นางสาวสราญภัทร กล่าวว่า สหประชาชาติได้กำหนดวาระการพัฒนาที่ยั่งยืน ค.ศ. 2030 หรือ พ.ศ. 2573 (2030 Agenda for Sustainable Development) และเป้าหมายการพัฒนาที่ยั่งยืน (Sustainable Development Goals หรือ SDGs) เมื่อเดือนกันยายน พ.ศ. 2558 โดยประเทศสมาชิกตกลงร่วมกันในการใช้เป็นกรอบการดำเนินงานด้านการพัฒนาไปจนถึงเดือนสิงหาคม พ.ศ. 2573 ทั้งนี้ ประเทศไทยได้สร้างกลไกการขับเคลื่อนเป้าหมายการพัฒนาที่ยั่งยืนในระดับชาติ โดยแต่งตั้งคณะกรรมการเพื่อการพัฒนาที่ยั่งยืน (กพย.) โดยมีนายกรัฐมนตรีเป็นประธาน เป็นกลไกหลักในการกำหนดนโยบาย และขับเคลื่อนการพัฒนาที่ยั่งยืนของไทย รวมถึงมีการจัดตั้งคณะอนุกรรมการ 3 คณะ ได้แก่ คณะอนุกรรมการขับเคลื่อนเป้าหมายการพัฒนาที่ยั่งยืน คณะอนุกรรมการส่งเสริมความเข้าใจ และประเมินผลการพัฒนาที่ยั่งยืนตามหลักปรัชญาเศรษฐกิจพอเพียง และคณะอนุกรรมการพัฒนาระบบข้อมูลสารสนเทศเพื่อสนับสนุนการพัฒนาที่ยั่งยืน ทั้งนี้ มีการมอบหมายให้กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานหลักในการขับเคลื่อนงานด้านสังคมของไทย และเป้าหมายการพัฒนาที่ยั่งยืน โดยเป็นหน่วยงานรับผิดชอบหลักในการขับเคลื่อนเป้าหมายที่ 5 "บรรลุความเสมอภาคระหว่างเพศ” และร่วมกับหน่วยงานที่เกี่ยวข้องรับผิดชอบอีก 4 เป้าหมาย ได้แก่ เป้าหมายที่ 1 "ขจัดความยากจน” เป้าหมายที่ 10 "ลดความไม่เท่าเทียมทั้งภายในประเทศและระหว่างประเทศ” เป้าหมายที่ 11 "เมืองและการตั้งถิ่นฐาน” และเป้าหมายที่ 16 "สนับสนุนสังคมที่สงบสุข”โดยหน่วยงานที่รับผิดชอบในเป้าหมายต่างๆ มีหน้าที่ในการขับเคลื่อนการดำเนินงานให้สอดคล้องตามเป้าหมายการพัฒนาที่ยั่งยืน โดยจัดทำ Roadmap สำหรับการขับเคลื่อนงานในแต่ละเป้าหมายตามแนวทางที่คณะกรรมการเพื่อการพัฒนาที่ยั่งยืน เพื่อใช้เป็นเข็มทิศนำทางให้การดำเนินการเป็นไปอย่างสอดคล้องและทิศทางเดียวกัน
นางสาวสราญภัทร กล่าวต่อไปว่า ประเทศไทยได้ร่วมรับรองเอกสารวาระใหม่แห่งการพัฒนาเมือง (New Urban Agenda: NUA) ซึ่งอยู่ภายใต้วาระแห่งการพัฒนาที่ยั่งยืน ค.ศ. 2030 ซึ่งมีใจความสำคัญเกี่ยวข้องกับการมีส่วนร่วมของทุกภาคส่วนในการสร้างเมือง และที่อยู่อาศัยอย่างยั่งยืนสำหรับทุกคน ครอบคลุมถึงสิทธิที่เท่าเทียมในการเข้าถึงที่อยู่อาศัย การบริการสาธารณะ และโอกาสในการประกอบอาชีพ การสร้างความเชื่อมโยงระหว่างเมืองและชนบทในมิติด้านสังคม เศรษฐกิจ และสิ่งแวดล้อม ตลอดจนการสร้างระบบการเงินที่เข้มแข็งเพื่อการเข้าถึงที่อยู่อาศัย ลดการตั้งถิ่นฐานแบบไม่ปกติและชุมชนแออัด และสร้างความพร้อมในการปรับตัวต่อผลกระทบจากการเปลี่ยนแปลงสภาพภูมิอากาศ โดยไม่ทิ้งใครไว้ข้างหลัง ซึ่งสอดคล้องกับเป้าหมายที่ 11 ของ SDGs โดยกระทรวง พม. ได้รับมอบหมายจากคณะรัฐมนตรี เมื่อวันที่ 11 ตุลาคม 2559 ให้เป็นหน่วยงานประสานงานหลัก ร่วมกับกระทรวงมหาดไทย ดำเนินงานตาม NUA เพื่อให้เกิดการพัฒนาเมืองและถิ่นฐานมนุษย์อย่างยั่งยืน โดยได้มีการจัดการสัมมนาครั้งนี้ขึ้นด้วยความมุ่งมั่นในการสร้างความตระหนักแก่ผู้เกี่ยวข้องทุกภาคส่วน และขับเคลื่อนงานให้เกิดผลอย่างเป็นรูปธรรม ซึ่งถือเป็นจุดเริ่มต้นของการร่วมกันรับรู้ รับทราบ และตระหนักถึงวาระการพัฒนาทั้งสอง เพื่อร่วมกันสร้างสังคมไทยที่ปราศจากความเหลื่อมล้ำและไม่ทิ้งใครไว้ข้างหลัง
"สาหรับการสัมมนาครั้งนี้ ประกอบด้วยกิจกรรมสำคัญ อาทิ 1) การบรรยายพิเศษ เรื่อง "วาระการพัฒนาที่ยั่งยืน 2030 (2030 Agenda for Sustainable Development) และวาระใหม่แห่งการพัฒนาเมือง (New Urban Agenda : NUA) กับกลไกการขับเคลื่อนของประเทศไทย” โดย อธิบดีกรมองค์การระหว่างประเทศ 2) การบรรยายพิเศษ เรื่อง "ปฏิญญากีโตว่าด้วยการพัฒนาเมืองและการตั้งถิ่นฐานของมนุษย์ที่ยั่งยืนและครอบคลุมสำหรับทุกคน Quito Declaration on Sustainable Cities and Human Settlements for All” 3) เวทีเสวนาหัวข้อ "บทบาทของหน่วยงานหลักเพื่อร่วมดำเนินงานของประเทศไทยตามวาระการพัฒนาเมืองใหม่” 4) เวทีอภิปรายแลกเปลี่ยนประสบการณ์เพื่อนำสาระสำคัญของวาระการพัฒนาที่ยั่งยืน ค.ศ. 2030 ไปสู่การปฏิบัติ และ 5) การประชุมกลุ่มย่อย เพื่อระดมความคิดเห็นต่อกลไก/นโยบาย/การติดตาม และรายงานผลการดำเนินงานของประเทศตามข้อตกลง NUA และ SDGs และการนำเสนอผลจากการประชุมกลุ่มย่อย” นางสาวสราญภัทร กล่าวในตอนท้าย

ที่มา : http://www.thaigov.go.th/news/contents/details/15608
