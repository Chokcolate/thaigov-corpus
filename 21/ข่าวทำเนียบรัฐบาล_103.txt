รัฐบาลไทย-ข่าวทำเนียบรัฐบาล-รัฐบาลโดย กระทรวงแรงงานพัฒนาเยาวชนคนเก่งเพื่อสร้างต้นแบบการพัฒนาทักษะด้านต่าง ๆ  นำไปสู่การพัฒนาประเทศอย่างยั่งยืง

วันอังคารที่ 25 กันยายน 2561
รัฐบาลโดย กระทรวงแรงงานพัฒนาเยาวชนคนเก่งเพื่อสร้างต้นแบบการพัฒนาทักษะด้านต่าง ๆ  นำไปสู่การพัฒนาประเทศอย่างยั่งยืง
รัฐบาลโดย กระทรวงแรงงานพัฒนาเยาวชนคนเก่งเพื่อสร้างต้นแบบการพัฒนาทักษะด้านต่าง ๆ เพื่อสู่การพัฒนาประเทศพร้อมเร่งสร้างมาตรฐานเพื่อความเป็นสากลในเวทีนานาชาติ
วันนี้ (25 กันยายน 2561) เวลา 08.30 น. ณ บริเวณโถงกลางตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน นำคณะผู้บริหารกระทรวงแรงงานและเยาวชนตัวแทนประเทศไทยที่ได้รับเหรียญรางวัลในการแข่งขันฝีมือแรงงานอาเซียน ครั้งที่ 12 เข้าพบ พลเอก ประยุทธ์ จันทร์โอชา นายกรัฐมนตรี เพื่อสร้างขวัญและเป็นกำลังใจให้กับเยาวชนที่ฝึกฝนตัวเองจนประสบความสำเร็จ
โอกาสนี้ รัฐมนตรีว่าการกระทรวงแรงงานกล่าวรายงานว่า กระทรวงแรงงานได้นำคณะผู้บริหารกระทรวงแรงงานและเยาวชนตัวแทนประเทศไทยที่ได้รับเหรียญรางวัลในการแข่งขันฝีมือแรงงานอาเซียน ครั้งที่ 12 จำนวน 27 คน เข้าพบนายกรัฐมนตรี เพื่อเป็นการส่งเสริมเยาวชนตัวแทนประเทศไทยที่ได้รับเหรียญรางวัล ให้เป็นแบบอย่างที่ดีของเยาวชนรุ่นหลังในวันนี้ ในการฝึกฝนพัฒนาทักษะฝีมือให้ประสบความสำเร็จในการแข่งขันการศึกษา การทำงานในอนาคต ส่งผลให้มีการยกระดับสถานะทางเศรษฐกิจและสังคมของประเทศ พร้อมเพิ่มขีดความสามารถในการแข่งขัน มีการพัฒนาที่ยั่งยืน สอดคล้องกับตามยุทธศาสตร์ชาติ ระยะ 20 ปีของรัฐบาล ใน 3 ด้าน ได้แก่  ยุทธศาสตร์ด้านการสร้างความสามารถในการแข่งขัน ยุทธศาสตร์การพัฒนาและเสริมสร้างศักยภาพทรัพยากรมนุษย์ และยุทธศาสตร์การสร้างโอกาสและความเสมอภาค และยังเป็นการประชาสัมพันธ์ความสำเร็จในการเป็นเจ้าภาพจัดการแข่งขันฯ ครั้งนี้ด้วย
ทั้งนี้ ตลอดระยะเวลาการแข่งขัน มีผู้เข้าร่วมงานกว่า 25,000 คน โดยเยาวชนไทยสามารถคว้ามาได้ทั้งหมด 23 เหรียญประกอบด้วย 16 เหรียญทองจาก 13 สาขา ได้แก่สาขาบริการอาหารและเครื่องดื่ม สาขาประกอบอาหารสาขาอินเตอร์เน็ตของสรรพสิ่ง สาขาเทคโนโลยีระบบไฟฟ้าภายในอาคารสาขาเทคโนโลยีงานเชื่อม สาขาเขียนแบบวิศวกรรมเครื่องกลด้วยคอมพิวเตอร์ สาขาสีรถยนต์สาขาเทคโนโลยีระบบทำความเย็น สาขาบำรุงรักษาเครื่องจักรกล (ทีม) สาขาหุ่นยนต์เคลื่อนที่ สาขาเทคโนโลยียานยนต์ สาขาระบบอัตโนมัติอุตสาหกรรม และสาขาก่ออิฐ เหรียญเงิน 4 เหรียญ จากสาขาไม้เครื่องเรือน สาขาเสริมความงาม สาขากราฟิกดีไซน์ และสาขาแต่งผม และ 3 เหรียญทองแดง จากสาขาต่อประกอบมุมไม้ สาขาเทคโนโลยีระบบทำความเย็น และสาขาประกอบอาหาร อีกทั้งเยาวชนกลุ่มนี้จะต้องเตรียมตัวฝึกซ้อมเพื่อรับการคัดเลือกอีกครั้งในการเป็นตัวแทนของประเทศเข้าร่วมแข่งขันฝีมือแรงงานนานาชาติ ครั้งที่ 45 จัดขึ้นที่เมืองคาซาน สหพันธรัสเซีย (WorldSkills Kazan 2019) ระหว่างวันที่ 22-27 สิงหาคม 2562
รมว.แรงงาน กล่าวเพิ่มเติมว่า “เยาวชนเหล่านี้ ได้สร้างแรงบันดาลใจให้กับเยาวชนรุ่นหลังได้ปฏิบัติตาม ในการพัฒนาทักษะฝีมือของตนเอง เพื่อเป็นตัวแทนในการสร้างชื่อเสียงและเกียรติภูมิให้กับประเทศ ขณะเดียวกันสร้างสมประสบการณ์ที่ดีในการเรียนรู้จุดเริ่มต้นของการทำงานต่อไปในอนาคต”
จากนั้น นายกรัฐมนตรีได้กล่าวให้โอวาทว่า ขอให้เยาวชนทุกคนศึกษาและเรียนรู้ทักษะด้านต่าง ๆ จากต่างประเทศด้วย โดยเฉพาะในด้านที่เป็นเลิศเพื่อนำมาปรับปรุงและพัฒนา พร้อมบูรณาการโดยเน้นความเป็นเอกลักษณ์ไทย และได้กล่าวย้ำให้สร้างมาตรฐานเพื่อความเป็นสากลโดยให้กระทรวงแรงงานรับดำเนินการต่อ พร้อมกับสนับสนุนส่งเสริมให้เข้าแข่งขันในระดับนานาชาติต่อไป และให้พัฒนาทักษะด้านต่าง ๆ อย่างต่อเนื่องพร้อมกล่าวย้ำว่าเป็นความสำเร็จจากการที่รัฐบาลได้เร่งพัฒนาแผนงานตามยุทธศาสตร์ชาติที่ได้วางไว้ เพื่อนำมาสู่การพัฒนาชาติในอนาคตให้มีความยั่งยืนต่อไป
...............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15630
