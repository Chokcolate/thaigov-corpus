รัฐบาลไทย-ข่าวทำเนียบรัฐบาล-นายกรัฐมนตรี พบหารือกับนายนเรนทร โมที นายกรัฐมนตรีสาธารณรัฐอินเดีย

วันศุกร์ที่ 31 สิงหาคม 2561
นายกรัฐมนตรี พบหารือกับนายนเรนทร โมที นายกรัฐมนตรีสาธารณรัฐอินเดีย
นายกรัฐมนตรี พบหารือกับนายนเรนทร โมที นายกรัฐมนตรีสาธารณรัฐอินเดีย
วันนี้ (ศุกร์ 31 สิงหาคม 2561 ) เวลา 1000 น. ณ โรงแรมโซลธี คราวน์ พลาซ่า (Soaltee Crowne Plaza) ณ กรุงกาฐมาณฑุ สหพันธ์สาธารณรัฐประชาธิปไตยเนปาล พลเอก ประยุทธ์ จันทร์โอชา นายกรัฐมนตรี พบหารือกับนายนเรนทร โมที (Mr. Narendra Modi) นายกรัฐมนตรีสาธารณรัฐอินเดีย ระหว่างเข้าร่วมการประชุมผู้นำ BIMSTEC ครั้งที่ 4 พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีได้ย้ำคำเชิญนายกรัฐมนตรีอินเดียเยือนไทยในโอกาสที่เหมาะสม ไทยในฐานะประเทศผู้ประสานงานความสัมพันธ์อาเซียน-อินเดีย 3 ปีต่อจากนี้ (สิงหาคม 2561-2564) พร้อมทำงานร่วมกับอินเดียอย่างใกล้ชิด เพื่อกระชับความเป็นหุ้นส่วนทางยุทธศาสตร์ ส่งเสริมความเชื่อมโยง เพราะไทยและอินเดีย เป็นเสมือนเพื่อนบ้านที่เชื่อมโยงกันด้วยมหาสมุทร รวมทั้งศักยภาพที่จะเชื่อมโยงทางทะเล และท่าเรือไทย-อินเดีย รวมทั้งเส้นทางการบินระหว่างกัน และพร้อมทำงานร่วมกันเพื่อส่งเสริมแนวคิดอินโด-แปซิฟิก ด้วย
ผู้นำทั้งสองฝ่ายเห็นควรสนับสนุนให้กระชับความร่วมมือในด้านการพัฒนาและเศรษฐกิจ อินเดียยังสนับสนุนและเห็นพ้องกับไทยที่จะส่งเสริม ความเชื่อมโยง(Connectivity) ภายใต้กรอบความร่วมมือ BIMSTEC

ที่มา : http://www.thaigov.go.th/news/contents/details/15074
