รัฐบาลไทย-ข่าวทำเนียบรัฐบาล-กนพ.เห็นชอบผลการคัดเลือกผู้ลงทุน ในพื้นที่เขตพัฒนาเศรษฐกิจพิเศษตาก-กาญจนบุรี พร้อมเห็นชอบหลักการให้ ศอ.บต.จัดซื้อที่ดิน ในการพัฒนาเขตพัฒนาเศรษฐกิจพิเศษนราธิวาส

วันศุกร์ที่ 7 กันยายน 2561
กนพ.เห็นชอบผลการคัดเลือกผู้ลงทุน ในพื้นที่เขตพัฒนาเศรษฐกิจพิเศษตาก-กาญจนบุรี พร้อมเห็นชอบหลักการให้ ศอ.บต.จัดซื้อที่ดิน ในการพัฒนาเขตพัฒนาเศรษฐกิจพิเศษนราธิวาส
นายกรัฐมนตรีประชุม กนพ. ครั้งที่ 1/61 เห็นชอบผลการคัดเลือกผู้ลงทุนในพื้นที่เขตพัฒนาเศรษฐกิจพิเศษตาก-กาญจนบุรี พร้อมเห็นชอบหลักการให้ ศอ.บต.จัดซื้อที่ดินในการพัฒนาเขตพัฒนาเศรษฐกิจพิเศษนราธิวาส-รับทราบความก้าวหน้าการดำเนินงานเขตเศรษฐกิจพิเศษรายพื้นที่
วันนี้ (5 ก.ย.61) เวลา 13.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายเขตพัฒนาเศรษฐกิจพิเศษ (กนพ.) ครั้งที่ 1 /2561 ร่วมกับ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอภิศักดิ์ ตันติวรวงศ์ รัฐมนตรีว่าการกระทรวงการคลัง นายกฤษฎา บุญราช รัฐมนตรีว่าการกระทรวงเกษตรและสหกรณ์ นายกอบศักดิ์ ภูตระกูล รัฐมนตรีประจำสำนักนายกรัฐมนตรี และผู้ที่เกี่ยวข้อง
ภายหลังการประชุม นายทศพร ศิริสัมพันธ์ เลขาธิการคณะกรรมการพัฒนาการเศรษฐกิจและสังคมแห่งชาติ (เลขาธิการ สศช.) ได้เผยถึงผลการประชุมสรุปสาระสำคัญว่า ที่ประชุม กนพ. เห็นชอบผลการคัดเลือกของคณะทำงานสรรหา คัดเลือก และเจรจาผู้ลงทุนในพื้นที่เขตพัฒนาเศรษฐกิจพิเศษ ที่ได้บริษัทผู้ได้รับสิทธิพัฒนาพื้นที่เขตพัฒนาเศรษฐกิจพิเศษจังหวัดตากและจังหวัดกาญจนบุรี รวม 2 ราย และให้กรมธนารักษ์พิจารณาดำเนินการจัดให้เช่าที่ดินราชพัสดุตามกฎระเบียบและขั้นตอนของทางราชการต่อไป โดยจะมีการประกาศรายชื่อบริษัทฯ อย่างเป็นทางการอีกครั้ง
เลขาธิการ สศช. กล่าวว่า กนพ. พิจารณาการบริหารจัดการที่ดินราชพัสดุในเขตพัฒนาเศรษฐกิจพิเศษ โดยจากเดิม แปลงที่ 1 ให้เอกชนเป็นผู้เช่า แปลงที่ 2 ให้การนิคมอุตสาหกรรมแห่งประเทศไทย หรือ กนอ. เป็นผู้เช่า ต่อมาเมื่อมีแปลงที่ดินเพิ่มขึ้น จึงให้เพิ่มเติมในสัญญาว่า ให้เอกชนสามารถนำแปลงที่ดินที่เพิ่มมานี้ไปอยู่ในสัญญาเช่าของเอกชนด้วย
พร้อมกันนี้ ทางจังหวัดนราธิวาสได้ทำเรื่องผ่านศูนย์อำนวยการบริหารจังหวัดชายแดนภาคใต้ หรือ  ศอ.บต. ว่า เขตพัฒนาเศรษฐกิจพิเศษนราธิวาส เป็นเรื่องของความมั่นคง น่าจะเป็นประโยชน์ในกรณีที่จะให้ ศอ.บต. เป็นผู้ดูแลในเรื่องการจัดหาที่ดินในครั้งนี้ ซึ่ง กนพ. ก็เห็นชอบในหลักการให้ ศอ.บต. เป็นหน่วยงานรับผิดชอบการขอรับจัดสรรงบประมาณ เพื่อดำเนินการจัดซื้อที่ดินในการพัฒนาเขตพัฒนาเศรษฐกิจพิเศษนราธิวาส  ตามระเบียบของทางราชการต่อไป
นอกจากนี้ กนพ. เห็นชอบเรื่องแผนการตลาดและประชาสัมพันธ์ในเชิงรุก และรับทราบตามที่ สศช. รายงานความก้าวหน้าในการดำเนินงานเขตเศรษฐกิจพิเศษรายพื้นที่ต่าง ๆ ทั้ง 10 แห่ง ที่มีความก้าวหน้าตามลำดับ เช่น เรื่องการให้สิทธิประโยชน์ การจัดตั้งศูนย์ OSS และส่วนโครงสร้างพื้นฐาน ที่คาดว่าจะแล้วเสร็จประมาณปี 2562 – 2563 เกือบทั้งหมด ด้านความคืบหน้าในการขอใช้สิทธิประโยชน์ทางภาษีในเขตพัฒนาเศรษฐกิจพิเศษผ่านมาตรการส่งเสริมการลงทุนของสำนักงานคณะกรรมการส่งเสริมการลงทุน (สกท.) ณ 30 มิถุนายน 2561 มีจำนวน 52 โครงการ เงินลงทุน 9,059 ล้านบาท โดยจำนวนโครงการที่มากที่สุด 4 อันดับแรกอยู่ที่จังหวัดตาก สงขลา สระแก้ว และมุกดาหาร สำหรับนิติบุคคลตั้งใหม่ในเขตพัฒนาเศรษฐกิจพิเศษ ณ 30 มิถุนายน 2561 มีจำนวน 2,817 ราย
เลขาธิการ สศช. กล่าวเพิ่มเติมว่า สำหรับเรื่องการปรับอัตราค่าเช่าและค่าธรรมเนียมการเช่าที่ราชพัสดุในเขตพัฒนาเศรษฐกิจพิเศษนั้น เป็นไปตามประกาศของกรมธนารักษ์ ซึ่งเป็นสูตรการคำนวณใหม่ จากเดิม ที่คิดแบบเหมาแปลง เป็น การคิดเป็นรายบล็อก จึงทำให้มีการปรับราคาลงมา  ซึ่งเรตดังกล่าวน่าที่จะจูงใจนักลงทุนเพิ่มขึ้น  นอกจากนี้ ในเขตเศรษฐกิจพิเศษ อาจจะไม่ใช่เป็นการลงทุนในเรื่องอุตสาหกรรมแต่เพียงอย่างเดียว  แต่อาจจะมีในเรื่องการค้า การท่องเที่ยวต่าง ๆ เพิ่มเติม เป็นแบบอเนกประสงค์ในบางพื้นที่ซึ่งจะมีความเหมาะสมกว่า  ซึ่ง สศช. และ สกท. จะต้องไปศึกษาเพื่อนำมาปรับปรุง Position ของแต่ละเขตเศรษฐกิจพิเศษให้เหมาะสมอีกครั้ง ทั้งนี้ ภาพรวมการดำเนินงานเขตเศรษฐกิจพิเศษที่ผ่านมามีความก้าวหน้าในระดับหนึ่ง โดยจะต้องทำให้เขตเศรษฐกิจพิเศษมีหลายรูปแบบ เพราะบางเขตพื้นที่น่าจะมีศักยภาพให้มากกว่านี้ จึงต้องมาคิดเรื่องการส่งเสริมการลงทุน ว่าพื้นที่ใดจะเน้นเรื่องการค้าขาย หรือบางพื้นที่อาจจะต้องเน้นการพัฒนาทักษะฝีมือแรงงานกับประเทศเพื่อนบ้านด้วย
-----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15176
