รัฐบาลไทย-ข่าวทำเนียบรัฐบาล-กรมบังคับคดีร่วมบรรยายในการประชุม Forum for Asian Insolvency Reform (FAIR) ครั้งที่ ๑๑

วันอังคารที่ 18 กันยายน 2561
กรมบังคับคดีร่วมบรรยายในการประชุม Forum for Asian Insolvency Reform (FAIR) ครั้งที่ ๑๑
การประชุม Forum for Asian Insolvency Reform (FAIR) ครั้งที่ ๑๑
วันนี้ ๑๗ กันยายน ๒๕๖๑ เวลา ๐๙.๓๐ น. นางสาวรื่นวดี สุวรรณมงคล อธิบดีกรมบังคับคดี ได้ร่วมบรรยายในการประชุม Forum for Asian Insolvency Reform (FAIR) ครั้งที่ ๑๑ ณ โรงแรม อนันตรา สยาม กรุงเทพฯ ระหว่างวันที่ ๑๗-๑๘ กันยายน ๒๕๖๑ การประชุมครั้งนี้ อธิบดีกรมบังคับคดีได้รับเชิญจาก INSOL ได้นำเสนอการปฎิรูปกฎหมายล้มละลายในรอบ ๔ ปี ที่ผ่านมาที่ได้มีการแก้ไขกฎหมายล้มละลายเพื่อเพิ่มความคุ้มครองให้กับเจ้าหนี้ นำหลักการที่ ไม่สามารถชำระหนี้ได้ (Inability to pay) การเปิดโอกาสให้ธุรกิจ SMEs ยื่นขอฟื้นฟูกิจการ ได้เป็นครั้งแรก การส่งคำสั่งต่างๆ ทางอิเล็กทรอนิกส์เป็นครั้งแรก และการกำหนดให้บุคคลที่มีทรัพย์ของลูกหนี้ที่ล้มละลายในครอบครองแจ้งให้เจ้าพนักงานพิทักษ์เพื่อทำให้การรวบรวมทรัพย์สินของลูกหนี้มีประสิทธิภาพยิ่งขึ้น และได้กล่าวถึงร่างพระราชบัญญัติล้มละลายที่เกี่ยวข้องกับล้มละลายระหว่างประเทศที่กรมบังคับคดีได้เสนอเมื่อปี ๒๕๕๙ และคณะรัฐมนตรีให้ความเห็นชอบในหลักการแล้ว และร่างพระราชบัญญัติล้มละลายเกี่ยวกับเจ้าพนักงานพิทักษ์ทรัพย์เอกชนที่กรมบังคับคดีได้ยกร่างเสนอกระทรวงเพื่อพิจารณา รวมทั้งร่างพระราชบัญญัติสิทธิในหลักประกันที่กรมบังคับคดีได้ร่วมพิจารณายกร่างร่วมกับหน่วยงานต่างๆ
การประชุมครั้งนี้มีผู้แทนจากประเทศต่าง ๆ กว่า ๒๐ ประเทศ และผู้แทนของประเทศไทย จากสำนักงานศาลยุติธรรม และส่วนราชการที่เกี่ยวข้องเข้าร่วมการประชุม เพื่อให้ประเทศต่างๆ ได้แลกเปลี่ยน เรียนรู้ แนวทางปฏิบัติที่ดีเกี่ยวกับการปฏิรูปกฎหมายล้มละลาย เพื่อสนับสนุนช่วยเหลือ หนี้ครัวเรือน หนี้ผู้ประกอบการวิสาหกิจขนาดกลางและขนาดย่อม (SMEs)

ที่มา : http://www.thaigov.go.th/news/contents/details/15458
