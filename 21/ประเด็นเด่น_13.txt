รัฐบาลไทย-ข่าวทำเนียบรัฐบาล-กรมการค้าภายในชี้แจง กรณีการหยุดรับซื้อข้าวของโรงสีข้าว ใน จ.พิจิตร

วันจันทร์ที่ 24 กันยายน 2561
กรมการค้าภายในชี้แจง กรณีการหยุดรับซื้อข้าวของโรงสีข้าว ใน จ.พิจิตร
กรมการค้าภายในชี้แจง กรณีการหยุดรับซื้อข้าวของโรงสีข้าว ใน จ.พิจิตร
วันที่ 14 ก.ย. 2561 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจง
ประเด็นการหยุดรับซื้อข้าวของโรงสีข้าว ใน จ.พิจิตร ตามที่ 1. นางมิ่งขวัญ พุกเปี่ยม ประธานชมรมโรงสีข้าวจังหวัดพิจิตร ได้แจ้งว่า โรงสีในพื้นที่จังหวัดพิจิตร กำลังประสบภาวะวิกฤติ เนื่องจากโรงสีที่เคยรับซื้อข้าวจากชาวนาเริ่มหยุดรับซื้อข้าวจากเกษตรกรและทยอยปิดกิจการ โดยพบว่ามีโรงสีเพียง 8 แห่งที่รับซื้อข้าวอย่างต่อเนื่อง ส่วนอีก 9 แห่งที่เปิดรับซื้อไม่สม่ำเสมอ และอีก 17 แห่ง ได้ประกาศหยุดรับซื้อข้าวจากเกษตรกรแล้ว เนื่องจากประสบปัญหาขาดทุนจากราคาข้าวที่ตกต่ำลง 2.  นายวิรัตน์ ลิ่มทองสมใจ กรรมการผู้จัดการบริษัทโรงสี สิงโตทองไรซ์อินเตอร์เทรด จำกัด ได้แจ้งว่า โรงสีมีกำลังการผลิตวันละ 2,000 ตัน แต่ขณะนี้ต้องประกาศหยุดรับซื้อจากชาวนาชั่วคราว เนื่องจากตั้งแต่เดือนกรกฎาคมมีการรับซื้อข้าวมาอยู่ในสต๊อกแล้วกว่า 3 หมื่นตัน แต่กลับขายไม่ได้ เพราะราคาข้าวเปลือกตกต่ำ ตลาดการส่งออกมีน้อย หากรับซื้อข้าวจากเกษตรกรจะประสบปัญหาขาดทุน จึงต้องประกาศหยุดรับซื้อชั่วคราว
กรมการค้าภายในขอชี้แจงข้อเท็จจริงดังนี้
จังหวัดพิจิตร มีผู้ประกอบการค้าข้าวจำนวน 98 ราย ได้แก่ประเภทสีข้าวจำนวน 37 ราย กำลังการผลิตรวม 12,647 ตัน/วัน และประเภทท่าข้าวจำนวน 61 ราย ปัจจุบันมีผู้ประกอบการโรงสีข้าว
ที่สามารถดำเนินกิจการรับซื้อข้าวเปลือกจากเกษตรกรตลอดทั้งปีจำนวน 10 ราย ส่วนมากเป็นโรงสีขนาดใหญ่ที่มีเงินทุนหมุนเวียนจำนวนมาก มีกำลังการผลิตรวมที่สามารถรองรับผลผลิตจากเกษตรกรในจังหวัดปริมาณ 952,156 ตัน/ปี "เมื่อพิจารณาเทียบกับกำลังการผลิตของโรงสีภายในจังหวัด ถือว่ามีเกินปริมาณข้าวในพื้นที่ โดยสามารถรองรับผลผลิตสีแปรสภาพข้าวเปลือกในพื้นที่ได้หมดในระยะเวลาเพียง 75 วัน จึงเป็นพื้นที่ที่มีการแข่งขันสูง" ในส่วนโรงสีข้าวจำนวน 27 รายที่เหลือ ส่วนมากจะรับซื้อข้าวเปลือกชั่วคราว ในช่วงที่ผลผลิตข้าวเปลือกนาปีออกสู่ตลาดมากตั้งแต่เดือนตุลาคม - เดือนมกราคม เนื่องจากมีปริมาณข้าวเปลือกมากเพียงพอที่จะสามารถดำเนินกิจการได้โดยไม่ขาดทุน
ผู้ประกอบการโรงสีข้าวขนาดเล็กและขนาดกลางที่หยุดรับซื้อข้าวจากเกษตรกรและทยอยปิดกิจการ เพราะไม่มีศักยภาพในการแข่งขัน เนื่องจากประสบปัญหาขาดสภาพคล่องจากการที่สถาบันการเงินได้จำกัดวงเงินสินเชื่อและต้องใช้หลักประกันที่สูงในการขอสินเชื่อของธุรกิจประเภทโรงสี ประกอบกับไม่มีคำสั่งซื้อข้าวสารจากผู้ส่งออกข้าว ทำให้ไม่สามารถรับซื้อข้าวเปลือกจากเกษตรกรได้ตลอดทั้งปี นอกจากนี้ ยังมีผู้ประกอบการโรงสีจากจังหวัดใกล้เคียงเข้ามารับซื้อในพื้นที่ทำให้เกิดการแข่งขันที่สูง
การแก้ไขปัญหา
1. การปิดกิจการของโรงสีอาจส่งผลกระทบต่อเกษตรกรที่อยู่ห่างไกลจากโรงสีเสียโอกาสในการนำผลผลิตไปขายได้ในราคาที่เหมาะสม ดังนั้น รัฐบาลมีแนวทางการช่วยเหลือเกษตรกรให้มีช่องทางในการจำหน่ายข้าวเปลือกในราคาที่เหมาะสม ได้แก่ การจัดตลาดนัดข้าวเปลือก โดยเชื่อมโยงโรงสีในจังหวัดและนอกพื้นที่เข้ามาแข่งขันรับซื้อข้าวเปลือกจากเกษตรกรโดยตรง เกษตรกรมีช่องทางเลือกและมีอำนาจต่อรองในการขายมากขึ้น รวมถึงได้รับความเป็นธรรมทางด้านราคา การชั่งน้ำหนักและการตรวจสอบคุณภาพสินค้าเกษตร
2. รัฐบาลมีโครงการชดเชยดอกเบี้ยให้ผู้ประกอบการค้าข้าวในการเก็บสต็อก เพื่อเพิ่มสภาพคล่องให้ผู้ประกอบการค้าข้าวให้สามารถรับซื้อข้าวเปลือกในช่วงต้นฤดูที่ผลผลิตจะออกสู่ตลาดมากจากเกษตรกร โดยไม่ต้องเร่งระบายผลผลิต
--------------------------------------------

ที่มา : http://www.thaigov.go.th/news/contents/details/15525
