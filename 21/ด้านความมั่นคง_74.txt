รัฐบาลไทย-ข่าวทำเนียบรัฐบาล-กสร. เปิดอบรม “กฎหมายแรงงาน” ฟรี เริ่มพฤศจิกายนนี้

วันอังคารที่ 25 กันยายน 2561
กสร. เปิดอบรม “กฎหมายแรงงาน” ฟรี เริ่มพฤศจิกายนนี้
กรมสวัสดิการและคุ้มครองแรงงาน เปิดอบรมหลักสูตร “กฎหมายแรงงานที่นายจ้าง-ลูกจ้างต้องรู้”  ต้นปีงบประมาณ 2562 สมัครฟรีไม่มีค่าใช้จ่าย เริ่มรับสมัครเดือนพฤศจิกายนนี้ หวังให้นายจ้างลูกจ้างมีความรู้ความเข้าใจและปฏิบัติต่อกันอย่างถูกต้องตามกฎหมา
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร. กำหนดเปิดหลักสูตรฝึกอบรมเพื่อพัฒนาศักยภาพแรงงาน โดยเปิดรับสมัครลูกจ้าง นายจ้างเข้ารับการอบรมหลักสูตรแรกประจำปีงบประมาณ 2562 คือ หลักสูตร “กฎหมายแรงงานที่นายจ้าง-ลูกจ้างต้องรู้” ใช้เวลาในการอบรม 12 ชั่วโมง หรือ 2 วันทำการ ซึ่งจะเปิดรับสมัครในเดือนพฤศจิกายนนี้ โดยไม่ต้องเสียค่าใช้จ่ายใด ๆ ทั้งสิ้น สำหรับรุ่นแรกจะรับสมัครทั้งสิ้น 40 คน ซึ่งในปีที่ผ่านมาหลักสูตรดังกล่าวได้รับการตอบรับ เป็นอย่างดีจากนายจ้างและสถานประกอบกิจการที่ส่งลูกจ้างเข้ารับการฝึกอบรมเพราะจะทำให้ทราบถึงสิทธิ หน้าที่ตามกฎหมายแรงงานของนายจ้างและลูกจ้างที่พึงปฏิบัติต่อกัน เพื่อให้สามารถทำงานร่วมกัน  ได้อย่างมีความสุข
อธิบดีกสร. กล่าวต่อไปว่า นอกจากนี้ ในปีงบประมาณ 2562 กสร. ได้เตรียมเปิดหลักสูตรฝึกอบรมอื่น ๆ ให้แก่นายจ้าง ลูกจ้างเพื่อเปิดโอกาสให้ได้พัฒนาศักยภาพด้านแรงงาน โดยสามารถติดตามรายละเอียดเพิ่มเติม และความเคลื่อนไหวของหลักสูตรอื่นๆ ที่จะเปิดรับสมัครได้ที่ กลุ่มงานพัฒนาทรัพยากรแรงงาน สำนักพัฒนามาตรฐานแรงงาน โทรศัพท์ 0 2245 1371-2 หรือที่เว็บไซต์สำนักพัฒนามาตรฐานแรงงาน http://tls.labour.go.th เมนูหลัก : ฝึกอบรมทรัพยากรแรงงาน

ที่มา : http://www.thaigov.go.th/news/contents/details/15625
