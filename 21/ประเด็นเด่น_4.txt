รัฐบาลไทย-ข่าวทำเนียบรัฐบาล-สพฐ.ชี้แจงการบริหารจัดการ หนังสือเรียนและแบบฝึกหัด (แจกหนังสือเรียนฟรี 100%) ของกระทรวงศึกษาธิการ 


วันศุกร์ที่ 31 สิงหาคม 2561
172
พิมพ์
สพฐ.ชี้แจงการบริหารจัดการ หนังสือเรียนและแบบฝึกหัด (แจกหนังสือเรียนฟรี 100%) ของกระทรวงศึกษาธิการ
สพฐ.ชี้แจงการบริหารจัดการ หนังสือเรียนและแบบฝึกหัด (แจกหนังสือเรียนฟรี 100%) ของกระทรวงศึกษาธิการ
วันที่ 28 สิงหาคม 2561 นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน สำนักงานคณะกรรมการการศึกษาขั้นพื้นฐาน กระทรวงศึกษาธิการ ชี้แจงประเด็นปัญหาการดำเนินนโยบายแจกหนังสือเรียนฟรี 100% จากการที่ผู้อำนวยการโรงเรียนแห่งหนึ่งใน จ.กาญจนบุรี ในสังกัดสำนักงานคณะกรรมการการศึกษาขั้นพื้นฐาน (สพฐ.) เปิดเผยความเดือดร้อนจากผลกระทบของนโยบายการบริหารจัดการหนังสือเรียนและแบบฝึกหัด (แจกหนังสือเรียนฟรี 100%) ของกระทรวงศึกษาธิการ มีประเด็นสำคัญ ดังนี้
1. ในภาคเรียนที่ 1/2561 ทางโรงเรียนยังไม่ได้รับเงินจาก สพฐ.เพื่อจ่ายค่าหนังสือเรียนที่สั่งซื้อจากร้านค้า ทำให้ถูกร้านค้าทวงค่าหนังสือ คาดว่าเงินที่โรงเรียนทุกแห่งติดค้างอยู่มีมูลค่าไม่ต่ำกว่า 3 พันล้านบาท ซึ่งเดิมทีแล้ว สพฐ.จะกำหนดให้ทุกโรงเรียนซื้อหนังสือเรียนให้เสร็จสิ้นก่อนเปิดภาคเรียนหรือภายในเดือนเมษายน นั้น
ในเบื้องต้น สพฐ. ได้รับงบประมาณการจัดซื้อหนังสือเรียนจำนวน 50% ก่อน ซึ่งขณะนี้ สพฐ. และสำนักงบประมาณมีความเข้าใจตรงกันแล้ว โดยสำนักงบประมาณยืนยันจะจัดสรรฯ ให้ครบ 100 % ตามข้อตกลง
2. สพฐ. จัดสรรเงินให้แต่ละโรงเรียนไม่เท่าเทียมกัน บางโรงเรียนได้แค่ 50-70% ทำให้โรงเรียนไม่สามารถกำหนดวิธีการที่ชัดเจนในการสั่งซื้อหนังสือ เพราะไม่มั่นใจว่า สพฐ. จะโอนเงินที่เหลือมาให้เต็มจำนวน
สพฐ. ได้แจ้งให้โรงเรียนนำงบฯ เรียนฟรี ที่มี 5 รายการ และได้รับจัดสรรครบแล้วจำนวน 4 รายการ นำมาจัดซื้อหนังสือเรียนก่อน เมื่อโรงเรียนได้รับการจัดสรรค่าหนังสือเรียนเพิ่มเติมแล้ว จึงนำเงินกลับไปทดแทน 4 รายการ ที่ได้นำเงินมาซื้อหนังสือแทน
3. เรียกร้องให้ สพฐ. ชี้แจงสาเหตุที่ยังไม่สามารถโอนเงินที่เหลือมาให้ครบเต็มจำนวน เนื่องจากปัญหาที่เกิดขึ้นได้ส่งผลกระทบไปยังหลายกลุ่มธุรกิจในวงกว้าง
สพฐ. ได้ประสานสำนักงบฯ เร่งโอนจัดสรรงบประมาณรายการหนังสือเรียนตามข้อตกลง
-----------------------

ที่มา : http://www.thaigov.go.th/news/contents/details/15027