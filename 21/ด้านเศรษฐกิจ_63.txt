รัฐบาลไทย-ข่าวทำเนียบรัฐบาล-“เครื่องชี้การลงทุนรัฐวิสาหกิจ 7 เดือนของปี 2561 ขยายตัวสูงถึง 71% ช่วยผลักดันเศรษฐกิจไทยขยายตัวอย่างต่อเนื่อง”


วันศุกร์ที่ 7 กันยายน 2561
143
พิมพ์
“เครื่องชี้การลงทุนรัฐวิสาหกิจ 7 เดือนของปี 2561 ขยายตัวสูงถึง 71% ช่วยผลักดันเศรษฐกิจไทยขยายตัวอย่างต่อเนื่อง”
ผลการเบิกจ่ายงบลงทุนสะสมของรัฐวิสาหกิจ 45 แห่ง ที่ สคร. กำกับดูแลโดยตรงตั้งแต่เดือนมกราคม 2561 – กรกฎาคม 2561 มีจำนวน 262,998 ล้านบาท ขยายตัวสูงถึงร้อยละ 71 เมื่อเทียบกับผลเบิกจ่ายงบลงทุนสะสมในช่วงเดียวกันของปี 2560
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ผลการเบิกจ่ายงบลงทุนสะสมของรัฐวิสาหกิจ 45 แห่ง ที่ สคร. กำกับดูแลโดยตรงตั้งแต่เดือนมกราคม 2561 – กรกฎาคม 2561 มีจำนวน 262,998 ล้านบาท ขยายตัวสูงถึงร้อยละ 71 เมื่อเทียบกับผลเบิกจ่ายงบลงทุนสะสมในช่วงเดียวกันของปี 2560 โดยการลงทุนที่เติบโตของรัฐวิสาหกิจเป็นผลมาจากการเร่งลงทุนของรัฐวิสาหกิจที่มีโครงการลงทุนขนาดใหญ่ อาทิ โครงการก่อสร้างรถไฟทางคู่ ช่วงชุมทางถนนจิระ - ขอนแก่น ของการรถไฟแห่งประเทศไทย โครงการรถไฟฟ้าสายสีส้ม ช่วงศูนย์วัฒนธรรม-มีนบุรี และโครงการรถไฟฟ้าสายสีเขียว ช่วงหมอชิต-สะพานใหม่-คูคต ของการรถไฟฟ้าขนส่งมวลชนแห่งประเทศไทย โครงการทดแทนโรงไฟฟ้าพระนครใต้ ระยะที่ 1 ของการไฟฟ้าฝ่ายผลิตแห่งประเทศไทย รวมถึงการเพิ่มทุนให้แก่บริษัทในเครือของบริษัท ปตท. จำกัด (มหาชน) เพื่อไปลงทุนต่อ
อัตราการเติบโตการเบิกจ่ายลงทุนปี 2561 เปรียบเทียบปี 2560
เดือนปัจจุบัน (ก.ค. 61)    7 เดือน
ปี 60    ปี 61    ปี 60    ปี 61
ผลการเบิกจ่าย (ล้านบาท)    15,549    19,319    153,734    262,998
Growth % YoY ของผลการเบิกจ่าย    24%    71%
ที่มา : สำนักงานคณะกรรมการนโยบายรัฐวิสาหกิจ
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเพิ่มเติมว่า ผลการเบิกจ่ายงบลงทุนสะสมของรัฐวิสาหกิจทั้ง 45 แห่ง ตั้งแต่เดือนตุลาคม 2560 – กรกฎาคม 2561 มีจำนวน 281,274 ล้านบาท หรือคิดเป็นร้อยละ 91 ของแผนการเบิกจ่ายงบลงทุนสะสม โดยรัฐวิสาหกิจปีงบประมาณเบิกจ่ายงบลงทุนสะสมตั้งแต่เดือนตุลาคม 2560 – กรกฎาคม 2561 จำนวน 78,718 ล้านบาท หรือคิดเป็นร้อยละ 78 ของแผนการเบิกจ่ายงบลงทุนสะสม และรัฐวิสาหกิจปีปฏิทินเบิกจ่ายงบลงทุนสะสม ตั้งแต่เดือนมกราคม 2561 – กรกฎาคม 2561 จำนวน 202,556 ล้านบาท หรือคิดเป็นร้อยละ 97 ของแผนการเบิกจ่ายลงทุนสะสม
ผลการเบิกจ่ายงบลงทุนของรัฐวิสาหกิจสะสมถึงเดือนกรกฎาคม 2561 (ตุลาคม 2560 - กรกฎาคม 2561)
รัฐวิสาหกิจ    เบิกจ่ายจริงสะสม    ร้อยละเบิกจ่ายจริงสะสม/
แผนเบิกจ่ายสะสม
ปีงบประมาณ (ต.ค. 60 – ก.ค. 61)
จำนวน 34 แห่ง    78,718    78%
ปีปฏิทิน (ม.ค. 61 – ก.ค. 61)
จำนวน 11 แห่ง    202,556    97%
รวม 45 แห่ง    281,274    91%
ที่มา : สำนักงานคณะกรรมการนโยบายรัฐวิสาหกิจ
นายประภาศ คงเอียด ผู้อำนวยการ สคร. กล่าวสรุปว่า การลงทุนของรัฐวิสาหกิจยังคงเป็นเครื่องมือที่สำคัญของรัฐบาลในการขับเคลื่อนนโยบายสร้างการเติบโตของเศรษฐกิจไทยในปี 2561 ให้ขยายตัวได้อย่างต่อเนื่องและยกระดับขีดความสามารถในการแข่งขันของประเทศในระยะยาวต่อไป ดังนั้น สคร. ในฐานะหน่วยงานที่กำกับดูแลรัฐวิสาหกิจจึงได้ดำเนินการกำกับและติดตามการลงทุนของรัฐวิสาหกิจอย่างไกล้ชิด โดยถือว่าการลงทุนเป็นส่วนหนึ่งของตัวชี้วัดการดำเนินงานของรัฐวิสาหกิจ นอกจากนั้น ยังสร้างกระบวนการและช่องทางในการส่งผ่านข้อมูลไปยังผู้รับผิดชอบของรัฐวิสาหกิจ คือ ประธานกรรมการรัฐวิสาหกิจ กรรมการผู้แทนกระทรวงการคลังในคณะกรรมการรัฐวิสาหกิจ และผู้บริหารสูงสุดของรัฐวิสาหกิจ ผ่าน Line Active Shareholder/Partnership ด้วย เพื่อให้รัฐวิสาหกิจเร่งดำเนินการลงทุนตามแผนการลงทุนที่ได้รับความเห็นชอบ

ที่มา : http://www.thaigov.go.th/news/contents/details/15235