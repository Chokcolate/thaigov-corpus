รัฐบาลไทย-ข่าวทำเนียบรัฐบาล-กรมสรรพากรร่วมมือกับกรมศุลกากร แลกเปลี่ยนข้อมูลเพื่อขับเคลื่อนองค์กรเข้าสู่ DIGITAL MOF

วันจันทร์ที่ 24 กันยายน 2561
กรมสรรพากรร่วมมือกับกรมศุลกากร แลกเปลี่ยนข้อมูลเพื่อขับเคลื่อนองค์กรเข้าสู่ DIGITAL MOF
พิธีลงนามบันทึกข้อตกลงว่าด้วยการรับและการนำส่งข้อมูลที่เกี่ยวกับผู้เสียภาษีอากรที่เป็นผู้นำของเข้าหรือผู้ส่งของออกหรือบุคคลที่เกี่ยวข้องกับการศุลกากร ตามกฎหมายศุลกากร และกฎหมายอื่นที่เกี่ยวข้องกับการศุลกากร ระหว่าง กรมสรรพากร และ กรมศุลกากร
นายประสงค์ พูนธเนศ ปลัดกระทรวงการคลัง เป็นประธานในพิธีลงนามบันทึกข้อตกลงว่าด้วยการรับและการนำส่งข้อมูลที่เกี่ยวกับผู้เสียภาษีอากรที่เป็นผู้นำของเข้าหรือผู้ส่งของออกหรือบุคคลที่เกี่ยวข้องกับการศุลกากร ตามกฎหมายศุลกากร และกฎหมายอื่นที่เกี่ยวข้องกับการศุลกากร ระหว่าง กรมสรรพากร และ กรมศุลกากร พ.ศ. 2561 ณ บริเวณโถงห้องประชุม ชั้น 1 กระทรวงการคลัง ซึ่งความร่วมมือในครั้งนี้ เป็นไปตามแนวทางนโยบายของรัฐบาล ในการบูรณาการข้อมูลขนาดใหญ่ ระหว่างหน่วยงานภาครัฐ เพื่อนำมาวิเคราะห์ ค้นหารูปแบบความสัมพันธ์ของข้อมูลให้เกิดประโยชน์ในการบริหารการจัดเก็บภาษีอากร
นายเอกนิติ นิติทัณฑ์ประภาศ อธิบดีกรมสรรพากร กล่าวว่า การร่วมลงนามบันทึกข้อตกลงในครั้งนี้ เป็นการนำ Big Data ภาครัฐ มาเชื่อมโยงเพื่อให้เกิด Data Analytics ภายใต้กระแสโลกยุคดิจิทัล และสอดคล้องกับนโยบาย Thailand 4.0 ของรัฐบาล ซึ่งกรมสรรพากรมีความมุ่งมั่นในการนำเทคโนโลยีดิจิทัลมาใช้ในกระบวนการทำงาน หรือเรียกว่า Digital Transformation เพื่อเพิ่มประสิทธิภาพในการบริหารการจัดเก็บภาษีอากร ควบคู่กับการยกระดับการให้บริการและสนับสนุนผู้ประกอบการในการดำเนินธุรกิจได้อย่างต่อเนื่อง มีศักยภาพในเวทีเศรษฐกิจระดับโลก
นายกุลิศ สมบัติศิริ อธิบดีกรมศุลกากร กล่าวว่า บันทึกข้อตกลงนี้ถือเป็นก้าวสำคัญของการประสานข้อมูลระหว่างหน่วยงานภาครัฐ โดยทั้งสององค์กรต่างมีฐานข้อมูลขนาดใหญ่ หรือ Big Data ที่ควรนำมาใช้ให้เกิดประโยชน์ในการวิเคราะห์และประเมินความเสี่ยง ตลอดจนการพยากรณ์ต่างๆ เพื่อให้การขับเคลื่อนนโยบายภาครัฐ ทั้งนโยบายการเงินและนโยบายการคลัง เป็นไปอย่างมีประสิทธิภาพ
ทั้งนี้ ความร่วมมือของกรมสรรพากร และ กรมศุลกากร สามารถเชื่อมโยงข้อมูลของประชาชนเป็นภาพเดียวเสมือนเป็น One Government เพื่ออำนวยความสะดวกแก่ประชาชนได้มากขึ้น และพัฒนาการบริหารการจัดเก็บภาษีอากรให้ดียิ่งขึ้น
กรมสรรพากร  สำนักงานเลขานุการกรม  ส่วนประชาสัมพันธ์
โทร. 0 2272 9529-30 โทรสาร 0 2617 3324
หรือศูนย์สารนิเทศสรรพากร (RD Intelligence Center) 1161

ที่มา : http://www.thaigov.go.th/news/contents/details/15612
