รัฐบาลไทย-ข่าวทำเนียบรัฐบาล-เลขานุการ รมว.ศธ. ให้การต้อนรับและหารือกับผู้แทนกระทรวงศึกษาฯ เวียดนาม

วันอังคารที่ 18 กันยายน 2561
เลขานุการ รมว.ศธ. ให้การต้อนรับและหารือกับผู้แทนกระทรวงศึกษาฯ เวียดนาม
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ให้การต้อนรับและหารือแนวทางการพัฒนาภาษาอังกฤษและการฝึกอบรมครูในประเทศไทยกับ กระทรวงศึกษาธิการและการฝึกอบรม สาธารณรัฐสังคมนิยมเวียดนาม
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ให้การต้อนรับและหารือแนวทางการพัฒนาภาษาอังกฤษและการฝึกอบรมครูในประเทศไทยกับ Mr Tran Trong Hung, Deputy Director, National Foreign Language Project กระทรวงศึกษาธิการและการฝึกอบรม สาธารณรัฐสังคมนิยมเวียดนาม และคณะ เมื่อวันพุธ ที่ 12 กันยายน 2561 ณ ห้องประชุมวชิราวุธ กระทรวงศึกษาธิการ
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ กล่าวว่า กระทรวงศึกษาธิการ (ศธ.) ให้ความสำคัญกับการพัฒนาทักษะภาษาอังกฤษ โดยได้ดำเนินโครงการต่าง ๆ เพื่อพัฒนาทักษะภาษาอังกฤษให้กับครูและนักเรียนนักศึกษาไทยอย่างต่อเนื่อง อาทิ โครงการพัฒนาครูด้านการจัดการเรียนการสอนภาษาอังกฤษแบบเข้ม (Boot Camp for English Teachers), โครงการครูผู้ช่วยสอนภาษาอังกฤษ (English for Thais), การเรียนภาษาอังกฤษผ่านแอพพลิเคชั่น เป็นต้น โดยโครงการต่าง ๆ เหล่านี้ มีวัตถุประสงค์เพื่อมุ่งเน้นให้เด็กและเยาวชนไทยสามารถสื่อสารภาษาอังกฤษได้ เนื่องจากในปัจจุบันทักษะสื่อสารภาษาอังกฤษเข้ามามีบทบาทสำคัญในทุกด้าน ทั้งการเรียน การทำงาน การค้นคว้าหาความรู้ ตลอดจนการใช้ชีวิตประจำวัน
สำหรับโครงการพัฒนาครูด้านการจัดการเรียนการสอนภาษาอังกฤษแบบเข้ม (Boot Camp for English Teachers) ในปี 2559 กระทรวงศึกษาธิการได้ร่วมกับบริติช เคานซิล จัดอบรมภาษาอังกฤษให้ครูไทยที่สอนภาษาอังกฤษกว่า 350 คน โดยวิทยากรเจ้าของภาษาเป็นผู้ฝึกอบรมด้วยเทคนิคและวิธีการสอนแบบใหม่ เป็นระยะเวลา 6 สัปดาห์ เพื่อที่จะช่วยสร้างความมั่นใจให้กับครูผู้สอน และพร้อมกระตุ้นให้เด็กต้องการเรียนภาษาอังกฤษมากขึ้น พร้อม ๆ กับปรับมุมมองการเรียนรู้ภาษาอังกฤษ ด้วยความสนุกสนาน เกิดเป็นทักษะการสื่อสาร และนำไปใช้ประโยชน์ได้จริง โดยภายหลังจากเข้ารับการอบรม ครูสามารถนำความรู้และประสบการณ์ไปปรับใช้กับการเรียนการสอนภาษาอังกฤษในห้องเรียนได้ ซึ่งจะมีการติดตามประเมินผลการสอนอย่างต่อเนื่อง ตลอดจนมีการคัดเลือกครูเป็น Thai Master Teacher เพื่อช่วยอบรมครูในโครงการรุ่นต่อ ๆ ไปด้วย
นอกจากนี้ กระทรวงศึกษาธิการได้ขยายผลการอบรมไปสู่นักศึกษาคณะครุศาสตร์ของมหาวิทยาลัยราชภัฏ และจัดตั้งศูนย์อบรมพัฒนาครูด้านการจัดการเรียนการสอนภาษาอังกฤษระดับภูมิภาค (Boot Camp: Regional English Training Centre) ทั่วประเทศ โดยตั้งอยู่ในมหาวิทยาลัยราชภัฏ ซึ่งมีสิ่งอำนวยความสะดวกด้านต่าง ๆ โดยเฉพาะที่พักสำหรับผู้เข้าอบรม โครงการดังกล่าวถือว่าประสบความสำเร็จเป็นอย่างมาก เพราะครูกลับไปสอนภาษาอังกฤษอย่างมีความสุข ส่งผลต่อนักเรียนได้เรียนภาษาอังกฤษอย่างมีความสุขเช่นเดียวกัน
อย่างไรก็ตาม สำหรับโรงเรียนในพื้นที่ชนบทหรือห่างไกล ก็สามารถเรียนรู้ภาษาอังกฤษด้วยการศึกษาทางไกลผ่านดาวเทียม DLTV (Distance Learning Television) ซึ่งมีนักเรียนเรียนวิชาอื่น ๆ ผ่านช่องทางนี้กว่า 1 ล้านคนอยู่แล้ว
ในส่วนของการนำเทคโนโลยีมาปรับใช้กับการเรียนการสอนภาษาอังกฤษนั้น กระทรวงศึกษาธิการได้พัฒนาแอพพลิเคชั่น ด้วยความร่วมมือจากภาคส่วนต่าง ๆ อาทิ Echo English สำหรับนักเรียนนักศึกษา, Echo V สำหรับนักเรียนนักศึกษาอาชีวศึกษา, Echo Hybrid สำหรับประชาชนทั่วไป เป็นต้น เพื่อสามารถฝึกฝนได้ทุกที่ทุกเวลา
รวมทั้งยังได้ดำเนินโครงการพัฒนาครูรูปแบบครบวงจร (คูปองพัฒนาครู) ซึ่งเปิดโอกาสให้ครูได้เลือกอบรมตามความถนัด ความเชี่ยวชาญ และความจำเป็นต่อการนำไปใช้สอนจริง ในรูปแบบคูปองจำนวน 10,000 บาทต่อคน โดยมีสถาบันคุรุพัฒนาดูแลเรื่องหลักสูตรที่มีมาตรฐานตามหลักเกณฑ์ ตลอดจนเชื่อมโยงกับวิทยฐานะครูด้วย ซึ่งในปีแรกมีครูให้ความสนใจลงทะเบียนเข้ารับการอบรมกว่า 3 แสนคน และยังพบว่าโครงการนี้ใช้งบประมาณน้อยกว่าการอบรมครูแบบเดิมด้วย
Mr Tran Trong Hung, Deputy Director, National Foreign Language Project กระทรวงศึกษาธิการและการฝึกอบรม สาธารณรัฐสังคมนิยมเวียดนาม กล่าวว่า ต้องการมารับฟังและแบ่งปันเกี่ยวกับแนวทางการพัฒนาภาษาอังกฤษ การฝึกอบรมครู ตลอดจนการนำเทคโนโลยีเข้ามาช่วยจัดการเรียนการสอนของประเทศไทย ซึ่งจะเป็นแนวทางที่เกิดประโยชน์ต่อการจัดการศึกษาของเวียดนามเช่นกัน เพราะไทย-เวียดนามมีปัจจัยและบริบทที่มีความคล้ายคลึงกันในหลายด้าน ในส่วนของกระทรวงศึกษาธิการฯ เวียดนาม ก็ได้ดำเนินนโยบายและโครงการต่าง ๆ เพื่อพัฒนาการศึกษาอย่างต่อเนื่อง เช่น โครงการพัฒนาทักษะภาษาอังกฤษให้กับครูเวียดนาม เป็นต้น
โอกาสนี้ ขอขอบคุณเลขานุการรัฐมนตรีว่าการกระทรวงศึกษาธิการ ที่แลกเปลี่ยนข้อมูลและแนวทางที่เป็นประโยชน์ต่อการนำไปปรับใช้กับการจัดการศึกษาที่เวียดนามด้วย
Written by อรพรรณ ฤทธิ์มั่น
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/15481
