รัฐบาลไทย-ข่าวทำเนียบรัฐบาล-รมช.อุตสาหกรรม ร่วมงาน 40 ปี สมาคมชิ้นส่วนยานยนต์ไทย

วันศุกร์ที่ 31 สิงหาคม 2561
รมช.อุตสาหกรรม ร่วมงาน 40 ปี สมาคมชิ้นส่วนยานยนต์ไทย
รมช.อุตสาหกรรม ร่วมงาน 40 ปี สมาคมชิ้นส่วนยานยนต์ไทย
เมื่อวันที่ 30 สิงหาคม 2561 นายสมชาย หาญหิรัญ รัฐมนตรีช่วยว่าการกระทรวงอุตสาหกรรม ร่วมแสดงความยินดีในวาระครบรอบ 40 ปี สมาคมผู้ผลิตชิ้นส่วนยานยนต์ไทย และกล่าวปาฐกถาพิเศษในหัวข้อ “อนาคตของอุตสาหกรรมชิ้นส่วนยานยนต์ไทยในยุค Thailand 4.0” โดยมีนางอัชณา ลิมป์ไพฑูรย์ นายกสมาคมผู้ผลิตชิ้นส่วนยานยนต์ไทย ให้การต้อนรับ ณ โรงแรมเลอเมอริเดียน สุวรรณภูมิ จังหวัดสมุทรปราการ
รัฐมนตรีช่วยว่าการกระทรวงอุตสาหกรรม กล่าวว่า “ในอนาคตอุตสาหกรรมชิ้นส่วนยานยนต์มีแนวโน้มเติบโตอย่างต่อเนื่อง ซึ่งการเติบโตที่ผ่านมา นับเป็นการร่วมมือระหว่างหน่วยงานรัฐกับภาคเอกชน ทั้งนี้อุตสาหกรรมชิ้นส่วนยานยนต์ได้มาไกลเกินกว่าที่เคยคิดไว้ในอดีต การส่งออกในรูปแบบของชิ้นส่วนยานยนต์ขยายตัวอย่างต่อเนื่อง โดยไม่ต้องพึ่งพาการส่งออกยานยนต์เหมือนในอดีต ทำให้สะท้อนให้เห็นการเปลี่ยนแปลงของอุตสาหกรรมชิ้นส่วนยานยนต์ในทิศทางอัตราการเจริญเติบโตอย่างต่อเนื่อง”
ด้านนายกสมาคมชิ้นส่วนยานยนต์ ระบุว่า ปัจจุบันอุตสาหกรรมชิ้นส่วนยานยนต์ต้องประสบปัญหาด้านเทคโนโลยีและการแข่งขันที่เพิ่มมากขึ้น ซึ่งสมาคมฯ ได้รับการสนับสนุนจากภาครัฐ ให้ทางสมาคมฯ ช่วยเหลือและพัฒนาในการผลักดัน ส่งเสริมอุตสาหกรรมให้ก้าวหน้าต่อไป

ที่มา : http://www.thaigov.go.th/news/contents/details/15071
