รัฐบาลไทย-ข่าวทำเนียบรัฐบาล-กระทรวงยุติธรรม เพิ่มศักยภาพด้านการบริหารจัดการข้อมูลขนาดใหญ่ด้วยเทคโนโลยี Big Data

วันเสาร์ที่ 22 กันยายน 2561
กระทรวงยุติธรรม เพิ่มศักยภาพด้านการบริหารจัดการข้อมูลขนาดใหญ่ด้วยเทคโนโลยี Big Data
กระทรวงยุติธรรม เพิ่มศักยภาพด้านการบริหารจัดการข้อมูลขนาดใหญ่ด้วยเทคโนโลยี Big Data
ในวันเสาร์ที่ ๒๒ กันยายน ๒๕๖๑ เวลา ๐๙.๐๐ น. ณ ห้องสัมมนา ๐๑ วิทยาลัยกิจการยุติธรรม สถาบันพัฒนาบุคลากรในกระทรวงยุติธรรม อาคารรัฐประศาสนภักดี ศูนย์ราชการเฉลิมพระเกียรติฯ พลอากาศเอกประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานเปิดโครงการฝึกอบรมเชิงปฏิบัติการ “การบริหารจัดการข้อมูลขนาดใหญ่ด้วยเทคโนโลยี Big Data มาประยุกต์ใช้กับกระทรวงยุติธรรม” หลักสูตรเทคโนโลยี Big Data สำหรับผู้บริหารกระทรวงยุติธรรม โดยมีผู้บริหารกระทรวงยุติธรรม และหัวหน้าหน่วยเทคโนโลยีสารสนเทศในสังกัดกระทรวงยุติธรรม เข้าร่วมฯ ซึ่งมีอาจารย์ธีรณี อจลากุล พร้อมทีมงานจากศูนย์ Big Data Experience มหาวิทยาลัยเทคโนโลยีพระจอมเกล้าธนบุรี เป็นผู้บรรยาย เพื่อสร้างความรู้ความเข้าใจเกี่ยวกับเทคโนโลยี Big Data สำหรับการนำไปใช้ในการบริหารจัดการ และประยุกต์ใช้ในกระบวนการยุติธรรมทางอาญา เช่น การสืบสวน การฟ้องร้อง การพิจารณาคดี และการลงโทษ ได้อย่างมีประสิทธิภาพมากขึ้น
ในโอกาสนี้ พลอากาศเอกประจินฯ กล่าวว่า การจัดทำ Data Center ให้มีมาตรฐานเดียวกัน จะต้องมีความพร้อมทางด้าน Software Hardware และด้านความปลอดภัย แม้ว่าหน่วยงานต่างๆ จะมีเนื้องานเฉพาะด้านที่แตกต่างกัน แต่จำเป็นที่จะต้องมีมาตรฐานกลาง เพื่อเชื่อมโยงการทำงานกันให้ได้อย่างรอบด้านและครอบคลุม และเชื่อมั่นว่าภายในปี พ.ศ. ๒๕๖๓ เราจะสามารถผลักดันให้ทุกหน่วยงานเป็น E-Government ได้จริง
นอกจากนี้ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม กล่าวว่า การดำเนินงานด้วยเทคโนโลยี Big Data ในหน่วยงานกระทรวงยุติธรรมนั้น เร่งผลักดันในงานด้านกลุ่มภารกิจพัฒนาพฤตินิสัย โดยนำฐานข้อมูลที่มีมาวิเคราะห์ เพื่อทำนายโอกาสในการกลับมากระทำความผิดซ้ำของบุคคล โดยคาดว่าหากมีการประยุกต์ใช้เทคโนโลยี Big Data อย่างเต็มศักยภาพ จะสามารถลดอัตราบุคคลที่กลับมากระทำผิดซ้ำได้มากขึ้น
รวมทั้ง การใช้งานในด้านการซื้อขายที่ดิน หรืออสังหาริมทรัพย์ เมื่อนำเทคโนโลยี Big Data มาใช้จะสามารถทำนายระบุวันที่ควรขายอสังหาริมทรัพย์เหล่านั้นให้ได้ผลดีมากขึ้นอีกด้วย

ที่มา : http://www.thaigov.go.th/news/contents/details/15589
