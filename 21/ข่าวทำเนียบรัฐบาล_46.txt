รัฐบาลไทย-ข่าวทำเนียบรัฐบาล-รองนายกรัฐมนตรีให้โอวาทแก่คณะข้าราชการผู้ได้รับทุนการศึกษาจากมหาวิทยาลัยหัวเฉียว รุ่นที่ 14 


วันศุกร์ที่ 7 กันยายน 2561
289
พิมพ์
รองนายกรัฐมนตรีให้โอวาทแก่คณะข้าราชการผู้ได้รับทุนการศึกษาจากมหาวิทยาลัยหัวเฉียว รุ่นที่ 14
รองนายกรัฐมนตรีให้โอวาทแก่คณะข้าราชการผู้ได้รับทุนการศึกษาจากมหาวิทยาลัยหัวเฉียว รุ่นที่ 14
วันนี้ (7 กันยายน 2561) เวลา 11.00 น. นายกรัฐมนตรีมอบหมายรองนายกรัฐมนตรี (พลเอก ประวิตร วงษ์สุวรรณ) เป็นประธานให้การต้อนรับคณะข้าราชการผู้ได้รับทุนการศึกษาจากมหาวิทยาลัยหัวเฉียว รุ่นที่ 14 จำนวน 80 คน ประจำปีการศึกษา 2561 เมืองเซียะเหมิน สาธารณรัฐประชาชนจีน เพื่อเข้าเยี่ยมอำลาและรับโอวาท ณ ห้องสีฟ้า ตึกสันติไมตรี ทำเนียบรัฐบาล
รองนายกรัฐมนตรีได้กล่าวให้โอวาทแก่คณะข้าราชการผู้ได้รับทุนการศึกษาจากมหาวิทยาลัยหัวเฉียว รุ่นที่ 14 ประจำปีการศึกษา 2561 ซึ่งเป็นโครงการที่มุ่งส่งเสริมความรู้ ประสบการณ์ทางด้านภาษาจีน และพัฒนาความสัมพันธ์ระหว่างไทย-จีน โดยที่ผ่านมาผู้สำเร็จการศึกษาได้กลับมาปฏิบัติหน้าที่ราชการ และมีส่วนสำคัญในการส่งเสริมความร่วมมือกับหน่วยงานภาครัฐ ระหว่างรัฐบาลจีนกับรัฐบาลไทย ซึ่งนับว่าเป็นประโยชน์ของทั้งสองประเทศเป็นอย่างยิ่ง ทั้งนี้รัฐบาลให้ความสำคัญกับโครงการดังกล่าวมาโดยตลอด พร้อมแสดงความยินดีกับข้าราชการทุกคนที่ได้รับทุนการศึกษาในครั้งนี้ และขอให้ทุกคนตระหนักและรักษาเกียรติยศชื่อเสียงของประเทศ รวมทั้งแสวงหาประโยชน์เพื่อนำมาพัฒนาประเทศ
โอกาสนี้ รองนายกรัฐมนตรีกล่าวขออำนวยพรให้ข้าราชการทุกท่านประสบความสำเร็จ เดินทางโดยสวัสดิภาพ พร้อมแสดงความขอบคุณรัฐบาลจีน สำนักงานกิจการชาวจีนโพ้นทะเลแห่งคณะรัฐมนตรี สาธารณรัฐประชาชนจีน สมาคมวัฒนธรรมไทย-จีน ซึ่งร่วมมือกับมหาวิทยาลัยหัวเฉียว ประเทศจีน ดำเนินโครงการดังกล่าวมาอย่างต่อเนื่อง และมุ่งหวังเป็นอย่างยิ่งว่าโครงการดังกล่าวจะเจริญก้าวหน้าเพื่อประโยชน์ร่วมกันของทั้งสองประเทศสืบไป

ที่มา : http://www.thaigov.go.th/news/contents/details/15228