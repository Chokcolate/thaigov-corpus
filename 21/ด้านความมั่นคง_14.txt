รัฐบาลไทย-ข่าวทำเนียบรัฐบาล-มท. ประชุมร่วมภาครัฐ ภาคเอกชน เดินหน้าขับเคลื่อนการบูรณาการ เชื่อมโยงการพัฒนาเศรษฐกิจฐานรากในพื้นที่ให้เกิดผลอย่างเป็นรูปธรรม


วันอังคารที่ 4 กันยายน 2561
316
มท. ประชุมร่วมภาครัฐ ภาคเอกชน เดินหน้าขับเคลื่อนการบูรณาการ เชื่อมโยงการพัฒนาเศรษฐกิจฐานรากในพื้นที่ให้เกิดผลอย่างเป็นรูปธรรม
มท. ประชุมร่วมภาครัฐ ภาคเอกชน เดินหน้าขับเคลื่อนการบูรณาการ เชื่อมโยงการพัฒนาเศรษฐกิจฐานรากในพื้นที่ให้เกิดผลอย่างเป็นรูปธรรม
เมื่อวันที่ 31 สิงหาคม 2561 ณ ห้องประชุมแกรนด์ ไดมอนด์ บอลรูม อาคารอิมแพ็ค ฟอรั่ม ศูนย์แสดงสินค้าและการประชุมอิมแพ็ค เมืองทองธานี กระทรวงมหาดไทยจัดสัมมนา “เพิ่มประสิทธิภาพระหว่างหน่วยงานภาครัฐ ภาคเอกชน และภาคประชาชนในการบูรณาการเพื่อร่วมพัฒนาเศรษฐกิจฐานราก” โดยมีผู้เข้าร่วมสัมมนาประกอบด้วย ผู้บริหารกระทรวงมหาดไทย ผู้แทนคณะกรรมการพัฒนาและแก้ไขปัญหาทางเศรษฐกิจ (กรอ.) จังหวัดและกลุ่มจังหวัด ผู้แทนหน่วยงานภาครัฐ และภาคเอกชน จากทั้งส่วนกลางและส่วนภูมิภาค อาทิ องค์กรปกครองส่วนท้องถิ่น สภาเกษตรกร และหน่วยงานด้านเศรษฐกิจในพื้นที่ภาค จังหวัดและกลุ่มจังหวัด จาก 76 จังหวัดทั่วประเทศ
กระทรวงมหาดไทยได้เรียนเชิญ นายสมคิด จาตุศรีพิทักษ์ รองนายกรัฐมนตรี ขึ้นกล่าวปาฐกถาพิเศษในหัวข้อ  “ภาครัฐ ภาคเอกชน และภาคประชาชน กับการขับเคลื่อนและพัฒนาเศรษฐกิจฐานราก” โดยได้กล่าวถึงความสำคัญการพัฒนาอย่างสมดุล  ซึ่งการพัฒนาประเทศมี 2 แนวทาง คือ 1) การพัฒนาเศรษฐกิจ สร้างความเชื่อมั่นให้ประชาชน การบริโภคของภาคเอกชน และ 2) กระจายความมั่งคั่งสู่พื้นที่ สร้างความสมดุลของ Local Economy ลดความเหลื่อมล้ำ ทั้งนี้ ผู้ว่าราชการจังหวัดซึ่งเป็นผู้มีบทบาทใกล้ชิดกับประชาชน จะต้องร่วมกับทุกภาคส่วนในการแก้ไขปัญหาและพัฒนาจังหวัด/กลุ่มจังหวัด โดยการสร้างรายได้ จังหวัดต้องสร้าง OTOP Village ซึ่งภาครัฐและภาคเอกชน  ต้องช่วยกันส่งเสริม สร้างสินค้าประจำถิ่น โดยการส่งเสริมการท่องเที่ยวชุมชนที่อาจจะเพิ่มตลาด เพิ่มมูลค่าสินค้าของชุมชน และประชาชนซึ่งส่วนใหญ่มีรายได้จากภาคเกษตรซึ่งส่วนใหญ่ปลูกพืชเชิงเดี่ยวเป็นหลัก จึงควรส่งเสริมการเกษตรที่ใช้นวัตกรรมควบคู่การผลิต การรวมกลุ่มเกษตรกรเพื่อปรับเปลี่ยนวิธีการผลิตไปจนถึงการตลาดบนพื้นฐานเศรษฐกิจพอเพียงต้องให้ความสำคัญกับทรัพยากรมนุษย์ (Human resource) ต้องพัฒนาให้เกษตรกรเป็น Smart Farmer มีการแปรรูปเพื่อสร้างมูลค่าเพิ่ม นำไปสู่เกษตรอุตสาหกรรม นาแปลงใหญ่ ระบบสหกรณ์ ซึ่งผู้ว่าราชการจังหวัด ภาคเอกชน และภาคประชาชนต้องช่วยกัน การลดรายจ่าย รัฐจัดโครงการสวัสดิการประชารัฐ บัตรคนจน เพื่อสร้างความมั่นคงในชีวิต เสริมสร้างพัฒนาทักษะ เช่น การศึกษา สาธารณสุข อินเตอร์เน็ตหมู่บ้าน ไปจนถึงการพัฒนาเชิงพื้นที่ จังหวัดและกลุ่มจังหวัด เร่งรัดหรือต่อยอดเติมเต็ม การพัฒนาให้สอดคล้องกับแผน หรือยุทธศาสตร์การพัฒนาประเทศที่สำคัญ ได้แก่ EEC (ภาคตะวันออก) Thailand RIVERA (ภาคใต้) เกษตรอินทรีย์ (ภาคตะวันออกเฉียงเหนือ) และ Creative Economy (ภาคเหนือ)
จากนั้นในเวลา 14.30 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ร่วมบรรยายพิเศษในหัวข้อ  “ไทยนิยมยั่งยืน สร้างความมั่นคง มั่งคั่ง และยั่งยืนให้ประเทศ”  มอบแนวทางการบูรณาการการทำงานระหว่างภาครัฐ ภาคเอกชน และภาคประชาชน ภายใต้บริบทการเปลี่ยนแปลงโลกยุคใหม่ ด้วยกลไกการบริหารงานจังหวัด จังหวัดแบบบูรณาการ และภาคให้เกิดการขับเคลื่อนการพัฒนาเชิงพื้นที่แบบบูรณาการให้เกิดเป็นรูปธรรม  บทบาทของคณะกรรมการร่วมภาครัฐ และเอกชนเพื่อพัฒนาและแก้ไขปัญหาทางเศรษฐกิจ (กรอ.) ในการขับเคลื่อนการพัฒนาเศรษฐกิจในพื้นที่ ซึ่งควรให้ความสำคัญการมีส่วนร่วมของภาคประชาชน หรือบนแนวคิด “ประชารัฐ’’ ร่วมคิด ร่วมทำ ร่วมรับผิดชอบ เพื่อให้เกิดโอกาสการพัฒนาพื้นที่ให้ตรงตามความต้องการ สะท้อนศักยภาพ ยกระดับความมั่นคงทางเศรษฐกิจของพื้นที่ได้อย่างแท้จริง นอกจากนี้ ได้กล่าวถึงการขับเคลื่อนประเทศตามโครงการ “ไทยนิยม ยั่งยืน” ซึ่งเป็นโครงการที่มาจากความต้องการประชาชนผ่านกลไก “ประชารัฐ“ ในพื้นที่ ที่จะนำมาสู่การแก้ปัญหา และพัฒนาเพื่อให้เกิดการพัฒนาเศรษฐกิจฐานรากให้เกิดความมั่นคง มั่งคั่ง ยั่งยืน ต่อไป

ที่มา : http://www.thaigov.go.th/news/contents/details/15132