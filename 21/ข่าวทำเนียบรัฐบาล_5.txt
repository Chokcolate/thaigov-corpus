รัฐบาลไทย-ข่าวทำเนียบรัฐบาล-ไทย - มาเลเซีย พร้อมพัฒนาอุตสาหกรรมเกษตรอินทรีย์

วันพฤหัสบดีที่ 30 สิงหาคม 2561
ไทย - มาเลเซีย พร้อมพัฒนาอุตสาหกรรมเกษตรอินทรีย์
ไทย - มาเลเซีย พร้อมพัฒนาอุตสาหกรรมเกษตรอินทรีย์
วันนี้ (30 สิงหาคม 2561) เวลา 13.15 น. ยัง เบอร์โฮร์มัต ดาโต๊ะ ฮัจญี เจ๊ะ อับดุลละฮ์ บิน หมัต นาวี (YB Dato Hj Che Abdullah Bin Mat Nawi) สมาชิกสภาผู้แทนราษฎรเขตตุมปัต รัฐกลันตัน และยัง เบอร์โฮร์มัต ฮัจญี ต่วน มูฮัมหมัด ซารีปุดิน บิน ต่วน อิสมาอิล (YB Hj Tuan Mohd Saripudin Bin Tuan Ismail) มนตรีบริหารรัฐกลันตันด้านการเกษตร มาเลเซีย เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
รองนายกรัฐมนตรียินดีต้อนรับสมาชิกสภาผู้แทนราษฎรเขตตุมปัต รัฐกลันตัน และยินดีที่ได้พบคณะผู้บริหารรัฐกลันตัน ซึ่งไทยและมาเลเซียมีความสัมพันธ์แน่นแฟ้นระหว่างกันมาอย่างยาวนาน โดยเฉพาะอย่างยิ่งความสัมพันธ์ระหว่างรัฐกลันตันและจังหวัดชายแดนภาคใต้ของไทย ทำให้ประชาชนมีการติดต่อค้าขายกันมาโดยตลอด ทั้งนี้ สมาชิกสภาผู้แทนราษฎรเขตตุมปัต รัฐกลันตัน มุ่งหวังว่าความสัมพันธ์ที่ใกล้ชิดและยาวนานระหว่างไทยกับมาเลเซียจะยังคงสืบต่อไป เพื่อความร่วมมือของทั้งสองประเทศ ในขณะนี้รัฐกลันตันมุ่งที่จะพัฒนาทางด้านอุตสาหกรรมเกษตรอินทรีย์ ภายใต้การนำของ ยัง เบอร์โฮร์มัต ฮัจญี ต่วน มูฮัมหมัด ซารีปุดิน บิน ต่วน อิสมาอิล มนตรีบริหารรัฐกลันตันด้านการเกษตร
โอกาสนี้ รองนายกรัฐมนตรีแสดงความยินดีที่บริษัท กลันตัน ไบโอเทค จำกัด (KBCSB) จากรัฐกลันตันและบริษัท อินโนฟาร์ม ไบโอเทค จำกัด ของไทย จะร่วมลงนามความตกลงความร่วมมือด้านอุตสาหกรรมและนวัตกรรมเกษตรอินทรีย์ ในวันที่ 31 สิงหาคม 2561 ที่จังหวัดกาญจนบุรี ซึ่งจะเป็นส่วนสำคัญในการพัฒนาด้านอุตสาหกรรมเกษตรอินทรีย์ของทั้งสองประเทศ ที่มีผลิตผลทางด้านการเกษตรคล้ายคลึงกัน จึงมีความเหมาะสมที่สองประเทศจะร่วมมือกัน โดยนำศักยภาพที่โดดเด่นของทั้งสองประเทศมาแลกเปลี่ยนซึ่งกันและกัน
ทั้งสองฝ่ายเห็นพ้องกันในด้านการพัฒนาอุตสาหกรรมเกษตรอินทรีย์ รวมไปถึงการนำเทคโนโลยีเข้ามาประยุกต์ใช้ในกระบวนการต่างๆ ในด้านเกษตร ทั้งนี้ รองนายกรัฐมนตรีกล่าวว่ารัฐบาลมุ่งเน้นที่จะสนับสนุนภาคเกษตรกรรมในรูปแบบใหม่ที่เรียกว่า เกษตรอัจฉริยะ (Smart Farming) พร้อมทั้งได้มอบหมายให้นายธีระ วงษ์เจริญ ที่ปรึกษารัฐมนตรีช่วยว่าการกระทรวงเกษตรและสหกรณ์ ในการให้ข้อมูลต่างๆ
ในช่วงท้าย รองนายกรัฐมนตรีเชื่อมั่นว่าทั้งสองประเทศจะร่วมมือกันต่อไป และพร้อมที่จะแลกเปลี่ยนในด้านต่างๆ โดยเฉพาะด้านการเกษตร ซึ่งจะเป็นส่วนสำคัญในการพัฒนาความสัมพันธ์ระหว่างประชาชนของทั้งสองประเทศ

ที่มา : http://www.thaigov.go.th/news/contents/details/15038
