รัฐบาลไทย-ข่าวทำเนียบรัฐบาล-“บิ๊กอู๋”ปลื้ม เด็กไทยเจ๋ง! กวาด 16 ทอง คว้าแชมป์ฝีมือแรงงานอาเซียนสำเร็จ 


วันพุธที่ 5 กันยายน 2561
1,073
พิมพ์
“บิ๊กอู๋”ปลื้ม เด็กไทยเจ๋ง! กวาด 16 ทอง คว้าแชมป์ฝีมือแรงงานอาเซียนสำเร็จ
รมว.แรงงาน ปลื้มปริ่ม เยาวชนไทยสุดเจ๋ง กวาด 16 ทอง 4 เงิน 3 ทองแดง รวม 23 เหรียญ คว้าแชมป์ไปครองได้สำเร็จ ก่อนปิดฉากแข่งขันฝีมือแรงงานอาเซียน ครั้งที่ 12 ส่งไม้ต่อให้สิงคโปร์เป็นเจ้าภาพอีก 2 ปีข้างหน้า
เมื่อวันที่ 4 กันยายน 2561 พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีปิดงานแข่งขันฝีมือแรงงานอาเซียน ครั้งที่ 12 โดยมี    พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน นายจรินทร์  จักกะพาก ปลัดกระทรวงแรงงาน คณะผู้บริหารกระทรวงแรงงาน และคณะกรรมการจัดงานแข่งขันฝีมือแรงงานอาเซียนฯ ร่วมให้การต้อนรับ ณ อิมแพ็ค อารีน่า ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี โดยในพิธีฯ ดังกล่าว พลเอกประวิตรฯ ได้มอบรางวัลแก่ผู้ชนะการแข่งขัน จำนวน 26 สาขา มอบรางวัล Best of Nation แก่ผู้แข่งขันที่ทำผลงานได้ดีที่สุดของแต่ละประเทศ และร่วมเป็นสักขีพยานในพิธีส่งมอบธงประจำการแข่งขันแก่ประเทศสิงคโปร์เพื่อเป็นเจ้าภาพในครั้งต่อไป
พลตำรวจเอก อดุลย์ฯ กล่าวภายหลังพิธีปิดงานฯ ว่า ประเทศไทยได้รับเกียรติให้เป็นเจ้าภาพในการจัดงานแข่งขันฝีมือแรงงานอาเซียน ครั้งที่ 12 ที่จัดขึ้นระหว่างวันที่ 31 สิงหาคม – 2 กันยายน 2561 ภายใต้แนวคิด“ทักษะอาเซียน สร้างสรรค์อนาคต” หรือ “ASEAN Skills, Crafting the Future” ตลอดระยะเวลาของการจัดงานแข่งขัน มีผู้เข้าร่วมงานกว่า 25,000 คน ไม่เพียงแต่จะได้ชมการแข่งขันทักษะฝีมือในสาขาอาชีพที่จำเป็นต่อการพัฒนาเศรษฐกิจของภูมิภาคอาเซียน ทั้ง 26 สาขา แต่ยังมีถึงกิจกรรม Try a Skill ซึ่งเปิดโอกาสให้เด็กนักเรียนที่มาชมงานได้ทดลองสัมผัสการทำงานในแต่ละสาขาอาชีพ และอาจช่วยสร้างแรงบันดาลใจให้กับนักเรียนที่มาร่วมชมงานแข่งขัน ในการเลือกศึกษาต่อในสายวิชาชีพและเติบโตขึ้นเป็นแรงงานฝีมือในอนาคต
สำหรับการแข่งขันในครั้งนี้เยาวชนไทยสามารถคว้ามาได้ 16 เหรียญทอง จากสาขา 13 สาขา ได้แก่ สาขาบริการอาหารและเครื่องดื่ม สาขาประกอบอาหาร สาขาอินเตอร์เน็ตของสรรพสิ่ง (ทีม) สาขาเทคโนโลยีระบบไฟฟ้าภายในอาคาร สาขาเทคโนโลยีงานเชื่อม สาขาเขียนแบบวิศวกรรมเครื่องกลด้วยคอมพิวเตอร์ สาขาสีรถยนต์ สาขาเทคโนโลยีระบบทำความเย็น สาขาบำรุงรักษาเครื่องจักรกล (ทีม) สาขาหุ่นยนต์เคลื่อนที่ (ทีม) สาขาเทคโนโลยียานยนต์ สาขาระบบอัตโนมัติอุตสาหกรรม (ทีม) และสาขาก่ออิฐ เหรียญเงิน 4 เหรียญ จากสาขาไม้เครื่องเรือน  สาขาเสริมความงาม สาขากราฟิกดีไซน์ และสาขาแต่งผม เหรียญทองแดง 3 เหรียญ จากสาขาต่อประกอบมุมไม้ สาขาเทคโนโลยีระบบทำความเย็น และสาขาประกอบอาหาร นอกจากนี้ยังได้รับเหรียญฝีมือยอดเยี่ยมอีก 13 เหรียญ ได้แก่ สาขาเทคโนโลยีสายเครือข่าย สาขาการดูแลระบบเครือข่ายสารสนเทศ สาขากราฟิกดีไซน์ สาขาแฟชั่นเทคโนโลยี (2 เหรียญ) สาขาเทคโนโลยียานยนต์ สาขาเทคโนโลยีระบบไฟฟ้าภายในอาคาร สาขาปูกระเบื้อง สาขาก่ออิฐ สาขาไม้เครื่องเรือน สาขาแต่งผม สาขาบริการอาหารและเครื่องดื่ม และสาขาเสริมความงาม และรางวัล Best of Nation เป็นของนางสาวฉัตรวริน คลองน้อย ผู้เข้าแข่งขันในสาขาบริการอาหารและเครื่องดื่ม ซึ่งเป็นรางวัลที่มอบให้แก่ผู้แข่งขันที่ทำผลงานได้ดีที่สุดของแต่ละประเทศ มีทั้งหมด 10 รางวัล
“ขอแสดงความยินดีกับเยาวชนทุกคนที่ได้รับเหรียญรางวัลในครั้งนี้ รวมถึงผู้เข้าแข่งขันทั้ง 331 คนที่ได้รับเลือกให้เป็นตัวแทนประเทศเข้าร่วมการแข่งขันฝีมือแรงงานอาเซียน ครั้งที่ 12 เพราะทุกคนมีความมุ่งมั่น และความอุตสาหะ ซึ่งต้องฝึกซ้อมอย่างเข้มข้นเป็นเวลาหลายเดือน ผู้เข้าแข่งขันทุกคนมีความสามารถจึงมายืนในจุดนี้ได้ ไม่สำคัญว่าจะได้รับเหรียญรางวัลกลับประเทศหรือไม่  เพราะการเข้าร่วมการแข่งขันในครั้งนี้ น้องๆ จะได้รับมิตรภาพและประสบการณ์ ถือเป็นจุดเริ่มต้นซึ่งจะเกิดประโยชน์ต่อการทำงานต่อไปในอนาคต และช่วยสร้างความสัมพันธ์ที่แน่นแฟ้นระหว่างอาเซียนด้วย” รมว.แรงงาน กล่าวในท้ายสุด
ทั้งนี้ ผู้ได้เหรียญรางวัล กระทรวงแรงงาน โดยกรมพัฒนาฝีมือแรงงานจะมอบเงินรางวัลแก่ผู้ที่ได้เหรียญทอง 150,000 บาท เหรียญเงิน 75,000 บาท เหรียญทองแดง 40,000 บาท ประกาศนียบัตรฝีมือยอดเยี่ยม 20,000 บาท และรางวัลปลอบใจ 10,000 บาท สำหรับประเทศสิงคโปร์ จะเป็นเจ้าภาพจัดการแข่งขันในครั้งต่อไป
------------------------------------
กองเผยแพร่และประชาสัมพันธ์ - ข่าว/
สมภพ ศีลบุตร - ภาพ/
4 กันยายน 2561

ที่มา : http://www.thaigov.go.th/news/contents/details/15151