รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีร่วมกับบรรษัทประกันสินเชื่ออุตสาหกรรมขนาดย่อม (บสย.) ร่วมลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย

วันพฤหัสบดีที่ 6 กันยายน 2561
กระทรวงยุติธรรม โดยกรมบังคับคดีร่วมกับบรรษัทประกันสินเชื่ออุตสาหกรรมขนาดย่อม (บสย.) ร่วมลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย
กรมบังคับคดีร่วมกับบรรษัทประกันสินเชื่ออุตสาหกรรมขนาดย่อม (บสย.) ร่วมลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย
เมื่อวันพุธที่ ๕ กันยายน ๒๕๖๑ เวลา ๑๐.๐๐ น. กรมบังคับคดี และบรรษัทประกันสินเชื่ออุตสาหกรรม
ขนาดย่อม (บสย.) ร่วมลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย โดยมี
นางสาวรื่นวดี สุวรรณมงคล อธิบดีกรมบังคับคดี และนายจตุฤทธิ์ จันทรกานต์ รองผู้จัดการทั่วไป
สายงานสนับสนุน บรรษัทประกันสินเชื่ออุตสาหกรรมขนาดย่อม (บสย.) ร่วมลงนาม
ณ ห้องประชุมคชสาร ๒ ชั้น ๓ อาคารกรมบังคับคดี
นางสาวรื่นวดี  สุวรรณมงคล อธิบดีกรมบังคับคดี กล่าวว่า การลงนามความร่วมมือระหว่างกรมบังคับคดี และบรรษัทประกันสินเชื่ออุตสาหกรรมขนาดย่อม (บสย.)  เป็นการเพิ่มประสิทธิภาพในการตรวจสอบยืนยันข้อมูลบุคคลล้มละลาย ความสามารถในการทำนิติกรรมของลูกค้า และ/หรือลูกหนี้ เพื่อการปฏิบัติตามระเบียบเกี่ยวกับบุคคลล้มละลายของบรรษัทประกันสินเชื่ออุตสาหกรรมขนาดย่อม (บสย.) เนื่องจากลูกหนี้ที่ถูกพิทักษ์ทรัพย์อำนาจในการ จัดกิจการทรัพย์สินจะตกอยู่กับเจ้าพนักงานพิทักษ์ทรัพย์แต่เพียงผู้เดียว ลูกหนี้ไม่สามารถในการทำนิติกรรมใดๆ เกี่ยวกับทรัพย์สินได้ทั้งสิ้น ในการเชื่อมโยงข้อมูลบุคคลล้มละลายครั้งนี้ กรมบังคับคดีและบรรษัทประกันสินเชื่ออุตสาหกรรมขนาดย่อม (บสย.) จะร่วมกันประเมินผลการใช้ระบบเพื่อปรับปรุงระบบงานให้มีประสิทธิภาพและสอดคล้องกับความต้องการ
ปัจจุบันกรมบังคับคดีได้ทำบันทึกความเข้าใจว่าด้วยการเชื่อมโยงข้อมูลบุคคลล้มละลายกับหน่วยงานต่างๆ ทั้งภาครัฐและเอกชนที่ต้องการนำข้อมูลบุคคลล้มละลายไปใช้ตรวจสอบยืนยันข้อมูล จำนวน ๓๕ หน่วยงาน
ทั้งนี้การเชื่อมโยงข้อมูลบุคคลล้มละลายเป็นการดำเนินการตามนโยบายรัฐบาลในเรื่องการบูรณาการข้อมูล ระหว่างหน่วยงานภาครัฐสามารถอำนวยความสะดวกให้กับหน่วยงาน และผู้รับบริการให้เกิดประสิทธิภาพสูงสุด

ที่มา : http://www.thaigov.go.th/news/contents/details/15185
