รัฐบาลไทย-ข่าวทำเนียบรัฐบาล-รองนรม. พล.อ. ประวิตรฯ เป็นประธานการประชุมคณะกรรมการ การกีฬาแห่งประเทศไทย (กกท.) ครั้งที่ 7/2561 


วันพฤหัสบดีที่ 6 กันยายน 2561
238
พิมพ์
รองนรม. พล.อ. ประวิตรฯ เป็นประธานการประชุมคณะกรรมการ การกีฬาแห่งประเทศไทย (กกท.) ครั้งที่ 7/2561
โดยที่ประชุม กกท. มีมติเห็นชอบให้ใช้เงินสำรองของ กกท. เพื่อเป็นค่าใช้จ่ายในการก่อสร้างและค่าควบคุมศูนย์ฝึกกีฬาเรือแคนูฯ
พร้อมก่อสร้างสนามฟุตบอล ลู่ - ลานกรีฑาฯ
วันนี้ (6 กันยายน 2561) เวลา 10.00 น. ณ ห้องประชุม 108 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย (กกท.) ครั้งที่ 7/2561 ซึ่งสรุปสาระสำคัญดังนี้
ที่ประชุมได้รับทราบมติคณะรัฐมนตรี เมื่อวันที่ 28 สิงหาคม 2561 ซึ่งเห็นชอบมีมติแต่งตั้งนายก้องศักด ยอดมณี ดำรงตำแหน่งผู้ว่าการการกีฬาแห่งประเทศไทย โดยจะเริ่มเข้าปฏิบัติงานในวันที่ 1 ตุลาคม 2561 เป็นต้นไป
พร้อมกันนี้ ที่ประชุมได้รับทราบรายงานผลการแข่งขันกีฬาเอเชียนเกมส์ ครั้งที่ 18 ณ กรุงจาการ์ตา และเมืองปาเลมบัง สาธารณรัฐอินโดนีเซีย ซึ่งจัดแข่งขันไปแล้ว ระหว่างวันที่ 18 สิงหาคม – 2 กันยายน 2561 ทั้งนี้ ประเทศไทยอยู่ในลำดับที่ 12 ได้เหรียญรางวัล รวม 73 เหรียญ โดยเป็นเหรียญทอง จำนวน 11 เหรียญ เหรียญเงิน จำนวน 16 เหรียญ และเหรียญทองแดง จำนวน 46 เหรียญ ตามลำดับ
นอกจากนี้ ที่ประชุมได้พิจารณาและมีมติเห็นชอบการขอใช้เงินสำรองของการกีฬาแห่งประเทศไทย เพื่อเป็นค่าใช้จ่ายในการดำเนินงาน จำนวน 3 รายการ ประกอบด้วย การก่อสร้างศูนย์ฝึกกีฬาเรือแคนูฯ อ่างเก็บน้ำคลองบางไผ่ อำเภอบ้านฉาง จังหวัดระยอง และค่าควบคุมงานก่อสร้างศูนย์ฝึกกีฬาดังกล่าวให้แล้วเสร็จตามกำหนดเวลา ตลอดจนการก่อสร้างสนามฟุตบอล ลู่ - ลานกรีฑา จังหวัดบุรีรัมย์ พร้อมวัสดุยางสังเคราะห์ฯ ที่เกี่ยวข้องอีกด้วย ซึ่งจะเป็นผลดีในการพัฒนาการกีฬาโดยรวมให้มีประสิทธิภาพมากยิ่งขึ้น ตามนโยบายของรัฐบาลต่อไป
นอกจากนี้ ประธานได้กล่าวก่อนปิดประชุมฯ โดยมอบหมายให้การกีฬาแห่งประเทศไทยเร่งรัดแก้จุดอ่อน เสริมจุดแข็งด้วยการจัดทำแผน เพื่อจัดตั้งศูนย์วิทยาศาสตร์การกีฬาทั้งระบบ โดยนำร่องที่กรุงเทพมหานครก่อนเพื่อพัฒนาการกีฬาของชาติให้มีประสิทธิภาพมากยิ่งขึ้นเทียบเท่าระดับสากลและได้มาตรฐาน เพื่อสอดคล้องกับยุทธศาสตร์ชาติตามนโยบายของรัฐบาลอย่างแท้จริง
…………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15202