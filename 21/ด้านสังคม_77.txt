รัฐบาลไทย-ข่าวทำเนียบรัฐบาล-สธ.ไทยไต่อันดับ 27 ของโลกมีความคุ้มค่าด้านระบบดูแลสุขภาพ

วันอาทิตย์ที่ 23 กันยายน 2561
สธ.ไทยไต่อันดับ 27 ของโลกมีความคุ้มค่าด้านระบบดูแลสุขภาพ
กระทรวงสาธารณสุข เผยประเทศไทยถูกจัดอันดับเป็นประเทศที่มีความคุ้มค่าด้านระบบดูแลสุขภาพอันดับ 27 ของโลก และเป็นอันดับที่ 9 ในภูมิภาคเอเชียแปซิฟิก โดยค่าใช้จ่ายด้านการดูแลสุขภาพต่อประชากร 1 คน ประมาณ 7,086 บาท และอายุเฉลี่ย 75.1 ปี
กระทรวงสาธารณสุข เผยประเทศไทยถูกจัดอันดับเป็นประเทศที่มีความคุ้มค่าด้านระบบดูแลสุขภาพอันดับ 27 ของโลก และเป็นอันดับที่ 9 ในภูมิภาคเอเชียแปซิฟิก โดยค่าใช้จ่ายด้านการดูแลสุขภาพต่อประชากร 1 คน ประมาณ 7,086 บาท และอายุเฉลี่ย 75.1 ปี
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวว่า สำนักข่าว บลูมเบิร์กได้จัดทำดัชนีประสิทธิภาพระบบสุขภาพ (health care efficiency index) เพื่อจัดอันดับประเทศที่มีความคุ้มค่าด้านระบบดูแลสุขภาพ โดยคำนวณเปรียบเทียบระหว่างค่าใช้จ่ายกับอายุขัยโดยเฉลี่ยของคนในประเทศล่าสุดปี พ.ศ.2561 พบว่าไทยอยู่ในอันดับที่ 27 ของโลกจาก 56 ประเทศ เพิ่มขึ้นจากปี พ.ศ.2560 ซึ่งอยู่ในอันดับ 41  หรืออันดับดีขึ้นมากถึง 14 อันดับ นับเป็นประเทศที่สามารถพัฒนาอย่างก้าวกระโดดมากที่สุดในดัชนีนี้
โดยค่าใช้จ่ายด้านการดูแลสุขภาพต่อประชากร 1 คนนั้น ลดลงอยู่ที่ 219 ดอลลาร์สหรัฐ หรือประมาณ  7,086 บาท และอายุเฉลี่ยของประชากรไทยในปีนี้ก็เพิ่มขึ้นเป็น 75.1 ปี นอกจากนี้ ในรายงานยังระบุด้วยว่าเรื่องการท่องเที่ยวเชิงสุขภาพของประเทศไทยมีความก้าวหน้าอย่างมากอีกด้วย ทั้งนี้ หากจัดอันดับภายในภูมิภาคเอเชียแปซิฟิก ไทยอยู่ในอันดับที่ 9 ตามหลังฮ่องกง สิงคโปร์ เกาหลีใต้ ญี่ปุ่น ออสเตรเลีย ไต้หวัน นิวซีแลนด์ และจีน
สำหรับประเทศที่มีดัชนีประสิทธิภาพระบบสุขภาพปัจจุบันที่ดีที่สุด 5 อันดับ คือ ฮ่องกง รองลงมาคือ สิงคโปร์ สเปน อิตาลี เกาหลีใต้ โดยฮ่องกงมีค่าใช้จ่ายการดูแลสุขภาพต่อประชากร 1 คนที่ 2,222 ดอลลาร์ หรือประมาณ 7.19 หมื่นบาท  และมีอายุคาดเฉลี่ยที่ 84.3 ปี
**************************************  23 กันยายน 2561

ที่มา : http://www.thaigov.go.th/news/contents/details/15590
