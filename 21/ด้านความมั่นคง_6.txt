รัฐบาลไทย-ข่าวทำเนียบรัฐบาล-มท.2 ลงพื้นที่ตรวจติดตาม โครงการไทยนิยม ยั่งยืน ณ อำเภอพยุหะคีรี พร้อมมอบนโยบายและแนวทางการปฏิบัติราชการเพื่อประโยชน์สุขของพี่น้องประชาชน


วันศุกร์ที่ 31 สิงหาคม 2561
228
มท.2 ลงพื้นที่ตรวจติดตาม โครงการไทยนิยม ยั่งยืน ณ อำเภอพยุหะคีรี พร้อมมอบนโยบายและแนวทางการปฏิบัติราชการเพื่อประโยชน์สุขของพี่น้องประชาชน
มท.2 ลงพื้นที่ตรวจติดตาม โครงการไทยนิยม ยั่งยืน ณ อำเภอพยุหะคีรี พร้อมมอบนโยบายและแนวทางการปฏิบัติราชการเพื่อประโยชน์สุขของพี่น้องประชาชน
เมื่อวันที่ 30 ส.ค. 61 เวลา 14.00 น. นายสุธี มากบุญ รัฐมนตรีช่วยว่าการกระทรวงมหาดไทย ลงพื้นที่ตรวจติดตามโครงการพัฒนาคุณภาพชีวิตเพื่อขับเคลื่อนเศรษฐกิจฐานราก ตาม “โครงการไทยนิยม ยั่งยืน” ณ ที่ว่าการอำเภอพยุหะคีรี จังหวัดนครสวรรค์ พร้อมมอบนโยบายให้แก่หัวหน้าส่วนราชการระดับอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่นในพื้นที่ โดยมีนายมานิต อนรรฆมาศ ปลัดจังหวัดนครสวรรค์ ว่าที่ร้อยตรีปรีชา พลับน้อย นายอำเภอพยุหะคีรี และประชาชนในพื้นที่ให้การต้อนรับ
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า อำเภอถือเป็นหน่วยงานเชิงยุทธศาสตร์ที่มีความสำคัญต่อทิศทางการพัฒนาประเทศ โดยมีข้าราชการและบุคลากรภาครัฐเป็นกลไกในการขับเคลื่อน จึงได้มอบแนวทางการปฏิบัติราชการ 5 ข้อ ในการดำเนินงานและแก้ไขปัญหาในระดับพื้นที่ (Area) ได้แก่ 1. การเป็นข้าราชการในองค์สมเด็จพระเจ้าอยู่หัว 2. การสนองนโยบายของรัฐบาลให้ดีที่สุดในทุก ๆ เรื่อง ภายใต้กรอบของกฎหมาย 3. การเป็นที่พึ่งของประชาชนอย่างแท้จริง โดยยึดประชาชนเป็นศูนย์กลางในการพัฒนา 4. การยึดหลักธรรมาภิบาล และ 5. การบริหารจัดการเชิงยุทธศาสตร์แบบมุ่งเน้นผลสัมฤทธิ์ โดยขอให้นายอำเภอทำหน้าที่เป็นหลักพัฒนาพื้นที่และดำเนินจากจัดทำแผนพัฒนาชุมชนในลักษณะ One Plan ให้สอดคล้องกับแผนยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 และแผนปฏิรูปประเทศ 11 ด้าน และจะต้องทำงานตามยุทธศาสตร์ที่ทุกฝ่ายมีส่วนร่วมในการกำหนดวิสัยทัศน์ด้วย ซึ่งจะต้องมีความโปร่งใสบนฐานข้อมูลที่ถูกต้อง ทั้งนี้ ขอให้ข้าราชการ และบุคลากรในสังกัดอำเภอพยุหะคีรี ร่วมกันขับเคลื่อนโครงการไทยนิยม ยั่งยืน และปฏิบัติงานโดยคำนึงถึงความคุ้มค่าและประโยชน์สูงสุดกับประชาชน สำหรับโครงการที่อยู่ระหว่างดำเนินการ ขอให้เร่งดำเนินการให้แล้วเสร็จภายในระยะเวลาที่กำหนด โดยจะต้องดำเนินการให้ถูกต้องตามระเบียบ กฎหมาย พร้อมเน้นย้ำให้ท้องที่ ท้องถิ่น ประชาสัมพันธ์สร้างการรับรู้ และความเข้าใจในการขับเคลื่อนโครงการไทยนิยม ยั่งยืน และนโยบายสำคัญของรัฐบาลต่างๆ ให้ประชาชนรับทราบอย่างทั่วถึง
นอกจากนี้ รัฐมนตรีช่วยว่าการกระทรวงมหาดไทย ยังได้ติดตามการดำเนินงานอื่นๆ ของอำเภออีก อาทิ
การดำเนินงานของศูนย์ดำรงธรรม การบริหารจัดการขยะ โครงการตลาดประชารัฐ การขับเคลื่อน OTOP และ OTOP นวัตวิถี และการป้องกันและแก้ไขปัญหายาเสพติด พร้อมขอให้เจ้าหน้าที่ทุกฝ่ายรวมถึงภาคประชาชน รู้รักสามัคคี ร่วมกันขับเคลื่อนภารกิจแบบบูรณาการ ด้วยความมุ่งมั่นในการแก้ไขปัญหาและพัฒนางานอย่างเต็มความสามารถ เพื่อให้เกิดประโยชน์สุขของพี่น้องประชาชนอย่างแท้จริง พร้อมขอให้มีการร่วมรณรงค์ลดอุบัติเหตุ โดยเฉพาะในช่วงเทศกาลสำคัญ และร่วมเตรียมการป้องกันอุทกภัยโดยเฉพาะพื้นที่ราบลุ่มที่อาจเกิดขึ้นได้ พร้อมทั้ง ยังได้ฝากประชาสัมพันธ์แก่ประชาชนในพื้นที่ เรื่องการลดใช้สำเนาเอกสารต่างๆ โดยจะเริ่มต้นในวันที่ 1 กันยายน 2561 เพื่ออำนวยความสะดวกให้แก่พี่น้องประชาชนผู้ที่มาติดต่อขอรับบริการจากหน่วยงานราชการ

ที่มา : http://www.thaigov.go.th/news/contents/details/15065