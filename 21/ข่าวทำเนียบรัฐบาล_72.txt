รัฐบาลไทย-ข่าวทำเนียบรัฐบาล-รองนรม. พล.อ.อ.ประจินฯ เป็นประธานการประชุมคณะกรรมการ แก้ไขปัญหาผลกระทบจาก โครงการฝายราษีไศล ครั้งที่ 2/2561

วันพฤหัสบดีที่ 13 กันยายน 2561
รองนรม. พล.อ.อ.ประจินฯ เป็นประธานการประชุมคณะกรรมการ แก้ไขปัญหาผลกระทบจาก โครงการฝายราษีไศล ครั้งที่ 2/2561
ที่ประชุมได้รับทราบรายงานผลการดำเนินงานของการแก้ไขปัญหาของคณะอนุกรรมการแก้ไขปัญหาผลกระทบจากโครงการฝายราษีไศลของจังหวัดศรีสะเกษ
จังหวัดร้อยเอ็ด และจังหวัดสุรินทร์ ซึ่งประสบผลสำเร็จเป็นอย่างดี
วันนี้ (13 ก.ย. 61) เวลา 10.30 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 2/2561 ซึ่งสรุปสาระสำคัญของการประชุมฯ ดังนี้
ที่ประชุมได้รับทราบรายงานผลการดำเนินงานของการแก้ไขปัญหาของคณะอนุกรรมการแก้ไขปัญหาผลกระทบจากโครงการฝายราษีไศลของจังหวัดศรีสะเกษ จังหวัดร้อยเอ็ด และจังหวัดสุรินทร์ ซึ่งประสบผลสำเร็จเป็นอย่างดี ทั้งนี้ เป็นที่พึงพอใจและยอมรับได้ของประชาชาทั้ง 3 จังหวัดดังกล่าวที่มีส่วนเกี่ยวข้องแล้ว
นอกจากนี้ ที่ประชุมพิจารณาและมีมติเห็นชอบในหลักการโครงการชลประทานเกษตรทฤษฎีใหม่ประยุกต์เพื่อพัฒนาอาชีพในเขตพื้นที่โครงการฝายราษีไศล จังหวัดศรีสะเกษ ระยะที่ 1 และเขื่อนหัวนา จังหวัดศรีสะเกษ รวมทั้งสิ้น จำนวน 500 ไร่ ซึ่งจะส่งผลให้ประชาชนมีรายได้พึ่งพาตนเองได้อย่างยั่งยืน อีกทั้งเป็นการน้อมนำศาสตร์พระราชามาใช้ในการบริหารจัดการน้ำและพัฒนาพื้นที่การเกษตรแบบผสมผสาน ซึ่งสอดคล้องกับภูมิสังคมอย่างแท้จริง
…………………............................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15360
