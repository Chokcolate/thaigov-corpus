รัฐบาลไทย-ข่าวทำเนียบรัฐบาล-นายกฯ กำชับหาสาเหตุช้างล้มที่บางพลี และลงโทษผู้กระทำผิดอย่างจริงจัง ย้ำไม่อยากให้เกิดขึ้นอีก

วันจันทร์ที่ 17 กันยายน 2561
นายกฯ กำชับหาสาเหตุช้างล้มที่บางพลี และลงโทษผู้กระทำผิดอย่างจริงจัง ย้ำไม่อยากให้เกิดขึ้นอีก
นายกฯ กำชับหาสาเหตุช้างล้มที่บางพลีและลงโทษผู้กระทำผิดอย่างจริงจัง ย้ำไม่อยากให้เกิดขึ้นอีก
วันที่ 17 ก.ย.61 พลเอก ประยุทธ์ จันทร์โอชา นายกรัฐมนตรี ติดตามข่าวช้างพลายเดินตกท่อและถูกไฟดูดจนล้ม ที่อ.บางพลี จ.สมุทรปราการ วานนี้ โดยได้กำชับให้ผู้เกี่ยวข้องชันสูตรหาสาเหตุที่จริงว่าเกิดจากอะไร หลังจากเบื้องต้นเจ้าหน้าที่ได้แจ้งข้อหาควาญช้างฐานเคลื่อนย้ายสัตว์โดยไม่ได้รับอนุญาต รวมทั้งสอบสวนด้วยว่าควาญช้างเป็นเจ้าของหรือผู้ครอบครองช้างที่แท้จริงหรือไม่ และเหตุใดจึงนำช้างออกมาเดินเร่ร่อนในลักษณะเช่นนี้ ทั้ง ๆ ที่มีกฎหมายควบคุมอยู่แล้ว เจ้าหน้าที่ที่กำกับดูแลบังคับใช้ กม.ละเลยหรือไม่ พร้อมทั้งให้พิจารณาลงโทษอย่างจริงจัง
"นายกฯ เน้นย้ำว่า เหตุการณ์ครั้งนี้ไม่ใช่ครั้งแรก และช้างเป็นสัตว์ใหญ่คู่บ้านคู่เมืองของไทย เมื่อเกิดเหตุขึ้นจึงเชื่อว่าคนไทยส่วนใหญ่ไม่สบายใจ ขณะเดียวกันรัฐบาลให้ความสำคัญกับการดูแลอนุรักษ์ทรัพยากรธรรมชาติ ทั้งป่าไม้และสัตว์ป่า จึงยอมไม่ได้เช่นเดียวกัน
ทั้งนี้ ได้สั่งการให้ทุกจังหวัดเข้มงวดกับการดูแลเรื่องนี้เพื่อไม่ให้เกิดขึ้นอีก และขอความร่วมมือพี่น้องประชาชนไม่ให้สนับสนุนการกระทำที่ผิดกฎหมาย

ที่มา : http://www.thaigov.go.th/news/contents/details/15416
