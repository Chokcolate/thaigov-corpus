รัฐบาลไทย-ข่าวทำเนียบรัฐบาล-สธ.เตือนเด็กเล็ก ผู้สูงอายุ เลี่ยงนกพิราบ ลดเสี่ยงติดโรคคริปโตคอกโคสิส จากเชื้อราในมูลนก

วันศุกร์ที่ 21 กันยายน 2561
สธ.เตือนเด็กเล็ก ผู้สูงอายุ เลี่ยงนกพิราบ ลดเสี่ยงติดโรคคริปโตคอกโคสิส จากเชื้อราในมูลนก
กระทรวงสาธารณสุข เตือนประชาชน โดยเฉพาะเด็กเล็ก ผู้สูงอายุ ผู้ที่มีภูมิคุ้มกันต่ำ หลีกเลี่ยงนกพิราบและบริเวณที่นกอาศัยอยู่ หรืออยู่ใกล้กรงนก ลดความเสี่ยงโรคคริปโตคอกโคสิสจากการติดเชื้อราในมูลนก
กระทรวงสาธารณสุข เตือนประชาชน โดยเฉพาะเด็กเล็ก ผู้สูงอายุ ผู้ที่มีภูมิคุ้มกันต่ำ หลีกเลี่ยงนกพิราบและบริเวณที่นกอาศัยอยู่ หรืออยู่ใกล้กรงนก ลดความเสี่ยงโรคคริปโตคอกโคสิสจากการติดเชื้อราในมูลนก
วันนี้ (21 กันยายน 2561) ที่กระทรวงสาธารณสุข จ.นนทบุรี นายแพทย์โอภาส การย์กวินพงศ์  รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ในช่วงนี้ สภาพอากาศเปลี่ยนแปลง  มีฝนตก อากาศร้อนชื้น เชื้อโรคเจริญเติบโตได้ดี อีกโรคหนึ่งที่น่าห่วงก็คือ โรคคริปโตคอกโคสิสจากการติดเชื้อรา คริปโตคอคคัส นีโอฟอร์แมนส์ (Cryptococcus Neoformans) ที่อยู่ในมูลนก โดยเฉพาะนกพิราบ ซึ่งมักอาศัยตามที่สาธารณะหรือมาเกาะอาศัย ทำรังอยู่บนหลังคา ฝ้าเพดานบ้าน และยังพบในมูลนกอื่น ๆ ที่ประชาชนมักเลี้ยงไว้ เช่น นกหงส์หยก นกแก้ว นกกระตั้ว นกแขกเต้า นกเอี้ยง นกเขา ไก่ อีกด้วย โดยเมื่อหายใจเอาสปอร์ราหรือเชื้อราในมูลนกที่ถูกพัดกระจายอยู่ในอากาศเข้าไป จะทำให้เกิดการติดเชื้อที่ปอดและสมอง มีอาการไข้ ไอเป็นเลือด เจ็บหน้าอก มีปัญหาทางการมองเห็น มึนงง หากมีการติดเชื้อที่สมองจะมีอาการสับสน และพฤติกรรมเปลี่ยนแปลงไป
นายแพทย์โอภาสกล่าวต่อว่า ประชาชนที่เป็นกลุ่มเสี่ยงติดเชื้อง่ายคือ เด็กเล็ก ผู้สูงอายุ ผู้ป่วยโรคมะเร็ง คนที่มีภูมิคุ้มกันร่างกายต่ำ อาจมีอาการรุนแรงและรักษายากกว่าคนปกติ จึงขอให้ป้องกันตัวเอง โดยหลีกเลี่ยงนกพิราบและบริเวณที่นกอาศัยอยู่ หรืออยู่ใกล้กรงนกที่ไม่ได้ทำความสะอาด เพื่อลดความเสี่ยงติดโรคนี้ และขอให้ป้องกันตัว โดยสวมผ้าปิดจมูกและปากเมื่อต้องทำความสะอาดอาคารเก่า บริเวณที่นกอาศัยอยู่และล้างมือให้สะอาดทุกครั้ง รวมทั้งไล่นกพิราบไม่ให้มาอาศัยอยู่ในบ้าน เช่น การกั้นด้วยตาข่าย การใช้เข็มขัดรัดสายไฟมัดที่ระเบียงที่นกชอบเกาะ กำจัดรังนก เป็นต้น
**************************************  21 กันยายน 2561

ที่มา : http://www.thaigov.go.th/news/contents/details/15570
