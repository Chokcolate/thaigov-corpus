รัฐบาลไทย-ข่าวทำเนียบรัฐบาล-พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 3/2561

วันศุกร์ที่ 14 กันยายน 2561
พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 3/2561
พม. จัดประชุมคณะกรรมการส่งเสริมการพัฒนาเด็กและเยาวชนแห่งชาติครั้งที่ 3/2561
เมื่อวันที่ 13 ก.ย. 61 เวลา 13.30 น. กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จัดประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 3/2561 โดยมี พลเอก ฉัตรชัย สาริกัลยะ รองนายกรัฐมนตรี เป็นประธานการประชุม พร้อมด้วยพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายวิทัศน์ เตชะบุญ อธิบดีกรมกิจการเด็กและเยาวชน และผู้แทนหน่วยงานที่เกี่ยวข้อง เข้าร่วมประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
พลเอก อนันตพร กล่าวว่า การประชุมคณะกรรมการส่งเสริมการพัฒนาเด็กและเยาวชนแห่งชาติ ครั้งที่ 3/2561 ได้มีการพิจารณาประเด็นที่สำคัญ ได้แก่ การพิจารณาสิทธิ์ของผู้เข้าร่วมโครงการเงินอุดหนุนเพื่อการเลี้ยงดูเด็กแรกเกิดตามมติคณะรัฐมนตรี เมื่อวันที่ 7 พฤศจิกายน 2560 ให้กระทรวงการพัฒนาสังคมและความมั่นคงของมนุษย์ (พม.) และหน่วยงานที่เกี่ยวข้องพิจารณาความเหมาะสมและความเป็นไปได้ในการเชื่อมโยงข้อมูลจากฐานข้อมูลผู้มีรายได้น้อยตามโครงการลงทะเบียนเพื่อสวัสดิการแห่งรัฐ นำมาใช้เป็นเกณฑ์ในการกำหนดคุณสมบัติของผู้เข้าร่วมโครงการฯ ซึ่งกระทรวง พม. โดยกรมกิจการเด็กและเยาวชน (ดย.) ได้ออกระเบียบกรมกิจการเด็กและเยาวชน ว่าด้วยหลักเกณฑ์การจ่ายเงินอุดหนุนเพื่อการเลี้ยงดูเด็กแรกเกิดฯ โดยการปรับปรุงกระบวนการรับรอง การแสดงบัตรสวัสดิการ (ถ้ามี) และให้ข้อมูลตามแบบรับรองสถานะครัวเรือน ภายในวันที่ 31 มีนาคม 2561 แต่พบว่ายังคงเหลือผู้ที่ต้องให้ข้อมูลเพิ่มเติมอีก จำนวน 149,180 คน เพื่อเปิดโอกาสให้กับผู้ที่ยังไม่ได้มาลงทะเบียนให้ข้อมูลเพิ่มเติม กระทรวง พม. จึงได้ขยายระยะเวลาการให้ข้อมูลเพิ่มเติมของผู้ที่เคยได้รับสิทธิ์แต่ไม่มีชื่อในฐานข้อมูลลงทะเบียนสวัสดิการแห่งรัฐ ภายในปีงบประมาณ พ.ศ. 2561 หรือภายในวันที่ 30 กันยายน 2561 หากไม่มาตามกำหนดจะระงับสิทธิ์
พลเอก อนันตพร กล่าวต่อไปว่า มติคณะรัฐมนตรี เมื่อวันที่ 17 กรกฎาคม 2561 รับทราบการขยายระยะเวลาการให้ข้อมูลเพิ่มเติมสำหรับผู้มีสิทธิ์ที่ไม่มีรายชื่อในฐานข้อมูลผู้มีรายได้น้อยตามโครงการลงทะเบียนสวัสดิการแห่งรัฐ ภายในวันที่ 30 กันยายน 2561 และมอบหมายให้กระทรวง พม. ร่วมกับกระทรวงมหาดไทย กระทรวงสาธารณสุข และหน่วยงานที่เกี่ยวข้องเร่งรัดการดำเนินงานด้านต่างๆ เพื่อให้ผู้มีสิทธิ์ที่ไม่มีรายชื่อในฐานข้อมูลสวัสดิการแห่งรัฐมาให้ข้อมูลได้อย่างครบถ้วน และไม่ให้เกิดกรณีผู้มีสิทธิ์รายเดิมที่มีคุณสมบัติตามเกณฑ์ต้องถูกระงับสิทธิ์ ทั้งนี้ ข้อมูล ณ วันที่ 27 สิงหาคม 2561 พบว่า ผู้มีสิทธิ์ที่ไม่มีรายชื่อในฐานข้อมูลผู้มีรายได้น้อยตามโครงการลงทะเบียนสวัสดิการแห่งรัฐ จำนวนทั้งสิ้น 267,846 คน โดยมาให้ข้อมูลเพิ่มเติมแล้ว จำนวน 131,318 คน และยังไม่มาให้ข้อมูล จำนวน 136,528 คน และคาดว่าเมื่อครบกำหนด ภายในวันที่ 30 กันยายน 2561 จะคงเหลือผู้ยังไม่มาให้ข้อมูลเพิ่มเติมอีกประมาณ 100,000 คน ซึ่งกระทรวง พม. ได้มีหนังสือขอความร่วมมือองค์กรปกครองส่วนท้องถิ่นทุกแห่ง เพื่อติดตามผู้มีสิทธิ์ตามโครงการฯ ดังกล่าวแล้ว ซึ่งมติที่ประชุมรับทราบผลการดำเนินงานโครงการเงินอุดหนุนเพื่อการเลี้ยงดูเด็กแรกเกิดและมีมติให้ขยายระยะเวลา เพื่อให้กระทรวงมหาดไทยมอบหมายให้องค์กรปกครองส่วนท้องถิ่นทุกแห่ง ตรวจสอบผู้มีสิทธิ์ที่ยังไม่แจ้งข้อมูลเพิ่มเติมตามแบบรับรองสถานะของครัวเรือน (ดร.02 ส่วนที่ 1 ตามกำหนดระยะเวลา 30 กันยายน 2561) และแจ้งยืนยันข้อมูลให้ กระทรวง พม. รายงานต่อคณะรัฐมนตรีทราบต่อไป
พลเอก อนันตพร กล่าวต่ออีกว่า การประชุมครั้งนี้ ยังได้มีการพิจารณาข้อเสนอรูปแบบสวัสดิการเงินอุดหนุนเพื่อการเลี้ยงดูเด็กแรกเกิดที่เหมาะสมสำหรับประเทศไทย จากการประเมินผลกระทบและการประเมินการเข้าถึงกลุ่มเป้าหมายโครงการเงินอุดหนุนเพื่อการเลี้ยงดูเด็กแรกเกิด โดยกระทรวง พม. ร่วมกับองค์การยูนิเซฟ และสำนักงานกองทุนสนับสนุนการสร้างเสริมสุขภาพ (สสส.) มอบหมายให้สถาบันวิจัยเพื่อการพัฒนาประเทศ (TDRI) สถาบันวิจัยนโยบายทางเศรษฐกิจ(Economic and Policy Research Institute (EPRI) จากประเทศแอฟริกาใต้ ผลการประเมินพบว่า ยังมีเด็กแรกเกิดยากจนประมาณร้อยละ 30 ยังไม่ได้รับเงินอุดหนุนฯ ซึ่งจากประสบการณ์ต่างประเทศการลดอัตราการตกหล่นคนจนให้น้อยกว่านี้ เป็นเรื่องยากหากไม่ทำให้โครงการเป็นแบบถ้วนหน้า และหากเพิ่มขั้นตอนของการคัดกรองจะยิ่งทำให้การตกหล่นเพิ่มสูงขึ้น ดังนั้น นโยบายถ้วนหน้าจึงเป็นวิธีที่ดีที่สุด เพื่อขจัดการตกหล่นและยังช่วยลดต้นทุนการบริหารจัดการ และลดความยุ่งยากในการตรวจสอบคัดกรองคุณสมบัติ
"ทั้งนี้ มติที่ประชุมเห็นชอบตามข้อเสนอ ขยายช่วงอายุของเด็กแรกเกิด จาก 3 ปี เป็น 6 ปี เพื่อให้ได้รับเงินสวัสดิการตามโครงการเงินอุดหนุนเพื่อการเลี้ยงดูเด็กแรกเกิด แบบถ้วนหน้า และให้กระทรวง พม. เร่งจัดทำรายละเอียดข้อมูลทั้ง 3 รูปแบบทางเลือกให้ชัดเจน (ทางเลือกที่ 1 แบบถ้วนหน้า ทางเลือกที่ 2 ขยายฐานรายได้ไม่เกิน 100,000 บาท ต่อคน ต่อปี และทางเลือกที่ 3 ใช้ฐานรายได้เดิม 36,000 บาท ต่อคน ต่อปี) และแจ้งเวียนให้คณะกรรมการ กดยช. รับรองมติรายงานการประชุม จากนั้นให้นำเสนอคณะรัฐมนตรีเพื่อพิจารณาภายในเดือนพฤศจิกายน 2561” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/15385
