รัฐบาลไทย-ข่าวทำเนียบรัฐบาล-รพ.สวรรค์ประชารักษ์ “จัดฟันให้เด็กปากแหว่งเพดานโหว่” ฟรี สร้างรอยยิ้มเติมความมั่นใจ

วันเสาร์ที่ 15 กันยายน 2561
รพ.สวรรค์ประชารักษ์ “จัดฟันให้เด็กปากแหว่งเพดานโหว่” ฟรี สร้างรอยยิ้มเติมความมั่นใจ
โรงพยาบาลสวรรค์ประชารักษ์  ทำโครงการ “จัดฟันเด็กปากแหว่งเพดานโหว่”  หลังการผ่าตัด       ช่วยการสบฟัน การพูดออกเสียง การเคี้ยวอาหาร สร้างรอยยิ้มเติมความมั่นใจให้เด็ก  สามารถเข้ารับบริการได้โดยไม่เสียค่าใช้จ่าย
โรงพยาบาลสวรรค์ประชารักษ์  ทำโครงการ “จัดฟันเด็กปากแหว่งเพดานโหว่”  หลังการผ่าตัด ช่วยการสบฟัน การพูดออกเสียง การเคี้ยวอาหาร สร้างรอยยิ้มเติมความมั่นใจให้เด็ก  สามารถเข้ารับบริการได้โดยไม่เสียค่าใช้จ่าย
ทันตแพทย์หญิงจุฑามาศ สุจิพงศ์ หัวหน้ากลุ่มงานทันตกรรม โรงพยาบาลสวรรค์ประชารักษ์ ให้สัมภาษณ์ว่า กลุ่มงานทันตกรรมโรงพยาบาลสวรรค์ประชารักษ์  ได้จัดทำโครงการ“จัดฟันเด็กปากแหว่งเพดานโหว่” เป็นการสานต่อ “โครงการยิ้มสวย เสียงใส” ช่วยเด็กปากแหว่งเพดานหลังการผ่าตัดแล้ว แต่ยังมีปัญหาการเรียงตัวของฟัน การสบฟัน ส่งผลต่อการพูดออกเสียงไม่ชัดเจน และการเคี้ยวอาหารลำบาก  จำเป็นต้องได้รับการจัดฟันร่วมด้วย เพื่อให้ฟันเรียงเป็นระเบียบ สวยงาม การสบฟันดี  ช่วยให้การพูดออกเสียงและการเคี้ยวอาหารดีขึ้น
ขณะนี้ การให้บริการตามโครงการ ครอบคลุมพื้นที่เครือข่ายบริการสุขภาพเขต 3 ได้แก่ นครสวรรค์ กำแพงเพชร พิจิตร อุทัยธานี ชัยนาท รวมทั้งในจังหวัดใกล้เคียง ผู้ป่วยสามารถเข้ามาติดต่อและรับการตรวจได้ที่กลุ่มงานทันตกรรม  โรงพยาบาลสวรรค์ประชารักษ์เพื่อนัดวันจัดฟัน โดยหลังจากได้รับการจัดฟันแล้ว จะมีการนัดติดตามการรักษาทุกเดือน  ด้วยความร่วมมือของทีมสหวิชาชีพ ร่วมกันดูแลรักษาอย่างต่อเนื่อง     ไม่ต้องเสียค่าใช้จ่ายใดๆ ในการรักษา ผลการดำเนินงานตั้งแต่ตุลาคม 2558 ถึงปัจจุบัน ผู้ป่วยเด็กกลุ่มนี้ได้รับการจัดฟันไปแล้ว  58 คน
“เด็กกลุ่มนี้หลังจากได้รับการรักษา ประทับใจมากบางรายกลับมาบอกหมอว่า หนูอยากไปโรงเรียนแล้ว มั่นใจที่จะยิ้มและพูดคุย เคี้ยวอาหารได้สะดวกและรับประทานอาหารได้มากขึ้น สามารถเข้าสังคมกับเพื่อนๆ ได้อย่างมั่นใจ ผลตอบรับนี้ทำให้ผู้ให้บริการรู้สึกอิ่มเอมใจในการทำงาน ที่ได้เป็นส่วนหนึ่งช่วยเพิ่มโอกาสดีๆ ในชีวิตให้กับผู้ป่วย” ทันตแพทย์หญิงจุฑามาศ กล่าว
สำหรับการดำเนินการของโครงการนี้ เป็นไปตามแผนพัฒนาระบบบริการสุขภาพ (Service Plan) ของกระทรวงสาธารณสุข ภายใต้หลักการ “เครือข่ายบริการที่ไร้รอยต่อ” ในรูปแบบของการพัฒนาระบบบริการที่เชื่อมโยงตั้งแต่ระบบบริการระดับปฐมภูมิ ทุติยภูมิ ตติยภูมิ จนถึงศูนย์เชี่ยวชาญระดับสูง เพื่อให้เกิดการดูแลประชาชนได้เบ็ดเสร็จภายในเครือข่าย และสร้างการเข้าถึงบริการของประชาชน
********************************** 15 กันยายน 2561

ที่มา : http://www.thaigov.go.th/news/contents/details/15401
