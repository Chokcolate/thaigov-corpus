รัฐบาลไทย-ข่าวทำเนียบรัฐบาล-กระทรวงเกษตรฯ ร่วมรณรงค์ “รวมพลังเกษตรกรไทย หยุดการใช้สารเคมี”

วันพุธที่ 19 กันยายน 2561
กระทรวงเกษตรฯ ร่วมรณรงค์ “รวมพลังเกษตรกรไทย หยุดการใช้สารเคมี”
กระทรวงเกษตรฯ ร่วมรณรงค์ “รวมพลังเกษตรกรไทย หยุดการใช้สารเคมี” ตั้งกลุ่มคนผู้รักในวิถีเกษตรอินทรีย์ พลิกฟื้นแผ่นดินไทยคืนสู่ความอุดมสมบูรณ์ ด้วยวิถีธรรมชาติ
นายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังร่วมปาฐกถาในงานรวมพลังเกษตรกรไทย หยุดการใช้สารเคมี ณ วัดสิริมงคล (วัดป่าบ้านคำครตา) หมู่ 3 ต.ดงมะไฟ อ.ทรายมูล จ.ยโสธร ว่า การใช้สารเคมีในการทำการเกษตรจะก่อให้เกิดผลกระทบต่อสุขภาพของเกษตรกร อีกทั้งผลผลิตที่เกิดจากการใช้สารเคมีก็จะก่อให้เกิดผลกระทบต่อผู้บริโภคด้วย จึงได้มีการจัดตั้งกลุ่มเกษตรกรและกลุ่มคนผู้รักในวิถีเกษตรอินทรีย์ขึ้น โดยร่วมกันพลิกฟื้นแผ่นดินไทยให้กลับคืนสู่ความอุดมสมบูรณ์ด้วยวิถีธรรมชาติ เพื่อพัฒนาการเกษตรไปสู่ความยั่งยืน ตามศาสตร์พระราชา ปรัชญาแห่งเศรษฐกิจพอเพียง และร่วมมือกันในการประกาศเจตนารมณ์หยุดยั้งการใช้สารเคมีในการทำการเกษตร โดยจะไม่ใช้สารเคมีในการทำเกษตรในผืนดินของตนเองอย่างเด็ดขาด และไม่ให้มีการใช้สารเคมีในการทำการเกษตร อีกทั้งมุ่งสร้างความสามัคคีโดยร่วมมือและช่วยเหลือซึ่งกันและกันเพื่อทำให้เป็นหมู่บ้านและตำบลปลอดสารเคมี
ทั้งนี้ ได้มอบป้ายสัญลักษณ์การขับเคลื่อนให้ 14 ตำบลที่ประกาศเจตนารมณ์แล้ว พร้อมนำประกาศ “ปฏิญญาว่าด้วยประกาศแสดงความมุ่งมั่นในการร่วมรณรงค์หยุดยั้งการใช้สารเคมีในการเกษตร” ก่อนประทับฝ่ามือจากดิน เพื่อเป็นที่ระลึกร่วมกันทำกิจกรรมหยุดการใช้สารเคมี ร่วมกับผู้ที่เกี่ยวข้องด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/15508
