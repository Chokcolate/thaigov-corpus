รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง “การเป็นข้าราชการที่ดีตามรอยเบื้องพระยุคลบาท”

วันพฤหัสบดีที่ 20 กันยายน 2561
ม.ล.ปนัดดาฯ บรรยายพิเศษ เรื่อง “การเป็นข้าราชการที่ดีตามรอยเบื้องพระยุคลบาท”
ม.ล.ปนัดดาฯ บรรยายพิเศษ เรื่อง “การเป็นข้าราชการที่ดีตามรอยเบื้องพระยุคลบาท”
เมื่อวันพุธที่ ๑๙ กันยายน ๒๕๖๑ เวลา ๑๓.๓๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
บรรยายพิเศษ เรื่อง “การเป็นข้าราชการที่ดีตามรอยเบื้องพระยุคลบาท” ให้แก่ ผู้บริหาร ข้าราชการ
และเจ้าหน้าที่ของกรมพินิจและคุ้มครองเด็กและเยาวชน ที่เข้าร่วมการสัมมนาตามโครงการ
'ทิศทางการบริหารงานกรมพินิจและคุ้มครองเด็กและเยาวชน ประจำปีงบประมาณ พ.ศ. ๒๕๖๑
ณ โรงแรมอโนมา แกรนด์ ราชประสงค์ ถนนราชดำริ เขตปทุมวัน
ม.ล.ปนัดดาฯ กล่าวว่า "กรมพินิจและคุ้มครองเด็กและเยาวชน กระทรวงยุติธรรม
เป็นองค์กรที่มีความสำคัญยิ่งในกระบวนการยุติธรรมสำหรับเด็กและเยาวชนในด้านพิทักษ์สิทธิเด็ก
เยาวชน และผู้เยาว์ ความเป็นธรรม ยึดหลักความเข้าใจ เข้าถึง และพัฒนา หลักสุจริตธรรม
โดยปราศจากการเลือกปฏิบัติ ให้การบำบัด แก้ไข ฟื้นฟู ป้องกัน และโอกาสในการกลับตัวกลับใจ
การให้อภัย พัฒนาและสงเคราะห์เด็กและเยาวชนอย่างมีคุณภาพและมาตรฐานอันเป็นที่ยอมรับ
เป็นที่พึ่งพาเป็นความหวังของสังคม โดยเน้นการมีส่วนร่วมของชุมชน สถานศึกษา ครูอาจารย์
นักพัฒนาสังคม ฝ่ายปกครอง ผู้ทรงคุณวุฒิที่ให้ความเมตตากรุณาแก่เด็ก
ด้วยหลักการบริหารจัดการที่โปร่งใส ยึดมั่นหลักคุณธรรม"

ที่มา : http://www.thaigov.go.th/news/contents/details/15538
