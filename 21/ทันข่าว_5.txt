รัฐบาลไทย-ข่าวทำเนียบรัฐบาล-​สยบข่าวลือ! รัฐยังไม่เก็บค่าเบี้ยผู้ประกันตนเพิ่ม


วันศุกร์ที่ 7 กันยายน 2561
3,833
​สยบข่าวลือ! รัฐยังไม่เก็บค่าเบี้ยผู้ประกันตนเพิ่ม
--
ช่วงนี้มีกระแสข่าวว่า สำนักงานประกันสังคมจะปรับเพดานอัตราการจ่ายเงินสมทบรายเดือนของผู้ประกันตนเข้ากองทุนประกันสังคม จากเดิมที่หักสูงสุดไม่เกิน 750 บาท/เดือน เป็น 1,000 บาท/เดือน ทำให้ประชาชนจำนวนมากออกมาแสดงความคิดเห็นในเรื่องนี้กัน
รัฐบาลโดยกระทรวงแรงงานไม่ได้นิ่งนอนใจแต่อย่างใด ล่าสุดสำนักงานประกันสังคม สังกัดกระทรวงแรงงานได้ออกมายืนยันว่า
“ขณะนี้ยังไม่มีการอนุมัติให้ดำเนินการใด ๆ โดยเรื่องที่เป็นข่าว ยังเป็นเพียงข้อเสนอที่คณะกรรมการประกันสังคมต้องพิจารณาอย่างรอบคอบ ซึ่งมีปัจจัยหลายอย่างเข้ามาเกี่ยวข้อง เช่น ภาวะเศรษฐกิจที่เปลี่ยนแปลง และสิทธิที่ผู้ประกันตนจะได้รับ เป็นต้น
ส่วนแนวคิดการเก็บเงินสมทบเพิ่มไม่ได้หมายความว่า กองทุนประกันสังคมขาดทุนหรือเงินกองทุนลดน้อยลง แต่สำนักงานประกันสังคมคำนึงถึงการเสียโอกาสในการออมและผลกระทบต่อสิทธิประโยชน์ของผู้ประกันตนทุกกรณี โดยเฉพาะในส่วนเงินทดแทนและเงินบำนาญ”
สำหรับเกณฑ์การคำนวณในปัจจุบันนั้น ใช้มาแล้วตั้งแต่ปี 2538 ซึ่งขณะนั้นอัตราค่าจ้างขั้นต่ำอยู่ที่ 111 บาทต่อวัน แต่ปัจจุบันอัตราค่าจ้างขั้นต่ำสูงขึ้นอยู่ที่ 310 บาทต่อวัน
อย่างไรก็ตาม การดำเนินงานเรื่องนี้อาจผลกระทบต่อผู้ประกัน นายจ้าง และเงินสมทบของรัฐบาล จึงต้องทำความเข้าใจกับประชาชนทุกกลุ่มอย่างรอบด้าน และรับฟังความคิดเห็นจนตกผลึก เพื่อให้ได้ข้อสรุปที่เหมาะสมที่สุด
“เงินกองทุนประกันสังคม” เป็นเงินที่ลูกจ้างหรือผู้ประกันตนจ่ายสมทบร่วมกับนายจ้างและรัฐบาลเป็นประจำทุกเดือน เพื่อเป็นหลักประกันให้ผู้ประกันตนได้รับการสงเคราะห์ เมื่อต้องประสบอันตราย เจ็บป่วย ทุพพลภาพ หรือเสียชีวิตที่ไม่ใช่สาเหตุจากการทำงาน รวมไปถึงการคลอดบุตร สงเคราะห์บุตร ชราภาพ ว่างงาน ช่วยบรรเทาปัญหาความเดือดร้อน และส่งเสริมให้ลูกจ้างมีชีวิตความเป็นอยู่ที่มั่นคงขึ้น
ซึ่งการจ่ายเงินสมทบในแต่ละเดือนนั้น กฎหมายกำหนดให้คำนวณจากค่าจ้างที่ลูกจ้างได้รับในอัตราร้อยละ 5 เช่น ลูกจ้างมีค่าจ้างสูงสุดเดือนละ 15,000 บาท ต้องถูกหักเงินสมทบ 15,000 × 5% = 750 บาท เงินสมทบที่ลูกจ้างจ่าย 750 บาท/เดือน สำนักงานประกันสังคม กระทรวงแรงงาน จะให้ความคุ้มครอง 7 กรณี โดยสามารถติดตามรายละเอียดได้ที่นี่ https://www.sso.go.th/wpr/main/custom/custom_detail_detail_1_160_0/85
อย่างไรก็ตาม พี่น้องประชาชนโดยเฉพาะผู้ประกันตนและนายจ้างสามารถร่วมแสดงความคิดเห็นไปยังสำนักงานประกันสังคมได้หลากหลายช่องทาง ทั้งการเปิดเวทีรับฟังความเห็น ช่องทางออนไลน์ที่ https://www.sso.go.th หัวข้อ แจ้งเรื่องร้องเรียน และ E-mail : info@sso1506.com หรือสายด่วน 1506 เพื่อเป็นข้อมูลในการพิจารณาดำเนินการต่อไป
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15221