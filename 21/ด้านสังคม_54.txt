รัฐบาลไทย-ข่าวทำเนียบรัฐบาล-รมว.พม. เปิดมหกรรมสมัชชาผู้สูงอายุจังหวัดพิษณุโลก “ย้อนวันวาน สำราญเมืองสองแคว” พร้อมพบปะประชาชนกลุ่มเป้าหมาย ที่ จ.พิษณุโลก

วันจันทร์ที่ 17 กันยายน 2561
รมว.พม. เปิดมหกรรมสมัชชาผู้สูงอายุจังหวัดพิษณุโลก “ย้อนวันวาน สำราญเมืองสองแคว” พร้อมพบปะประชาชนกลุ่มเป้าหมาย ที่ จ.พิษณุโลก
รมว.พม. เปิดมหกรรมสมัชชาผู้สูงอายุจังหวัดพิษณุโลก “ย้อนวันวาน สำราญเมืองสองแคว” พร้อมพบปะประชาชนกลุ่มเป้าหมาย ที่ จ.พิษณุโลก และติดตามการดำเนินงานของหน่วยงานในพื้นที่
วันนี้ (17 ก.ย. 61) เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานมหกรรมสมัชชาผู้สูงอายุจังหวัดพิษณุโลก "ย้อนวันวานสำราญเมืองสองแคว” พร้อมพบปะพูดคุยกับประชาชนกลุ่มเป้าหมาย และมอบป้ายปรับสภาพแวดล้อมและสิ่งอำนวยความสะดวกของผู้สูงอายุและคนพิการ รวมจำนวน 83 ราย มอบป้ายบ้านพอเพียงชนบท จำนวน 200 หลังคาเรือน อีกทั้งเยี่ยมชมนิทรรศการของหน่วยงานในพื้นที่ ภาคีเครือข่ายสนับสนุนงานภาครัฐและเอกชน อาทิ นิทรรศการเทศบาลตำบลหัวรอ ผลิตภัณฑ์ผู้สูงอายุ 9 อำเภอ กิจกรรมโรงเรียนผู้สูงอายุ 9 อำเภอ การแสดงศิลปะ วัฒนธรรม ประเพณีของจังหวัดพิษณุโลก รวมไปถึงกิจกรรมการแข่งขันกีฬาผู้สูงอายุ ณ เทศบาลตำบลหัวรอ อำเภอเมือง จังหวัดพิษณุโลก นอกจากนี้ ยังได้เป็นประธานการประชุมทีม พม. (One Home) จังหวัดพิษณุโลก เพื่อรับฟังรายงานสถานการณ์ทางสังคมและรายงานการดำเนินงานของหน่วยงานในสังกัดกระทรวง พม. ในพื้นที่และมอบแนวทางการขับเคลื่อนงานให้กับทีม พม. (One Home) ณ สถานคุ้มครองคนไร้ที่พึ่งวังทอง จังหวัดพิษณุโลก
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) เป็นหน่วยงานสำคัญในการขับเคลื่อนนโยบายในการดำเนินงานด้านผู้สูงอายุร่วมกับหน่วยงานภาคีเครือข่ายภาครัฐ ภาคเอกชน และภาคประชาสังคม ตามแนวทางประชารัฐ เพื่อเตรียมความพร้อมสู่การเป็นสังคมสูงอายุและสร้างความมั่นคงในการดำรงชีวิตสู่การเป็นสังคมผู้สูงอายุอย่างมีคุณภาพ โดยสถานการณ์ของประเทศไทยในปัจจุบัน ได้ก้าวเข้าสู่สังคมผู้สูงอายุ เนื่องจากมีจำนวนประชากรผู้สูงอายุ 10,225,000 คน คิดเป็นร้อยละ 15.45 จากจำนวนประชากรทั้งประเทศ โดยจังหวัดพิษณุโลก มีผู้สูงอายุอยู่จำนวน 139,623 คน คิดเป็นร้อยละ 15.85 ของประชากรจังหวัดพิษณุโลก และพบว่าร้อยละ 97.33 เป็นผู้สูงอายุที่สามารถช่วยเหลือตนเองและผู้อื่นได้ รองลงมาร้อยละ 2.15 เป็นกลุ่มผู้สูงอายุที่ช่วยเหลือตนเองได้แต่ช่วยเหลือคนอื่นไม่ได้ และร้อยละ 0.52 เป็นกลุ่มผู้สูงอายุที่ช่วยเหลือตนเองไม่ได้ ซึ่งกระทรวง พม. ได้กำหนดยุทธศาสตร์ในการรองรับสังคมผู้สูงอายุ คือ การสร้างภูมิคุ้มกันและพัฒนาศักยภาพกลุ่มเป้าหมายและเครือข่าย เพื่อเป็นการพัฒนาศักยภาพของผู้สูงอายุให้เป็นผู้สูงอายุที่มีคุณภาพ และเตรียมพร้อมเข้าสู่สังคมผู้สูงอายุอย่างสมบูรณ์แบบ โดยการบูรณาการงานร่วมกันกับหน่วยงานทั้งภาครัฐ ภาคเอกชน และภาคประชาชน ให้เป็นรูปธรรม เพื่อเตรียมความพร้อมสู่การเป็นสังคมสูงอายุและ สร้างความมั่นคงในการดำรงชีวิตสู่การเป็นสังคมผู้สูงอายุอย่างมีคุณภาพ
พลเอก อนันตพร กล่าวต่อไปว่า งานมหกรรมสมัชชาเครือข่ายผู้สูงอายุจังหวัดพิษณุโลก "ย้อนวันวานสำราญเมืองสองแคว” ในครั้งนี้จัดขึ้นโดยสำนักงานพัฒนาสังคมและความมั่นคงของมนุษย์จังหวัดพิษณุโลก ร่วมกับหน่วยงานภาคีเครือข่ายที่เกี่ยวข้อง เพื่อเป็นการรวมพลังผู้สูงอายุให้สามารถพัฒนาศักยภาพทั้งทางด้านสุขภาพ กีฬา ภูมิปัญญาและวัฒนธรรม รวมทั้งพัฒนาเครือข่ายสมัชชาผู้สูงอายุจังหวัดพิษณุโลกให้มีความเข้มแข็งและยั่งยืน ภายใต้แนวคิด "ร่วมคิด ร่วมทำ ร่วมสร้าง” ให้ผู้สูงอายุเป็นพลังในการขับเคลื่อนประเทศ โดยกลุ่มเป้าหมายของโครงการ คือ ผู้สูงอายุจำนวน 1,000 คน ประกอบด้วย โรงเรียนผู้สูงอายุและชมรมผู้สูงอายุจังหวัดพิษณุโลก ภายในงานประกอบด้วยกิจกรรม อาทิ นิทรรศการหน่วยงานในสังกัดกระทรวง พม. จังหวัดพิษณุโลก นิทรรศการเทศบาลตำบลหัวรอ ผลิตภัณฑ์ผู้สูงอายุ 9 อำเภอ กิจกรรมโรงเรียนผู้สูงอายุ 9 อำเภอ การแสดงศิลปะ วัฒนธรรม ประเพณีของจังหวัดพิษณุโลก รวมไปถึงกิจกรรมการแข่งขันกีฬาผู้สูงอายุ นอกจากนี้ ได้มีการมอบป้ายปรับสภาพแวดล้อมและสิ่งอำนวยความสะดวกของผู้สูงอายุ จำนวน 33 ราย มอบป้ายปรับสภาพแวดล้อมและสิ่งอำนวยความสะดวกของคนพิการ จำนวน 50 ราย และมอบป้ายบ้านพอเพียงชนบท จำนวน 200 หลังคาเรือน
พลเอก อนันตพร กล่าวต่ออีกว่า นอกจากนี้ ได้ลงพื้นที่ตรวจเยี่ยมสถานคุ้มครองคนไร้ที่พึ่งวังทอง จังหวัดพิษณุโลก และร่วมประชุมทีม พม. (One Home) จังหวัดพิษณุโลก เพื่อรับฟังรายงานสถานการณ์ทางสังคมและรายงานการดำเนินงานของหน่วยงานในสังกัดกระทรวง พม. ในพื้นที่ และมอบแนวทางการขับเคลื่อนงานให้กับทีม One Home ทั้งนี้ ได้เน้นย้ำให้มีการบูรณาการในพื้นที่ เพื่อช่วยเหลือประสานส่งต่อกลุ่มเป้าหมาย โดยต้องมีความเข้มแข็งในการเป็นศูนย์กลางกำหนดนโยบาย One Home หรือ Model การทำงานในพื้นที่อย่างเชื่อมโยงกับภาคส่วนต่างๆ เน้นการประสานงานที่รวดเร็วลดขั้นตอนโดยใช้ประโยชน์จากเทคโนโลยีการสื่อสาร และให้ศูนย์ช่วยเหลือสังคม 1300 เป็นช่องทางให้ประชาชนผู้ประสบปัญหาสังคม เข้าถึงการให้บริการสวัสดิการของภาครัฐ โดยเน้นการทำงานทั้งเชิงรุกและเชิงรับ สามารถเข้าถึงผู้ประสบปัญหาในภาวะวิกฤตได้อย่างรวดเร็ว ไม่ซ้ำซ้อน และต้องมีประสิทธิภาพ เพื่อตอบสนองต่อความต้องการและสภาพปัญหาของกลุ่มเป้าหมาย โดยคำนึงถึงประโยชน์ของประชาชนและประเทศชาติเป็นสำคัญ

ที่มา : http://www.thaigov.go.th/news/contents/details/15439
