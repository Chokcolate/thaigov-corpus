รัฐบาลไทย-ข่าวทำเนียบรัฐบาล-ปลัดพสุ ปล่อยคาราวานตรวจร้านจำหน่ายทั่วกรุง ปูพรมตรวจเข้ม  50 ห้างใหญ่ เสี่ยงสินค้าไม่ได้มาตรฐาน

วันอังคารที่ 11 กันยายน 2561
ปลัดพสุ ปล่อยคาราวานตรวจร้านจำหน่ายทั่วกรุง ปูพรมตรวจเข้ม  50 ห้างใหญ่ เสี่ยงสินค้าไม่ได้มาตรฐาน
นายพสุ โลหารชุน ปลัดกระทรวงอุตสาหกรรม เปิดเผยหลังเป็นประธานในพิธีปล่อยคาราวานตรวจห้างสรรพสินค้าของ สมอ.
ปลัดกระทรวงอุตสาหกรรม ปล่อยคาราวานตรวจห้างสรรพสินค้า ส่งทีมเฉพาะกิจ สมอ. ปูพรมตรวจเข้ม 50 ห้างใหญ่ในเขตกรุงเทพฯ และปริมณฑล ก่อนขยายผลทั่วประเทศ ขานรับนโยบายสินค้าต้องได้มาตรฐาน
นายพสุ โลหารชุน ปลัดกระทรวงอุตสาหกรรม เปิดเผยหลังเป็นประธานในพิธีปล่อยคาราวานตรวจห้างสรรพสินค้าของ สมอ. ว่า  การตรวจติดตามผู้ทำ ผู้นำเข้า และผู้จำหน่ายสินค้าในท้องตลาด เป็นภารกิจที่สำคัญของ สมอ. และถือเป็นมาตรการหนึ่งของกระทรวงอุตสาหกรรมในการปกป้องคุ้มครองผู้บริโภคให้ได้รับความปลอดภัยจากการใช้สินค้าอุตสาหกรรม รวมทั้งสร้างความเข้าใจในการจำหน่ายสินค้าที่ต้องเป็นไปตามมาตรฐานแก่ผู้จำหน่ายในท้องตลาดอีกด้วย โดยในวันนี้ (11 กันยายน 2561) สมอ. จัดพิธีปล่อยคาราวานตรวจห้างสรรพสินค้าอย่างเป็นทางการ โดยจะปูพรมตรวจผลิตภัณฑ์มาตรฐานบังคับภายในศูนย์การค้าในเขตกรุงเทพฯ และปริมณฑลกว่า 50 แห่งอย่างต่อเนื่อง โดยเฉพาะผลิตภัณฑ์เครื่องใช้ไฟฟ้าและอิเล็กทรอนิกส์ ซึ่งเกี่ยวข้องกับความปลอดภัยในชีวิตและทรัพย์สินของประชาชน
นายอภิจิณ โชติกเสถียร เลขาธิการ สมอ. กล่าวเพิ่มเติมว่า สมอ. มีแผนการตรวจร้านจำหน่าย ทั่วประเทศอย่างต่อเนื่อง โดยจะดำเนินการใน 2 รูปแบบ คือ การตรวจติดตามในลักษณะการให้ความรู้ผู้จำหน่ายให้สามารถปฏิบัติได้ตามกฎหมาย และการตรวจเพื่อควบคุม หากพบการกระทำผิดก็จะดำเนินการตามกฎหมายต่อไป ซึ่งในส่วนการให้ความรู้ผู้ประกอบการนั้น สมอ. ได้สร้างเครือข่ายผู้ประกอบการเพื่อคุ้มครองผู้บริโภค (Entrepreneur Network for consumer protection) ขึ้น โดยบูรณาการการทำงานร่วมกันระหว่าง สมอ. กับผู้ประกอบการธุรกิจให้เช่าพื้นที่จำหน่ายสินค้า เพื่อให้ร้านค้าได้รับทราบข้อพึงปฏิบัติในการเป็นสถานที่จำหน่ายและสามารถปฏิบัติตามได้อย่างถูกต้อง นอกจากนี้ ยังร่วมเป็นเครือข่ายในการเฝ้าระวังและแจ้งเบาะแสกรณีพบผลิตภัณฑ์ที่ไม่เป็นไปตามมาตรฐานในพื้นที่ที่รับผิดชอบอีกด้วย โดยในเบื้องต้น สมอ. มีแผนการสร้างเครือข่ายกับห้างสรรพสินค้าต่างๆ ในเขตพื้นที่กรุงเทพมหานครและปริมณฑล และยังได้จัดทำคู่มือการพิจารณาเครื่องหมายและฉลากสำหรับผลิตภัณฑ์ที่กฎหมายกำหนดให้ต้องเป็นไปตามมาตรฐาน เช่น วิธีแสดงเครื่องหมาย และข้อความที่ต้องมี ซึ่งปัจจุบันมีผลิตภัณฑ์มาตรฐานบังคับอยู่จำนวน 109 มาตรฐาน เพื่อให้ร้านจำหน่ายนำไปใช้ประโยชน์ในการพิจารณาสินค้าที่จะนำมาจำหน่ายในร้านอย่างถูกต้องตามกฎหมาย ส่งผลให้ผู้บริโภคได้รับสินค้าที่ได้มาตรฐานอย่างแท้จริง โดยสามารถสืบค้นข้อมูลได้ที่ www.tisi.go.th หรือสแกน QR Code

ที่มา : http://www.thaigov.go.th/news/contents/details/15306
