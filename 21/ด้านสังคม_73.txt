รัฐบาลไทย-ข่าวทำเนียบรัฐบาล-ปลัด สธ. มอบแนวทางการทำงาน ปี 2562 ยึดยุทธศาสตร์ชาติระยะ 20 ปี ด้านสาธารณสุข

วันศุกร์ที่ 21 กันยายน 2561
ปลัด สธ. มอบแนวทางการทำงาน ปี 2562 ยึดยุทธศาสตร์ชาติระยะ 20 ปี ด้านสาธารณสุข
ปลัดกระทรวงสาธารณสุขคนใหม่  ชี้แจงแนวทางการบริหารงานปีงบประมาณ 2562  ยึดแนวทางการดำเนินงานตามยุทธศาสตร์ชาติระยะ 20 ปี ด้านสาธารณสุข ร่วมขับเคลื่อนค่านิยมองค์กร MOPH  และใช้เทคโนโลยีในการปฏิบัติงานได้อย่างมีประสิทธิภาพสูงสุด
วันนี้ (21 กันยายน 2561) นายแพทย์สุขุม กาญจนพิมาย อธิบดีกรมวิทยาศาสตร์การแพทย์ ซึ่งจะดำรงตำแหน่งปลัดกระทรวงสาธารณสุข ในวันที่ 1 ตุลาคม 2561 ได้ชี้แจงแนวทางการบริหารงานปีงบประมาณ 2562 ว่า แนวทางการดำเนินงานของกระทรวงสาธารณสุข ยังคงยึดแนวทางการดำเนินงานตามยุทธศาสตร์ชาติระยะ 20 ปี (ด้านสาธารณสุข) โดยขับเคลื่อนค่านิยมองค์กร MOPH และมีวิสัยทัศน์กระทรวงสาธารณสุข “เป็นองค์กรหลักด้านสุขภาพ ที่รวมพลังสังคม เพื่อประชาชนสุขภาพดี” ภายใต้พันธกิจ “พัฒนาและอภิบาลระบบสุขภาพอย่างมีส่วนร่วมและยั่งยืน” โดยมีเป้าหมายร่วมกันคือ “ประชาชนสุขภาพดี เจ้าหน้าที่มีความสุข ระบบสุขภาพยั่งยืน”
โดยจะเร่งรัดการทำงานใน 5 ประเด็น ที่ได้รับมอบหมายจากท่านรัฐมนตรีว่าการกระทรวงสาธารณสุข ได้แก่ 1. การพัฒนาระบบสุขภาพปฐมภูมิ ประกอบด้วย คณะกรรมการพัฒนาคุณภาพชีวิตระดับอำเภอ ที่เน้นกระบวนการสร้างความร่วมมือกับทุกภาคส่วนในระดับอำเภอเพื่อดูแลคุณภาพชีวิตประชาชน คลินิกหมอครอบครัวและรพ.สต.ติดดาว เน้นการพัฒนาคุณภาพหน่วยบริการระดับปฐมภูมิ และพัฒนาเกณฑ์การประเมินให้มีความเหมาะสม 2. การใช้ยาอย่างสมเหตุผล ต้องเร่งขับเคลื่อนเพื่อลดการดื้อยาต้านจุลชีพและการใช้ยาอย่างสมเหตุผล 3. การควบคุมป้องกันวัณโรค เพื่อลดปัญหาให้หมดไปจากประเทศไทย 4.การปฏิรูปกำลังคนด้านสุขภาพ บูรณาการข้อมูลบุคลากรให้เห็นเป็นภาพรวมของประเทศ เพื่อการวางแผนการบริหารกำลังคนอย่างมีประสิทธิภาพ การกระจายอำนาจให้เขตสุขภาพสามารถวางแผน พัฒนาและบริหารจัดการกำลังคนได้ตามบริบทของพื้นที่ และ5. การปฏิรูประบบเทคโนโลยีสารสนเทศด้านสุขภาพ  บูรณาการข้อมูลกระทรวงสาธารณสุขให้เป็นหนึ่งเดียว เร่งสร้าง Big Dataให้เกิดเป็นรูปธรรม
นอกจากนี้ ยังมีประเด็นสำคัญที่อยากขอความร่วมมือบุคลากรทุกคนร่วมกันขับเคลื่อนอีก 3 ประเด็น คือ การร่วมกันดำเนินโครงการจิตอาสา เราทำความดีด้วยหัวใจ โครงการตามพระราชดำริฯ โครงการเฉลิมพระเกียรติฯ รวมทั้งการขับเคลื่อนนโยบายรัฐบาล เพื่อให้ประเทศไทยมีความมั่นคง มั่งคั่ง และยั่งยืน การขับเคลื่อนงานของกระทรวงสาธารณสุข ภายใต้ค่านิยม กระทรวงสาธารณสุข MOPH: Mastery Originality People-Centered Humility และเน้นความพอเพียง เรียบง่าย สร้างสัมพันธภาพแบบพี่น้อง และการพัฒนาทักษะทางดิจิทัลของบุคลากรให้ก้าวทันเทคโนโลยีเพื่อให้บุคลากรมีความสามารถในการใช้เทคโนโลยีในการปฏิบัติงานได้อย่างมีประสิทธิภาพ
“ขอให้ทุกท่านร่วมกันขับเคลื่อนกระทรวงสาธารณสุขไปพร้อมกันให้เป็นกระทรวงแห่งความสุขที่สามารถใช้เทคโนโลยีในการปฏิบัติงานได้อย่างมีประสิทธิภาพสูงสุด” นายแพทย์สุขุม กล่าว
**************************  21 กันยายน 2561

ที่มา : http://www.thaigov.go.th/news/contents/details/15569
