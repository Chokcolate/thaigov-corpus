รัฐบาลไทย-ข่าวทำเนียบรัฐบาล-​เดินหน้าล้างบางของก๊อบ...คุ้มครองทรัพย์สินทางปัญญา

วันพุธที่ 5 กันยายน 2561
​เดินหน้าล้างบางของก๊อบ...คุ้มครองทรัพย์สินทางปัญญา
--
การคุ้มครองทรัพย์สินทางปัญญาอย่างมีประสิทธิภาพ โดยเฉพาะการบังคับใช้กฎหมายควบคู่ไปกับการรณรงค์สร้างจิตสำนึกให้ประชาชนเคารพสิทธิในทรัพย์สินทางปัญญา นั้น เป็นสิ่งที่รัฐบาลให้ความสำคัญเป็นอย่างมาก
โดยที่ผ่านมากลไกภาครัฐที่เกี่ยวข้องทุกฝ่ายได้ปฏิบัติตามแผนการป้องกันและปราบปรามการละเมิดทรัพย์สินทางปัญญาอย่างจริงจังและต่อเนื่อง ทำให้สถานการณ์การละเมิดทรัพย์สินทางปัญญาของประเทศไทยดีขึ้น โดยเฉพาะการละเมิดลิขสิทธิ์ผ่านทางสื่อออนไลน์นั้นลดลงอย่างเห็นได้ชัด
จากความพยายามทั้งหมดดังกล่าว ส่งผลให้สหรัฐฯ ปรับสถานะการคุ้มครองทรัพย์สินทางปัญญาของไทย ภายใต้กฎหมายการค้าสหรัฐอเมริกามาตรา 301 พิเศษ จากบัญชีประเทศที่ต้องจับตามองเป็นพิเศษ (Priority Watch List) เป็น ประเทศที่ถูกจับตา (Watch List)  เมื่อปลายปีที่ผ่านมา
ซึ่งนับว่าเป็นเรื่องที่น่ายินดีจริง ๆ ...
ในแต่ละปีรัฐบาลได้จัดพิธีทำลายสินค้าของกลางละเมิดทรัพย์สินทางปัญญาที่คดีถึงที่สุดแล้ว โดยปีนี้ทุกหน่วยได้ผนึกกำลังกันจับกุมผู้กระทำผิดและทำลายของกลางจำนวนมากที่สุดเท่าที่ได้ดำเนินการมา รวมจำนวนของกลางทั้งสิ้น 2,101,347 ชิ้น มูลค่ารวม 1,374 ล้านบาท
ในจำนวนนี้มีทั้งเสื้อผ้า กระเป๋า เข็มขัด นาฬิกา โทรศัพท์มือถือ แผ่น CD /DVD  แว่นตาเครื่องสำอาง หมวก ผ้าห่ม ฯลฯ โดยแบ่งเป็น...
ของกลางจากสำนักงานตำรวจแห่งชาติ 187,332 ชิ้น
ของกลางจากกรมศุลกากร 1,732,965 ชิ้น
ของกลางจากกรมสอบสวนคดีพิเศษ 181,050 ชิ้น
ของกลางเหล่านี้จะถูกทำลายเพื่อไม่ให้สามารถนำกลับมาใช้ได้อีก ทำให้หลายคนเกิดความสงสัยว่า เมื่อสินค้าเหล่านี้ยังอยู่ในสภาพดีและใช้งานได้
แล้วทำไมถึงต้องทำลายทิ้ง? หรือ ทำไมไม่เอาไปบริจาคให้ผู้ด้อยโอกาสหรือผู้ที่ขาดแคลนล่ะ?
เรื่องนี้มีคำอธิบายครับ...
จริง ๆ แล้ว แม้สินค้าที่ตรวจยึดมาได้จะเป็นสินค้าที่มีสภาพใช้งานได้ แต่ก็ถือว่าเป็นของผิดกฎหมาย เป็นการละเมิดทรัพย์สินทางปัญญาของผู้อื่น ซึ่งเจ้าของลิขสิทธิ์ไม่ได้ยินยอมให้ผลิตขึ้นมา เจ้าหน้าที่จึงต้องปกป้องคุ้มครองผลประโยชน์ของผู้ประกอบการด้วย
ส่วนที่ว่าทำไมไม่สามารถนำไปใช้ แจกจ่าย หรือบริจาคเพื่อสาธารณประโยชน์ได้ ก็เพราะหากนำไปบริจาคแล้ว ก็มีความเป็นไปได้ที่สินค้าเหล่านี้จะกลับมาหมุนเวียนในท้องตลาดอีก
ดังนั้น หากตรวจยึดได้ก็ต้องทำลายทิ้ง ซึ่งถือเป็นข้อปฏิบัติที่สอดคล้องกับมาตรฐานสากล ภายใต้ข้อตกลงด้านทรัพย์สินทางปัญญาขององค์การการค้าโลก หรือ TRIPS
แต่เดี๋ยวก่อน!! แล้วถ้าเป็นการยึดสินค้าหนีภาษีได้ล่ะ ทำไมถึงนำไปประมูล? ไม่ทำลายทิ้งเหมือนสินค้าละเมิดลิขสิทธิ์?
คำตอบก็คือ สินค้าหนีภาษีนั้นไม่ได้เป็นสินค้าผิดกฎหมาย หรือละเมิดลิขสิทธิ์ แต่เป็นการกระทำผิดเกี่ยวกับวิธีการนำเข้ามาในประเทศ เป็นการลักลอบนำเข้ามาอย่างไม่ถูกต้อง
เพราะฉะนั้น เมื่อสินค้าหนีภาษีไม่ได้เป็นของผิดกฎหมาย จึงไม่จำเป็นต้องเผาทำลาย แต่สามารถนำไปประมูลเพื่อนำรายได้เข้ารัฐ และทุกขั้นตอนจะต้องดำเนินการอย่างโปร่งใสตรวจสอบได้
เป็นอันว่าความร่วมมือร่วมใจของทุกฝ่ายทั้งภาครัฐ ผู้ประกอบการ และประชาชน นั้น ได้ส่งผลให้ประเทศไทยได้รับการยอมรับจากต่างประเทศ และยังช่วยสร้างความมั่นใจให้กับนักลงทุนและเจ้าของทรัพย์สินทางปัญญาที่อยากจะเข้ามาลงทุนในบ้านเรา กระตุ้นให้เกิดการหมุนเวียนในระบบเศรษฐกิจอีกด้วย
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15149
