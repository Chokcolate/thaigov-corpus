รัฐบาลไทย-ข่าวทำเนียบรัฐบาล-คืน VAT ผู้มีรายได้น้อย 6 เดือน ผ่านบัตรสวัสดิการฯ เพิ่มกำลังซื้อ หนุนการออม

วันศุกร์ที่ 21 กันยายน 2561
คืน VAT ผู้มีรายได้น้อย 6 เดือน ผ่านบัตรสวัสดิการฯ เพิ่มกำลังซื้อ หนุนการออม
--
มาตรการต่าง ๆ ของภาครัฐที่ออกมาภายใต้โครงการลงทะเบียนเพื่อสวัสดิการแห่งรัฐ ตั้งแต่ 1 ต.ค. 60 นั้น ได้ช่วยแบ่งเบาภาระค่าใช้จ่ายให้กับผู้มีรายได้น้อย โดยเกือบ 1 ปีที่ผ่านมา ผู้มีรายได้น้อยได้รับอานิสงส์จากมาตรการของภาครัฐคิดเป็นมูลค่าถึง 38,000 ล้านบาท
หนึ่งในมาตรการที่ว่านี้ คือ การสนับสนุนค่าใช้จ่ายเพื่อซื้อสินค้าในชีวิตประจำวันผ่านบัตรสวัสดิการแห่งรัฐ
แต่เมื่อผู้มีรายได้น้อยนำบัตรไปรูดซื้อของกับร้านค้าที่จดทะเบียนภาษีมูลค่าเพิ่ม (VAT) ก็ยังต้องเสียภาษี VAT  ซึ่งรวมอยู่ในราคาสินค้าแต่ละชนิดให้กับรัฐอยู่ดี
ดังนั้น...รัฐบาลจึงได้นำข้อจำกัดนี้ไปพัฒนาต่อยอดเพื่อผู้มีรายได้น้อย เพราะแม้แต่การเก็บภาษีเงินได้บุคคลธรรมดา ยังเรียกเก็บตามฐานรายได้ของแต่ละคน แล้วทำไมภาษี VAT จึงยังเก็บที่ 7% เท่ากัน
ล่าสุด ครม.ได้เห็นชอบมาตรการชดเชยเงินภาษี VAT สำหรับผู้มีรายได้น้อยที่ถือบัตรสวัสดิการแห่งรัฐ สำหรับการจับจ่ายซื้อสินค้าในระยะเวลา 6 เดือน หรือ ตั้งแต่วันที่ 1 พ.ย. 61 – 30 เม.ย.62 โดยมีขั้นตอน ดังนี้
1. กรมบัญชีกลางและธนาคารกรุงไทย จะเร่งติดตั้งเครื่องบันทึกการเก็บเงิน ที่เรียกว่า POS ในร้านค้าธงฟ้าประชารัฐที่จดทะเบียนภาษีมูลค่าเพิ่มและมีเครื่อง EDC อยู่แล้ว ซึ่งปัจจุบันมีอยู่ประมาณ 3,000 ร้าน
2. เครื่อง POS นี้จะช่วยบันทึกข้อมูลการขาย รายละเอียดสินค้า ยอดการขาย พิมพ์ใบกำกับภาษี และยังสามารถแยกข้อมูลภาษี VAT ออกจากราคาสินค้า เพื่อเป็นข้อมูลให้แก่กรมบัญชีกลาง
3. ไม่ว่าเงินในบัตรสวัสดิการแห่งรัฐจะมาจากส่วนไหน เช่น จากวงเงินที่รัฐจัดให้สำหรับซื้อสินค้าในชีวิตประจำวัน หรือจากเงินในกระเป๋าเงินอิเล็กทรอนิกส์ (e-Money)  ทั้งเบี้ยผู้สูงอายุ เงินจากการฝึกอาชีพ เงินที่ผู้ถือบัตรเติมเข้าไปเอง รวมถึงเงินจากการคืน VAT ก็จะถูกเครื่อง POS บันทึกไว้ทุกครั้งที่มีการรูดซื้อสินค้า
4. ข้อมูลที่ได้จากเครื่อง POS จะถูกส่งต่อไปยังกรมบัญชีกลาง โดยจะแบ่งภาษี VAT ที่ต้องจ่าย 7% ออกเป็น 3 ส่วน ได้แก่
ส่วนที่ 1 จำนวน 1% เก็บเป็นภาษี VAT เข้ารัฐตามปกติ
ส่วนที่ 2 จำนวน 5% โอนกลับคืนไปใน e-Money ของผู้ถือบัตร ภายในวันที่ 15 ของเดือนถัดไป ซึ่งผู้ถือบัตร สามารถนำไปรูดซื้อสินค้า หรือกดออกมาเป็นเงินสดไว้ใช้จ่ายได้
ส่วนที่ 3 จำนวน 1% โอนเข้าไปในบัญชีกองทุนการออมแห่งชาติ (กอช.) ของผู้ถือบัตร เพื่อเติมเงินในกองทุนเป็นหลักประกันในชีวิตหลังวัยเกษียณ
ดังนั้น ผู้ที่ยังไม่ได้เป็นสมาชิก กอช. โดยเฉพาะผู้ที่มีอายุไม่เกิน 60 ปี จึงต้องรีบไปสมัครให้เรียบร้อยโดยเร็ว เพื่อให้มีบัญชีรองรับเงินโอนส่วนนี้ ซึ่งถือเป็นมาตรการจูงใจให้ผู้มีรายได้น้อยสมัครเข้าเป็นสมาชิก กอช. อีกทางหนึ่ง เพื่อประโยชน์ของผู้มีรายได้น้อยเองในระยะยาว
ส่วนผู้ถือบัตรที่ไม่สามารถสมัครเป็นสมาชิก หรือเปิดบัญชี กอช. ได้ เนื่องจากคุณสมบัติไม่ตรงตามเกณฑ์ที่ กอช. กำหนด ให้กระทรวงการคลังหรือกับธนาคารต่าง ๆ เพื่อเปิดบัญชีเงินฝากระยะยาว รองรับการโอนเงินเข้าบัญชี โดยให้ธนาคารพิจารณาผลตอบแทนที่เหมาะสม และยกเว้นค่าธรรมเนียมการรักษาบัญชีด้วย
แต่! เงินในส่วนที่ 2 และ 3 รวมกันแล้วจะต้องไม่เกิน 500 บาท/คน/เดือน
สำหรับร้านธงฟ้าประชารัฐ ที่ต้องการติดตั้งเครื่อง POS ให้แจ้งความประสงค์ได้ที่เว็บไซต์ของกรมบัญชีกลาง www.cgd.go.th และสำนักงานคลังจังหวัด ภายในวันที่ 1 ต.ค. 61 นี้
เห็นไหมครับว่า วิธีการนี้จะช่วยบรรเทาภาระค่าครองชีพของครัวเรือน ส่งเสริมให้เกิดการออมในกลุ่มผู้มีรายได้น้อย และยังช่วยกระตุ้นให้ร้านค้าหันไปจดทะเบียนภาษีมูลค่าเพิ่ม ช่วยสร้างฐานภาษีที่ยั่งยืนให้กับประเทศ และที่สำคัญยังช่วยลดการใช้เงินสดตามนโยบายของรัฐบาล ซึ่งจะทำให้ต้นทุนการบริหารจัดการเงินลดลง และสร้างความโปร่งใสในการประกอบธุรกิจอีกด้วย
แบบนี้เรียกว่า ยิงปืนนัดเดียว ได้นก 2 – 3 ตัว เลยทีเดียว!!
--------------------------------------------------
ภาพ/ข่าว กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15568
