รัฐบาลไทย-ข่าวทำเนียบรัฐบาล-กระทรวงเกษตรฯ จัดสัมมนา Year End Conference ปี 2561

วันพุธที่ 19 กันยายน 2561
กระทรวงเกษตรฯ จัดสัมมนา Year End Conference ปี 2561
กระทรวงเกษตรฯ จัดสัมมนา Year End Conference ปี 2561 มอบนโยบายแก่นักส่งเสริมการเกษตรทั่วประเทศกว่า 2,000 คน พร้อมลุยงานปฏิรูปภาคการเกษตรทันที
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดการสัมมนา Year End Conference ประจำปี 2561 ณ โรงแรมแอมบาสซาเดอร์ ซิตี้ จอมเทียน จังหวัดชลบุรี ว่า การปฏิรูปภาคการเกษตรเป็นสิ่งที่รัฐบาลให้ความสำคัญ ซึ่งในปัจจุบันการทำเกษตรกรรมมีการเปลี่ยนแปลง ไปจากอดีต เกษตรกรต้องปรับตัวโดยใช้เทคโนโลยีความรู้ใหม่ๆ เข้ามาส่งเสริมให้การทำเกษตรประสบผลสำเร็จ ซึ่งเป็นหน้าที่โดยตรงของกระทรวงเกษตรฯ ที่จะเข้าไปสนับสนุน และมีหลายโครงการฯ ที่ขับเคลื่อนอยู่ในขณะนี้ และมุ่งเน้นไปที่เกษตรกร สามารถเลี้ยงตัวเองได้ และมีความภาคภูมิใจในอาชีพเกษตร โดยกรมส่งเสริมการเกษตร เป็นกำลังสำคัญในการขับเคลื่อน เนื่องจากเป็นหน่วยงานที่อยู่ใกล้ชิดเกษตรกรและมีเจ้าหน้าที่รับผิดชอบงานครอบคลุมพื้นที่ทำการเกษตร ทั่วประเทศ การสร้างการรับรู้ ความเข้าใจ ให้กับเจ้าหน้าที่ที่ทำงานให้กับเกษตรกร นอกจากเจ้าหน้าที่ทำงานแล้ว ยังคงจำเป็นต้องทำงานร่วมกับเครือข่ายการทำงานในระดับพื้นที่ โดยเฉพาะ เครือข่ายศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) เครือข่ายแปลงใหญ่ เครือข่ายเกษตรกรรุ่นใหม่ Young Smart Farmer
ที่จะต้องทำงานควบคู่กันในการขับเคลื่อนและการปฏิรูปภาคการเกษตร ต่อไป
"การสัมมนาในวันนี้ กรมส่งเสริมการเกษตรได้จัดขึ้นเป็นประจำทุกปี และมีความสำคัญ เพราะถือเป็นโอกาสที่นักส่งเสริมการเกษตรทั่วประเทศจะได้เข้ามารับมอบนโยบายสำคัญๆ เพื่อนำไปขับเคลื่อนในระดับพื้นที่ให้เกิดผลสัมฤทธิ์ อาทิ การส่งเสริมการเกษตรแบบแปลงใหญ่ ศพก. และ Young Smart Farmer เป็นต้น และอีกหลายโครงการที่มีความสำคัญ ภายใต้การกำกับดูแลของกรมส่งเสริมการเกษตรรวมทั้งการนำผลสัมฤทธิ์ที่เกิดขึ้นจากการดำเนินการร่วมกัน มาเสวนาแลกเปลี่ยนเรียนรู้ร่วมกัน ตลอดจนการนำตัวอย่างความสำเร็จมาเป็นต้นแบบในการดำเนินงานของจังหวัดอื่นๆ ไปจนถึงการจัดทำแผนปฏิบัติงานเพื่อรองรับนโยบายสำคัญๆ ในปีต่อไป นอกจากนี้ ผู้เข้าร่วมสัมมนายังจะได้รับความรู้เกี่ยวกับเทคโนโลยีจากวิทยากรผู้ทรงคุณวุฒิ เพื่อนำไปพัฒนาตนเองและปรับใช้ในการทำงานให้มีประสิทธิภาพมากยิ่งขึ้นด้วย"
ด้านนายสมชาย ชาญณรงค์กุล อธิบดีกรมส่งเสริมการเกษตร กล่าวเพิ่มเติมว่า การจัดงาน สัมมนา Year End Conference ประจำปี 2561 ได้รวม เกษตรจังหวัด เกษตรอำเภอ หัวหน้างานในระดับพื้นที่ทั้งหมด เข้าร่วมการสัมมนาในครั้งนี้ กว่า 2,000 คน เพื่อต้องการให้เจ้าหน้าที่ที่รับผิดชอบงานได้ รับทราบนโยบาย ทิศทางการดำเนินงาน
​นอกจากภารกิจในตามหน้าที่ที่ต้องดูแลเกษตรกร ยังจะต้องทำหน้าที่คณะกรรมการอำนวยการขับเคลื่อนนโยบายสำคัญและการแก้ปัญหาภาคการเกษตร Chief of Operation (COO) และคณะทำงานปฏิบัติการขับเคลื่อนนโยบายสำคัญและการแก้ปัญหาภาคการเกษตร Operation Team (OT) และเป็นทีมเกษตร ที่จะต้องพร้อมเดินหน้าให้เปลี่ยนแปลงเพื่อยกระดับคุณภาพชีวิตและความเป็นอยู่ของเกษตรกรให้อยู่ดีมีสุข
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/15510
