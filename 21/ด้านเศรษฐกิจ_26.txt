รัฐบาลไทย-ข่าวทำเนียบรัฐบาล-กระทรวงเกษตรฯ จัดโครงการสัมมนาเชิงปฏิบัติการ เรื่อง “การจัดทำยุทธศาสตร์ขับเคลื่อนเกษตรกรรมยั่งยืนระดับพื้นที่”


วันจันทร์ที่ 3 กันยายน 2561
68
กระทรวงเกษตรฯ จัดโครงการสัมมนาเชิงปฏิบัติการ เรื่อง “การจัดทำยุทธศาสตร์ขับเคลื่อนเกษตรกรรมยั่งยืนระดับพื้นที่”
กระทรวงเกษตรฯ จัดโครงการสัมมนาเชิงปฏิบัติการ เรื่อง “การจัดทำยุทธศาสตร์ขับเคลื่อนเกษตรกรรมยั่งยืนระดับพื้นที่” มุ่งเป้าเพิ่มพื้นที่เกษตรกรรมยั่งยืน ๕ ล้านไร่ ในปี ๒๕๖๔ ตามแผนพัฒนาเศรษฐกิจและสังคมแห่งชาติ ฉบับที่ ๑๒
นายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ กล่าวภายหลังเป็นประธานพิธีเปิดโครงการสัมมนาเชิงปฏิบัติการ เรื่อง “การจัดทำยุทธศาสตร์ขับเคลื่อนเกษตรกรรมยั่งยืนระดับพื้นที่” ซึ่งจัดขึ้นระหว่างวันที่ ๑ - ๒ กันยายน ๒๕๖๑ ณ ศูนย์การประชุมรัชนีแจ่มจรัส สันนิบาตสหกรณ์แห่งประเทศไทย ว่า กระทรวงเกษตรและสหกรณ์ โดยกองนโยบายเทคโนโลยีเพื่อการเกษตรและเกษตรกรรมยั่งยืน ได้จัดการสัมมนาดังกล่าวขึ้น โดยมีวัตถุประสงค์เพื่อชี้แจงทำความเข้าใจ การขับเคลื่อนเกษตรกรรมยั่งยืนระดับพื้นที่ที่สอดคล้องกับเป้าหมายการเพิ่มพื้นที่เกษตรกรรมยั่งยืน ๕ ล้านไร่ ในปี ๒๕๖๔ ตามแผนพัฒนาเศรษฐกิจและสังคมแห่งชาติ ฉบับที่ ๑๒ (พ.ศ.๒๕๖๐-๒๕๖๔) และแผนพัฒนาการเกษตรในช่วงแผนพัฒนาเศรษฐกิจและสังคมแห่งชาติ ฉบับที่ ๑๒   โดยให้เกษตรและสหกรณ์จังหวัดสามารถจัดทำยุทธศาสตร์ขับเคลื่อนเกษตรกรรม ยั่งยืนระดับพื้นที่กำหนดเป้าหมาย รูปแบบและวิธีการดำเนินงานขับเคลื่อนเกษตรกรรมยั่งยืนที่สอดคล้องกับสถานการณ์และข้อเท็จจริงในปัจจุบัน ที่มีการบูรพาการเชื่อมโยงการทำงานระหว่างภาครัฐ ปราชญ์ชาวบ้าน ภาคประชาสังคม ภาคเอกชน สถาบันการศึกษา และภาคีอื่น ๆ ที่เกี่ยวข้อง นอกจากนี้ยังเป็นการเปิดโอกาสในการระดมความคิด และแลกเปลี่ยนวิธีการดำเนินการขับเคลื่อนเกษตรกรรมยั่งยืนระดับพื้นที่อีกด้วย การขับเคลื่อนเกษตรกรรมยั่งยืน มีความจำเป็นต้องบูรณาการการทำงานร่วมกันทุกภาคส่วนอย่างเป็นรูปธรรม ทั้งในระดับนโยบายและระดับพื้นที่ โดยกำหนดแนวทางการขับเคลื่อนและการพัฒนาที่ชัดเจน ได้แก่ การยกระดับการผลิตสินค้าเกษตรและอาหารเข้าสู่ระบบมาตรฐาน และสอดคล้องกับความต้องการของตลาด การสนับสนุนการผลิตภาคการเกษตรไปสู่เกษตรกรรมที่ยั่งยืน โดยสนับสนุนการปรับเปลี่ยนกระบวนการผลิตจากพืชเชิงเดี่ยวไปสู่เกษตรกรรมยั่งยืน เป็นต้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/15112