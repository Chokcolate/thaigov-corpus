รัฐบาลไทย-ข่าวทำเนียบรัฐบาล-มท.2 ลงพื้นที่ บ้านซับไพเราะ อำเภอบึงสามพัน จังหวัดเพชรบูรณ์ เพื่อตรวจเยี่ยมโครงการไทยนิยม ยั่งยืน

วันจันทร์ที่ 17 กันยายน 2561
มท.2 ลงพื้นที่ บ้านซับไพเราะ อำเภอบึงสามพัน จังหวัดเพชรบูรณ์ เพื่อตรวจเยี่ยมโครงการไทยนิยม ยั่งยืน
มท.2 ลงพื้นที่ บ้านซับไพเราะ อำเภอบึงสามพัน จังหวัดเพชรบูรณ์ เพื่อตรวจเยี่ยมโครงการไทยนิยม ยั่งยืน
เมื่อวันที่ 16 ก.ย. 61 เวลา 13.30 น. นายสุธี มากบุญ รัฐมนตรีช่วยว่าการกระทรวงมหาดไทย ลงพื้นที่ตรวจติดตามโครงการไทยนิยม ยั่งยืน (หมู่บ้านละ 200,000 บาท) และโครงการชุมชนท่องเที่ยว OTOP นวัตวิถี ณ บ้านซับไพเราะ หมู่ที่ 3 ตำบลซับไม้แดง อำเภอบึงสามพัน จังหวัดเพชรบูรณ์ พร้อมมอบนโยบายให้แก่หัวหน้าส่วนราชการระดับอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่นในพื้นที่ โดยมีนายวรพจน์ แววสิงห์งาม รองผู้ว่าราชการจังหวัดเพชรบูรณ์ นายอดิเทพ กมลเวชช์ ปลัดจังหวัดเพชรบูรณ์ นางสาวเมตตา สินยบุตร นายอำเภอบึงสามพัน และประชาชนในพื้นที่ให้การต้อนรับ
นายสุธี มากบุญ รัฐมนตรีช่วยว่าการกระทรวงมหาดไทย เดินทางไปตรวจเยี่ยมโครงการพัฒนาคุณภาพชีวิต เพื่อขับเคลื่อนเศรษฐกิจฐานรากในพื้นที่ บ้านซับไพเราะ หมู่ที่ 3 ตำบลซับไม้แดง อำเภอบึงสามพัน ตาม “โครงการไทยนิยม ยั่งยืน” (หมู่บ้านละ 200,000 บาท) โดยทางหมู่บ้านได้จัดทำ โครงการถนนคอนกรีตเสริมเหล็กกลางหมู่บ้าน ซึ่งช่วยให้กว่า 57 ครัวเรือน (200 คน) ที่ประกอบอาชีพเกษตรกรรมได้รับความสะดวกในการขนส่งสินค้าเกษตรและช่วยให้การสัญจรภายในหมู่บ้านที่สะดวกยิ่งขึ้น นอกจากนี้ยังช่วยส่งเสริมการท่องเที่ยวตามโครงการชุมชนท่องเที่ยว OTOP นวัตวิถี ภายในหมู่บ้านให้เชื่อมต่อกันอีกด้วย โดยบ้านซับไพเราะมีแหล่งท่องเที่ยวสำคัญหลายแห่ง อาทิ วัดซับไพเราะ ซึ่งมีบ่อน้ำผุด - บ่อน้ำทิพย์ พ่อปู่พญานาค 4 ตระกูล และถ้ำแก้วผางามตะปะสี
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า ขอให้ทุกหน่วยงานร่วมกันขับเคลื่อน ต่อยอดปัญหาความต้องการจากเวทีประชาคมไทยนิยม ยั่งยืน โดยใช้กลไกประชารัฐร่วมกำหนดและจัดทำแผนพัฒนาชุมชนหมู่บ้านในลักษณะ One Plan ให้สอดคล้องกับแผนพัฒนาอำเภอ แผนพัฒนาจังหวัด/กลุ่มจังหวัด แผนยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 และ แผนปฏิรูปประเทศ 11 ด้าน โดยจะต้องทำงานตามยุทธศาสตร์ที่ทุกฝ่ายมีส่วนร่วมในการกำหนดวิสัยทัศน์ด้วยเพื่อให้เกิดความยั่งยืน พร้อมกำชับให้เร่งรัดเบิกจ่ายงบประมาณให้เป็นไปด้วยความเรียบร้อยและโปร่งใส และขอให้อำเภอติดตามเรื่องการขอรับการสนับสนุนโครงการรองรับการพัฒนาคุณภาพชีวิตของผู้มีบัตรสวัสดิการแห่งรัฐเพื่อให้สอดคล้องกับแนวทางที่กระทรวงการคลังกำหนด ทั้งนี้ หากมีการยกเลิกโครงการเดิม และขอเปลี่ยนแปลงโครงการ ให้ดำเนินการตามมติคณะรัฐมนตรีเมื่อวันที่ 28 ส.ค. 61 พร้อมขอให้อำเภอเป็นกลไกหลักในการประสานงานโครงการชุมชนท่องเที่ยว OTOP นวัตวิถี เพื่อสื่อสารสร้างความเข้าใจต่อโครงการฯ ที่ถูกต้อง โดยเฉพาะกับประชาชน ผู้นำ แกนนำ และกลุ่มอาชีพ เจ้าของกิจการที่เกี่ยวข้องของชุมชนในพื้นที่เป้าหมาย และให้ร่วมกันออกแบบเส้นทาง โปรแกรมการท่องเที่ยว เชื่อมโยงกับแหล่งท่องเที่ยวหลักในระยะยาวเพื่อการพัฒนา สร้างอาชีพ รายได้ ที่หลากหลายของชุมชน เน้นความต่อเนื่องและยั่งยืน โดยยึดมั่นในหลักความโปร่งใสและมีธรรมภิบาล เพื่อประโยชน์แก่พี่น้องประชาชนอย่างยั่งยืน

ที่มา : http://www.thaigov.go.th/news/contents/details/15437
