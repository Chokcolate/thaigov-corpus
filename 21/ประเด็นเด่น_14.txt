รัฐบาลไทย-ข่าวทำเนียบรัฐบาล-กรมการข้าวชี้แจงกรณีโรงสีจังหวัดพิจิตร ประสบภาวะวิกฤติหยุดรับซื้อข้าว ปิดกิจการเนื่องจากขาดทุน

วันจันทร์ที่ 24 กันยายน 2561
กรมการข้าวชี้แจงกรณีโรงสีจังหวัดพิจิตร ประสบภาวะวิกฤติหยุดรับซื้อข้าว ปิดกิจการเนื่องจากขาดทุน
กรมการข้าวชี้แจงกรณีโรงสีจังหวัดพิจิตร ประสบภาวะวิกฤติหยุดรับซื้อข้าว ปิดกิจการเนื่องจากขาดทุน
นายอนันต์  สุวรรณรัตน์ อธิบดีกรมการข้าว กระทรวงเกษตรและสหกรณ์ ชี้แจงกรณีโรงสีจังหวัดพิจิตรประสบภาวะวิกฤติหยุดรับซื้อข้าว ปิดกิจการเนื่องจากขาดทุน นั้น กรมการข้าว ขอชี้แจงว่าในฤดูนาปี ปี 2561/62 นี้ จังหวัดพิจิตร มีพื้นที่เป้าหมายการส่งเสริมการปลูกข้าว  รวมทั้งสิ้น 1,498,315 ไร่ แบ่งเป็นข้าวหอมมะลิ 409,742 ไร่ ข้าวหอมไทย 4,040 ไร่  ข้าวเจ้า 1,058,533 ไร่ และข้าวอื่นๆ 26,000 ไร่  มีการปลูกข้าวแล้วทั้งสิ้น 1,751,533 ไร่  คาดว่าจะได้ผลผลิต 952,156 ตันข้าวเปลือก  ขณะนี้ชาวนามีการเก็บเกี่ยว และจำหน่ายข้าวไปแล้วในพื้นที่ 647,759 ไร่  ผลผลิต 352,132 ตัน คิดเป็นร้อยละ 37 ของผลผลิตทั้งหมด ยังเหลือข้าวที่ยังไม่เก็บเกี่ยวอีกในพื้นที่ 1,103,765 ไร่ ผลผลิต 600,024 ตัน ขณะที่ปัจจุบันจังหวัดพิจิตร  มีโรงสีซึ่งสามารถรับซื้อข้าวเปลือกจากเกษตรกร 37 โรง กำลังการผลิตรวม 12,647 ตันต่อวัน แบ่งเป็น โรงสีข้าวขนาดใหญ่ จำนวน 10 โรง  มีเงินทุนหมุนเวียนมาก สามารถรับซื้อข้าวเปลือกจากเกษตรกรได้ตลอดปี และโรงสีข้าวขนาดเล็กและขนาดกลางจำนวน 27 โรง มีการรับซื้อข้าวเปลือกแต่จะรับซื้อข้าวเปลือกในช่วงที่ผลผลิตออกสู่ตลาดมากในช่วงเดือนตุลาคม - มกราคม ซึ่งขณะนี้มีผู้ประกอบการโรงสีขนาดเล็กและขนาดกลางบางราย ประสบปัญหาขาดสภาพคล่อง ในการรับซื้อข้าวเปลือกจากเกษตรกร เนื่องจาก สถาบันการเงิน จำกัดวงเงินสินเชื่อ และต้องใช้หลักประกันที่สูง ประกอบกับไม่มีคำสั่งซื้อข้าวสารจากผู้ส่งออกทำให้ต้องหยุดการรับซื้อข้าวเปลือกชั่วคราวจากเกษตรกร อย่างไรก็ตามในจังหวัดพิจิตร จะมีผู้ประกอบการ ท่าข้าวในพื้นที่ ที่จะรับซื้อ และรวบรวมผลผลิตข้าวเปลือกจากเกษตรกรแทนโรงสีที่หยุดการรับซื้อแล้วไปจำหน่ายต่อให้กับโรงสีข้าวขนาดใหญ่ต่อไป
-----------------------------

ที่มา : http://www.thaigov.go.th/news/contents/details/15527
