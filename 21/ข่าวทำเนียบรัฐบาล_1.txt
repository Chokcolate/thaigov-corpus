รัฐบาลไทย-ข่าวทำเนียบรัฐบาล-นายกรัฐมนตรี เดินทางถึงกรุงกาฐมาณฑุ สหพันธ์สาธารณรัฐประชาธิปไตยเนเปาล

วันพฤหัสบดีที่ 30 สิงหาคม 2561
นายกรัฐมนตรี เดินทางถึงกรุงกาฐมาณฑุ สหพันธ์สาธารณรัฐประชาธิปไตยเนเปาล
เพื่อเข้าร่วมการประชุมผู้นำความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ ครั้งที่ 4
วันนี้ (พฤหัสบดี 30 สิงหาคม 2561) เวลา 10.25 น. ตามเวลาท้องถิ่น พลเอก ประยุทธ์ จันทร์โอชา นายกรัฐมนตรี และคณะ เดินทางถึงท่าอากาศยานนานาชาติตรีภูวัน (Tribhuvan International Airport) เพื่อเข้าร่วมการประชุมผู้นำความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ ครั้งที่ 4 (4th Bimstec Summit) ระหว่างวันที่ 30-31 สิงหาคม 2561 ณ กรุงกาฐมาณฑุ สหพันธ์สาธารณรัฐประชาธิปไตยเนปาล  มีนายอิศวอร์ โพเครล  (Mr. Ishwor Pokhrel) รองนายกรัฐมนตรี และภริยา รอให้การต้อนรับ
โดยช่วงเที่ยงวันนี้ นายกรัฐมนตรีพร้อมผู้นำ Bimstec  จะเข้าเยี่ยมคารวะ นางพิทยา เทวี ภันฑรี (The Right Honourable Bidya Devi Bhandari ) ณ ชีตาล นีวาส (Sheetal Niwas) ทำเนียบประธานาธิบดีเนปาล ก่อนจะมีพิธีเปิดการประชุมผู้นำความริเริ่มแห่งอ่าเบงกอลสำหรับความร่วมมือหลากหลายสาขาทางวิชาการและเศรษฐกิจ ครั้งที่ 4 ( Fourth BIMSTEC Summit)  อย่างเป็นทางการ ในบ่ายวันนี้

ที่มา : http://www.thaigov.go.th/news/contents/details/15028
