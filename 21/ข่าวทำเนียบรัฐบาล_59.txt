รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจ “เฌอปราง” และศิลปินดาราทุกคนที่มีจิตอาสาช่วยสนับสนุนงานประชาสัมพันธ์ของรัฐบาล ขออย่ายอมแพ้คนไม่ดี ขอให้ทำหน้าที่ของตนเองให้ดีที่สุด

วันอังคารที่ 11 กันยายน 2561
นายกรัฐมนตรีให้กำลังใจ “เฌอปราง” และศิลปินดาราทุกคนที่มีจิตอาสาช่วยสนับสนุนงานประชาสัมพันธ์ของรัฐบาล ขออย่ายอมแพ้คนไม่ดี ขอให้ทำหน้าที่ของตนเองให้ดีที่สุด
นายกรัฐมนตรีให้กำลังใจ “เฌอปราง” และศิลปินดาราทุกคนที่มีจิตอาสาช่วยสนับสนุนงานประชาสัมพันธ์ของรัฐบาล ขออย่ายอมแพ้คนไม่ดี ขอให้ทำหน้าที่ของตนเองให้ดีที่สุด
วันนี้ (11 กันยายน 2561) เวลา 14.10 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีนายรังสิมันต์ โรม แกนนำ กลุ่มคนอยากเลือกตั้ง โพสต์ข้อความโจมตี “เฌอปราง อารีย์กุล” กัปตันแห่งวง BNK48 ที่มาช่วยงานรัฐบาลในรายการ “เดินหน้าประเทศไทย”ว่า รู้สึกสงสารน้องเฌอปรางที่โดนโจมตี และขอให้กำลังใจ รวมถึงให้กำลังใจศิลปินดาราทุกคน ที่มาช่วยสนับสนุนงานทำหน้าที่ประชาสัมพันธ์ให้กับรัฐบาล พร้อมกล่าวว่า การที่ทุกคนมาช่วยกันทำความดีเพื่อประเทศชาติ เป็นเรื่องที่ไม่เสียหาย และรัฐบาลก็ไม่มีผลประโยชน์ให้ ไม่ได้เอื้อประโยชน์ให้กับศิลปินดาราที่มีจิตอาสามาช่วยสนับสนุนงานประชาสัมพันธ์ รวมถึงไม่ได้โหนกระแส เพราะกระแสรัฐบาลแรงอยู่แล้ว โดยรัฐบาลพยายามขับเคลื่อนกระแสไปในทางที่ดี ที่ถูกต้อง เพื่อความยั่งยืน มั่นคง มั่งคั่ง
นายกรัฐมนตรีกล่าวว่า เราต้องการคนรุ่นใหม่เข้ามาสนับสนุน ซึ่งสามารถเข้ามาสนับสนุนการทำงานได้หลายทาง การทำความดีสามารถทำได้ทุกเวลา ทุกหน้าที่ และทุกกิจการ ขอให้ทุกคนทำหน้าที่ของตนให้ดีที่สุด  เพื่อประเทศชาติ และประชาชน ขออย่ายอมแพ้คนไม่ดี ไม่มีคุณธรรม และไม่มีศีลธรรม
---------------------------------------

ที่มา : http://www.thaigov.go.th/news/contents/details/15309
