รัฐบาลไทย-ข่าวทำเนียบรัฐบาล-กรมพัฒนาสังคมและสวัสดิการชี้แจง ข้อเรียกร้องให้ช่วยเหลือผู้ยากไร้ที่ถูกสวมสิทธิ์ของ พม. 


วันจันทร์ที่ 3 กันยายน 2561
207
พิมพ์
กรมพัฒนาสังคมและสวัสดิการชี้แจง ข้อเรียกร้องให้ช่วยเหลือผู้ยากไร้ที่ถูกสวมสิทธิ์ของ พม.
อธิบดี พส.แจงกรณีข้อเรียกร้องให้ช่วยเหลือผู้ยากไร้ที่ถูกสวมสิทธิ์ของ พม. ชี้จะให้ความช่วยเหลือตามหลักเกณฑ์การสังคมสงเคราะห์และความเหมาะสมกับสภาพปัญหาของผู้เดือดร้อนแต่ละราย ตามระเบียบกรมฯ ว่าด้วยการสงเคราะห์ฯ พ.ศ. 2552
วันที่ 30 สิงหาคม 2561 นางนภา  เศรษฐกร อธิบดีกรมพัฒนาสังคมและสวัสดิการ กรมพัฒนาสังคมและสวัสดิการ (พส.) ชี้แจงประเด็นข้อเรียกร้องให้ช่วยเหลือผู้ยากไร้ที่ถูกสวมสิทธิ์ของกระทรวงการพัฒนาสังคมและความมั่นคงของมนุษย์ (พม.) ตามที่คุณหญิงกัลยา โสภณพนิช รองหัวหน้าพรรคประชาธิปัตย์ เรียกร้องให้รัฐบาลและหน่วยงานที่เกี่ยวข้องเร่งดำเนินการช่วยเหลือผู้ยากไร้ที่ตกเป็นเหยื่อของการทุจริตสวมสิทธิ์รับเงินผู้ยากไร้ในต่างจังหวัดตั้งแต่เดือนมีนาคมที่ผ่านมา ซึ่งแม้ว่ารัฐบาลจะดำเนินการเอาผิดกับผู้ที่กระทำความผิดแล้ว แต่ผู้ที่ยากไร้ที่ถูกสวมสิทธิ์กลับไม่ได้รับเงินช่วยเหลือจากกระทรวงการพัฒนาสังคมและความมั่นคงของมนุษย์
สภาพการณ์ :  ในปีงบประมาณ 2561 กระทรวง พม. โดยกรม พส. ได้เร่งดำเนินการในเรื่องการตรวจสอบการเบิกจ่ายเงินสงเคราะห์ครอบครัวผู้มีรายได้น้อยและผู้ไร้ที่พึ่งตามอำนาจหน้าที่ และกระทรวง พม. ร่วมกับกรมภายในสังกัดได้สำรวจข้อมูลโครงการพัฒนาระบบแผนที่ทางสังคม (Social Map) และผู้ที่ลงทะเบียนรับสิทธิสวัสดิการแห่งรัฐ เพื่อใช้เป็นฐานข้อมูลในการให้ความช่วยเหลือ ผู้ที่ประสบปัญหาทางสังคม ซึ่งต้องพิจารณาให้ความช่วยเหลือตามระเบียบกรมพัฒนาสังคมและสวัสดิการ ว่าด้วยการสงเคราะห์ครอบครัวผู้มีรายได้น้อยและผู้ไร้ที่พึ่ง พ.ศ. 2552 การแก้ไขปัญหาสำหรับประชาชนที่ประสบความเดือดร้อนและผู้ที่คาดว่าอาจถูกสวมสิทธิฯ สามารถขอรับความช่วยเหลือจากหน่วยงานของกรมได้ โดยกรมจะพิจารณาให้ความช่วยเหลือตามหลักเกณฑ์การสังคมสงเคราะห์และความเหมาะสมกับสภาพปัญหาของผู้ประสบความเดือดร้อนแต่ละราย ตามระเบียบกรมพัฒนาสังคมและสวัสดิการ ว่าด้วยการสงเคราะห์ครอบครัวผู้มีรายได้น้อยและผู้ไร้ที่พึ่ง พ.ศ. 2552 โดยช่วยเหลือด้านการเงินหรือสิ่งของเป็นวงเงินในการช่วยเหลือไม่เกินครอบครัวละ 3,000 บาท ต่อครอบครัว และช่วยติดต่อกันไม่เกิน 3 ครั้ง ต่อครอบครัว ต่อปีงบประมาณ นอกจากนี้ ในปี 2561 คณะกรรมการตรวจสอบและหน่วยงานในพื้นพบว่าในกรณีที่มีผู้ถูกสวมสิทธิก็จะพิจารณาให้ความช่วยเหลือตามระเบียบและหากมีความประสงค์ในเรื่องอื่น ๆ สามารถประสานผ่านเครือข่ายหรือติดต่อที่หน่วยงานในพื้นที่เพื่อให้ความช่วยเหลือต่อไป โดยสามารถสอบถามข้อมูลและขอรับความช่วยเหลือผ่านศูนย์คุ้มครองคนไร้ที่พึ่งทุกจังหวัด รวมถึงศูนย์ช่วยเหลือสังคม 1300 ตลอด 24  ชั่วโมง

ที่มา : http://www.thaigov.go.th/news/contents/details/15094