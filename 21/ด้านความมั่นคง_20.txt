รัฐบาลไทย-ข่าวทำเนียบรัฐบาล-การประชุมสหประชาชาติว่าด้วยการเปลี่ยนแปลงสภาพภูมิอากาศขององค์กรย่อย สมัยเพิ่มเติม (United Nations Climate Change Conference: Additional sessions of the subsidiary bodies)


วันพุธที่ 5 กันยายน 2561
146
การประชุมสหประชาชาติว่าด้วยการเปลี่ยนแปลงสภาพภูมิอากาศขององค์กรย่อย สมัยเพิ่มเติม (United Nations Climate Change Conference: Additional sessions of the subsidiary bodies)
กระทรวงทรัพยากรธรรมชาติและสิ่งแวดล้อม เข้าร่วมการประชุมสหประชาชาติว่าด้วยการเปลี่ยนแปลงสภาพภูมิอากาศขององค์กรย่อย สมัยเพิ่มเติม (United Nations Climate Change Conference: Additional sessions of the subsidiary bodies)
การประชุมสหประชาชาติว่าด้วยการเปลี่ยนแปลงสภาพภูมิอากาศขององค์กรย่อย สมัยเพิ่มเติม (United Nations Climate Change Conference: Additional sessions of the subsidiary bodies)
กระทรวงทรัพยากรธรรมชาติและสิ่งแวดล้อม เข้าร่วมการประชุมสหประชาชาติว่าด้วยการเปลี่ยนแปลงสภาพภูมิอากาศขององค์กรย่อย สมัยเพิ่มเติม (United Nations Climate Change Conference: Additional sessions of the subsidiary bodies) จัดขึ้นระหว่างวันที่ ๔ – ๙ กันยายน ๒๕๖๑ ณ ศูนย์ประชุมสหประชาชาติ กรุงเทพมหานคร ประเทศไทย มีวัตถุประสงค์เพื่อให้ภาคีอนุสัญญาฯ หารือเกี่ยวกับรายละเอียดแนวปฏิบัติของความตกลงปารีสตามที่ระบุไว้ภายใต้ Paris Agreement Work Programme (PAWP) ให้แล้วเสร็จเพื่อให้ที่ประชุมอนุสัญญาฯ สมัยที่ ๒๔ พิจารณารับรองในเดือนธันวาคม ๒๕๖๑ นี้ ณ เมืองคาโตวีเซ สาธารณรัฐโปแลนด์ ซึ่งมีรายละเอียดที่ครอบคลุมประเด็นต่าง ๆ อาทิ เนื้อหาและการจัดทำบัญชีและกรอบเวลาในการจัดส่ง Nationally Determined Contributions (NDCs) ซึ่งครอบคลุมเป้าหมายการลดก๊าซเรือนกระจกและการปรับตัว แนวทางในการจัดทำรายงานการปรับตัว (Adaptation communication) ผลกระทบจากการดำเนินมาตรการการลดก๊าซเรือนกระจก (Impact of the implementation of response measure) กลไกความร่วมมือที่มีการถ่ายโอนคาร์บอนเครดิตระหว่างประเทศ (Cooperative approaches) กลไกเทคโนโลยีและกรอบเทคโนโลยี (Technology mechanism and technology framework) การเสริมสร้างศักยภาพ (Capacity-building) กรอบความโปร่งใสในการดำเนินงานและการสนับสนุน (Enhanced transparency framework for action and support) กระบวนการทบทวนสถานการณ์การเปลี่ยนแปลงสภาพภูมิอากาศและความก้าวหน้าในการดำเนินงานระดับโลก (Global stocktake) การจัดทำบัญชีทรัพยากรการเงินที่ผ่านช่องทางสาธารณะ (Accounting of financial resources provided and mobilized through public interventions) และรูปแบบคณะกรรมการเพื่อส่งเสริมการดำเนินงานและการบังคับใช้ของความตกลงปารีส (committee to facilitate implementation and promote compliance) เป็นต้น
โดยเมื่อวานนี้ (4 กันยายน 2561) รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์ ) ให้เกียรติร่วมกล่าวต้อนรับผู้เข้าร่วมการประชุมสหประชาชาติว่าด้วยการเปลี่ยนแปลงสภาพภูมิอากาศขององค์กรย่อย สมัยเพิ่มเติม ในพิธีเปิดการประชุมอย่างเป็นทางการ โดยมี H.E. Mr. Frank BAINIMARAMA นายกรัฐมนตรีสาธารณรัฐฟิจิ ประธานที่ประชุมอนุสัญญาสหประชาชาติว่าด้วยการเปลี่ยนแปลงสภาพภูมิอากาศ สมัยที่ ๒๓ H.E. Mr. Michal Kurtyka รัฐมนตรีช่วยว่าการกระทรวงพลังงาน สาธารณรัฐโปแลนด์ ว่าที่ประธานที่ประชุมรัฐภาคีอนุสัญญาฯ สมัยที่ ๒๔ และ Ms. Patricia Espinosa เลขาธิการอนุสัญญาฯ เข้าร่วมในพิธีเปิดการประขุม โอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้เน้นย้ำความสำคัญของการประชุมในครั้งนี้ที่เป็นโอกาสสุดท้ายที่ภาคีอนุสัญญาฯ จะหารือร่วมกันต่อรายละเอียดแนวปฏิบัติของความตกลงปารีสซึ่งเป็นรายละเอียดของกฎ ระเบียบ และแนวทางในการดำเนินงาน ทั้งนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ขอให้ทุกภาคีเร่งดำเนินงานร่วมกันเพื่อมุ่งจัดทำเอกสารพื้นฐานการเจรจาที่สมดุล ครอบคลุมและทุกภาคีมีส่วนร่วมในการจัดทำเพื่อนำไปสู่ความสำเร็จของการประชุมรัฐภาคีอนุสัญญาฯ สมัยที่ ๒๔ ต่อไป และยังได้นำเสนอความก้าวหน้าในการดำเนินงานด้านการเปลี่ยนแปลงสภาพภูมิอากาศของไทยทั้งด้านการลดก๊าซเรือนกระจกและการปรับตัว รวมถึงความก้าวหน้าในการเตรียมการภายในประเทศเพื่อดำเนินการตามเป้าหมายการดำเนินงานด้านการเปลี่ยนแปลงสภาพภูมิอากาศที่ประเทศกำหนด (Nationally Determined Contributions) ภายหลังปี ค.ศ. ๒๐๒๐ ด้วย
และในเย็นวานนี้หลังการประชุม กระทรวงทรัพยากรธรรมชาติและสิ่งแวดล้อม ได้จัดงานเลี้ยงตอนรับผู้เข้าร่วมการประชุมฯ ณ หอประชุมกองทัพเรือ เพื่อแสดงถึงการเป็นเจ้าบ้านที่ดีและแสดงความตั้งใจของประเทศไทยที่จะสนับสนุนการดำเนินงานภายใต้อนุสัญญาฯ เพื่อเป็นกลไกความร่วมมือระหว่างประเทศที่สำคัญยิ่งในการแก้ไขปัญหาการเปลี่ยนแปลงสภาพภูมิอากาศของโลก
สำหรับประเทศไทย มีผู้แทนจากหน่วยงานต่างๆ ที่เกี่ยวข้อง ได้แก่ กระทรวงทรัพยากรธรรมชาติและสิ่งแวดล้อม กระทรวงการต่างประเทศ กระทรวงพลังงาน กระทรวงเกษตรและสหกรณ์ กระทรวงวิทยาศาสตร์และเทคโนโลยี กระทรวงอุตสาหกรรม กระทรวงสาธารณสุข กระทรวงมหาดไทย ส่วนราชการอิสระ และผู้แทนจากภาคเอกชน เข้าร่วมการประชุมพร้อมกับผู้แทนภาคีอนุสัญญาฯ ทั้งสิ้น ๑๙๗ ภาคี เพื่อร่วมเจรจารายละเอียดของแนวปฏิบัติของความตกลงปารีส ที่คำนึงถึงขีดความสามารถของประเทศกำลังพัฒนา และมีกลไกการดำเนินที่จะส่งเสริมการดำเนินงานของประเทศกำลังพัฒนาด้วย ทั้งนี้ การเจรจาบนพื้นฐาน
จากรายละเอียดที่ได้หารือไว้ครั้งที่แล้วในการประชุมองค์กรย่อยกลางปี ๒๕๖๑ ณ เมืองบอนน์ สหพันธ์สาธารณรัฐเยอรมนี เพื่อให้ได้มาซึ่งเอกสารที่มีโครงสร้างและเนื้อหาชัดเจนมากขึ้น และใช้เป็นเอกสารพื้นฐานในการเจรจาเพื่อจัดทำข้อตัดสินใจเกี่ยวกับแนวปฏิบัติในเรื่องต่าง ๆ ของความตกลงปารีส  ในการประชุมรัฐภาคีอนุสัญญาฯ สมัยที่ ๒๔ ในเดือนธันวาคมต่อไป

ที่มา : http://www.thaigov.go.th/news/contents/details/15159