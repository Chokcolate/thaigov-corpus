รัฐบาลไทย-ข่าวทำเนียบรัฐบาล-พม. กำชับ จนท. ช่วยเหลือเด็กชายวัย 8 ขวบ อาศัยอยู่ลำพังกับปู่วัย 61 ปี ที่เสียชีวิตมาแล้ว 3 วัน ที่ จ.นนทบุรี

วันอังคารที่ 18 กันยายน 2561
พม. กำชับ จนท. ช่วยเหลือเด็กชายวัย 8 ขวบ อาศัยอยู่ลำพังกับปู่วัย 61 ปี ที่เสียชีวิตมาแล้ว 3 วัน ที่ จ.นนทบุรี
พม. กำชับ จนท. ช่วยเหลือเด็กชายวัย 8 ขวบ อาศัยอยู่ลำพังกับปู่วัย 61 ปี ที่เสียชีวิตมาแล้ว 3 วัน ที่ จ.นนทบุรี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.แม่ฮ่องสอน และประจวบคีรีขันธ์
วันนี้ (18 ก.ย. 61) เวลา 08.30 น. นางสาวอุษณี กังวารจิตต์ รองปลัดกระทรวงการพัฒนาสังคมและ ความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและ ความมั่นคงของมนุษย์ (ศปก.พม.) ครั้งที่ 118/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหา แนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วม การประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กชายวัย 8 ขวบ อาศัยอยู่เพียงลำพังกับปู่วัย 61 ปี แต่ไม่ทราบว่าปู่นอนเสียชีวิตด้วยโรคประจำตัวแล้วถึง 3 วัน โดยเด็กชายคิดว่าผู้เป็นปู่เพียงแค่นอนหลับ ที่จังหวัดนนทบุรี นั้น ได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมประสานหน่วยงานที่เกี่ยวข้องในพื้นที่ช่วยเหลือดูแลในเรื่องการติดตามหาญาติเพื่อรับเด็กชายไปดูแลต่อ ทั้งนี้ กระทรวง พม. มีบ้านพักเด็กและครอบครัวจังหวัดนนทบุรี พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
อีกกรณีชายชรารายหนึ่ง สภาพร่างกายไม่แข็งแรง ต้องออกเดินตระเวนขออาหารคนในหมู่บ้าน เพื่อนำไปเลี้ยงดูลูกสาวที่พิการช่วยเหลือตัวเองไม่ได้ และภรรยาแก่ชรา ทั้ง 3 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน ที่จังหวัดแม่ฮ่องสอน และกรณีหญิงชราวัย 65 ปี สุขภาพไม่แข็งแรง อาศัยอยู่เพียงลำพังในบ้านสภาพเก่าทรุดโทรมใกล้ผุพัง หลังคารั่วไม่สามารถกันฝนได้ ด้านลูกชายถูกต้องโทษในเรือนจำ ที่จังหวัดประจวบคีรีขันธ์ นั้น ได้กำชับให้พัฒนาสังคมและความมั่นคงของมนุษย์ (พมจ.) ทั้ง 2 จังหวัดได้แก่ พมจ.แม่ฮ่องสอน และ พมจ.ประจวบคีรีขันธ์ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ที่ป่วยอย่างใกล้ชิด และการปรับปรุงสภาพที่อยู่อาศัยให้มั่นคงแข็งแรง และถูกสุขลักษณะ พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อีกทั้ง แนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 37 ปี ป่วยเป็นมะเร็งเต้านมและไขสันหลังระยะสุดท้าย ครอบครัวอาศัยอยู่รวมกัน 5 ชีวิต มีเพียงน้องสาวทำงานหาเลี้ยงครอบครัวเพียงคนเดียว ที่จังหวัดชลบุรี นั้น ทางทีม One Home ได้ลงพื้นที่ช่วยเหลือ พร้อมมอบเครื่องใช้ที่จำเป็น ทั้งนี้ กระทรวง พม. ได้มีการเข้าช่วยเหลือครอบครัวดังกล่าวมาอย่างต่อเนื่อง ด้านสิทธิการรักษาพยาบาล และอำนวยความสะดวกประสานแพทย์จาก รพสต.เข้ามาดูแลเป็นระยะ อีกทั้ง จะดำเนินการพิจารณา เรื่องการจดทะเบียนคนพิการต่อไป และ 2) กรณีหญิงชราวัย 72 ปี ต้องรับภาระดูแล 2 ชีวิต ทั้งลูกสาวและหลานสาว ที่ป่วยเป็นมะเร็ง ครอบครัวมีฐานะยากจน ที่จังหวัดแม่ฮ่องสอน นั้น ทางทีม One Home ได้ลงพื้นที่เยี่ยมบ้าน มอบเงินสงเคราะห์กรณีฉุกเฉิน พร้อมทั้งประสานหน่วยงานที่เกี่ยวข้องในพื้นที่ให้การดูแลรักษาพยาบาลผู้ป่วยตามแพทย์นัด และการปรับปรุงซ่อมแซมบ้านเดิมที่ชำรุด
ทั้งนี้ ได้วางแผนให้การช่วยเหลือครอบครัวผู้ประสบปัญหาในระยะยาวต่อไป ทั้งนี้ กระทรวง พม. มีศูนย์ช่วยเหลือสังคม 1300 พร้อมให้ความช่วยเหลือประชาชนประชาชนกลุ่มเป้าหมายกระทรวง ได้แก่ เด็ก ผู้สูงอายุ คนพิการ คนไร้ที่พึ่งและผู้ด้อยโอกาสทางสังคม หากพบเห็นสามารถแจ้งศูนย์ช่วยเหลือสังคม สายด่วน 1300 ตลอด 24 ชั่วโมง

ที่มา : http://www.thaigov.go.th/news/contents/details/15495
