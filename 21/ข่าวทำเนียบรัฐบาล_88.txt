รัฐบาลไทย-ข่าวทำเนียบรัฐบาล-นายกรัฐมนตรี เป็นประธานในพิธีเปิดงานสัมมนาและแสดงนิทรรศการนานาชาติ “Digital Thailand Big Bang 2018 : โลกเปิด เราปรับ ประเทศเปลี่ยน : Thailand Big Data”

วันพุธที่ 19 กันยายน 2561
นายกรัฐมนตรี เป็นประธานในพิธีเปิดงานสัมมนาและแสดงนิทรรศการนานาชาติ “Digital Thailand Big Bang 2018 : โลกเปิด เราปรับ ประเทศเปลี่ยน : Thailand Big Data”
นายกรัฐมนตรี เป็นประธานในพิธีเปิดงานสัมมนาและแสดงนิทรรศการนานาชาติ “Digital Thailand Big Bang 2018” ระหว่างวันที่ 19-23 ก.ย. 61 ตอกย้ำจุดยืนรัฐบาลใช้เทคโนโลยีดิจิทัลพลิกโฉมประเทศ สู่การให้ความรู้ความเข้าใจ เตรียมพร้อมสู่ DIGITAL THAILAND โดยสมบูรณ์
วันนี้ (19 กันยายน 2561) เวลา 09.00 น. ณ อาคารชาเลนเจอร์ 1 – 3 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดงานสัมมนาและแสดงนิทรรศการนานาชาติ “Digital Thailand Big Bang 2018 : โลกเปิด เราปรับ ประเทศเปลี่ยน : Thailand Big Data” ระหว่างวันที่ 19-23 กันยายน 2561 พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก วิลาศ อรุณศรี เลขาธิการนายกรัฐมนตรี เอกอัครราชทูตและผู้แทนจากสถานทูตประเทศต่างๆ  ผู้บริหารและผู้แทนจากหน่วยงานภาครัฐ ภาคเอกชน ภาควิชาการและ ภาคประชาสังคม และสื่อมวลชนเข้าร่วมงาน
โอกาสนี้ ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม กล่าวรายงานว่า ในปี 2561 ทางกระทรวงฯ โดยสำนักงานส่งเสริมเศรษฐกิจดิจิทัล (depa) ดำเนินการจัดงาน Digital Thailand Big Bang 2018   ขึ้น 2 ส่วน คือ 1) ในส่วนภูมิภาค การจัดงาน Digital Thailand Big Bang Regional 4 ภูมิภาค จัดใน 4 จังหวัดหัวเมืองใหญ่ ได้แก่ จังหวัดขอนแก่น เชียงใหม่ ระยอง และสงขลา ซึ่งมีผู้เข้าร่วมชมงานกว่า 61,000 คน และ 2)  ในส่วนกลาง การจัดงาน Digital Thailand Big Bang 2018  โดยเน้นให้มีความยิ่งใหญ่กว่าปีที่แล้ว พร้อมกล่าวย้ำว่างานดังกล่าวเป็นมหกรรมดิจิทัลระดับนานาชาติที่ยิ่งใหญ่ที่สุดในภูมิภาคเอเชียตะวันออกเฉียงใต้  ได้รับความร่วมมือจากหน่วยงานทั้งภาครัฐและภาคเอกชนทั้งในประเทศ กว่า 500 หน่วยงาน และความร่วมมือระดับนานาชาติจาก 12 ประเทศ ได้แก่ ประเทศจีน ญี่ปุ่น ลาว มาเลเซีย โปแลนด์ อินโดนีเซีย สิงคโปร์ สหรัฐอเมริกา เวียดนาม เนปาล อินเดียและอิสราเอล มาเพื่อให้ผู้เข้าชมงานได้ตระหนักถึงการเปลี่ยนผ่านสู่โลกดิจิทัล การก้าวให้ทันเทคโนโลยีและนำมาปรับใช้เป็นกลยุทธ์เพื่อเพิ่มความสามารถในการแข่งขัน  และในงานนี้จะพบมิติการเปลี่ยนแปลงของประเทศใน 8 ด้านหลัก ได้แก่ 1) ด้านนวัตกรรม Cloud computing ที่เชื่อมโยงโลกทั้งใบอย่างไร้ขีดจำกัด  2) ด้านการพัฒนาโครงสร้างพื้นฐาน 3) ด้านการเปลี่ยนแปลงข้อมูลขนาดใหญ่ 4) ด้านเทคโนโลยีแห่งอนาคต 5) ด้านบล็อคเชน 6) ด้านการศึกษาระบบใหม่ 7)  ด้านเมืองอัจฉริยะ และ 8) ด้านกิจกรรมการแข่งขันระดับเยาวชน ที่มีเด็กๆ เยาวชนเข้าร่วมกว่า 5,000 คน เพื่อแสดงความสามารถทางด้านดิจิทัลเทคโนโลยี ในการแข่งขันหุ่นยนต์ การแข่งขันบินโดรน การแข่งขัน Coding sport  เป็นต้น
จากนั้น นายกรัฐมนตรี ได้มอบรางวัลเกียรติยศ (Prime Minister’s Digital Award 2018) แก่ผู้เข้าร่วมงาน จากนั้น ได้กล่าวปาฐกถาพิเศษในหัวข้อ “BIG DATA เพื่อการพัฒนาประเทศ” ซึ่งนายกรัฐมนตรีได้กล่าวความตอนหนึ่งว่า รู้สึกยินดีและเป็นเกียรติอย่างยิ่งที่ได้มาเป็นประธานในพิธีเปิดงาน “Digital Thailand Big Bang 2018” และถือเป็นโอกาสที่ดี ที่ได้มาเห็นความก้าวหน้าด้านดิจิทัลของประเทศไทยในวันนี้ ซึ่งปัจจุบันโลกได้เข้าสู่ยุคระบบเศรษฐกิจและสังคมดิจิทัลที่เทคโนโลยีดิจิทัลจะไม่ได้เป็นเพียงเครื่องมือสนับสนุนการทำงานอีกต่อไป แต่ได้เข้ามาเป็นส่วนหนึ่งกับชีวิตของเราและได้เปลี่ยนโครงสร้างรูปแบบกิจกรรมทางเศรษฐกิจ กระบวนการผลิต การค้า การบริการ และกระบวนการทางสังคมอื่นๆ รวมถึงการมีปฏิสัมพันธ์ระหว่างบุคคลไปอย่างสิ้นเชิง รัฐบาลได้ตระหนักถึงความจำเป็นที่ประเทศไทยต้องเร่งนำเทคโนโลยีดิจิทัลมาใช้เป็นกลไกสำคัญในการขับเคลื่อนการพัฒนาประเทศ ไปสู่ความมั่นคง มั่งคั่งและยั่งยืน โดยเทคโนโลยีดิจิทัลได้เข้ามาเป็นส่วนหนึ่งในการเสริมให้ยุทธศาสตร์ชาติ 20 ปี สัมฤทธิ์ผล รวมถึงพัฒนาเศรษฐกิจและสังคม เช่น ลดความเหลื่อมล้ำของสังคมผ่านการวางโครงสร้างพื้นฐานดิจิทัลทั่วประเทศ สร้างรายได้ให้ประชาชน กลุ่มผู้มีรายได้น้อย ตลอดถึงชุมชนผ่าน E-Commerce  เพื่อยกระดับคุณภาพชีวิตด้านสุขภาพ การเรียนรู้ การเข้าถึงบริการของรัฐ  ทำให้เกิดการกระจายทรัพยากรและโอกาสที่ทั่วถึง เท่าเทียม และเป็นธรรมยิ่งขึ้น
นอกจากนี้ นายกรัฐมนตรีได้กล่าวอีกว่ารัฐบาลเร่งสร้างโอกาสทางสังคมอย่างเท่าเทียมด้วยข้อมูลข่าวสารและบริการต่างๆ ผ่านสื่อดิจิทัล ซึ่งประชาชนทุกคนเข้าถึงอินเตอร์เน็ตความเร็วสูงช่วยเพิ่มขีดความสามารถในการแข่งขันทั้งภายในประเทศและต่างประเทศ พร้อมกล่าวย้ำว่า เทคโนโลยีนั้นนำมาพัฒนาสังคมและนำมาเสริมงานให้แก่มนุษย์แต่ไม่ใช่นำมาทดแทน อีกทั้งได้แสดงความห่วงใยแก่ประชาชนในการใช้เทคโนโลยีและโซเชียลมีเดีย โดยให้ใช้ด้วยความระมัดระวังเพราะอาจผิดต่อข้อกฏหมายโดยรู้เท่าไม่ถึงการณ์เนื่องจากมี พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ.2560 พร้อมขอให้ทุกคนช่วยกันมองไปในอนาคตและสร้างเครือข่ายความร่วมมือกันไว้ เพื่อสร้างโอกาสจากเทคโนโลยีต่าง ๆ และนวัตกรรมในการสร้างสรรค์ความก้าวหน้าให้กับประเทศไทย โดยเฉพาะเพื่อเป็นประโยชน์กับประชาชนและก้าวไปสู่การเติบโตไปด้วยกัน อย่างมั่นคง มั่งคั่ง ยั่งยืน ตลอดไป จากนั้น นายกรัฐมนตรีได้เดินเยี่ยมชมบูธนิทรรศการและให้ความสนใจเทคโนโลยีที่พัฒนาด้านการศึกษา พร้อมพูดคุยกับเยาวชนนักเรียนนักศึกษาที่เข้าร่วม พร้อมเชิญชวนให้ประชาชนทุกคนมาร่วมงานดังกล่าวอีกด้วย
สำหรับ งาน Digital Thailand Big Bang 2018 เปิดให้ผู้สนใจเข้าชมงานโดยไม่เสียค่าใช้จ่าย ตั้งแต่ 19-23 กันยายน ที่อาคารชาเลนเจอร์ 1-3 อิมแพ็ค เมืองทองธานี  (เปิดให้เข้าชม ตั้งแต่วันที่ 19 ก.ย. เริ่มเวลา 12.00-19.00 น., วันที่ 20-21 ก.ย. เวลา 09.00-19.00 น. และ วันที่ 22-23 ก.ย. เวลา 10.00-19.00 น.)  สำหรับผู้สนใจสามารถติดตามรายละเอียดได้ที่ www.digitalthailandbigbang.com และ facebook.com/digitalthailandbigbang/ หรือสอบถามเพิ่มเติมได้ที่ สำนักงานส่งเสริมเศรษฐกิจดิจิทัล (depa) โทรศัพท์ 0 2141 7101
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15512
