รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีร่วมกับธนาคารแห่งประเทศไทยลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย

วันเสาร์ที่ 22 กันยายน 2561
กระทรวงยุติธรรม โดยกรมบังคับคดีร่วมกับธนาคารแห่งประเทศไทยลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย
กรมบังคับคดีร่วมกับธนาคารแห่งประเทศไทยลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย
เมื่อวันพฤหัสบดีที่ ๒๐ กันยายน ๒๕๖๑ เวลา ๑๐.๓๐ น. กรมบังคับคดี และธนาคารแห่งประเทศไทย ร่วมลงนามบันทึกความเข้าใจว่าด้วยการเชื่อมโยงข้อมูลบุคคลล้มละลาย โดยมีนางสาวรัตนาวดี  สมบูรณ์ รองอธิบดีกรมบังคับคดี และนางสมศจี  ศิกษมัต  ผู้อำนวยการอาวุโส  ฝ่ายสถิติและจัดการข้อมูล  สายระบบข้อสนเทศ  ธนาคารแห่งประเทศไทย ร่วมลงนาม ณ ห้องประชุม ชั้น ๙ อาคารกรมบงคับคดี
​    นางสาวรัตนาวดี  สมบูรณ์ รองอธิบดีกรมบังคับคดี กล่าวว่า การลงนามความร่วมมือระหว่างกรมบังคับคดี และธนาคารแห่งประเทศไทย เป็นการเพิ่มประสิทธิภาพในการตรวจสอบยืนยันข้อมูลบุคคลล้มละลาย และเพื่อให้การกำกับ ตรวจสอบตามกฎหมายที่อยู่ในอำนาจหน้าที่ของธนาคารแห่งประเทศไทย  และการปฏิบัติภารกิจของธนาคารแห่งประเทศไทยมีประสิทธิภาพและปฏิบัติงานรวดเร็ว และสมบูรณ์มากยิ่งขึ้น อันเป็นการส่งเสริมและสนับสนุนงานของธนาคารแห่งประเทศไทยและกรมบังคับคดี ปัจจุบันกรมบังคับคดีได้ทำบันทึกความเข้าใจว่าด้วยการเชื่อมโยงข้อมูลบุคคลล้มละลายกับหน่วยงานต่างๆทั้งภาครัฐและเอกชนที่ต้องการนำข้อมูลบุคคลล้มละลายไปใช้ตรวจสอบยืนยันข้อมูล จำนวน ๓๖ หน่วยงาน ทั้งนี้ การเชื่อมโยงข้อมูลบุคคลล้มละลายเป็นการดำเนินการตามนโยบายรัฐบาลในเรื่องการบูรณาการข้อมูล ระหว่างหน่วยงานภาครัฐสามารถอำนวยความสะดวกให้กับหน่วยงานและผู้รับบริการให้เกิดประสิทธิภาพสูงสุด

ที่มา : http://www.thaigov.go.th/news/contents/details/15587
