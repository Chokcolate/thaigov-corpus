รัฐบาลไทย-ข่าวทำเนียบรัฐบาล-คณะกรรมการโรคติดต่อแห่งชาติขอความร่วมมือเร่งกำจัดลูกน้ำยุงลาย หลังฝนตกต่อเนื่อง

วันอาทิตย์ที่ 23 กันยายน 2561
คณะกรรมการโรคติดต่อแห่งชาติขอความร่วมมือเร่งกำจัดลูกน้ำยุงลาย หลังฝนตกต่อเนื่อง
คณะกรรมการโรคติดต่อแห่งชาติขอความร่วมมือเร่งกำจัดแหล่งเพาะพันธุ์ลูกน้ำยุงลาย ป้องกันไข้เลือดออก หลังหลายพื้นที่เกิดพายุฝนต่อเนื่อง อาจเกิดการระบาดของโรคไข้เลือดออก ปีนี้พบผู้ป่วยแล้ว 57,129 ราย  เสียชีวิต 71 ราย
คณะกรรมการโรคติดต่อแห่งชาติขอความร่วมมือเร่งกำจัดแหล่งเพาะพันธุ์ลูกน้ำยุงลาย ป้องกันไข้เลือดออก หลังหลายพื้นที่เกิดพายุฝนต่อเนื่อง อาจเกิดการระบาดของโรคไข้เลือดออก ปีนี้พบผู้ป่วยแล้ว 57,129 ราย  เสียชีวิต 71 ราย
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ภายหลังเข้าร่วมประชุมคณะกรรมการโรคติดต่อแห่งชาติ ครั้งที่ 3/2561 ร่วมกับผู้แทนหน่วยงานราชการ อาทิ กระทรวงมหาดไทย กระทรวงศึกษาธิการ กรมอุทยานแห่งชาติ สัตว์ป่า และพันธุ์พืช กระทรวงคมนาคม และกรมประชาสัมพันธ์ ว่า ในที่ประชุมให้ความสำคัญเรื่องการป้องกันโรคไข้เลือดออก เนื่องจากมีฝนตกต่อเนื่องในหลายจังหวัดอาจเกิดน้ำท่วมขังและเป็นแหล่งเพาะพันธุ์ลูกน้ำยุงลาย เสี่ยงต่อการระบาดของโรคไข้เลือดออกและมีแนวโน้มพบผู้ป่วยเพิ่มขึ้น
นายแพทย์เจษฎากล่าวต่อว่า จากข้อมูลสำนักระบาดวิทยา กรมควบคุมโรค ในปี 2561 มีผู้เสียชีวิตจาก โรคไข้เลือดออกในอัตราที่สูงคือ ตั้งแต่ 1 มกราคม 2561 - 18 กันยายน 2561 พบผู้ป่วยโรคไข้เลือดออก 57,129 ราย เสียชีวิต 71 ราย จากการวิเคราะห์พบปัจจัยเสี่ยงที่ทำให้เกิดการเสียชีวิตจากโรคไข้เลือดออก เช่น ผู้ป่วยเป็นโรคเรื้อรัง ซื้อยากินเองก่อนเข้ารับการรักษาที่โรงพยาบาล ไม่ได้ติดตามการรักษาต่อเนื่อง และเข้ารับการรักษาเมื่อมีอาการรุนแรงแล้ว นอกจากนี้ พบผู้เสียชีวิตในรายที่เป็นผู้ใหญ่มากกว่าเด็ก
จึงขอความร่วมมือทุกภาคส่วนช่วยกันรณรงค์ควบคุมป้องกันโรคไข้เลือดออกอย่างเข้มข้นและประชาสัมพันธ์เชิงรุกอย่างต่อเนื่อง เร่งกำจัดแหล่งเพาะพันธุ์ลูกน้ำยุงลาย เน้นย้ำอาการที่ต้องสงสัยและแนวทางการดูแลรักษาโรคไข้เลือดออกให้คลินิก ร้านขายยา และโรงพยาบาลทุกระดับ หากพบว่าผู้ป่วยมีไข้สูง สงสัยว่าเป็นโรคไข้เลือดออกให้รีบไปพบแพทย์และไม่ซื้อยากินเอง และขอความร่วมมือประชาชนดูแลป้องกันตัวเอง ทายากันยุง นอนในมุ้งและทำลายแหล่งเพราะพันธุ์ยุงลาย
**************************************  23 กันยายน 2561

ที่มา : http://www.thaigov.go.th/news/contents/details/15593
