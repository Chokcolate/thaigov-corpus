รัฐบาลไทย-ข่าวทำเนียบรัฐบาล-กอช. ร่วมเปิดตัวโครงการ “5 ขั้นมั่นใจลงทุน” มิติใหม่ของบริการดูแลการลงทุนอย่างครบวงจร

วันพฤหัสบดีที่ 13 กันยายน 2561
กอช. ร่วมเปิดตัวโครงการ “5 ขั้นมั่นใจลงทุน” มิติใหม่ของบริการดูแลการลงทุนอย่างครบวงจร
กอช. ตบเท้าเข้าร่วมเป็น 1 ใน 18 พันธมิตร โครงการ “5 ขั้นมั่นใจลงทุน” ที่ริเริ่มโดย ก.ล.ต. เน้นส่งเสริมให้ประชาชนได้รับการดูแลการลงทุนอย่างครบวงจร พร้อมบริหารทรัพย์สินของตนเองอย่างมีอิสระภาพและมั่นคงทางการเงินระยะยาว
เมื่อวันที่ 12 กันยายน 2561 ที่ผ่านมา ณ โรงภาพยนตร์ไอแม็ก ควอเทียร์ ชั้น 4 ศูนย์การค้า ดิ เอ็มควอเทียร์ สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) เปิดตัวโครงการ “5 ขั้นมั่นใจลงทุน” โดยความร่วมมือกับพันธมิตรภาครัฐ ภาคเอกชน และผู้ประกอบธุรกิจในตลาดทุน เพื่อสร้างประสบการณ์ใหม่ของการแนะนำการลงทุนอย่างครบวงจร ผ่านบริการออกแบบการลงทุน 5 ขั้นตอน มุ่งเป็นตัวช่วยสำคัญให้ประชาชนได้รับการดูแลการลงทุนที่ครบวงจร เพื่อตอบโจทย์ความมั่นคงทางการเงินในระยะยาว
นายรพี สุจริตกุล เลขาธิการ สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) กล่าวว่า “โครงการ 5 ขั้นมั่นใจลงทุน จะมีส่วนสำคัญที่ทำให้การให้บริการดูแลการลงทุนแบบครบวงจรเกิดขึ้นได้อย่างมีประสิทธิภาพด้วยต้นทุนที่ต่ำ ตั้งแต่ (1) การสำรวจและทำความเข้าใจลูกค้า (2) การกำหนดแผนจัดสรรการลงทุน (Asset Allocation) (3) การแนะนำการลงทุนแบบองค์รวม (4) การติดตามและปรับปรุงการลงทุน และ (5) การรายงานภาพรวมการลงทุนของลูกค้า จึงทำให้ผู้รับบริการมีความพร้อมในการจัดการบริหารทรัพย์สินของตนเองเพื่อสร้างอิสรภาพทางการเงิน”
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ  (กอช.) กล่าวว่า  กอช. รู้สึกยินดีเป็นอย่างยิ่ง ที่ได้ร่วมเป็น 1 ใน 18 พันธมิตร ของโครงการ 5 ขั้นมั่นใจลงทุน ของ ก.ล.ต. โดยมีเป้าหมายให้คนไทยรู้จักการลงทุนด้วยตัวเอง ผ่าน 5 ขั้นตอน ซึ่งการลงทุนหากมีเงินแล้วไปลงทุนที่มีความเสี่ยงสูง เงินต้นอาจหายได้ หรือนำเงินไปลงทุนผิดก็อาจจะโตไม่ทันใช้ แต่ถ้าหากจัดสรรเงินให้ถูกที่ถูกทางและเหมาะสมกับตัวเองก็จะสร้างอิสรภาพทางการเงินได้มากขึ้น
“พันธกิจสำคัญของ กอช. คือ การสร้างวินัยทางการออมให้แก่ประชาชนที่ยังไม่มีกองทุนสำรองเลี้ยงชีพให้มีเงินบำนาญใช้ในวัยเกษียณ ซึ่งถือเป็นการลงทุนที่มีความมั่นคงทางการเงินในระยะยาว โดยรัฐจะให้เงินสมทบตามสัดส่วนอายุ คือ (1) สมาชิกอายุตั้งแต่ 15-30 ปี รัฐสมทบร้อยละ 50 ของเงินสะสม สูงสุดไม่เกิน 600 บาทต่อปี (2) อายุ 30-50 ปี รัฐสมทบให้ร้อยละ 80 สูงสุดไม่เกิน 960 บาทต่อปี และ (3) อายุ 50 ปีขึ้นไป รัฐสมทบให้ร้อยละ 100 สูงสุดไม่เกิน 1,200 บาทต่อปี โดย กอช. จะนำเงินไปลงทุนในพันธบัตรรัฐบาล เงินฝากประจำ หุ้นกู้ภาคเอกชน กองทุนอสังหาริมทรัพย์ ตามที่กฎหมายกำหนด”
ทั้งนี้ผู้ที่สนใจสามารถตรวจสอบสิทธิการสมัครสมาชิก โดยดาวน์โหลดแอปพลิเคชัน “กอช.” ได้ ทั้งระบบ iOS และ Android หรือที่ www.nsf.or.th สายด่วนเงินออม โทร. 02-049-9000 สามารถสมัครสมาชิกและรับบริการอื่นๆ ของ กอช. ได้ที่จุดบริการเคาน์เตอร์เซอร์วิสกว่า 13,000 แห่ง ธนาคารกรุงไทย ธนาคารออมสิน ธกส. และ ธอส. ทุกสาขา รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ

ที่มา : http://www.thaigov.go.th/news/contents/details/15365
