รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษ เรื่อง “การเป็นคนไทยที่ดีตามรอยพระยุคลบาท  และหน้าที่ความรับผิดชอบของประชาชนชาวไทย”

วันอังคารที่ 25 กันยายน 2561
ม.ล.ปนัดดาฯ บรรยายพิเศษ เรื่อง “การเป็นคนไทยที่ดีตามรอยพระยุคลบาท  และหน้าที่ความรับผิดชอบของประชาชนชาวไทย”
ม.ล.ปนัดดาฯ บรรยายพิเศษ เรื่อง “การเป็นคนไทยที่ดีตามรอยพระยุคลบาทและหน้าที่ความรับผิดชอบของประชาชนชาวไทย”
เมื่อวันจันทร์ที่ ๒๔ กันยายน ๒๕๖๑ เวลา ๑๓.๓๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยม ประชุม และพบปะกับผู้บริหาร ข้าราชการ พนักงานราชการ ครูอาจารย์
นักสังคมสงเคราะห์ ฝ่ายปกครอง และบุคลากรในสังกัด
พร้อมทั้งบรรยายพิเศษ เรื่อง “การเป็นคนไทยที่ดีตามรอยพระยุคลบาท
และหน้าที่ความรับผิดชอบของประชาชนชาวไทย”
แก่เยาวชนศูนย์ฝึกและอบรมเด็กและเยาวชนบ้านอุเบกขา และสถานแรกรับเด็กและเยาวชนจังหวัดนนทบุรี
ณ ศูนย์ฝึกและอบรมเด็กและเยาวชนบ้านอุเบกขา อ.พุทธมณฑล จ.นครปฐม
ม.ล.ปนัดดาฯ กล่าวตอนหนึ่งว่า "สุภาษิตของหลวงวิจิตรวาทการที่ว่า “จงทำดีแต่อย่าเด่นจะเป็นภัย
ไม่มีใครเขาอยากเห็นเราเด่นเกิน” เป็นสำนวนหมายถึง หากกระทำการใดๆ ให้เด่นหรือดัง
จะกลายเป็นที่สนใจของสังคมคนหมู่มาก ต้องยอมรับว่า อาจจะเป็นการนำโชคร้ายมาสู่ตนเพราะมนุษย์
บางกลุ่มบางคนมักอิจฉาริษยาหรือไม่ชอบเห็นใครคนอื่นเด่นดังเกินตน ซึ่งที่จริงแล้วไม่ถูกต้องในทางจริยธรรม
แต่มันก็เกิดขึ้นให้เราเห็นในโลกแห่งความเป็นจริง ลูกหลานยิ่งต้องให้กำลังใจแก่เขา อาจถือเขาเป็นต้นแบบ
แก่เราด้วยซ้ำไป แต่ข้อสังเกตก็คงต้องมีควบคู่ไปพร้อมด้วย ไม่ใช่ตามคนไม่ทัน เช่น คนเด่นหรือคนดังที่ว่านั้นหลงลืมตัวหรือไม่
ยังสามารถดำรงรักษาคุณความดีของตนให้มีความสม่ำเสมออยู่หรือไม่ เปลี่ยนแปลงไป
หรือเปล่าจากความเป็นคนดีคนเดิม ครูอาจารย์ท่านเคยสอนมาแต่ครั้งเป็นนักเรียนเด็กๆ ความเสมอต้นเสมอปลายในการกระทำ
ความไม่หลงลืมตัว การไม่วัดรอยเท้าผู้ใหญ่ การไม่คุยโวโอ้อวด เป็นสิ่งที่คนดี
หรือคนส่วนใหญ่พึงกระทำ อย่าลืมว่าคนเขาทำอะไรต่ออะไรสำเร็จกันมามากมายแล้วตั้งแต่เรายังไม่เกิด
ลูกหลานเยาวชนต้องช่วยกันจดจำ ยึดมั่น ถือมั่น เป็นสุภาษิตสอนใจแก่ชีวิตตน ไม่ให้เดินหลงทาง"

ที่มา : http://www.thaigov.go.th/news/contents/details/15633
