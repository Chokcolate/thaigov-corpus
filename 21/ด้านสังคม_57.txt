รัฐบาลไทย-ข่าวทำเนียบรัฐบาล-สธ. ให้รพ.ทุกพื้นที่เสี่ยงน้ำท่วมจากพายุไต้ฝุ่น “มังคุด” เตรียมพร้อมดูแลประชาชน

วันจันทร์ที่ 17 กันยายน 2561
สธ. ให้รพ.ทุกพื้นที่เสี่ยงน้ำท่วมจากพายุไต้ฝุ่น “มังคุด” เตรียมพร้อมดูแลประชาชน
กระทรวงสาธารณสุข ให้โรงพยาบาลทุกแห่งในพื้นที่เสี่ยงเฝ้าระวังน้ำท่วมฉับพลัน จากอิทธิพลพายุไต้ฝุ่น “มังคุด” (MANGKHUT) เตรียมพร้อมให้บริการดูแลประชาชน
กระทรวงสาธารณสุข ให้โรงพยาบาลทุกแห่งในพื้นที่เสี่ยงเฝ้าระวังน้ำท่วมฉับพลัน จากอิทธิพลพายุไต้ฝุ่น “มังคุด” (MANGKHUT) เตรียมพร้อมให้บริการดูแลประชาชน
วันนี้ (17 กันยายน 2561) ที่กระทรวงสาธารณสุข  จังหวัดนนทบุรี  นายแพทย์โอภาส  การย์กวินพงศ์  รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุข ได้กำชับให้โรงพยาบาลทุกแห่งในพื้นที่เสี่ยงได้รับผลกระทบจากอิทธิพลของพายุไต้ฝุ่น “มังคุด” (MANGKHUT)  เฝ้าระวังเกิดน้ำท่วมฉับพลันในพื้นที่ ระหว่างวันที่ 17-20 กันยายนนี้ ตามประกาศกรมอุตุนิยมวิทยา เตรียมพร้อมดูแลประชาชนตลอด 24 ชั่วโมง พร้อมรับสถานการณ์อุทกภัยตามแผนที่วางไว้  โดยป้องกันอาคารสถานที่และครุภัณฑ์ไม่ให้ได้รับผลกระทบ ขนย้ายยาเวชภัณฑ์เครื่องมือแพทย์ไว้ในที่ปลอดภัย จัดหาพื้นที่ให้บริการสำรอง ในกรณีที่สถานบริการไม่สามารถเปิดให้บริการได้ เตรียมแผนการอพยพและระบบการส่งต่อผู้ป่วย สำรองยา เวชภัณฑ์ อุปกรณ์ทางการแพทย์ จัดหน่วยแพทย์เคลื่อนที่เร็ว ทีมควบคุมโรคและทีมฟื้นฟู พร้อมออกปฏิบัติการดูแลช่วยเหลือประชาชนที่ประสบภัย
นอกจากนี้ ได้ให้สำนักงานสาธารณสุขจังหวัด ส่งเจ้าหน้าที่และอสม.ลงพื้นที่ให้ความรู้ในการป้องกันโรคที่มากับน้ำท่วม เช่น โรคตาแดง โรคน้ำกัดเท้า อันตรายและอุบัติเหตุที่อาจเกิดขึ้นจากการจมน้ำ ไฟดูด ทั้งนี้ ขอให้ติดตามข่าวสารจากทางราชการอย่างใกล้ชิด หากเจ็บป่วยฉุกเฉินโทรขอความช่วยเหลือที่สายด่วน 1669 ฟรีตลอด 24 ชั่วโมง หรือสอบถามเรื่องโรคติดต่อต่าง ๆ ที่สายด่วนกรมควบคุมโรค โทร. 1422
********************************* 17 กันยายน 2561

ที่มา : http://www.thaigov.go.th/news/contents/details/15443
