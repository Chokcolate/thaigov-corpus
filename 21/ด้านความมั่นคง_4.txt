รัฐบาลไทย-ข่าวทำเนียบรัฐบาล-เปิดฉาก แข่งขันฝีมือแรงงานอาเซียน ครั้งที่ 12 เยาวชนกว่า 300 คน ร่วมชิงชัย 26 สาขาอาชีพ


วันพฤหัสบดีที่ 30 สิงหาคม 2561
140
พิมพ์
เปิดฉาก แข่งขันฝีมือแรงงานอาเซียน ครั้งที่ 12 เยาวชนกว่า 300 คน ร่วมชิงชัย 26 สาขาอาชีพ
ก.แรงงาน เจ้าภาพจัดแข่งขันฝีมือแรงงานอาเซียน ครั้งที่ 12 รัฐมนตรีแรงงาน กล่าวคำ
กราบบังคมทูล สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดงาน
ณ อิมแพ็ค อารีน่า เมืองทองธานี จ.นนทบุรี
ก.แรงงาน เจ้าภาพจัดแข่งขันฝีมือแรงงานอาเซียน ครั้งที่ 12 รัฐมนตรีแรงงาน กล่าวคำ
กราบบังคมทูล สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดงาน
ณ อิมแพ็ค อารีน่า เมืองทองธานี จ.นนทบุรี ซึ่งประเทศไทยเป็นเจ้าภาพจัดการแข่งขันระหว่างวันที่
31 สิงหาคม - 2 กันยายน 2561 โดยมีเยาวชนจาก 10 ประเทศสมาชิกอาเซียนเข้าร่วม 331 คน จัดการแข่งขันทั้งสิ้น 6 กลุ่มสาขาอาชีพ รวม 26 สาขา โดยมีตัวแทนเยาวชนไทยร่วมแข่งขันทั้งสิ้น 52 คน
เมื่อวันที่ 30 สิงหาคม 2561 พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน เปิดเผยว่า กระทรวงแรงงานได้รับพระมหากรุณาธิคุณจาก สมเด็จพระเทพรัตนราชสุดา สยามบรมราชกุมารี เสด็จพระราชดำเนินทรงเปิดงานแข่งขันฝีมือแรงงานอาเซียน ครั้งที่ 12 ณ อิมแพ็ค อารีน่า เมืองทองธานี อำเภอปากเกร็ด จังหวัดนนทบุรี โดยมี นายจรินทร์ จักกะพาก ปลัดกระทรวงแรงงาน นายสุทธิ สุโกศล อธิบดีกรมพัฒนาฝีมือแรงงาน ผู้บริหารระดับสูงกระทรวงแรงงาน เฝ้ารับเสด็จฯ ซึ่งคณะรัฐมนตรีได้มีมติเมื่อวันที่ 24 พฤศจิกายน 2558 เห็นชอบให้กระทรวงแรงงาน โดยกรมพัฒนาฝีมือแรงงานเป็นเจ้าภาพจัดงานแข่งขันฝีมือแรงงานอาเซียน ครั้งที่ 12 ในชื่อ “World Skills ASEAN Bangkok 2018” ภายใต้แนวคิด “ASEAN Skills, Crafting the Future” หรือ “ทักษะอาเซียนสรรสร้างอนาคต” เพื่อเป็นการส่งเสริมให้เยาวชนและคนทำงานพัฒนาทักษะฝีมือ รองรับการพัฒนาประเทศตามยุทธศาสตร์ชาติ 20 และนโยบาย Thailand 4.0
สำหรับการแข่งขันฝีมือแรงงานอาเซียน ครั้งที่ 12 “World Skills ASEAN Bangkok 2018” กระทรวงแรงงานเป็นหน่วยงานหลักร่วมกับหน่วยงานและองค์กรที่เกี่ยวข้องจัดการแข่งขันจำนวน 26 สาขาแบ่งเป็น 24 สาขาทางการ และ 2 สาขาสาธิต ระหว่างวันที่ 31 สิงหาคม 2561 – 2 กันยายน 2561 ณ อาคารชาเลนเจอร์ 1-2 อิมแพ็ค เมืองทองธานี จังหวัดนนทบุรี โดยมีเยาวชนจาก 10 ประเทศสมาชิกอาเซียน ได้แก่ บรูไน กัมพูชา ลาว เมียนมา มาเลเซีย อินโดนีเซีย สิงคโปร์ ฟิลิปปินส์ เวียดนาม และไทย เข้าร่วมการแข่งขันจำนวน 331 คน ใน 6 กลุ่มสาขาอาชีพ ดังนี้ (1) กลุ่มสาขาอาชีพเทคโนโลยีอุตสาหกรรมการผลิต (2) เทคโนโลยีการสื่อสาร (3) แฟชั่นและครีเอทีฟ (4) ขนส่งและโลจิสติกส์ (5) เทคโนโลยีก่อสร้างและอาคาร และ (6) บริการส่วนบุคคลและสังคม โดยยึดตามสาขาที่มีการจัดแข่งขันฝีมือแรงงานอาเซียน ครั้งที่ 11 ณ ประเทศมาเลเซีย และการแข่งขันฝีมือแรงงานนานาชาติ ครั้งที่ 44 ณ สหรัฐอาหรับเอมิเรสต์ ซึ่งประเทศไทยได้ส่งเยาวชนในทุกสาขาอาชีพเข้าร่วมแข่งขัน จำนวน 52 คน โดยเยาวชนที่ชนะการแข่งขันในครั้งนี้จะได้รับโอกาสในการคัดเลือกเป็นตัวแทนของประเทศเข้าร่วมแข่งขันฝีมือแรงงานนานาชาติ ครั้งที่ 45 ที่จัดขึ้น ณ เมืองคาซาน สหพันธรัสเซีย (World Skills Kazan 2019) ระหว่างวันที่ 22-27 สิงหาคม 2562 ต่อไป
นอกจากนี้ ยังมีกิจกรรม One School One Country การประชุม ASEAN TVET Conference คู่ขนานกับการแข่งขันโดยผู้แข่งขันจากกลุ่มประเทศสมาชิกอาเซียนจำนวน 331 คน ดำเนินการแข่งขันเป็นเวลา 3 วัน และจัดพิธีปิดงานแข่งขันและประกาศผลรางวัลในวันที่ 4 กันยายน 2561 โดยมีเงินรางวัลให้กับเยาวชนที่ชนะการแข่งขัน แบ่งเป็น เหรียญทอง 150,000 บาท เหรียญเงิน 75,000 บาท เหรียญทองแดง 40,000 บาท เหรียญฝีมือยอดเยี่ยม 20,000 บาท รางวัลปลอบใจ 10,000 บาท ขณะที่เจ้าภาพการแข่งขันฯ ครั้งต่อไป คือ ประเทศสิงคโปร์
-------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
30 สิงหาคม 2561

ที่มา : http://www.thaigov.go.th/news/contents/details/15056