รัฐบาลไทย-ข่าวทำเนียบรัฐบาล-นายกรัฐมนตรีออกกำลังกายโดยการเดินจากทำเนียบรัฐบาล ไปยังบ้านพิษณุโลก พร้อมตรวจเยี่ยมบ้านฯ ที่ได้รับการบูรณะแล้ว

วันพฤหัสบดีที่ 6 กันยายน 2561
นายกรัฐมนตรีออกกำลังกายโดยการเดินจากทำเนียบรัฐบาล ไปยังบ้านพิษณุโลก พร้อมตรวจเยี่ยมบ้านฯ ที่ได้รับการบูรณะแล้ว
นายกรัฐมนตรีออกกำลังกายโดยการเดินจากทำเนียบรัฐบาลไปยังบ้านพิษณุโลก พร้อมตรวจเยี่ยมบ้านฯ ที่ทำการบูรณะเสร็จแล้ว เพื่อใช้เป็นสถานที่ประชุมหรือรับรองแขกจากต่างประเทศตามความเหมาะสมต่อไป
วันนี้ (5 กันยายน 2561) เวลา 15.30 น. ณ บ้านพิษณุโลก ถนนพิษณุโลก กรุงเทพฯ พลเอก ประยุทธ์ จันทร์โอชา นายกรัฐมนตรี ออกกำลังกายโดยการเดินออกจากทำเนียบรัฐบาลไปยังบ้านพิษณุโลก พร้อมตรวจเยี่ยมบ้านพิษณุโลก ห้องประชุมต่าง ๆ ที่ทำการบูรณะเสร็จแล้ว เพื่อใช้เป็นสถานที่ประชุมหรือรับรองแขกจากต่างประเทศ
“บ้านพิษณุโลก” นั้น ก่อสร้างขึ้นโดยช่างชาวอิตาเลียน เมื่อปี พ.ศ. 2465 ซึ่งเป็นช่างคนเดียวกับที่เคยสร้างพระที่นั่งอนันตสมาคม บ้านพิษณุโลก ปัจจุบันมีพื้นที่ประมาณ 25 ไร่ ประกอบด้วย ตึกนารายณ์บรรทมสินธุ์ เป็นตึกประธาน และ มีตึกบริวาร เช่น ตึกเย้าใจ เรือนคู่ใจ เรือนณรงค์ เรือนกลัมพากร และ โรงรถเดิม ซึ่งปลูกเรียงรายกันไปตามลำดับ และมีการจัดสวนและสระน้ำขนาดใหญ่แบบธรรมชาติ โดยมีสวนป่า “เขาดิน” เป็นภูเขาจำลองขนาดย่อม มีน้ำตกเล็กๆ ไหลริน และบนยอดดอยมีศาลเทพารักษ์ “ศาลท้าวหิริญฮู” หรือ "ท้าวหิรัญพนาสูร" ไว้เคารพบูชา
จากนั้น นายกรัฐมนตรีได้ปั่นจักรยานทั่วบริเวณ จำนวน 3 รอบ หลังจากนั้นได้กล่าวฝากกับสื่อมวลชนเชิญชวนให้ประชาชนออกกำลังกายเพื่อจะได้มีสุขภาพร่างกายที่แข็งแรง ขณะนี้รัฐบาลได้ผลักดันนโยบายด้านการให้ความสำคัญกับสุขภาพลงไปยังโรงพยาบาลปฐมภูมิทั่วประเทศ ซึ่งเป็นโครงสร้างขั้นพื้นฐานที่ประชาชนทุกคนควรให้ความสำคัญและหมั่นออกกำลังกายเป็นประจำสม่ำเสมอเพื่อปลอดโรคภัยและมีสุขภาพร่างกายที่แข็งแรงโดยถ้วนหน้ากัน
.....................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15177
