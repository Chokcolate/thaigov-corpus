รัฐบาลไทย-ข่าวทำเนียบรัฐบาล-พม. ช่วยเหลือเด็กสาววัย 15 ปี ต้องออกจากโรงเรียน เพื่อเก็บของเก่าขายหารายได้จุนเจือครอบครัว 5 ชีวิต ที่ จ.สุโขทัย

วันอังคารที่ 25 กันยายน 2561
พม. ช่วยเหลือเด็กสาววัย 15 ปี ต้องออกจากโรงเรียน เพื่อเก็บของเก่าขายหารายได้จุนเจือครอบครัว 5 ชีวิต ที่ จ.สุโขทัย
พม. ช่วยเหลือเด็กสาววัย 15 ปี ต้องออกจากโรงเรียน เพื่อเก็บของเก่าขายหารายได้จุนเจือครอบครัว 5 ชีวิต ที่ จ.สุโขทัย
วันนี้ (25 ก.ย. 61) เวลา 08.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 122/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายปรเมธี กล่าวว่า จากกรณีเด็กสาววัย 15 ปี ต้องลาออกจากโรงเรียน เพื่อมาเก็บของเก่าขายหารายได้จุนเจือครอบครัว และเลี้ยงดูหลายชีวิต ทั้งตาอายุ 55 ปี ที่ป่วยเป็นอัมพฤกษ์ ขาลีบ ยายอายุ 56 ปี ที่พิการตาบอด 1 ข้าง น้องชายฝาแฝด 2 คน วัย 13 ปี ซึ่งต้องลาออกจากโรงเรียน เพื่อมาช่วยทำงานหาเลี้ยงครอบครัว และน้องสาววัย 9 ขวบ ซึ่งครอบครัวมีฐานะยากจน ที่ จังหวัดสุโขทัย นั้น ตนขอชื่นชมเด็กสาวคนดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดสุโขทัย (พมจ.สุโขทัย) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กทั้งหมดอย่างต่อเนื่องในระยะยาว รวมทั้ง ให้คำปรึกษาแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
นายปรเมธี กล่าวต่อไปว่า กรณีหญิงชราวัย 61 ปี พิการเป็นอัมพาต นอนป่วยติดเตียง ช่วยเหลือตัวเองไม่ได้ อาศัยอยู่กับน้องสาวที่มีอาชีพเป็นแม่บ้าน อาศัยอยู่เพียงลำพังคนเดียวทั้งวัน ทำให้ต้องขับถ่ายบนเตียง เนื่องจากน้องสาวออกไปทำงาน ที่จังหวัดบุรีรัมย์ นั้น ได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมทีม One Home เร่งลงพื้นที่ตรวจสอบข้อเท็จจริงและประเมินทางสังคมของ ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของหญิงชราอย่างใกล้ชิด รวมทั้ง การให้คำปรึกษาแนะนำในเรื่องการออกบัตรประจำตัวผู้พิการและสวัสดิการสังคม เพื่อขอรับสิทธิตามกฎหมายตามความเหมาะสม พร้อมร่วมกันหาแนวทางการช่วยเหลือในระยะยาวต่อไป
นายปรเมธี กล่าวต่ออีกว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กสาววัย 14 ปี พยายามจะกระโดดสะพานลอยเพื่อฆ่าตัวตาย ที่ จังหวัดชลบุรี นั้น ทางทีม One Home ได้ลงพื้นที่เยี่ยมบ้านตรวจสอบข้อเท็จจริง พร้อมได้แนะนำการดูแลเด็กแก่ครอบครัว และประสานหน่วยงานที่เกี่ยวข้องเพื่อทำกิจกรรมบำบัดทั้งเด็กและผู้ปกครอง พร้อมประสานกับทางโรงเรียนเพื่อปรับความเข้าใจกับเพื่อนร่วมชั้นเรียนและครู ให้สามารถอยู่ร่วมกันและทำกิจกรรมต่างๆได้ต่อไป 2) กรณีน้ำป่าไหลหลาก เกิดเหตุดินโคลนถล่มทับศูนย์อพยพที่จังหวัดแม่ฮ่องสอน นั้น ทางทีม One Home ได้ลงพื้นที่ตระเวนค้นหาผู้เสียหาย และปรับพื้นที่เพื่อเตรียมการก่อสร้างบ้านพักอาศัยให้ผู้ประสบภัย ทั้งนี้ได้มอบเครื่องอุปโภคบริโภค ข้าวของใช้ที่จำเป็น เพื่อบรรเทาความเดือดร้อนในเบื้องต้น และหารือแนวทางให้การช่วยเหลือต่อไป
"ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นายปรเมธี กล่าวในตอนท้าย

ที่มา : http://www.thaigov.go.th/news/contents/details/15659
