รัฐบาลไทย-ข่าวทำเนียบรัฐบาล-สธ. เตรียมเปิดคลินิกพิเศษเฉพาะทางนอกเวลาราชการ เป็นทางเลือกในการรับบริการ ลดแออัด ลดรอคอย


วันเสาร์ที่ 8 กันยายน 2561
390
สธ. เตรียมเปิดคลินิกพิเศษเฉพาะทางนอกเวลาราชการ เป็นทางเลือกในการรับบริการ ลดแออัด ลดรอคอย
กระทรวงสาธารณสุข เตรียมเปิดบริการคลินิกพิเศษเฉพาะทางนอกเวลาราชการ เป็นทางเลือกในการรับบริการของประชาชน ช่วยลดความแออัด ลดระยะเวลารอคอย นำร่องแล้ว 7 โรงพยาบาล
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ภายหลังการประชุมผู้บริหารสำนักงานปลัดกระทรวงสาธารณสุขสัญจร ที่ศูนย์ประชุมเฉลิมพระเกียรติ 7 รอบ พระชนมพรรษา มหาวิทยาลัยสงขลานครินทร์ วิทยาเขตตรัง จังหวัดตรัง ว่า กระทรวงสาธารณสุข มีนโยบายในการลดความแออัด ลดระยะเวลารอคอย ในการพบแพทย์เฉพาะทางโดยเฉพาะในโรงพยาบาลศูนย์ โรงพยาบาลทั่วไปที่เปิดให้บริการคลินิกเฉพาะทาง จึงได้เปิดคลินิกพิเศษเฉพาะทางนอกเวลาราชการของหน่วยบริการในสังกัด  เพื่อเป็นทางเลือกสำหรับประชาชนที่มารับบริการ
“จากการทำประชาพิจารณ์ประชาชนและเจ้าหน้าที่โรงพยาบาล 7 แห่งที่นำร่องที่เปิดให้บริการคลินิกพิเศษเฉพาะทางฯ  ได้แก่  รพ.สกลนคร,  รพ.มหาราชนครราชสีมา,  รพ.นครปฐม,  รพ.สุราษฎร์ธานี, รพ.พระนครศรีอยุธยา, รพ.เชียงรายประขานุเคราะห์ และ รพ.อุดรธานี พบว่า เห็นด้วยกับการเปิดคลินิกพิเศษเฉพาะทางฯ เกือบ 100 เปอร์เซ็นต์และระเบียบสามารถนำไปใช้ได้จริง โดยราคาค่าบริการรวมทั้งอัตราค่าตอบแทนบุคลากรเหมาะสม ขณะนี้อยู่ระหว่างจัดทำระเบียบคลินิกพิเศษฯ  ซึ่งจะเสนอให้รัฐมนตรีว่าการกระทรวงสาธารณสุขลงนามในเดือนกันยายน 2561 และแจ้งให้หน่วยบริการโดยเฉพาะโรงพยาบาลขนาดใหญ่ที่ผ่านเกณฑ์เปิดบริการ คลินิกพิเศษเฉพาะทางนอกเวลาต่อไป ซึ่งจะเป็นการอำนวยความสะดวก หรือทางเลือกให้กับประชาชนที่ต้องการความรวดเร็ว และพบแพทย์เฉพาะทาง” นายแพทย์เจษฎา กล่าว
**************************  8 กันยายน 2561

ที่มา : http://www.thaigov.go.th/news/contents/details/15247