รัฐบาลไทย-ข่าวทำเนียบรัฐบาล-สธ.กำชับสถานบริการสาธารณสุข ดูแลประชาชน ช่วง “มรสุมตะวันตกเฉียงใต้”

วันจันทร์ที่ 24 กันยายน 2561
สธ.กำชับสถานบริการสาธารณสุข ดูแลประชาชน ช่วง “มรสุมตะวันตกเฉียงใต้”
กระทรวงสาธารณสุข กำชับสถานบริการสาธารณสุขในสังกัด วางแผนให้บริการประชาชน ช่วงมรสุมตะวันตกเฉียงใต้ ป้องกันน้ำท่วมสถานบริการ
กระทรวงสาธารณสุข กำชับสถานบริการสาธารณสุขในสังกัด วางแผนให้บริการประชาชน ช่วงมรสุมตะวันตกเฉียงใต้ ป้องกันน้ำท่วมสถานบริการ
วันนี้ (24 กันยายน 2561) นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า จากประกาศของกรมอุตุนิยมวิทยาว่า ระหว่างวันที่ 24 – 26 กันยายนนี้ มีมรสุมตะวันตกเฉียงใต้พัดปกคลุมประเทศไทย ส่งผลให้ทุกภาคมีฝนตกต่อเนื่อง ได้สั่งการให้สถานบริการสาธารณสุข เตรียมรับมือกับพายุฝนพร้อมเฝ้าระวังสถานการณ์น้ำท่วมฉับพลันตามแผนที่วางไว้ คือ การป้องกันอาคารสถานที่และครุภัณฑ์ไม่ให้ได้รับผลกระทบ สำรวจความแข็งแรงของอาคาร  หลังคา  ป้ายประกาศ  ไฟส่องสว่าง  ตัดแต่งต้นไม้  ตรวจสอบระบบระบายน้ำและ ท่อระบายน้ำไม่ให้อุดตัน ขนย้ายยาเวชภัณฑ์เครื่องมือแพทย์ไว้ในที่ปลอดภัย จัดหาพื้นที่ให้บริการสำรอง ในกรณีที่สถานบริการไม่สามารถเปิดให้บริการได้ เตรียมแผนการอพยพและระบบการส่งต่อผู้ป่วย สำรองยา เวชภัณฑ์ อุปกรณ์ทางการแพทย์ จัดหน่วยแพทย์เคลื่อนที่เร็ว ทีมควบคุมโรคและทีมฟื้นฟู ให้พร้อมออกปฏิบัติการดูแลช่วยเหลือประชาชนที่ประสบภัยตลอด 24 ชั่วโมง
นอกจากนี้ ได้เตือนประชาชนให้หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงระวังอันตรายจากฟ้าผ่า สำหรับเกษตรกรที่อยู่ในท้องนาและในบริเวณที่โล่งแจ้ง ควรหาที่หลบที่ปลอดภัยทันที โดยเป็นสิ่งปลูกสร้างที่แข็งแรง และขอให้ติดตามข่าวสารจากทางราชการอย่างใกล้ชิดหากได้รับบาดเจ็บหรือเจ็บป่วยฉุกเฉิน โทรขอความช่วยเหลือได้ที่หมายเลข 1669
*************************   24 กันยายน 2561

ที่มา : http://www.thaigov.go.th/news/contents/details/15620
