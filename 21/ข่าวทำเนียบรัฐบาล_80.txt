รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมร้านค้าตลาดประชารัฐ อ.เชียงคาน จ.เลย ชื่นชมศักยภาพ และความเข้มแข็งของคนในชุมชน

วันจันทร์ที่ 17 กันยายน 2561
นายกรัฐมนตรีเยี่ยมชมร้านค้าตลาดประชารัฐ อ.เชียงคาน จ.เลย ชื่นชมศักยภาพ และความเข้มแข็งของคนในชุมชน
นายกรัฐมนตรีเยี่ยมชมร้านค้าตลาดประชารัฐ อ.เชียงคาน จ.เลย ชื่นชมศักยภาพและความเข้มแข็งของคนในชุมชน ที่ได้นำประเพณีและวัฒนธรรมท้องถิ่นมาส่งเสริมการท่องเที่ยว และสร้างรายได้ระดับชุมชน ขับเคลื่อนเศรษฐกิจฐานราก
วันนี้ (17 กันยายน 2561) เวลา 11.30 น. ณ ถนนคนเดินวิถีเชียงคาน ตำบลเชียงคาน อำเภอเชียงคาน จังหวัดเลย พลเอก ประยุทธ์  จันทร์โอชา นายกรัฐมนตรี และคณะ เยี่ยมชมการจัดการท่องเที่ยวชุมชนตามแนวทางประชารัฐของอำเภอเชียงคาน ซึ่งเป็นนโยบายของรัฐบาลที่จะกระตุ้นเศรษฐกิจของประเทศ ให้ประชาชนกินดีอยู่ดี สร้างรายได้ให้ชุมชนอย่างยั่งยืนตามแนวทางนโยบายของรัฐบาล โดยมีประชาชนประมาณ 2,000  คน มารอให้การต้อนรับอย่างหนาแน่น
เมื่อนายกรัฐมนตรีเดินทางมาถึงทางได้มีตัวแทนประชาชนซึ่งเป็นคู่แฝด จำนวน 3 คู่ มารอให้การต้อนรับพร้อมช่อหมาก/ดอกอินถวา มอบจดหมายแสดงความรู้สึก และมอบผ้าบิ่งให้แก่นายกรัฐมนตรี จากนั้น น้อง ๆ มัคคุเทศก์ร่วมร้องเพลงมาร์ชเมืองเลย
ต่อจากนั้น นายกรัฐมนตรีได้เดินทางมายังโรงแรมดิโอลด์ เชียงคาน บูติก โฮเทล โดยมีนางสาวอินทิรา สุพรหมจักร เจ้าของโรงแรมดิโอลด์ เชียงคาน บูติก โฮเทล ได้ให้การต้อนรับพร้อมกล่าวถึงความเป็นมาว่า โรงแรมดิโอลด์ เชียงคาน บูติก โฮเทล ได้รับรางวัลผ่านเกณฑ์มาตรฐานด้านความสะอาด ความปลอดภัย ความสะดวก และสิ่งแวดล้อม มีนโยบายด้านการบริการที่เป็นมิตรกับสิ่งแวดล้อม และการรณรงค์ประชาสัมพันธ์ เพื่อสื่อสารข้อมูล และข่าวสารด้านการบริการที่เป็นมิตรกับสิ่งแวดล้อม เพื่อเสริมสร้างความเข้าใจ ความร่วมมือ และสนับสนุนจากกลุ่มเป้าหมาย  การจัดซื้อผลิตภัณฑ์ที่เป็นมิตรกับสิ่งแวดล้อม การลดผลกระทบต่อสิ่งแวดล้อมที่เกิดจากกระบวนการผลิต  การจัดการสิ่งแวดล้อมและพลังงาน เน้นการดำเนินงานใด ๆ ที่สามารถใช้ทรัพยากรได้แบบยั่งยืน หรือมีการกำจัดของเสียและขยะให้หมดไป โดยการนำวัสดุเหลือใช้ กลับมาปรับเปลี่ยนรูปแบบหรือพัฒนารูปร่างใหม่ให้สามารถนำมาใช้ประโยชน์ในรูปแบบอื่น
โอกาสนี้  นายกรัฐมนตรีได้กล่าวชื่นชมการบริหารจัดการของโรงแรม ที่ได้มีการอนุรักษ์รักษาสิ่งแวดล้อมที่เริ่มต้นจากโรงแรม พร้อมขอให้นำแนวทางการรักษาสิ่งแวดล้อมไปเผยแพร่ให้กับคนในชุมชนและท้องถิ่น นอกจากนี้ขอให้ชาวเมืองเชียงคานรักษาประเพณี วัฒนธรรม และภูมิปัญญาของไทยที่อยู่คู่กับสังคมไทยมาช้านาน ซึ่งสิ่งต่าง ๆ เหล่านี้กลับเลือนหายไปพร้อมกับมีเทคโนโลยีใหม่ ๆ เข้ามาแทนที่ จึงทำให้ไม่เห็นความสำคัญ พร้อมทั้ง ต้องสร้างจิตสำนึกให้คนในท้องถิ่นตระหนักถึงคุณค่า และความสำคัญของภูมิปัญญาท้องถิ่น ส่งเสริมสนับสนุนการจัดกิจกรรมตามประเพณีและวัฒนธรรมต่าง ๆ สร้างจิตสำนึกของความเป็นคนท้องถิ่นนั้น ๆ ที่จะต้องร่วมกันอนุรักษ์ภูมิปัญญาที่เป็นเอกลักษณ์ของท้องถิ่น เพื่อแสดงสภาพชีวิตและความเป็นมาของชุมชน อันจะสร้างความรู้และความภูมิใจในชุมชนท้องถิ่นด้วย  อีกทั้งนายกรัฐมนตรีอยากให้แต่ละท้องถิ่นส่งเสริมตลาดประชารัฐ ของดีในชุมชน โดยการสร้างเครือข่ายการสืบสานและพัฒนาภูมิปัญญาของชุมชนต่าง ๆ เพื่อจัดกิจกรรมทางวัฒนธรรมและภูมิปัญญาท้องถิ่นอย่างต่อเนื่องอีกด้วย
จากนั้น นายกรัฐมนตรีนั่งรถรางเพื่อชมวิถีการท่องเที่ยวของคนเชียงคาน พร้อมชมการแสดงศิลปวัฒนธรรมพื้นบ้าน (รำไทดำ รำเบิ่งโขง) และเยี่ยมชมผลิตภัณฑ์ท้องถิ่น และการบรรเลงดนตรีผู้สูงอายุ ชมการสาธิตผลิตภัณฑ์ของชุมชนชาวเชียงคาน ก่อนที่จะถวายพานหมากเบง และกราบนมัสการองค์หลวงพ่อสัตนาตใหญ่ พระประธานในอุโบสถวัดศรีคุนเมือง ก่อนกล่าวคำถวายเครื่องสักการะ เปิดกรวยกระทงดอกไม้พานธูปเทียนแพ ถวายพานดอกบัว ผ้าไตร และเครื่องไทยธรรมแด่พระครูศิริปัญญาวิสุทธิ์ เจ้าอาวาสวัดศรีคุนเมือง รองเจ้าคณะจังหวัดเลย
โอกาสนี้ พระครูศิริปัญญาวิสุทธิ์ เจ้าอาวาสวัดศรีคุนเมือง ได้มอบพระกิ่งรูปเหมือนเจ้าคุณวิชิตธรรมาจารย์อดีตพระเถระชั้นผู้ใหญ่ ซึ่งเป็นที่เลื่อมใสศรัทธาของชาวอำเภอเชียงคาน ให้แก่นายกรัฐมนตรี และคณะรัฐมนตรี ก่อนที่นายกรัฐมนตรีจะออกเดินทางไปอำเภอหล่มสัก จังหวัดเพชรบูรณ์เพื่อเยี่ยมชมการปลูกไม้มีค่าทางเศรษฐกิจ ณ สวนป่าเกษตรห้วยแสนคำ
..................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15426
