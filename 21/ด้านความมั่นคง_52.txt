รัฐบาลไทย-ข่าวทำเนียบรัฐบาล-รองปลัดกระทรวงมหาดไทย เป็นประธานพิธีมอบโล่รางวัลประกาศเกียรติคุณโครงการประกวดอาคารโดดเด่นด้านความปลอดภัย ปี 2561 (BSA Building Safety Award 2018)

วันจันทร์ที่ 17 กันยายน 2561
รองปลัดกระทรวงมหาดไทย เป็นประธานพิธีมอบโล่รางวัลประกาศเกียรติคุณโครงการประกวดอาคารโดดเด่นด้านความปลอดภัย ปี 2561 (BSA Building Safety Award 2018)
รองปลัดกระทรวงมหาดไทย เป็นประธานพิธีมอบโล่รางวัลประกาศเกียรติคุณโครงการประกวดอาคารโดดเด่นด้านความปลอดภัย ปี 2561 (BSA Building Safety Award 2018)
เมื่อวันที่ 13 ก.ย. 61 เวลา 11.30 น. ณ ศูนย์แสดงสินค้าและการประชุมอิมแพ็ค เมืองทองธานี อ.ปากเกร็ด จ.นนทบุรี นายปวิณ ชำนิประศาสน์ รองปลัดกระทรวงมหาดไทย เป็นประธานพิธีมอบโล่รางวัลประกาศเกียรติคุณโครงการประกวดอาคารโดดเด่นด้านความปลอดภัย ปี 2561 (BSA Building Safety Award 2018) ซึ่งจัดโดยสมาคมผู้ตรวจสอบอาคาร มีวัตถุประสงค์เพื่อกระตุ้นให้เจ้าของอาคารและสิ่งปลูกสร้าง มีจิตสำนึกในการสร้างอาคารและดูแลรักษาอาคารให้มีความปลอดภัยจากอัคคีภัย ลดการเกิดภัยพิบัติ ซึ่งจะเป็นแบบอย่างให้อาคารที่จะสร้างใหม่คำนึงถึงการป้องกันอัคคีภัย และเป็นแบบอย่างให้อาคารเก่ามีการปรับปรุงอาคารและดูแลอาคารอย่างต่อเนื่อง
รองปลัดกระทรวงมหาดไทย กล่าวว่า รัฐบาลและกระทรวงมหาดไทยให้ความสำคัญกับความปลอดภัยในชีวิตและทรัพย์สินของประชาชน โดยเฉพาะอย่างยิ่งอุบัติภัยจากอาคารและสิ่งก่อสร้าง อัคคีภัย และภัยพิบัติต่าง ๆ ได้สร้างความสูญเสียในชีวิตและทรัพย์สินของพี่น้องประชาชน แสดงถึงความเสี่ยงที่คนไทยต้องประสบกับความไม่ปลอดภัยที่อาจเป็นภัยใกล้ตัวของประชาชน ดังนั้น กระทรวงมหาดไทยจึงได้เดินหน้าวาระประเทศไทยปลอดภัยหรือ Safety Thailand ตามนโยบายของรัฐบาล เพื่อยกระดับความปลอดภัยในชีวิตและทรัพย์สินของพี่น้องประชาชน ซึ่งได้มีการปรับปรุงกฎหมายว่าด้วยการควบคุมอาคารและกฎกระทรวงที่เกี่ยวข้อง แต่สิ่งที่สำคัญที่สุด นั่นคือ การปฏิบัติให้เป็นไปตามกฎหมายของเจ้าของอาคารหรือผู้ประกอบการ ดังนั้น จึงเป็นโอกาสดีที่ในวันนี้ประเทศไทยเกิดการมีส่วนร่วมของทุกภาคส่วนในการจัดประกวดอาคารที่มีความโดดเด่นด้านความปลอดภัย คือ มีการออกแบบที่ดี มีอุปกรณ์ประกอบอาคารตามกฎหมาย และผ่านการตรวจสอบอาคารและการบำรุงรักษาอาคาร มีสมรรถนะด้านความปลอดภัย มีการให้ความสำคัญกับกิจกรรมด้านความปลอดภัย และผู้ใช้อาคารมีส่วนร่วมกับกิจกรรมด้านความปลอดภัย ซึ่งจะเป็นตัวอย่างให้อาคารอื่น ๆ ดำเนินการตามแบบอย่างที่มีมาตรฐานและการปฏิบัติตามกฎหมาย
สำหรับผลการประกวดอาคารโดดเด่นด้านความปลอดภัยในครั้งนี้ มีอาคารที่ได้รับรางวัล จำนวน 24 อาคาร แบ่งเป็นระดับ Platinum จำนวน 3 อาคาร ได้แก่ ศูนย์เอ็นเนอร์ยี่ คอมเพล็กซ์ (อาคาร A) บริษัท ไซเพรส เซมิคอนดักเตอร์ (ประเทศไทย) จำกัด และอาคาร SCG 100 ปี และยังมีอาคารได้รับรางวัลระดับ Gold จำนวน 12 อาคาร และระดับ Silver จำนวน 9 อาคาร
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยมุ่งมั่นในการดูแลความปลอดภัยในสวัสดิภาพของพี่น้องประชาชนผู้พักอาศัย รวมถึงการใช้ชีวิตประจำวัน ทั้งการทำงาน การท่องเที่ยว ที่ต้องอยู่ในอาคารสูง อาคารขนาดใหญ่พิเศษ อาคารชุมนุมคน โรงมหรสพ อาคารบ้านเรือน การใช้เครื่องเล่น และป้ายขนาดใหญ่ จึงได้สั่งการให้กรมโยธาธิการและผังเมือง และองค์กรปกครองส่วนท้องถิ่นทั่วประเทศ ดำเนินการตรวจสอบอาคาร เครื่องเล่น และป้ายขาดใหญ่ทุกประเภท ให้เจ้าของและผู้ประกอบการปฏิบัติให้เป็นไปตามกฎหมายอย่างเคร่งครัด เพื่อให้คนไทยทุกคนได้ใช้ชีวิตอย่างปลอดภัยอย่างยั่งยืน

ที่มา : http://www.thaigov.go.th/news/contents/details/15431
