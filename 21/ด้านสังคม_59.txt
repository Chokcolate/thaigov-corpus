รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดโครงการฝึกอบรม “Internet for Better Life” ณ โรงเรียนร่มเกล้าเขาค้อ จ.เพชรบูรณ์

วันอังคารที่ 18 กันยายน 2561
รมว.ดิจิทัลฯ เป็นประธานเปิดโครงการฝึกอบรม “Internet for Better Life” ณ โรงเรียนร่มเกล้าเขาค้อ จ.เพชรบูรณ์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ลงพื้นที่ตรวจเยี่ยม โครงการฝึกอบรม “สร้างความตระหนักในการใช้อินเทอร์เน็ต ให้เสริมสร้างรายได้ และรู้เท่าทันภัยคุกคามไซเบอร์” (Internet for Better Life) โดยสำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ สพธอ. หน่วยงานในสังกัดกระทรวงดิจิทัลฯ จัดขึ้น เมื่อวันที่ 17 กันยายน 2561 ณ โรงเรียนร่มเกล้าเขาค้อ ตำบลเขาค้อ อำเภอเขาค้อ จังหวัดเพชรบูรณ์ เพื่อสร้างเสริมมาตรการสร้างความเชื่อถือในการทำ e-Commerce พร้อมสร้างการตระหนักรู้ เกี่ยวกับการใช้เทคโนโลยีสารสนเทศ การใช้อินเทอร์เน็ตอย่างปลอดภัยแก่กลุ่มเป้าหมาย เพื่อลดปัญหาจากการใช้เทคโนโลยีสารสนเทศ ตลอดจนการสร้างพฤติกรรม จริยธรรมอันดีในการใช้เทคโนโลยีสารสนเทศและอินเทอร์เน็ตของกลุ่มเป้าหมายให้ถูกต้องเหมาะสม และเป็นแบบอย่างที่ดีต่อสังคม ซึ่งกลุ่มเป้าหมายของโครงการฯ แบ่งออกเป็น 2 กลุ่ม คือ กลุ่มเด็กและเยาวชนระดับมัธยมศึกษา หรือผู้ที่มีอายุระหว่าง 13-15 ปี และผู้สูงวัย อายุตั้งแต่ 50 ปี ขึ้นไป ทั้งนี้ สพธอ. จะจัดอบรมหลักสูตรที่เหมาะสมกับกลุ่มเป้าหมาย ทั้งในส่วนกลางและภูมิภาคต่างๆ รวม 4 ภูมิภาค โดยจะประกอบด้วย เนื้อหา สื่อเผยแพร่ต่างๆ ที่เข้าใจง่าย เพื่อถ่ายทอดความรู้ ความเข้าใจในเนื้อหาของการอบรมได้อย่างรวดเร็ว และตรงกับสภาวการณ์ของเทคโนโลยี และสังคมปัจจุบัน
***********************

ที่มา : http://www.thaigov.go.th/news/contents/details/15453
