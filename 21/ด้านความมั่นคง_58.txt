รัฐบาลไทย-ข่าวทำเนียบรัฐบาล-"บิ๊กน้อย"ขับเคลื่อนBig Data Systemด้านอาชีวะเพื่อผลิตและพัฒนากำลังคนอาชีวศึกษาและเพื่อการพัฒนาชนบท ของภาคเหนือตอนล่างและอีสานตอนล่าง

วันพุธที่ 19 กันยายน 2561
"บิ๊กน้อย"ขับเคลื่อนBig Data Systemด้านอาชีวะเพื่อผลิตและพัฒนากำลังคนอาชีวศึกษาและเพื่อการพัฒนาชนบท ของภาคเหนือตอนล่างและอีสานตอนล่าง
"บิ๊กน้อย"พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาลและรัฐมนตรีช่วยว่าการกระทรวงศึกษาธิการ ลงพื้นที่ติดตามผลและขับเคลื่อนการดำเนินงานการโครงการ/นโยบายสำคัญของรัฐบาลและกระทรวงศึกษาธิการ
พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ
ลงพื้นที่ขับเคลื่อนอาชีวศึกษาตามโครงการ/นโยบายสำคัญของรัฐบาลและกระทรวงศึกษาธิการ
สู่มืออาชีพอย่างเป็นระบบ โดยมอบแนวทางและหลักคิด 4 ประการที่สำคัญ ณ วิทยาลัยเกษตรและเทคโนโลยีเพชรบูรณ์
พล.อ.สุรเชษฐ์ ชัยวงศ์  หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ ไม่ได้ขับเคลื่อนงานการศึกษาเฉพาะพื้นที่สามจังหวัดชายแดนภาคใต้เท่านั้น ทั้งในฐานะเป็นหัวหน้าผู้แทนพิเศษของรัฐบาล และเป็นผู้แทนกระทรวงศึกษาธิการ ลงไปควบคุม และกำกับดูแลกระทรวงศึกษาธิการ (ส่วนหน้า) จังหวัดปัตตานี แต่มีความมุ่งมั่นและตั้งใจจริงที่จะแก้ไขปัญหาการศึกษาไทยอย่างเป็นระบบ โดยเฉพาะการพัฒนาอาชีวศึกษาสู่มืออาชีพ เพื่อตอบสนองความต้องการของประเทศ ตามนโยบายของนายกรัฐมนตรี ทั้งด้านการผลิตและพัฒนากำลังคนอาชีวศึกษา ตลอดจนด้านการจัดการเรียนการสอน โดยเมื่อวันจันทร์ที่ 17 กันยายน 2561 ที่ผ่านมา ได้ลงพื้นที่ติดตามงานพร้อมด้วยผู้บริหารระดับสูงของกระทรวงศึกษาธิการ รับฟังผลการดำเนินงานขับเคลื่อนศูนย์ประสานงานการผลิตและพัฒนากำลังคนอาชีวศึกษา จำนวน 2 ศูนย์ (ย่อย) ได้แก่
1. ศูนย์ประสานงานการผลิตและพัฒนากำลังคนอาชีวศึกษา ภาคเหนือตอนล่าง 1 (NEC TVET Career Center) ประกอบด้วยจังหวัดตาก สุโขทัย อุตรดิตถ์ พิษณุโลก และเพชรบูรณ์
มีสถานศึกษาภาครัฐ 26 แห่ง และสถานศึกษาเอกชน 12 แห่ง โดยมีความก้าวหน้างานทั้ง 5 ภารกิจ
ในหลายส่วน เช่น มีการรวบรวมและวิเคราะห์ข้อมูลเพื่อวางแผนการผลิตกำลังคน ตั้งแต่ปีการศึกษา 2561-2563 ประชาสัมพันธ์ให้สถานประกอบการกว่า 320 แห่ง นำเข้าข้อมูลความต้องการในระบบ Big Data System พร้อมเชิญชวนสถานประกอบการมาร่วมมืออย่างต่อเนื่อง  และยังได้ส่งเสริมสมรรถนะผู้เรียนให้มีการทดสอบมาตรฐานฝีมือแรงงาน 1,610 คน การเข้าร่วมโครงการ E to E 1,830 คน ใน 122 วิชา ตลอดจนการเข้าค่ายภาษาอังกฤษ English Camp กว่า 1,434 คน ในส่วนของครู ได้เข้าร่วมอบรมเชิงปฏิบัติการการจัดการเรียนการสอนแบบ Active Learning กว่า 100 คน และร่วมโครงการพัฒนาครูฝึกในสถานประกอบการ 60 คน และระดมความร่วมมือจากหน่วยงานภาครัฐและเอกชน ทั้งในประเทศและต่างประเทศ เช่น โรงพยาบาลกล้วยน้ำไท สมาคมส่งเสริมธุรกิจบริการผู้สูงอายุไทย บริษัท CP ALL สถาบันขงจื่อเส้นทางสายไหมทางทะเล  Fredrich-List-Schule เยอรมนี เป็นต้น รวมทั้งมีการขึ้นทะเบียนครูพิเศษอาชีวศึกษา 23 คน
ในขณะนี้ได้เตรียมการพัฒนาและเปิดหลักสูตรใหม่ เช่น สาขางานช่างอากาศยาน สาขางานระบบรางขนส่ง สาขาดูแลผู้สูงอายุ สาขางานท่องเที่ยวเชิงนิเวศ สาขางานสถานพยาบาลครบวงจร เป็นต้น เพื่อพัฒนาทักษะผู้เรียนให้สอดคล้องกับความต้องการของสถานประกอบการในพื้นที่โดยเฉพาะในส่วนจังหวัดเพชรบูรณ์มีสาขาวิชาที่เป็นที่นิยม 5 อันดับแรก ได้แก่ สาขาวิชาช่างยนต์ สาขาวิชาไฟฟ้ากำลัง สาขาวิชาการบัญชี สาขาวิชาคอมพิวเตอร์ธุรกิจ และสาขาวิชาช่างกลโรงงาน อีกทั้งยังได้ร่วมโครงการขับเคลื่อนสิ่งประดิษฐ์นวัตกรรมอาชีวศึกษา เข้าสู่ระบบอุตสาหกรรมและพาณิชยกรรม จำนวน 10 ชิ้นงาน เช่น เครื่องคั่วพริก ชุดแจ้งเตือนประสิทธิภาพและความสกปรก ของแผ่นกรองเครื่องปรับอากาศผ่านระบบไลน์ เป็นต้น
2. ศูนย์ประสานงานการผลิตและพัฒนากำลังคนอาชีวศึกษา ภาคตะวันออกเฉียงเหนือ ตอนล่าง 1 (NEEC TVET Career Center) ประกอบด้วย จังหวัดอุดรธานี หนองบัวลำภู หนองคาย เลย และบึงกาฬ โดยมีความก้าวหน้างานทั้ง 5 ภารกิจในหลายส่วน อาทิ มีการรวบรวมและวิเคราะห์ข้อมูลเพื่อวางแผนการผลิตกำลังคน ตั้งแต่ปีการศึกษา 2561-2563 พร้อมมีแผนจัดฝึกอบรม Big Data System แก่สถานประกอบการกว่า 2 หมื่นแห่ง และประชาสัมพันธ์สร้างความเข้าใจเพื่อขยายการนำเข้าข้อมูลความต้องการต่อไป และส่งเสริมสมรรถนะผู้เรียนให้มีการทดสอบมาตรฐานวิชาชีพ 6,560 คน การแข่งขันทดสอบทักษะวิชาชีพ 4,430 คน ทดสอบความรู้ภาษาอังกฤษ (TOEIC) 356 คน มีแผนที่จะพัฒนาและเปิดหลักสูตรใหม่ เช่น สาขาโลจิสติกส์ สาขางานอาหารเพื่อการท่องเที่ยว สาขาช่างซ่อมบำรุง สาขางาน MICE เป็นต้น เพื่อการมีงานทำและสอดคล้องกับความต้องการของพื้นที่ นอกจากนี้มีบุคลากรจากภาคเอกชนที่ได้รับการขึ้นทะเบียนเป็นครูพิเศษอาชีวศึกษา เช่น บริษัท อุดรกระจกรถยนต์ จำกัด, ห้างหุ้นส่วนจำกัด เซฟ-เวย์ คาร์เซ็นเตอร์ เป็นต้น
พล.อ.สุรเชษฐ์ ชัยวงศ์ หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ ได้กล่าวแสดงความชื่นชมที่ทุกคนทุกฝ่าย มีความมุ่งมั่นและตั้งใจขับเคลื่อนงานให้เกิดความก้าวหน้ามาโดยลำดับ ขอฝากแนวทางและหลักคิดในการดำเนินงาน เพื่อพัฒนาและต่อยอดแผนงานให้มีความก้าวหน้ามากขึ้น ดังนี้
ประการที่หนึ่ง ขอให้มีการทบทวนการจัดหมวดหมู่ของข้อมูลให้ถูกต้องตามภารกิจทั้ง 5 ด้าน
พร้อมร่วมกันพิจารณาการเพิ่มหรือลดหลักสูตร ตามลำดับความเร่งด่วน โดยคำนึงถึงความต้องการกำลังคน (Demand side) เพื่อให้การวางแผนการจัดการศึกษาด้านอาชีวศึกษามีความสมบูรณ์ และสอดคล้องเชื่อมโยงกับการพัฒนาในระดับพื้นที่ ท้องถิ่น ต่อยอดไปถึงระดับประเทศ
ประการที่สอง เร่งดำเนินการจัดตั้งศูนย์กลางของ Big Data System ด้านอาชีวศึกษา พร้อมรวบรวมข้อมูลให้มีความถูกต้อง สมบูรณ์ และครอบคลุมในทุกระดับ ที่จะสามารถนำมาใช้ให้เกิดประโยชน์ได้ ทั้งนี้ให้ดำเนินการโดยทันที ตลอดจนเน้นความถูกต้องสมบูรณ์และความเป็นปัจจุบันของข้อมูลเป็นสำคัญ
ประการที่สาม การขึ้นทะเบียนครูพิเศษอาชีวศึกษาอุตสาหกรรม 4.0 และอุตสาหกรรมในพื้นที่เขตพัฒนาพิเศษภาคตะวันออก (Eastern Economic Corridor : EEC) ซึ่งเริ่มต้นในพื้นที่จังหวัดชลบุรีแล้ว และอยู่ระหว่างการประสานเชิญชวนผู้มีประสบการณ์ และผู้เชี่ยวชาญในสาขาต่าง ๆ มาเป็น "ครูพิเศษ" ในพื้นที่อื่นมากขึ้น โดยคาดว่าภายในเดือนกันยายน 2561 นี้ จะสามารถขึ้นทะเบียนครูพิเศษได้ไม่น้อยกว่า 100 คน โดยมุ่งหวังให้โรงงานอุตสาหกรรม 4.0 และสถานประกอบการต่าง ๆ เป็นสถานที่ฝึกประสบการณ์ให้กับนักเรียนนักศึกษาอาชีวศึกษาด้วย
ประการที่สี่ การขับเคลื่อนสิ่งประดิษฐ์นวัตกรรมอาชีวศึกษา เข้าสู่ระบบอุตสาหกรรมและพาณิชยกรรม ซึ่งเป็นการเจรจาจับคู่ธุรกิจระหว่างสถานประกอบการกับสถานศึกษาอาชีวศึกษา
เน้นความร่วมมือของนักประดิษฐ์และสถานประกอบการเพื่อนำสิ่งประดิษฐ์และนวัตกรรมของนักศึกษา
เข้าสู่ระบบอุตสาหกรรมและพาณิชยกรรม เมื่อดำเนินการขับเคลื่อนครบทั้ง 6 ภาคแล้ว ขอให้รวบรวมสรุปผลการดำเนินโครงการและประเมินผลเพื่อวางแผนการทำงานในปีงบประมาณ พ.ศ. 2562 ด้วย
ในส่วนของการติดตามผลการดำเนินงานโครงการอาชีวศึกษาเพื่อพัฒนาชนบท หรือ
อศ.กช. ในวิทยาลัยเกษตรและเทคโนโลยี และวิทยาลัยประมง รวม 48 แห่งทั่วประเทศนั้น ได้จัดให้มีการจัดการเรียนการสอนที่ใช้อาชีพเป็นฐาน พร้อมกลยุทธ์ของ Best Practice กลุ่มเกษตรกรเก่า ประสานความร่วมมือกับกลุ่ม Young Smart Farmer เพื่อสร้างโอกาส และการเข้าถึงการศึกษาให้แก่ประชาชนในชนบท ให้มีความรู้ความสามารถ มีทักษะ สามารถนำไปประกอบอาชีพหลักและอาชีพเสริม เพื่อสร้างรายได้ โดยมีแผนขยายเป้าหมายของกลุ่มผู้เรียนอาชีวศึกษาให้เพิ่มมากขึ้น โดยในปีการศึกษา 2561
มีนักศึกษาโครงการ อศ.กช. รวมทั้งสิ้น 5,936 คน ทั้งนี้หากผู้ใดสนใจเข้าศึกษาหรือเยี่ยมชมโครงการฯ สามารถสอบถามได้ที่วิทยาลัยเกษตรและเทคโนโลยีทุกแห่งทั่วประเทศ ซึ่งถือว่า อศ.กช. เป็นโครงการที่ดี และเป็นอีกทางเลือกหนึ่งในการส่งเสริมให้ประชาชนได้พัฒนาทักษะอาชีพ เพื่อพัฒนาคุณภาพชีวิต
โดยขอให้มีการสำรวจและรวบรวมผลการดำเนินงาน เพื่อนำมาประเมินผลและพิจารณาแนวทางการพัฒนาต่อไป
นอกจากนี้ พล.อ.สุรเชษฐ์ ชัยวงศ์  หัวหน้าผู้แทนพิเศษของรัฐบาล/รัฐมนตรีช่วยว่าการกระทรวงศึกษาธิการ ได้กล่าวย้ำว่า การดำเนินการทุกอย่างต้องดูความต้องการของประชาชนและทิศทางการพัฒนาประเทศเป็นหลัก โดยเน้นให้เกิดผลสัมฤทธิ์ต่อนักเรียน ผู้ปกครอง ประชาชน และสถานศึกษาอย่างเป็นรูปธรรม พร้อมทั้งจะต้องมีแผนการดำเนินงานที่ชัดเจน ทั้งในเรื่องของนโยบาย
และการปฏิบัติ ที่จะช่วยให้เกิดความยั่งยืนทั้งในระยะสั้น ระยะกลาง และระยะยาว โดยยึดหลักคิด
" ริเริ่ม รวดเร็ว รอบคอบ รอบด้าน เรียบร้อย " เพื่อให้งานสำเร็จตามเป้าหมายที่ตั้งไว้

ที่มา : http://www.thaigov.go.th/news/contents/details/15497
