รัฐบาลไทย-ข่าวทำเนียบรัฐบาล-ผู้บริหาร ข้าราชการ สธ.วางพวงมาลาถวายราชสักการะพระบรมราชชนก ในวันมหิดล

วันจันทร์ที่ 24 กันยายน 2561
ผู้บริหาร ข้าราชการ สธ.วางพวงมาลาถวายราชสักการะพระบรมราชชนก ในวันมหิดล
ผู้ช่วยรัฐมนตรีประจำกระทรวงสาธารณสุข นำข้าราชการ เจ้าหน้าที่กระทรวงสาธารณสุข วางพวงมาลาถวาย
ราชสักการะ และถวายสดุดีสมเด็จพระมหิตลาธิเบศร อดุลยเดชวิกรม พระบรมราชชนกพระบิดาแห่งการแพทย์แผนปัจจุบันของไทย เนื่องในวันมหิดล
ผู้ช่วยรัฐมนตรีประจำกระทรวงสาธารณสุข นำข้าราชการ เจ้าหน้าที่กระทรวงสาธารณสุข วางพวงมาลาถวายราชสักการะ และถวายสดุดีสมเด็จพระมหิตลาธิเบศร อดุลยเดชวิกรม พระบรมราชชนกพระบิดาแห่งการแพทย์แผนปัจจุบันของไทย เนื่องในวันมหิดล
วันนี้ (24 กันยายน 2561)  เวลา 07.00 น. ณ บริเวณลานพระราชานุสาวรีย์ สมเด็จพระมหิตลาธิเบศร อดุลยเดชวิกรม พระบรมราชชนกและสมเด็จพระศรีนครินทราบรมราชชนนี อยู่บนแท่นฐานเดียวกัน กระทรวงสาธารณสุข จ.นนทบุรี นายแพทย์ธวัช สุนทราจารย์ ผู้ช่วยรัฐมนตรีประจำกระทรวงสาธารณสุข พร้อมด้วยนายแพทย์เจษฎา โชคดำรงสุข ปลัดกระทรวงสาธารณสุข นำคณะผู้บริหารระดับสูง ข้าราชการ เจ้าหน้าที่กระทรวงสาธารณสุข รวมทั้งผู้แทนหน่วยงาน มูลนิธิ สมาคม องค์กรต่างๆ วางพวงมาลาถวายราชสักการะพระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี เนื่องในวันมหิดล ซึ่งเป็นวันคล้ายวันสวรรคตของสมเด็จพระมหิตลาธิเบศร อดุลยเดชวิกรม พระบรมราชชนก ตรงกับวันที่ 24 กันยายนทุกปี
นายแพทย์ธวัชกล่าวสดุดีว่า สมเด็จพระมหิตลาธิเบศร อดุลยเดชวิกรม พระบรมราชชนก ทรงมีคุณูปการต่อประเทศชาติ ในฐานะ “พระบิดาแห่งการแพทย์แผนปัจจุบันของไทย” พระองค์ทรงเสริมสร้างความเป็นปึกแผ่นให้แก่โรงเรียนแพทย์ อีกทั้งได้ทรงพัฒนาการเรียนการสอน ตลอดจนการผลิตแพทย์ให้เป็นไปอย่างมีประสิทธิภาพ อันเป็นการวางรากฐานแก่การแพทย์ และการสาธารณสุขของไทย ให้เจริญก้าวหน้าทัดเทียมอารยประเทศในกาลต่อไป นอกจากนี้ พระองค์ยังทรงมีพระอัจฉริยภาพในด้านต่างๆ อาทิ การศึกษา การต่างประเทศ การทหารเรือ และศิลปะ อันเป็นรากฐานของมรดกอันล้ำค่า ที่พระองค์ทรงมอบไว้ให้แก่ชาวไทยจวบจนปัจจุบัน
กระทรวงสาธารณสุข ในฐานะที่เป็นหน่วยงานหลักด้านการแพทย์และการสาธารณสุขของประเทศ ได้ขอพระราชทานพระบรมราชานุญาตจัดสร้างพระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี อยู่บนแท่นฐานเดียวกัน ขึ้นในบริเวณกระทรวงสาธารณสุข เพื่อน้อมเกล้าน้อมกระหม่อมถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร ให้เป็นอนุสรณ์สถิตแห่งความรัก เทิดทูน และน้อมรำลึกถึงพระมหากรุณาธิคุณ อีกทั้งเป็นการเทิดพระเกียรติและน้อมถวายพระเกียรติคุณของทั้งสองพระองค์
**************************************  24 กันยายน 2561

ที่มา : http://www.thaigov.go.th/news/contents/details/15604
