รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจนักกีฬาเอเชียนพาราเกมส์      ขอให้ทำหน้าที่อย่างดีที่สุด  ทำให้เต็มความสามารถ ใช้กีฬาเป็นสื่อกลางก่อให้เกิดมิตรภาพอันดีระหว่างกัน

วันจันทร์ที่ 24 กันยายน 2561
นายกรัฐมนตรีให้กำลังใจนักกีฬาเอเชียนพาราเกมส์      ขอให้ทำหน้าที่อย่างดีที่สุด  ทำให้เต็มความสามารถ ใช้กีฬาเป็นสื่อกลางก่อให้เกิดมิตรภาพอันดีระหว่างกัน
นายกรัฐมนตรีให้กำลังใจนักกีฬาเอเชียนพาราเกมส์ ขอให้ทำหน้าที่อย่างดีที่สุด  ทำให้เต็มความสามารถ ใช้กีฬาเป็นสื่อกลางก่อให้เกิดมิตรภาพอันดีระหว่างกัน
วันนี้ (24 ก.ย. 61) เวลา 09.30 น. ณ ตึกสันติไมตรี (หลังนอก) ทำเนียบรัฐบาล นายวีระศักดิ์  โควสุรัตน์  รัฐมนตรีว่าการกระทรวงการท่องเที่ยวและกีฬา นำคณะนักกีฬา  ผู้ฝึกสอน และเจ้าหน้าที่ที่จะเดินทางไปร่วมการแข่งขันกีฬาเอเชียนพาราเกมส์ ครั้งที่ 3 เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีพร้อมรับโอวาท เพื่อเป็นขวัญและกำลังใจ ก่อนออกเดินทางไปแข่งขันกีฬาในครั้งนี้
โอกาสนี้ นายกรัฐมนตรีได้กล่าวให้โอวาทว่า กีฬาเอเชียนพาราเกมส์ เป็นเวทีการแข่งขันกีฬาสำหรับคนพิการที่สำคัญของภูมิภาคเอเชีย  ซึ่งแสดงให้เห็นถึงการรวมพลังในการส่งเสริมการกีฬาสำหรับคนพิการ โดยไม่มีการแบ่งแยกและกีดกัน  เพราะฉะนั้นทุกคนจะต้องส่งเสริมกิจกรรมในการฝึกฝนทางการกีฬา และสมรรถภาพสำหรับคนพิการ รวมถึงส่งเสริมความสมัครสมานสามัคคี และความเป็นพี่เป็นน้องในกลุ่มประเทศอาเซียน   ในนามของรัฐบาลและคนไทยทุกคนต้องขอชื่นชมนักกีฬาทุกคนที่ได้รับการคัดเลือกเป็นตัวแทนของประเทศไทยเข้าร่วมการแข่งขันในครั้งนี้  ซึ่งเป็นที่ทราบกันดีอยู่แล้วว่า  กว่าจะก้าวมายืนตรงจุดนี้ได้ ทุกคนต้องอดทน ฝึกฝน  มุมานะ และมีวินัยในการฝึกซ้อม จนสามารถเอาชนะอุปสรรคต่าง ๆ มาได้  ซึ่งด้วยข้อจำกัดต่าง ๆ ถือว่าท่านเป็นบุคคลที่มีความสามารถพิเศษ ได้รับการคัดเลือกให้เป็นตัวแทนของประเทศไทย ดังนั้น ขอให้ถือเป็นความภาคภูมิใจของตนเองและประเทศชาติด้วย
พร้อมกันนี้  นายกรัฐมนตรีได้ให้กำลังใจนักกีฬาทุกคน ขอให้ทำหน้าที่ของตนอย่างดีที่สุด ทำให้เต็มความสามารถ มีน้ำใจนักกีฬา เคารพและปฏิบัติตามกฎกติกาที่วางไว้ พร้อมกับใช้กีฬาเป็นสื่อกลางที่ก่อให้เกิด มิตรภาพอันดีระหว่างกัน  และให้กับประเทศของเรา รวมทั้งเป็นแบบอย่างที่ดีให้กับเยาวชน เพื่อเป็นแรงบันดาลใจให้ผู้อื่นอีกหลายคน ขอให้นักกีฬาทุกคนได้เรียนรู้เก็บเกี่ยวประสบการณ์ที่ได้จากการแข่งขัน มาพัฒนาฝีมือการเล่นกีฬาของตนเองให้ดีขึ้น ตลอดจนร่วมช่วยกันปรับปรุงวงการกีฬาของประเทศไทยให้มีความเข้มแข็งยิ่งขึ้น
สำหรับการแข่งขันกีฬาเอเชียนพาราเกมส์ ครั้งที่ 3 จัดขึ้นระหว่างวันที่ 6 – 13 ตุลาคม 2561 ณ  กรุงจาการ์ตา สาธารณรัฐอินโดนีเซีย  มีวัตถุประสงค์เพื่อเป็นการเชื่อมความสัมพันธ์ไมตรี แลกเปลี่ยนความรู้วัฒนธรรม ประเพณี และการแสดงความสามารถและศักยภาพทางด้านกีฬาของคนพิการ ในการแข่งขันครั้งนี้มีประเทศที่เป็นสมาชิกส่งนักกีฬาเข้าร่วมการแข่งขัน จำนวน  43 ประเทศ ซึ่งประเทศไทยจะจัดส่งคณะนักกีฬาคนพิการตัวแทนทีมชาติไทยไปร่วมการแข่งขันใน 14  ชนิดกีฬา ได้แก่ กรีฑา ว่ายน้ำ เทเบิลเทนนิส ยิงธนู ยกน้ำหนัก บอคเซีย ยิงปืน วิลแชร์เทนนิส วิลแชร์ฟันดาบ ฯลฯ ประกอบด้วยนักกีฬา จำนวน  237 คน  ผู้ฝึกสอน จำนวน 101 คน  คณะกรรมการและเจ้าหน้าที่ทีม จำนวน  34 คน รวมทั้งสิ้น จำนวน 372 คน
……………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15605
