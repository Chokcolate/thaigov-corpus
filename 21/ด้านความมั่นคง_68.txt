รัฐบาลไทย-ข่าวทำเนียบรัฐบาล-มท. จัดการประชุมสัมมนาและมอบนโยบายโครงการความสัมพันธ์ระหว่างประเทศ การค้าการลงทุนระดับท้องถิ่นจังหวัดอุบลราชธานี หวังกระตุ้นการพัฒนาพื้นที่ชายแดนของจังหวัด

วันจันทร์ที่ 24 กันยายน 2561
มท. จัดการประชุมสัมมนาและมอบนโยบายโครงการความสัมพันธ์ระหว่างประเทศ การค้าการลงทุนระดับท้องถิ่นจังหวัดอุบลราชธานี หวังกระตุ้นการพัฒนาพื้นที่ชายแดนของจังหวัด
มท. จัดการประชุมสัมมนาและมอบนโยบายโครงการความสัมพันธ์ระหว่างประเทศ การค้าการลงทุนระดับท้องถิ่นจังหวัดอุบลราชธานี หวังกระตุ้นการพัฒนาพื้นที่ชายแดนของจังหวัด
เมื่อวันที่ 21 ก.ย. 2561 เวลา 09.10 น. นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดการประชุมสัมมนาและมอบนโยบาย โครงการความสัมพันธ์ระหว่างประเทศ การค้าการลงทุนระดับท้องถิ่นจังหวัดอุบลราชธานี ณ โรงแรมเนวาดา จังหวัดอุบลราชธานี โดยมี นายสฤษดิ์ วิฑูรย์ ผู้ว่าราชการจังหวัดอุบลราชธานี รองผู้ว่าราชการจังหวัดอุบลราชธานี หัวหน้าส่วนราชการ หัวหน้าหน่วยงานรัฐวิสาหกิจ นายอำเภอ ผู้บริหารองค์กรปกครองส่วนท้องถิ่น และเจ้าหน้าที่ผู้ปฏิบัติงานในพื้นที่จังหวัดอุบลราชธานี เข้าร่วมการประชุมกว่า 600 คน
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การจัดการประชุมสัมมนาและมอบนโยบายในครั้งนี้ถือเป็นประโยชน์อย่างยิ่งในการร่วมกันขับเคลื่อนการดำเนินความสัมพันธ์กับต่างประเทศ โดยเฉพาะกับประเทศเพื่อนบ้าน เพื่อสนับสนุนการพัฒนาของจังหวัดอุบลราชธานี ทั้งนี้ รัฐบาลและกระทรวงมหาดไทยให้ความสำคัญกับพื้นที่ชายแดน เนื่องจากเป็นพื้นที่ยุทธศาสตร์ที่มีความสำคัญทั้งในการรักษาความมั่นคงและการพัฒนา จึงต้องมีการดำเนินความสัมพันธ์อันดีกับประเทศเพื่อนบ้านที่มีชายแดนติดกัน เพื่อความร่วมมือในการแก้ไขปัญหาและการพัฒนาในด้านต่างๆ ร่วมกัน สำหรับจังหวัดอุบลราชธานีได้มีการสถาปนาความสัมพันธ์เมืองพี่เมืองน้องไปแล้ว จำนวน 3 คู่ และอยู่ระหว่างดำเนินการอีก 5 คู่ อีกทั้งยังได้เน้นย้ำในเรื่องของจุดผ่านแดน เนื่องจากถือเป็นปัจจัยสำคัญในการไปมาหาสู่เพื่อดำเนินความสัมพันธ์ การคมนาคมขนส่ง การค้า และการท่องเที่ยวกับประเทศเพื่อนบ้านและประเทศในภูมิภาค โดยถือเป็นนโยบายสำคัญของรัฐบาลในการสนับสนุนให้มีการเปิดจุดผ่านแดนในพื้นที่ที่มีความพร้อมและเหมาะสม สำหรับจังหวัดอุบลราชธานีมีจุดผ่านแดน 2 ช่องทาง และจุดผ่อนปรนการค้าอีก 5 ช่องทาง ส่วนแผนงาน/โครงการเกี่ยวกับจุดผ่านแดนที่กำลังจะดำเนินการในพื้นที่ของจังหวัด ได้แก่ การเปิดจุดผ่อนปรนการค้าแห่งใหม่ที่บ้านคันท่าเกวียน การก่อสร้างสะพานมิตรภาพไทย-ลาว แห่งที่ 6 (อุบลราชธานี-สาละวัน) และการยกระดับจุดผ่อนปรนช่องอานม้า อำเภอน้ำยืน เป็นจุดผ่านแดนถาวร
นายสุธี ได้กล่าวเพิ่มเติมว่า ขอให้จังหวัดได้กำชับขอความร่วมมือกลไกในพื้นที่ชายแดน ทั้งท้องที่/ท้องถิ่น ให้ช่วยสอดส่องดูแลรักษาเส้นเขตแดนตามแนวธรรมชาติ โดยขอความร่วมมือและทำความเข้าใจกับประชาชนตามแนวชายแดนให้ช่วยดูแลรักษา พร้อมทั้งแจ้งทางราชการให้ทราบหากมีเหตุการณ์หรือการกระทำใด ๆ ที่เป็นการการทำลายเกิดขึ้น

ที่มา : http://www.thaigov.go.th/news/contents/details/15602
