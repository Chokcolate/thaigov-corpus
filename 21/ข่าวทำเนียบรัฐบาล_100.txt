รัฐบาลไทย-ข่าวทำเนียบรัฐบาล-เอกอัครราชทูตสหพันธรัฐรัสเซียประจำประเทศไทย เข้าเยี่ยมคารวะ รองนายกรัฐมนตรี

วันจันทร์ที่ 24 กันยายน 2561
เอกอัครราชทูตสหพันธรัฐรัสเซียประจำประเทศไทย เข้าเยี่ยมคารวะ รองนายกรัฐมนตรี
เอกอัครราชทูตสหพันธรัฐรัสเซียประจำประเทศไทย เข้าเยี่ยมคารวะ รองนายกรัฐมนตรี
วันนี้ (24 ก.ย. 2561) เวลา 09.00 น. นายคีริลล์ บาร์สกี (Mr. Kirill Barsky) เอกอัครราชทูตสหพันธรัฐรัสเซียประจำประเทศไทย เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ในโอกาสพ้นจากตำแหน่ง ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีแสดงความขอบคุณเอกอัครราชทูตสหพันธรัฐรัสเซียฯ ที่มีส่วนสำคัญในการส่งเสริมความสัมพันธ์ระหว่างทั้งสองประเทศให้แน่นแฟ้นยิ่งขึ้น ตลอดระยะเวลาที่ดำรงตำแหน่ง และย้ำว่ารัฐบาลไทยพร้อมสานต่อความสัมพันธ์และร่วมมือกับเอกอัครราชทูตสหพันธรัฐรัสเซียฯ คนใหม่อย่างเต็มที่
ทั้งสองฝ่ายยินดีที่ความสัมพันธ์ไทย – รัสเซีย ดำเนินมายาวนานกว่า 120 ปี และมีความใกล้ชิดขึ้นในทุกระดับ โดยเฉพาะความร่วมมือด้านการค้าการลงทุนระหว่างกันที่เพิ่มขึ้นกว่า 55.68% เนื่องจากนักลงทุนรัสเซียมีความสนใจลงทุนในประเทศไทย อาทิ โครงการระเบียงเขตเศรษฐกิจภาคตะวันออก (EEC) และโครงการสำคัญต่าง ๆ ของรัฐบาล และเมื่อเดือนกุมภาพันธ์ที่ผ่านมา มีนักธุรกิจรัสเซียกว่า 50 บริษัท เดินทางเยือนไทยเพื่อศึกษาลู่ทางการลงทุนในไทยอีกด้วย
ด้านการท่องเที่ยว ทั้งสองฝ่ายแสดงความยินดีที่การท่องเที่ยวไทย-รัสเซียมีพัฒนาการที่ดี โดยในปีนี้มีนักท่องเที่ยวรัสเซียเดินทางมาไทยมากถึง 1.4 ล้านคน ขณะเดียวกันก็มีนักท่องเที่ยวไทยเดินทางไปรัสเซียเพิ่มขึ้นเช่นกัน ทั้งนี้เอกอัครราชทูตสหพันธรัฐรัสเซียฯ แสดงความประสงค์ให้เพิ่มเส้นทางบินตรงไทย - รัสเซีย เพื่อส่งเสริมให้มีการท่องเที่ยวระหว่างสองประเทศมากยิ่งขึ้นต่อไป
ในการนี้ เอกอัครราชทูตสหพันธรัฐรัสเซียฯ ย้ำว่าไทยเป็นประเทศสำคัญในอาเซียนและอนุภูมิภาคลุ่มแม่น้ำโขงของรัสเซีย และสามารถเป็นพันธมิตรในด้านอื่น ๆ เพิ่มเติมได้ อาทิ ด้านคมนาคม พลังงาน วิทยาศาสตร์และเทคโนโลยี อากาศยาน และความมั่นคง

ที่มา : http://www.thaigov.go.th/news/contents/details/15609
