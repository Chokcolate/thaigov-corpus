รัฐบาลไทย-ข่าวทำเนียบรัฐบาล-รมว.วธ.เปิดงาน“วัฒนธรรมสัญจร”สู่สถานศึกษา ครั้งที่ 18 ที่จ.ลำปาง ผนึกหน่วยงานรัฐ เอกชน – ภาคประชาชน สร้างค่านิยมรักชาติ-ท้องถิ่น ปลูกฝังคุณธรรมแก่เด็กและเยาวชน

วันพฤหัสบดีที่ 13 กันยายน 2561
รมว.วธ.เปิดงาน“วัฒนธรรมสัญจร”สู่สถานศึกษา ครั้งที่ 18 ที่จ.ลำปาง ผนึกหน่วยงานรัฐ เอกชน – ภาคประชาชน สร้างค่านิยมรักชาติ-ท้องถิ่น ปลูกฝังคุณธรรมแก่เด็กและเยาวชน
รมว.วธ.เปิดงาน“วัฒนธรรมสัญจร”สู่สถานศึกษา ครั้งที่ 18 ที่จ.ลำปาง
ผนึกหน่วยงานรัฐ เอกชน – ภาคประชาชน สร้างค่านิยมรักชาติ-ท้องถิ่น ปลูกฝังคุณธรรมแก่เด็กและเยาวชน
รมว.วธ.เปิดงาน“วัฒนธรรมสัญจร”สู่สถานศึกษา ครั้งที่ 18 ที่จ.ลำปาง
ผนึกหน่วยงานรัฐ เอกชน – ภาคประชาชน สร้างค่านิยมรักชาติ-ท้องถิ่น ปลูกฝังคุณธรรมแก่เด็กและเยาวชน
วันที่ 10 กันยายน 2561 ที่มหาวิทยาลัยราชภัฏลำปาง นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานในพิธีเปิดงานวัฒนธรรมสัญจรสู่สถานศึกษา ครั้งที่ 18 ภายใต้ชื่องาน “วัฒนธรรม ศาสนา วิทยาศาสตร์ สร้างโอกาสให้เด็กจังหวัดลำปาง” ระหว่างวันที่ 10 -13 กันยายน 2561 พร้อมมอบหนังสือเข้าห้องสมุดโรงเรียน  50 แห่ง และมอบถังน้ำ 2,000 ลิตร ให้แก่โรงเรียนที่ขาดแคลนถังเก็บน้ำไว้บริโภค 50 โรงเรียน ในพื้นที่จังหวัดลำปาง โดยมีนายทรงพล สวาสดิ์ธรรม ผู้ว่าราชการจังหวัดลำปาง นายวิบูลย์ สงวนพงศ์ ประธานมูลนิธิเผยแผ่ศาสนาและพัฒนาคุณภาพชีวิต ผู้แทนหน่วยงานภาครัฐ เอกชนและภาคประชาชน เข้าร่วม
นายวีระ โรจน์พจนรัตน์ รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม(วธ.)ได้ขับเคลื่อนนโยบาย“วิถีถิ่น วิถีไทย” ของรัฐบาล เพื่อส่งเสริมและสร้างจิตสำนึกความเป็นไทย รวมทั้งนโยบายและยุทธศาสตร์ในการใช้วัฒนธรรมสร้างคนดีและสังคมดี โดยมุ่งเสริมสร้างค่านิยม อัตลักษณ์ไทยและความเป็นไทย  เทิดทูนชาติ ศาสนาและพระมหากษัตริย์ รักท้องถิ่นและภาคภูมิใจในวัฒนธรรมไทย รวมทั้งปลูกฝังคุณธรรม จริยธรรมให้แก่เด็กและเยาวชน เพื่อให้เติบโตเป็นพลเมืองที่ดีของชาติ  ดังนั้น วธ.ได้ร่วมกับมูลนิธิเผยแผ่ศาสนาและพัฒนาคุณภาพชีวิต กระทรวงศึกษาธิการ กระทรวงมหาดไทย กระทรวงวิทยาศาสตร์และเทคโนโลยี กระทรวงทรัพยากรธรรมชาติและสิ่งแวดล้อม กระทรวงพลังงาน กระทรวงสาธารณสุข หน่วยงานรัฐ เอกชนและภาคประชาชนในจังหวัดลำปาง จัดโครงการวัฒนธรรมสัญจรสู่สถานศึกษา ครั้งที่ 18 ภายใต้ชื่องาน “วัฒนธรรม ศาสนา วิทยาศาสตร์ สร้างโอกาสให้เด็กจังหวัดลำปาง” ระหว่างวันที่ 10 -13 กันยายน 2561 ณ มหาวิทยาลัยราชภัฏลำปาง
รัฐมนตรีว่าการกระทรวงวัฒนธรรม กล่าวอีกว่า กิจกรรมภายในงานครั้งนี้มีทั้งนิทรรศการและกิจกรรมที่ให้ความรู้ด้านวัฒนธรรม ศาสนาและวิทยาศาสตร์ โดยกิจกรรมด้านศิลปวัฒนธรรมและศาสนา ได้แก่ นิทรรศการประวัติศาสตร์และประเพณีท้องถิ่น นิทรรศการเพลินพยนต์ ชุมชนคุณธรรมน้อมนำปรัชญาเศรษฐกิจพอเพียง ผลิตภัณฑ์ทางวัฒนธรรมไทย ตลาดนัดภูมิปัญญาท้องถิ่น ตลาดนัดศิลปะ(Art Maket) การสาธิตช่างสิบหมู่ กิจกรรมหมอภาษา กิจกรรมมารยาทไทย การสาธิตของเล่นเด็กไทย  กิจกรรมเกมสีขาว  รถพิพิธภัณฑ์สัญจรเคลื่อนที่ (Mobile Museum) การจัดฉายภาพยนตร์ 3 มิติ กิจกรรมธรรมะอารมณ์ดี การแข่งขันตอบปัญหาธรรมะ มุมสงบพบพระ ปฏิญาณตนเป็นพุทธมามกะและเกมคุณธรรม รวมทั้งมีการแนะแนวการศึกษาด้านนาฏศิลป์และดนตรี การแสดงทางศิลปวัฒนธรรม เช่น การแสดงนาฏศิลป์และดนตรีพื้นบ้าน การแสดงหุ่นละครเล็ก(โจหลุยส์)และหุ่นไทย การสาธิตเจิงดาบ ศาสตราแห่งล้านนา เป็นต้น
นอกจากนี้ มีกิจกรรมด้านวิทยาศาสตร์และเทคโนโลยี สิ่งแวดล้อมและการป้องกันและบรรเทาสาธารณภัย อาทิ นิทรรศการวิทยาศาสตร์แบบสัมผัส วิทยาศาสตร์หรรษา  ห้องทดลองวิทยาศาสตร์ นิทรรศการด้านทรัพยากรและสิ่งแวดล้อม กิจกรรมสาธิตอุปกรณ์ประหยัดพลังงาน นวัตกรรมไฟฟ้า กิจกรรมสาธิตการช่วยเหลือผู้ประสบภัยทางสูง นิเทศการขับขี่ปลอดภัย การระงับอัคคีภัยในครัวเรือน เป็นต้น ซึ่งเด็ก เยาวชนและประชาชนสามารถเข้าร่วมงานได้โดยไม่เสียค่าใช้จ่าย  ทั้งนี้ วธ.ร่วมกับหน่วยงานภาครัฐ เอกชนจัดงานนี้มาตั้งแต่ปี 2551 และได้ดำเนินการมาอย่างต่อเนื่อง  17 ครั้งใน 13 จังหวัด ซึ่งผลการจัดงานช่วงที่ผ่านมาประสบความสำเร็จเป็นอย่างมาก โดยมีผู้ให้ความสนใจเข้าร่วมงานทั้งหมดประมาณ 5 แสนคน

ที่มา : http://www.thaigov.go.th/news/contents/details/15345
