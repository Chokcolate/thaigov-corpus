รัฐบาลไทย-ข่าวทำเนียบรัฐบาล-สธ.ตรวจสุขภาพ สุ่มเจาะเลือดหาสารโลหะหนักในกลุ่มเสี่ยงที่อยู่ใกล้บ่อขยะต.โคกสะอาด อ.ฆ้องชัย จ.กาฬสินธุ์

วันจันทร์ที่ 10 กันยายน 2561
สธ.ตรวจสุขภาพ สุ่มเจาะเลือดหาสารโลหะหนักในกลุ่มเสี่ยงที่อยู่ใกล้บ่อขยะต.โคกสะอาด อ.ฆ้องชัย จ.กาฬสินธุ์
สธ.ตรวจสุขภาพ สุ่มเจาะเลือดหาสารโลหะหนักในกลุ่มเสี่ยงที่อยู่ใกล้บ่อขยะต.โคกสะอาด อ.ฆ้องชัย
จ.กาฬสินธุ์
สำนักงานสาธารณสุขจังหวัดกาฬสินธุ์  ตรวจสุขภาพและสุ่มเจาะเลือดหาสารโลหะหนักในกลุ่มเสี่ยงที่อยู่ใกล้บ่อขยะตำบลโคกสะอาด อ.ฆ้องชัย ติดตามเฝ้าระวังและให้คำปรึกษาประชาชนในตำบลบ้านหนองตอกแป้น ตำบลบ้านหัวงัว อ.ยางตลาด ตำบลบ้านหนองแปน อ.กมลาไสย อย่างใกล้ชิดและต่อเนื่อง
จากกรณีข่าวประชาชนในตำบลบ้านหนองตอกแป้น อ.ยางตลาด และตำบลบ้านหนองแปน อ.กมลาไสย
จ.กาฬสินธุ์ ซึ่งอยู่ใกล้กับบ่อขยะตำบลโคกสะอาด อ.ฆ้องชัย จ.กาฬสินธุ์ ต้องการได้รับการตรวจสุขภาพ เช่นเดียวกับประชาชนในตำบลโคกสะอาด นั้น ในวันนี้ (10 กันยายน 2561) นายแพทย์ณรงค์ สายวงศ์ ผู้ตรวจราชการกระทรวงสาธารณสุข เขตสุขภาพที่ 7 ให้สัมภาษณ์ว่า ได้รับรายงานจาก นายแพทย์ประวิตร ศรีบุญรัตน์ นายแพทย์สาธารณสุขจังหวัดกาฬสินธุ์ ว่า วานนี้ (9 กันยายน 2561) ได้นำคณะเจ้าหน้าที่ลงพื้นที่บ้านหนองตอกแป้น ประชุมหารือการดูแลสุขภาพของประชาชนในพื้นที่ใกล้บ่อขยะ กับนายกองค์การบริหารส่วนตำบล กำนัน ผู้ใหญ่บ้าน สาธารณสุขอำเภอ เจ้าหน้าที่โรงพยาบาลส่งเสริมสุขภาพตำบลบ้านหนองตอกแป้น อาสาสมัครสาธารณสุข และชาวบ้านในพื้นที่ โดยมอบหมายให้เจ้าหน้าสาธารณสุข ตรวจติดตามสุขภาพและสุ่มเจาะเลือดหาสารโลหะหนักในกลุ่มเสี่ยงที่มีการสูดดมกลิ่นเป็นระยะเวลานาน พร้อมทั้งให้คำปรึกษาด้านสุขภาพ คำแนะนำในการปฏิบัติตัว วิธีป้องกัน ในกลุ่มที่มีโรคประจำตัว หากมีอาการผิดปกติเช่น มีอาการหอบหืดหรือมีผื่นคันตามตัว ให้รีบพบแพทย์โดยเร็ว
สำหรับพื้นที่ตำบลหัวงัวในพื้นที่ใกล้บ่อขยะซึ่งได้รับผลกระทบกลิ่นจากการเผาขยะ ส่วนตำบลบ้านหนองแปน อำเภอกมลาไสย ซึ่งอยู่ห่างประมาณ 5 กิโลเมตรและอยู่ในทิศทางเหนือลม ไม่มีผลกระทบจากควันและกลิ่นเหม็นจากบ่อขยะตำบลโคกสะอาด อย่างไรก็ดี ได้ให้สถานบริการสาธารณสุขในพื้นที่รับผิดชอบดำเนินการตรวจติดตามสุขภาพของประชาชนทั่วไปและประชาชนกลุ่มเสี่ยงอย่างใกล้ชิดและต่อเนื่องเป็นระยะ โดยเฉพาะอย่างยิ่งผู้ประกอบการและคนงานผู้สัมผัสกับขยะอิเล็กทรอนิกส์
นายแพทย์ณรงค์กล่าวต่อว่า คณะกรรมการสาธารณสุขจังหวัด (คสจ.) จังหวัดกาฬสินธุ์ ที่มีผู้ว่าราชการจังหวัดเป็นประธาน ได้มีการประชุมเพื่อหาแนวทางการจัดการปัญหาบ่อขยะอิเล็กทรอนิกส์มาโดยตลอด และดำเนินการดูแลเฝ้าระวัง ป้องกัน แก้ไขปัญหาสิ่งแวดล้อมจากปัญหามลพิษขยะอิเล็กทรอนิกส์ ตามยุทธศาสตร์การจัดการขยะอิเล็กทรอนิกส์ ตำบลโคกสะอาด โดยในด้านสุขภาพ สำนักงานสาธารณสุขจังหวัด ได้จัดระบบการดูแลเฝ้าระวัง และแก้ไขปัญหาสุขภาพของประชาชน โดยเมื่อวันที่ 29 สิงหาคม 2561 สำนักงานสาธารณสุขจังหวัดกาฬสินธุ์ พร้อมเครือข่ายด้านสาธารณสุข สำนักงานควบคุมโรคที่ 7 ขอนแก่น นายอำเภอฆ้องชัย ผู้อำนวยการโรงพยาบาลฆ้องชัย ณ โรงพยาบาลส่งเสริมสุขภาพตำบลบ้านหนองบัว ตำบลโคกสะอาด อ.ฆ้องชัย ลงพื้นที่ตรวจคัดกรองประชาชนกลุ่มเสี่ยงที่อยู่ในพื้นที่ตำบลโคกสะอาด 400 คนมีผู้เข้ารับการเจาะเลือดทั้งสิ้น 67 คน เป็นเพศชาย 19 คน เพศหญิง 48 คน ในจำนวนนี้เป็นผู้ประกอบการคัดแยกขยะ จำนวน 36 คน และเป็นผู้ที่อยู่ในบริเวณใกล้เคียงแต่ไม่ได้มีอาชีพคัดแยกขยะ 31 คน โดยได้ส่งตัวอย่างเลือดไปตรวจวิเคราะห์ ณ ห้องปฏิบัติการของสำนักงานป้องกันและควบคุมโรคที่ 7 จังหวัดขอนแก่น ขณะนี้อยู่ระหว่างรอผลการตรวจวิเคราะห์  เพื่อหาสารโลหะหนักที่ก่อให้เกิดอันตราย เช่น สารตะกั่ว สารแคดเมียม
*****************************  10 กันยายน 2561

ที่มา : http://www.thaigov.go.th/news/contents/details/15278
