รัฐบาลไทย-ข่าวทำเนียบรัฐบาล-รัฐบาลยืนยันไม่ได้ทอดทิ้งน้องแบม ล่าสุด เตรียมเข้าทำงานที่ สำนักงาน ปปท. แล้ว


วันพฤหัสบดีที่ 30 สิงหาคม 2561
2,455
พิมพ์
รัฐบาลยืนยันไม่ได้ทอดทิ้งน้องแบม ล่าสุด เตรียมเข้าทำงานที่ สำนักงาน ปปท. แล้ว
รัฐบาลยืนยันไม่ได้ทอดทิ้งน้องแบม ล่าสุด เตรียมเข้าทำงานที่ สำนักงาน ปปท. แล้ว
วันที่ 30 สิงหาคม 2561 พลโท สรรเสริญ แก้วกำเนิด โฆษกประจำสำนักนายกรัฐมนตรี กล่าวถึงกรณีการนำเสนอข่าว น้องแบม หรือนางสาวปณิดา ยศปัญญา ผู้ที่เปิดเผยข้อมูลการทุจริตเงินสงเคราะห์ผู้ยากไร้ในศูนย์คุ้มครองคนไร้ที่พึ่ง จ.ขอนแก่น ไม่ได้งานทำ หลังเรียนจบตามที่นายกรัฐมนตรีรับปากไว้ ว่า
กระทรวงการพัฒนาสังคมฯ ได้รายงานข้อเท็จจริงว่า นางสาวปณิดา ได้เคยพูดคุยกับผู้บริหารของกระทรวงจริง โดยแสดงความประสงค์ว่าต้องการรับราชการและทำงานที่ศูนย์คนไร้ที่พึ่งขอนแก่นเท่านั้น เพราะต้องดูแลบุพการี จึงไม่สามารถไปทำงานที่อื่นได้
โดยผู้บริหารกระทรวงการพัฒนาสังคมฯ ได้อธิบายกับนางสาวปณิดาว่า จำเป็นต้องสมัครสอบเข้ารับราชการตามกระบวนการก่อน เมื่อได้แล้วทางกระทรวงจะดูแลให้เป็นอย่างดี แต่นางสาวปณิดาอาจเกิดความเข้าใจผิดว่าสามารถทำงานได้เลย จึงรอเวลา และเมื่อไม่เห็นว่าจะได้งานทำ เลยไปสมัครงานที่อื่นแทน จนปรากฏเป็นเรื่องราวตามที่เป็นข่าว
อย่างไรก็ตาม ล่าสุดกระทรวงการพัฒนาสังคมฯ แจ้งว่า สามารถรับนางสาวปณิดาเข้าทำงานได้ในเดือน ต.ค. 61 แต่เป็นในลักษณะพนักงานจ้างเหมา ซึ่งนางสาวปณิดาไม่ประสงค์จะทำงานที่ศูนย์คุ้มครองคนไร้ที่พึ่ง จ.ขอนแก่น แล้ว เนื่องจากจะได้เข้ารับราชการที่สำนักงานคณะกรรมการป้องกันและปราบปรามการทุจริตในภาครัฐ (ปปท.) ในเร็ว ๆ นี้
ทั้งนี้ พลเอก ประยุทธ์ จันทร์โอชา นายกรัฐมนตรี ได้รับทราบเรื่องแล้ว โดยย้ำว่ารัฐบาลยินดีจะสนับสนุนคนดีอย่างเต็มที่ โดยได้กำชับให้หน่วยงานที่เกี่ยวข้องไปชี้แจงทำความเข้าใจกับนางสาวปณิดาและครอบครัวให้ชัดเจน พร้อมทั้งให้คำแนะนำช่วยเหลือเกี่ยวกับการเข้ารับราชการด้วย

ที่มา : http://www.thaigov.go.th/news/contents/details/15055