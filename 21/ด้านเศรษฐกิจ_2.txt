รัฐบาลไทย-ข่าวทำเนียบรัฐบาล-ก.อุตฯ จัดกิจกรรมจิตอาสา “เราทำความดีด้วยหัวใจ” พัฒนาพื้นที่และดูแลรักษาท่อระบายน้ำ

วันพุธที่ 29 สิงหาคม 2561
ก.อุตฯ จัดกิจกรรมจิตอาสา “เราทำความดีด้วยหัวใจ” พัฒนาพื้นที่และดูแลรักษาท่อระบายน้ำ
ก.อุตฯ จัดกิจกรรมจิตอาสา “เราทำความดีด้วยหัวใจ” พัฒนาพื้นที่และดูแลรักษาท่อระบายน้ำ
วันนี้ (29 สิงหาคม 2561) นายอุตตม สาวนายน รัฐมนตรีว่าการกระทรวงอุตสาหกรรม นำทีมคณะผู้บริหาร ข้าราชการ พนักงานกระทรวงอุตสาหกรรม กล่าวนำสำนึกในพระมหากรุณาธิคุณ และเปิดกิจกรรมจิตอาสา “เราทำความดีด้วยหัวใจ” พัฒนาพื้นที่และดูแลรักษาท่อระบายน้ำในพื้นที่กระทรวงอุตสาหกรรม เพื่อถวายพระราชกุศลแด่สมเด็จพระเจ้าอยู่หัวมหาวชิราลงกรณ บดินทรเทพยวรางกูร และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 โดยมีนายสมชาย หาญหิรัญ รัฐมนตรีช่วยว่าการกระทรวงอุตสาหกรรม นายสุวินัย ต่อศิริสุข เลขานุการรัฐมนตรีว่าการกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม ผู้บริหารจากหน่วยงานในสังกัดกระทรวงอุตสาหกรรม และสถาบันเครือข่ายของกระทรวงอุตสาหกรรม ร่วมกิจกรรม ณ บริเวณโดยรอบกระทรวงอุตสาหกรรม
กิจกรรมจิตอาสา “เราทำความ ดี ด้วยหัวใจ” เป็นพระราชดำริของสมเด็จพระเจ้าอยู่หัว เพื่อให้หน่วยงานราชการ และประชาชนทุกหมู่เหล่าที่มีจิตอาสา ได้บำเพ็ญสาธารณประโยชน์ในพื้นที่ต่างๆ ซึ่งรัฐบาลกำหนดจัดกิจกรรมจิตอาสาขึ้นทั้งในกรุงเทพมหานคร ส่วนภูมิภาคและในต่างประเทศ เพื่อเฉลิมพระเกียรติและถวายพระราชกุศล ซึ่งในส่วนของกระทรวงอุตสาหกรรม กิจกรรมจิตอาสา “เราทำความ ดี ด้วยหัวใจ” เป็นกิจกรรมพัฒนาพื้นที่และดูแลรักษาท่อระบายน้ำในบริเวณกระทรวงอุตสาหกรรม โดยเจ้าหน้าที่จิตอาสาของกระทรวงอุตสาหกรรม ร่วมนำน้ำหมักชีวภาพเทลงท่อระบายน้ำในเขตรับผิดชอบของกระทรวงอุตสาหกรรม เพื่อเป็นการบำบัดน้ำเสียและพัฒนาคุณภาพน้ำให้ดีขึ้น พร้อมทั้งทำความสะอาด (Big Cleaning) ปรับภูมิทัศน์บริเวณโดยรอบกระทรวงอุตสาหกรรมและบริเวณองค์พระนารายณ์ ให้สะอาดเรียบร้อยขึ้น อันเป็นการพัฒนาคุณภาพชีวิตและปรับปรุงสิ่งแวดล้อมของกระทรวงอุตสาหกรรม

ที่มา : http://www.thaigov.go.th/news/contents/details/15015
