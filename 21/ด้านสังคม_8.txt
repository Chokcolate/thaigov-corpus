รัฐบาลไทย-ข่าวทำเนียบรัฐบาล-สธ.จับมือ AIS และ Mobike เชิญชวนประชาชน เจ้าหน้าที่ ขี่จักรยานบนเส้นทางจักรยานสาธารณะ


วันพฤหัสบดีที่ 30 สิงหาคม 2561
108
สธ.จับมือ AIS และ Mobike เชิญชวนประชาชน เจ้าหน้าที่ ขี่จักรยานบนเส้นทางจักรยานสาธารณะ
กระทรวงสาธารณสุข อำนวยความสะดวกประชาชนเจ้าหน้าที่ เชิญชวนใช้เส้นทางจักรยานสาธารณะออกกำลังกาย ลดโลกร้อน ลดค่าใช้จ่าย พร้อมเปิดตัวโครงการให้บริการจักรยานอัจฉริยะสาธารณะ กับเอไอเอส และ Mobike
กระทรวงสาธารณสุข อำนวยความสะดวกประชาชนเจ้าหน้าที่ เชิญชวนใช้เส้นทางจักรยานสาธารณะออกกำลังกาย ลดโลกร้อน ลดค่าใช้จ่าย พร้อมเปิดตัวโครงการให้บริการจักรยานอัจฉริยะสาธารณะ กับเอไอเอส และ Mobike
วันนี้ (30 สิงหาคม 2561) ที่กระทรวงสาธารณสุข จ.นนทบุรี ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนพ.เจษฎา โชคดำรงสุข ปลัดกระทรวงสาธารณสุข นายยงสิทธิ์ โรจน์ศรีกุล หัวหน้าผู้บริหารกลุ่มลูกค้า บริษัท แอดวานซ์ ไวร์เลส เน็ทเวอร์ค จำกัด (เอไอเอส) เปิดตัว “โครงการบริการจักรยานอัจฉริยะสาธารณะและเส้นทางจักรยานสาธารณะ กระทรวงสาธารณสุข” โดยมี Mobike ผู้แทนสำนักงานคณะกรรมการข้าราชการพลเรือน (กพ.) สำนักงานประกันสังคม ร่วมพิธี
ศ.คลินิก เกียรติคุณ นพ.ปิยะสกลกล่าวว่า กระทรวงสาธารณสุข มีนโยบายให้ประชาชนมีสุขภาพแข็งแรง ลดการเกิดโรคไม่ติดต่อเรื้อรัง (NCDs)โดยส่งเสริมให้การออกกำลังกายอยู่ในวิถีชีวิตประจำวัน ใช้การเดินหรือการปั่นจักรยานเป็นอีกทางเลือกหนึ่งในการเดินทางไปเรียน ทำงาน ทำธุระต่าง ๆ จึงได้จัดทำเส้นทางจักรยานสาธารณะ เพื่อให้ประชาชนและเจ้าหน้าที่ใช้จักรยานเมื่อมาติดต่อราชการ ทำงานหรือออกกำลังกาย ซึ่งจะช่วยลดโลกร้อนและลดค่าใช้จ่าย พร้อมทั้งมีจักรยานอัจฉริยะสาธารณะไว้บริการ ซึ่งได้รับความร่วมมือจากบริษัท เอไอเอส และMobikeให้บริการจักรยานอัจฉริยะสาธารณะผ่านระบบโมบายแอปพลิเคชัน เพื่ออำนวยความสะดวก บนพื้นฐานการแบ่งปัน  เน้นการร่วมใช้ประโยชน์จักรยานสาธารณะ “Bike Sharing” ในพื้นที่กระทรวงสาธารณสุข ตามวิสัยทัศน์ที่เป็นองค์กรหลักด้านสุขภาพของประเทศ และเป็นหนึ่งในตัวอย่างให้หน่วยงานราชการหรือรัฐวิสาหกิจ เห็นถึงความสำคัญของการออกกำลังกายเพื่อป้องกันโรค NCDs เป็นการพัฒนากระทรวงสาธารณสุข 4.0 ด้วยระบบ Internet of Things (IOT) อุปกรณ์อินเทอร์เน็ตในทุกสรรพสิ่ง และ Big data
ด้านนพ.เจษฎา  โชคดำรงสุข ปลัดกระทรวงสาธารณสุข กล่าวว่า ปัจจุบันการปั่นจักรยานเพื่อออกกำลังกายได้รับความนิยมสูงขึ้น กระทรวงสาธารณสุข ได้จัดทำเส้นทางจักรยานรอบบริเวณกระทรวงสาธารณสุข เพิ่มทางเลือกในการใช้พาหนะเดินทางเข้า-ออก และภายในกระทรวงสาธารณสุข ด้วยเส้นทางจักรยานที่สะดวก ปลอดภัย เป็นมิตรกับสิ่งแวดล้อม ช่วยลดค่าใช้จ่ายการเดินทางของเจ้าหน้าที่กระทรวงสาธารณสุขและหน่วยงานใกล้เคียง สร้างสุขภาพกาย สุขภาพจิต สร้างจิตสำนึกในการรักษาสิ่งแวดล้อม ประหยัดพลังงาน และจัดจักรยานอัจฉริยะสาธารณะไว้บริการประชาชนและเจ้าหน้าที่ 300 คัน จากบริษัทเอไอเอส และ Mobike โดยคิดค่าบริการในช่วง 6 เดือนแรกเพียง 100 บาทต่อเดือน ซึ่งแอปพลิเคชัน Mobike จะบอกระยะทาง แคลอรีที่ใช้ และปริมาณคาร์บอนที่ลดได้จากการปั่นจักรยาน
นพ.เจษฎากล่าวต่อว่า ขณะนี้ได้เปิดใช้เส้นทางจักรยานสาธารณะแล้ว 2 เส้นทาง รวมระยะทาง 4.5 กิโลเมตร จากหน้าโรงพยาบาลศรีธัญญาถึงประตู 1 กระทรวงสาธารณสุข และเส้นทางโดยรอบสวนสาธารณะและด้านหลังเสาธง กำลังดำเนินการอีก 2 เส้นทาง คือจากสภาการพยาบาลถึงกรมควบคุมโรค และรอบสนามกีฬากระทรวงสาธารณสุข คาดว่าแล้วเสร็จช่วงต้นปี 2562 และยังมีอีก 2 เส้นทางตามแผนคือรอบโรงพยาบาลศรีธัญญา และเส้นทางเชื่อมด้านข้างกรม เพื่อเชื่อมให้ครบรอบเส้นทางภายในกระทรวง ระยะทางรวม 10 กิโลเมตร ในปี 2562
สำหรับวิธีใช้งาน ให้ดาวน์โหลดแอปพลิเคชัน Mobike ฟรีทั้ง IOS และ Android และสมัครสมาชิกด้วยเบอร์โทรศัพท์ (ด้วย password ท่านตั้งเอง) การใช้จักรยานเริ่มต้นด้วยการจองแบบอัจฉริยะผ่านแอปพลิเคชัน และปลดล็อคจักรยานผ่านคิวอาร์โค้ดในจุดจอดหลักที่กำหนดไว้ และจอดได้ทุกที่ในกระทรวงสาธารณสุขเมื่อใช้งานเสร็จ  สามารถเติมเงินผ่านแอปพลิเคชันเพื่อเปิดการใช้งานได้ 3 วิธี คือ 1.ซื้อคูปองรายเดือนที่กองกลาง สำนักงานปลัดกระทรวงสาธารณสุข และสำนักงานเลขานุการของทุกกรม 2.เติมเงินด้วย Rabbit LINE Pay และ3.บัตรเครดิต บัตรเดบิตธนาคาร
***********************************  30 สิงหาคม 2561

ที่มา : http://www.thaigov.go.th/news/contents/details/15050