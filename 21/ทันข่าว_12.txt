รัฐบาลไทย-ข่าวทำเนียบรัฐบาล-โอ-ปอย ดันสินค้าเกษตรแปรรูปไทยสู่ตลาดโลก เพิ่มคุณภาพชีวิตชาวสวนผลไม้

วันอาทิตย์ที่ 16 กันยายน 2561
โอ-ปอย ดันสินค้าเกษตรแปรรูปไทยสู่ตลาดโลก เพิ่มคุณภาพชีวิตชาวสวนผลไม้
- -
ผัก ผลไม้ เน่าเสีย เหลือทิ้ง จะหมดไป !! ด้วย “โครงการโอ-ปอย”
โอ-ปอย คือ โครงการพัฒนาขีดความสามารถในการแข่งขันของอุตสาหกรรมแปรรูปการเกษตร (One Province One-Agro Industrial Product (OPOAI)
อุตสาหกรรมเกษตรแปรรูปของไทย นับเป็น 1 ใน 10 อุตสาหกรรมเป้าหมายของรัฐบาล ที่เป็นกลไกขับเคลื่อน เศรษฐกิจเพื่ออนาคต (First S- Curve and New S-Curve) ตามยุทธศาสตร์การพัฒนาอุตสาหกรรมไทย 4.0 ระยะ 20 ปี
กลุ่มอุตสาหกรรมกลุ่มเกษตรแปรรูป อุตสาหกรรมอาหาร และเทคโนโลยีชีวภาพ เป็นกลุ่มที่มีศักยภาพและความพร้อม และเกี่ยวข้องกับเกษตรกรโดยตรง ตั้งแต่ต้นน้ำ กลางน้ำ และปลายน้ำ
แนวทางการพัฒนาของรัฐบาลจึงมุ่งสู่การเป็นฐานการผลิตเกษตรแปรรูปและขยายช่องทางการตลาดไปยังต่างประเทศให้มากขึ้น สร้าง “แบรนด์ไทย” ให้เป็นที่ยอมรับในระดับสากล
กลไกการทำงานของโครงการโอ-ปอย จะยึดหลักประชารัฐ ที่เน้นการมีส่วนร่วมของภาคประชาชน ภาคเอกชน และภาครัฐ ร่วมกันพัฒนาการผลิต การแปรรูป การตลาดอย่างครบวงจร และน้อมนำหลักปรัชญาของเศรษฐกิจพอเพียงและแผนพัฒนาเศรษฐกิจและสังคมแห่งชาติ ฉบับที่ 10 มาเป็นแนวทางการผลิตเพื่อทดแทนการนำเข้า
ผู้ประกอบการ SMEs ในอุตสาหกรรมเกษตรแปรรูปที่เข้าร่วมโครงการ จะได้รับคำปรึกษาจากที่ผู้เชี่ยวชาญเฉพาะด้านใน 8 เรื่องสำคัญ คือ
1.    การบริหารจัดการโลจิสติกส์ เพื่อให้การจัดการโลจิสติกส์มีประสิทธิภาพเพิ่มขึ้น และต้นทุนลดลง
2.    การเพิ่มประสิทธิภาพการผลิต เพื่อเพิ่มปริมาณและคุณภาพผลผลิต โดยใช้ต้นทุนลดลง
3.    การปรับปรุงคุณภาพและพัฒนางาน เพื่อวิเคราะห์และแก้ไขปัญหาของกระบวนการทำงานทุกขั้นตอน
4.    การลดต้นทุนพลังงาน เพื่อหาแนวทางประหยัดพลังงานที่เกิดจากกระบวนการผลิตและขั้นตอนอื่น ๆ เพื่อให้เกิดความยั่งยืนและแข่งขันได้
5.    การยกระดับมาตรฐานผลิตภัณฑ์/ระบบมาตรฐานสากล เพื่อผลิตสินค้าให้เป็นไปตามมาตรฐานสากลและสอดคล้องกับความต้องการของผู้ประกอบการและผู้บริโภค
6.    กลยุทธ์ขับเคลื่อนการตลาด เพื่อสนับสนุนให้มีแผนยุทธศาสตร์ด้านการตลาดที่เหมาะสม สามารถนําไปปฏิบัติได้จริง
7.    การบริหารจัดการด้านการเงิน เพื่อสร้างความรู้ความเข้าใจเกี่ยวกับบัญชีและการเงินอย่างมีประสิทธิภาพ
8.    การจัดการสถานประกอบการด้วยเทคโนโลยีสารสนเทศ เพื่อพัฒนาระบบงาน IT ของสถานประกอบการให้มีความรวดเร็วและมีประสิทธิภาพเพิ่มขึ้น ช่วยลดความซับซ้อนและค่าใช้จ่าย
สำหรับตัวอย่างที่ชัดเจนของโครงการโอ-ปอย คือ การแปรรูปทุเรียนจากจังหวัดชายแดนภาคใต้ โดยกระทรวงอุตสาหกรรมได้ร่วมกับโรงงานแปรรูปผลผลิตทางการเกษตรรับซื้อผลไม้จากชาวสวนจังหวัดยะลา ปัตตานี และนราธิวาส ภายใต้ความร่วมมือตามข้อตกลงที่ได้ลงนามร่วมกันไว้ เพื่อนำไปแปรรูปเป็นผลิตภัณฑ์ต่าง ๆ
จนสามารถยกระดับราคาทุเรียนหน้าสวนจากกิโลกรัมละ 40 บาท เป็นกิโลกรัมละ 60 - 80 บาท รวมมูลค่าการซื้อขายทุเรียนราว 4,000 ล้านบาท
โดยเกษตรกรชาวสวนมีความพึงพอใจเป็นอย่างมาก ถือเป็นนโยบายที่เข้าถึงและเกิดประโยชน์กับเกษตรกรโดยตรง
นอกจากนี้ อุตสาหกรรมเกษตรแปรรูปในโครงการโอ-ปอย ได้สร้างมูลค่าทางเศรษฐกิจได้ถึง 4,914 ล้านบาท โดยมีผู้ประกอบการเข้าร่วมโครงการกว่า 1,500 ราย ซึ่งแต่ละรายสามารถลดต้นทุนและเพิ่มรายได้เฉลี่ย 3.27 ล้านบาท
อยากเข้าร่วมโครงการโอ-ปอย ต้องทำอย่างไร?
เพียงแค่คุณเป็นผู้ประกอบการ SMEs ในกลุ่มอุตสาหกรรมเกษตรแปรรูป ที่มีทุนจดทะเบียนไม่เกิน 200 ล้านบาท หรือผู้ที่มีส่วนเกี่ยวข้องในกลุ่มอุตสาหกรรมเกษตรแปรรูปของจังหวัด ทั้งภาครัฐ ภาคเอกชน เกษตรกร และประชาชน สามารถติดต่อได้ที่ สำนักงานอุตสาหกรรมจังหวัดทุกจังหวัด หรือสำนักงานปลัดกระทรวงอุตสาหกรรม โทร. 0 2202 3173 หรือที่ www.opoai.com
ภาพ/ข่าว กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15403
