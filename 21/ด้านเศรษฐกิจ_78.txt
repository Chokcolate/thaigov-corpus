รัฐบาลไทย-ข่าวทำเนียบรัฐบาล-ก.อุตฯ ผลักดันเกษตรแปรรูปช่วยเหลือชาวสวนผลไม้ ผู้ประกอบการโรงงานขานรับลงนาม MOU ซื้อทุเรียนชาวสวนจังหวัดชายแดนใต้

วันอังคารที่ 11 กันยายน 2561
ก.อุตฯ ผลักดันเกษตรแปรรูปช่วยเหลือชาวสวนผลไม้ ผู้ประกอบการโรงงานขานรับลงนาม MOU ซื้อทุเรียนชาวสวนจังหวัดชายแดนใต้
พล.อ.ประยุทธ์ จันทร์โอชา นายกรัฐมนตรี ได้เยี่ยมชมบูธแสดงสินค้าเกษตรแปรรูป ของบริษัท ควีน โฟรเซ่น ฟรุต จำกัด ณ ตึกบัญชาการ 1 ทำเนียบรัฐบาล
ทำเนียบรัฐบาล : วันนี้ (11 กันยายน 2561) พล.อ.ประยุทธ์ จันทร์โอชา นายกรัฐมนตรี ได้เยี่ยมชมบูธแสดงสินค้าเกษตรแปรรูป ของบริษัท ควีน โฟรเซ่น ฟรุต จำกัด ที่กระทรวงอุตสาหกรรมนำมาเสนอ โดยมี นายสมชาย หาญหิรัญ รัฐมนตรีช่วยว่าการกระทรวงอุตสาหกรรม และ นายพสุ โลหารชุน ปลัดกระทรวงอุตสาหกรรม ให้การต้อนรับ ณ ตึกบัญชาการ 1 ทำเนียบรัฐบาล
บริษัท ควีน โฟเซ่น ฟรุต จำกัด เป็นหนึ่งในสถานประกอบการที่ผลิตและจำหน่ายสินค้าเกษตรแปรรูป เป็นผู้ส่งออกทุเรียนรายใหญ่ของประเทศไทย ไปจำหน่ายยังสาธารณรัฐประชาชนจีน โดยรับซื้อทุเรียนจาก 3 จังหวัดชายแดนภาคใต้ คือ ยะลา ปัตตานี และนราธิวาส ซึ่งมีการลงนาม MOU กับเกษตรกร เพื่อเป็นการแก้ไขปัญหา ช่วยเหลือเกษตรกรผู้ปลูกทุเรียน ที่ประสบปัญหาราคาทุเรียนตกต่ำ และไม่มีกลุ่มพ่อค้าเข้าไปรับซื้อทุเรียนในพื้นที่
ทั้งนี้ บริษัท ควีน โฟเซ่นฯ ได้รับซื้อทุเรียนจากเกษตรกร 3 จังหวัดชายแดนใต้ เป็นผลผลิตในปีนี้เกือบ 50,000 ตัน ส่งผลให้เกษตรกรพึงพอใจเป็นอย่างมาก ตามนโยบายของกระทรวงอุตสาหกรรม และของรัฐบาล ที่สนับสนุนอุตสาหกรรมแปรรูปการเกษตร เพื่อเพิ่มศักยภาพให้แก่อุตสาหกรรมได้เข้าถึงเกษตรกรโดยตรง

ที่มา : http://www.thaigov.go.th/news/contents/details/15305
