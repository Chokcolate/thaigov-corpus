รัฐบาลไทย-ข่าวทำเนียบรัฐบาล-กองทุนการออมแห่งชาติ (กอช.) ร่วมกับ บริษัท เคาน์เตอร์เซอร์วิส จำกัด มอบทุนการออมกับ กอช. ให้แก่โรงเรียนขอนแก่นวิทยายนทั้งโรงเรียน ในกิจกรรม “กอช.ต้นกล้าการออม”

วันจันทร์ที่ 17 กันยายน 2561
กองทุนการออมแห่งชาติ (กอช.) ร่วมกับ บริษัท เคาน์เตอร์เซอร์วิส จำกัด มอบทุนการออมกับ กอช. ให้แก่โรงเรียนขอนแก่นวิทยายนทั้งโรงเรียน ในกิจกรรม “กอช.ต้นกล้าการออม”
กองทุนการออมแห่งชาติ หรือ กอช. จัดกิจกรรม “กอช. ต้นกล้าการออม” ร่วมกับ เคาน์เตอร์เซอร์วิส มอบเงินทุนการออม จำนวน 2,500 ทุน ให้นักเรียนระดับชั้นมัธยมศึกษาตอนปลาย หมดทั้งโรงเรียนขอนแก่นวิทยายน จังหวัดขอนแก่น
กองทุนการออมแห่งชาติ หรือ กอช. จัดกิจกรรม “กอช. ต้นกล้าการออม” ร่วมกับ เคาน์เตอร์เซอร์วิส มอบเงินทุนการออม จำนวน 2,500 ทุน ให้นักเรียนระดับชั้นมัธยมศึกษาตอนปลาย หมดทั้งโรงเรียนขอนแก่นวิทยายน จังหวัดขอนแก่น เพื่อส่งเสริมให้นักเรียนได้รู้จักวางแผนการเงิน สร้างวินัยในการออม ตั้งแต่วัยเรียนเพื่ออนาคต นอกจากนี้โรงเรียนขอนแก่นวิทยายน ยังได้กำหนดเนื้อหา กอช.  ในหลักสูตรการเรียนการสอนของนักเรียน และเดินหน้าจัดกิจกรรมส่งเสริมการออมอย่างต่อเนื่องตลอดทั้งปีต่อไป
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า การกระตุ้นให้กลุ่มนักเรียน นักศึกษา ได้ตระหนักรู้เกี่ยวกับการออมเงินมากขึ้น นับเป็นการเสริมสร้างปัจจัยพื้นฐานสำคัญให้กับอนาคตประเทศ ซึ่งทาง กอช. ได้ขับเคลื่อนการสร้างความตระหนักรู้ให้นักเรียน นักศึกษา รู้จักการออมเงินและการวางแผนทางการเงินอย่างต่อเนื่อง โดยผ่านกิจกรรม “กอช. ต้นกล้าการออม” ที่เกิดจากความร่วมมือจากกระทรวงศึกษาธิการกับกองทุนการออมแห่งชาติ โดยมีบริษัทเคาน์เตอร์เซอร์วิส จำกัด มาร่วมสนับสนุนกิจกรรมในครั้งนี้นั้น เกิดจากการเล็งเห็นความสำคัญที่จะส่งเสริมให้นักเรียน โรงเรียนขอนแก่นวิทยายน ได้มีการออมเงินในระยะยาว ทางบริษัท เคาน์เตอร์เซอร์วิส จำกัด จึงได้มอบเงินทุนการออมผ่าน กอช. ให้กับนักเรียนชั้นมัธยมศึกษาตอนปลายทั้งโรงเรียน โดยโรงเรียนขอนแก่นวิทยายน นับเป็นโรงเรียนแรกที่รับมอบเงินทุนการออมหมดทั้งโรงเรียน จำนวน 2,500 ทุน เพื่อสนับสนุนให้สมัครเป็นสมาชิกกองทุนการออมแห่งชาติ พร้อมรับสิทธิเงินสมทบจากรัฐเป็นการวางแผนทางการเงินในระยะยาวเพื่อไว้ใช้ในอนาคต
ดร.ยุทธศาสตร์ กงเพชร  ผู้อำนวยการโรงเรียนขอนแก่นวิทยายน เปิดเผยว่า ทางโรงเรียนขอนแก่นวิทยายน ได้เข้าร่วมกิจกรรม “กอช. ต้นกล้าการออม” พร้อมให้ความร่วมมือกับ กอช. อย่างต่อเนื่องเสมอมา ทั้งการส่งเสริมสนับสนุนด้านวิชาการความรู้เกี่ยวกับการออมเงิน การวางแผนการเงิน ส่งเสริมการออมให้นักเรียนผ่านวิชาต่างๆ เพื่อการวางแผนในอนาคตได้มีเงินใช้  โดยกำหนดให้ข้อมูลของ กอช. เป็นเนื้อหาส่วนหนึ่งในการเรียนการสอนของวิชาเรียนในกลุ่มสาระสังคมศึกษา ศาสนา และวัฒนธรรม หรือในวิชาที่เกี่ยวข้องในหลักสูตรการเรียนการสอน นักเรียนระดับชั้นมัธยมศึกษาตอนต้นและมัธยมศึกษาตอนปลาย ซึ่งเบื้องต้นนักเรียนได้วิเคราะห์รูปแบบการออมกับ กอช. เป็นผังความคิด (Mind Mapping) เพื่อสร้างความรู้ ความเข้าใจที่ถูกต้องเกี่ยวกับการออมกับ กอช. รับสิทธิเงินสมทบจากรัฐเพื่อมีเงินไว้ใช้ในอนาคต ที่จะช่วยปลูกฝังให้นักเรียน มีวินัยในการออมอย่างต่อเนื่อง เพื่อสะท้อนให้นักเรียนตระหนักรู้ถึงการวางแผนการเงินตั้งแต่วัยเรียน รวมทั้งโรงเรียนขอนแก่นวิทยายนจะจัดให้มีศูนย์กลางในการให้ความรู้ด้านการออมแก่นักเรียน นักศึกษา และประชาชนอย่างทั่วถึง เพื่อสร้างแรงจูงใจให้ผู้ที่มีสิทธิในการสมัครเป็นสมาชิก กอช. ได้ใช้สิทธิในการสมัครมากยิ่งขึ้น พร้อมทั้งเผยแพร่เพื่อเป็นประโยชน์ต่อสังคมได้ต่อไป
คุณชญาศักดิ์  บุญเพ็ญ ผู้จัดการทั่วไปด้านบริหารองค์กร บริษัท เคาน์เตอร์เซอร์วิส จำกัด เปิดเผยว่า ทางเคาน์เตอร์เซอร์วิสได้ทำกิจกรรมเพื่อพัฒนาสังคมให้กับเยาวชน โดยเข้าร่วมกิจกรรม “กอช. ต้นกล้าการออม” ที่ผ่านมาทางบริษัท เคาน์เตอร์เซอร์วิส จำกัด ได้ให้ความร่วมมือกับ กอช. เพื่อส่งเสริมให้นักเรียน นักศึกษา ได้เข้าถึงการออมเพื่อสร้างหลักประกันด้านบำนาญ ซึ่งจะช่วยลดภาระภาครัฐในการดูแลผู้สูงอายุในอนาคต นอกจากนี้ทางบริษัท เคาน์เตอร์เซอร์วิส จำกัด ยังเห็นความสำคัญในการสร้างความตระหนักรู้ด้านการออมของเยาวชน จึงได้มอบเงินทุนการออมกับ กอช. จำนวน 2,500 ทุน ให้นักเรียนโรงเรียนขอนแก่นวิทยายนทั้งโรงเรียน และสำหรับสถานศึกษาใดที่มีความประสงค์จะเข้าร่วมกิจกรรม “กอช. ต้นกล้าการออม” ทางบริษัท เคาน์เตอร์เซอร์วิส จำกัด ยินดีที่จะเข้าร่วมกิจกรรมดีๆ แบบนี้เพื่อสังคมต่อไป
นางสาวจารุลักษณ์ กล่าวเพิ่มเติมว่า “สำหรับโครงการ “กอช. ต้นกล้าการออม” ปัจจุบันมีสถาบันการศึกษาที่เข้าร่วมนำร่องหลากหลายแห่ง ทั้งประเภทโรงเรียนและมหาวิทยาลัย และยังมีสถาบันการศึกษาที่มีความสนใจจะเข้าร่วมนำร่องโครงการฯ อีกจำนวนมาก โดย กอช. ยังเปิดรับสถาบันการศึกษาที่ประสงค์จะเข้าร่วมนำร่องโครงการ “กอช. ต้นกล้าการออม” อย่างต่อเนื่อง สมัครเข้าร่วมโครงการ “กอช. ต้นกล้าการออม” สามารถติดต่อได้ที่ กองทุนการออมแห่งชาติ (กอช.)”
ทั้งนี้ กอช. ยังมีช่องทางอำนวยความสะดวกให้กับสมาชิกและผู้ที่สนใจ สามารถดาวน์โหลดแอปพลิเคชัน “กอช” เพื่อสมัครสมาชิก ดูข้อมูลบัญชีเงินออม และใช้ตรวจสอบสิทธิการสมัครสมาชิกได้ทั้งระบบ iOS และ Android หรือที่ www.nsf.or.th สอบถามข้อมูลเพิ่มเติมได้ที่สายด่วนเงินออม โทร.02-049-9000 ทั้งนี้ ติดต่อสมัครสมาชิกและรับบริการอื่นๆ ของ กอช. ได้ที่จุดบริการเคาน์เตอร์เซอร์วิสกว่า 13,000 แห่งทั่วประเทศ ธนาคารกรุงไทย ธนาคารออมสิน ธ.ก.ส. และ ธอส. ทุกสาขา รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ”

ที่มา : http://www.thaigov.go.th/news/contents/details/15422
