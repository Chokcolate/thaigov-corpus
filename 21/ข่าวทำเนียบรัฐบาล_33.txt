รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ  ตรวจความพร้อมงานเลี้ยง  ขอบคุณผู้ปฏิบัติหน้าที่ช่วยเหลือทีมหมูป่าอะคาเดมี

วันพฤหัสบดีที่ 6 กันยายน 2561
รมต.นร.สุวพันธุ์ฯ  ตรวจความพร้อมงานเลี้ยง  ขอบคุณผู้ปฏิบัติหน้าที่ช่วยเหลือทีมหมูป่าอะคาเดมี
รัฐมนตรีประจำสำนักนายกรัฐมนตรีตรวจความพร้อมการเตรียมการจัดงานขอบคุณผู้ปฏิบัติงานช่วยเหลือนักฟุตบอลเยาวชนและ
ผู้ฝึกสอนทีมหมูป่าอะคาเดมีออกจากถ้ำหลวง เขตวนอุทยานถ้ำหลวง - ขุนน้ำนางนอน อำเภอแม่สาย จังหวัดเชียงราย
วันนี้ (5 กันยายน 2561) เวลา 16.00 น. นายสุวพันธุ์  ตันยุวรรธนะ รัฐมนตรีประจำสำนักนายกรัฐมนตรีตรวจความพร้อมการเตรียมการจัดงานขอบคุณผู้ปฏิบัติงานช่วยเหลือนักฟุตบอลเยาวชนและผู้ฝึกสอนทีมหมูป่าอะคาเดมีออกจากถ้ำหลวง เขตวนอุทยานถ้ำหลวง - ขุนน้ำนางนอน อำเภอแม่สาย จังหวัดเชียงราย (United as One) โดยมีนางพัชราภรณ์ อินทรียงค์ ปลัดสำนักนายกรัฐมนตรี นำตรวจเยี่ยมการซักซ้อมเสมือนจริง ณ พระลานพระราชวังดุสิต
การจัดงานเลี้ยงขอบคุณครั้งนี้ รัฐบาลได้รับพระมหากรุณาธิคุณอันหาที่สุดมิได้ สมเด็จพระเจ้าอยู่หัวทรงพระกรุณาโปรดเกล้าโปรดกระหม่อมพระราชทานพระราชานุญาตให้ใช้พระลานพระราชวังดุสิตเป็นสถานที่จัดงานในวันพฤหัสบดีที่ 6 กันยายน 2561 เวลา 18.00 - 21.00 น. และพระราชทานอาหารจัดเลี้ยง เป็นอาหารไทยและอาหารนานาชาติ เช่น แกงเขียวหวานพริกขี้หนู แกงมัสมั่น เป็ดย่างลูกทุ่ง ขาหมู - หมั่นโถ ขาหมูเยอรมัน หมูสะเต๊ะ ปอเปี๊ยะทอด ไก่ทอด สเต๊กไก่ สลัดไก่ บาร์บีคิว ซูชิ ซาชิมิ กุ้งอบเกลือ กระเพาะปลา เกี๊ยวกุ้ง ผัดไทย
ไส้อั่ว ทองหยิบ ทองหยอด เสน่ห์จันทร์ บุหลันดั้นเมฆ จ่ามงกุฎ ม้าฮ่อ หรุ่ม ฯลฯ เครื่องดื่ม ประกอบด้วย เครื่องดื่มอเมซอน อินทนิล น้ำอ้อยสด และแดงโซดา ในส่วนของรัฐบาลได้จัดอาหารสมทบ เช่น ก๋วยเตี๋ยว (ก๋วยเตี๋ยวแกง เย็นตาโฟ เป็ด ปลา น้ำตกหมู - เนื้อ ราดหน้า ก๋วยจั๊บ) อาหารอีสาน (ส้มตำ - ไก่ย่าง ลาบ น้ำตก ไส้กรอก สารพัดยำ หอยครก) และเครื่องดื่ม (กาแฟโบราณ ชาเย็น น้ำตาลสด) เป็นต้น
การตรวจเยี่ยมครั้งนี้เป็นการตรวจความพร้อมเริ่มตั้งแต่การนำผู้เข้าร่วมงานและผู้เกี่ยวข้องทั้งชาวไทยและชาวต่างประเทศ จำนวนประมาณ 10,000 คน ผ่านจุดคัดกรอง การรับรอง และการนำเข้าสู่ที่นั่ง ซึ่งเป็นการจัดงานในเต็นท์ทั้งหมด แต่ได้รับการตกแต่งให้อบอุ่นเหมือนนั่งอยู่ในห้องจัดเลี้ยงใหญ่ ๆ การจัดพิธีรับพระราชทานพระราชกระแสทรงขอบใจเบื้องหน้าพระฉายาลักษณ์สมเด็จพระเจ้าอยู่หัว เต็นท์บริการอาหารพระราชทานและเต็นท์อาหารรัฐบาล จุดบริการทางการแพทย์และพยาบาล การรักษาความปลอดภัย สิ่งอำนวยความสะดวกต่าง ๆ รวมทั้งเต็นท์อำนวยการ และภาพรวมทั้งหมด สำหรับการซักซ้อมการแสดงบนเวทีที่เตรียมไว้ เป็นการขับร้องเพลงที่เน้นการสร้างพลังแห่งการทำความดี ความสามัคคี โดยวงดนตรีจากวิทยาลัยดุริยางคศิลป์ มหาวิทยาลัยมหิดล
***************************
ที่มา : สำนักงานปลัดสำนักนายกรัฐมนตรี

ที่มา : http://www.thaigov.go.th/news/contents/details/15175
