รัฐบาลไทย-ข่าวทำเนียบรัฐบาล-กระทรวงเกษตรฯ จัดสัมมนา "การขับเคลื่อนเศรษฐกิจการเกษตรอาสา สู่การปฏิรูปเกษตรไทย ยุค 4.0”

วันพฤหัสบดีที่ 13 กันยายน 2561
กระทรวงเกษตรฯ จัดสัมมนา "การขับเคลื่อนเศรษฐกิจการเกษตรอาสา สู่การปฏิรูปเกษตรไทย ยุค 4.0”
กระทรวงเกษตรฯ จัดสัมมนา "การขับเคลื่อนเศรษฐกิจการเกษตรอาสา สู่การปฏิรูปเกษตรไทย ยุค 4.0” ดันศกอ. ทั่วประเทศกว่า 800 ราย เป็นเครือข่ายสำคัญขับเคลื่อนส่วนภูมิภาค
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิดการสัมมนา “การขับเคลื่อนเศรษฐกิจการเกษตรอาสา สู่การปฏิรูปเกษตรไทย ยุค 4.0” ณ โรงแรมมิราเคิล แกรนด์ คอนเวนชั่น กรุงเทพฯ ว่า กระทรวงเกษตรและสหกรณ์ได้ดำเนินนโยบายและมาตรการต่างๆ โดยคำนึงถึงประโยชน์ของเกษตรกรเป็นหลัก มุ่งเน้นให้หน่วยงานในสังกัดกระทรวงเกษตรและสหกรณ์ทำงานแบบบูรณาการร่วมกับทุกภาคส่วน ทั้งภาครัฐ ภาคเอกชน และภาคประชาชน เพื่อให้เห็นผลอย่างเป็นรูปธรรม สามารถยกระดับรายได้และเพิ่มคุณภาพชีวิตที่ดีให้กับเกษตรกรไทย โดยมีสำนักงานเศรษฐกิจการเกษตร เป็นหน่วยงานสนับสนุนด้านนโยบายและข้อมูลทางการเกษตร มีการดำเนินงานภายใต้กรอบยุทธศาสตร์เกษตรและสหกรณ์ ระยะ 20 ปี และแผนพัฒนาการเกษตร ในช่วงแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) เพื่อขับเคลื่อนให้ภาคเกษตรเจริญเติบโตได้ต่อเนื่องอย่างมีเสถียรภาพ
"เศรษฐกิจการเกษตรอาสา หรือ ศกอ. เป็นอาสาสมัครของเกษตรกรในพื้นที่ที่เข้ามาช่วยเหลืองานของกระทรวงเกษตรฯ ในการแนะนำ แลกเปลี่ยนข้อมูลข่าวสารแก่เกษตรกรในพื้นที่ ขณะเดียวกันยังเป็นส่วนเชื่อมโยงปัญหาของเกษตรกรส่งต่อไปยังสำนักงานเศรษฐกิจการเกษตร สศก. ซึ่งเป็นหน่วยงานหลักในการรับผิดชอบ สำหรับการดำเนินงานในยุค 4.0 ได้มีการพัฒนาแอพพลิเคชั่นที่จะเป็นประโยชน์ในการรายงานข้อมูลแบบเรียลไทม์ เพื่อให้การดำเนินงานในระดับพื้นที่มีความสมบูรณ์ มีประสิทธิภาพ ลดความเสียหาย และได้ประโยชน์มากขึ้น ส่วนแผนการดำเนินงานที่เกี่ยวข้องในระยะต่อไป จะให้ ศกอ.เป็นกลไกในการขับเคลื่อนนโยบายส่งเสริมให้เกษตรกรปรับเปลี่ยนไปปลูกพืชอื่นหลังการทำนารอบที่ 1 ตามแผนการผลิตข้าวครบวงจร ซึ่งจะเริ่มในเดือนพฤศจิกายนนี้ รวมทั้งการให้ความช่วยเหลือเกษตรกรในด้านอื่น ๆ ด้วย”
สำหรับการพัฒนาเกษตรกร ได้มีการจัดตั้งศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) รวมทั้งประเทศ 882 ศูนย์ เพื่อเป็นแหล่งเรียนรู้และแหล่งข้อมูลเพื่อร่วมกันแก้ไขปัญหาและกำหนดแนวทางที่สอดคล้องกับความต้องการของชุมชนและเกษตรกรในพื้นที่ได้อย่างแท้จริง โดยในส่วนของ สศก. ได้มีเศรษฐกิจการเกษตรอาสา หรือ ศกอ. ร่วมปฏิบัติงานกับ ศพก. ด้วยเช่นกัน ดังนั้นศกอ. นับเป็นกำลังสำคัญของ สศก. และกระทรวงเกษตรฯ เป็นเกษตรกรผู้ปฏิบัติจริงที่ประสบผลสำเร็จ ถ่ายทอดองค์ความรู้และประสบการณ์ไปสู่เกษตรกรในท้องถิ่น ที่สำคัญคือ เป็นผู้ที่มีความรักในอาชีพเกษตรกร ต้องการให้ภาคเกษตรมีความยั่งยืน จึงอาสาเข้ามาเป็น ศกอ. ด้วยความเสียสละ ถือเป็นแบบอย่างที่ดีให้กับเกษตรกรและยุวเกษตรกร
ด้านนายวิณะโรจน์  ทรัพย์ส่งสุข  เลขาธิการสำนักงานเศรษฐกิจการเกษตร กล่าวเสริมว่า ปัจจุบัน มี ศกอ. จำนวน 914 ราย ในทุกอำเภอทั่วประเทศ โดย สศก. ได้พัฒนาศักยภาพ  ศกอ. อย่างต่อเนื่อง ให้เป็นผู้ที่ความรู้ด้านเศรษฐกิจการเกษตรอย่างรอบด้านในการร่วมประจำศูนย์ ศพก. ทั้ง 882 ศูนย์ โดยเฉพาะการฝึกอบรมถ่ายทอดองค์ความรู้ที่สำคัญในด้านเศรษฐกิจการเกษตร ทั้งด้านทฤษฎีและปฏิบัติ การใช้เทคโนโลยีและนวัตกรรมด้านการเกษตร  สู่การเป็น Smart Farmer ในยุคเกษตร 4.0  อีกทั้งยังมีการประเมินผลการปฏิบัติงานของ ศกอ. เพื่อคัดเลือก ศกอ. ดีเด่นระดับต่างๆ เป็นประจำทุกปี โดย ศกอ. มีบทบาทสำคัญในการเผยแพร่ข้อมูลและความรู้ทางด้านเศรษฐกิจการเกษตรสู่เกษตรกรในพื้นที่ เพื่อให้สามารถนำความรู้ไปใช้ในการบริหารจัดการด้านการผลิตได้อย่างมีประสิทธิภาพ และผลิตสินค้าที่สอดคล้องกับความต้องการของตลาด นอกจากนี้ ศกอ. ยังเป็นผู้จัดเก็บและรายงานข้อมูลสถานการณ์สินค้าเกษตร ให้กับทาง สศก. และในทางกลับกัน ยังเป็นผู้เผยแพร่นโยบาย มาตรการของรัฐบาล สู่เกษตรกรในพื้นที่ ซึ่งจะเป็นประโยชน์ต่อเกษตรกรและสถาบันเกษตรกร ในอนาคตดังนั้นการจัดสัมมนาครั้งนี้ จึงนับเป็นการรวมพลครั้งสำคัญของ ศกอ. ทั่วประเทศ เพื่อสร้างการรับรู้ด้านนโยบายการบริหารจัดการด้านการผลิต และการตลาดสินค้าเกษตรแบบครบวงจร และนโยบายต่างๆ ของกระทรวงเกษตรฯ และยังเป็นโอกาสสำคัญ ที่ ศกอ. ในแต่ละพื้นที่จะได้มาพบปะและสร้างเครือข่ายร่วมกันในการปฏิบัติงาน เพื่อเป็นสื่อกลางข้อมูลข่าวสารของราชการไปยังเกษตรกรได้อย่างรวดเร็ว และมีประสิทธิภาพทั่วถึงทุกพื้นที่ต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/15358
