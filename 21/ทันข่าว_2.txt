รัฐบาลไทย-ข่าวทำเนียบรัฐบาล-​รัฐยืนยันมีมาตรการดูแลแรงงานรองรับยุค 4.0 แนะทุกฝ่ายปรับตัว

วันพุธที่ 5 กันยายน 2561
​รัฐยืนยันมีมาตรการดูแลแรงงานรองรับยุค 4.0 แนะทุกฝ่ายปรับตัว
--
จากเป้าหมายของรัฐบาลในการ “พลิกโฉม” ประเทศไทยสู่ “Thailand 4.0” ที่มุ่งขับเคลื่อนเศรษฐกิจของประเทศด้วยนวัตกรรม เทคโนโลยี และความคิดสร้างสรรค์ เพื่อสร้างมูลค่าเพิ่มให้สินค้าและพัฒนาประสิทธิภาพของแรงงาน
ซึ่งจะต้องปรับการทำงานจากระบบแอนะล็อกสู่ระบบดิจิทัลมากขึ้น เปลี่ยนจากการ “ทำมากได้น้อย” เป็น “ทำน้อยได้มาก”
ทำให้หลายคนกังวลว่า การเปลี่ยนแปลงนี้จะกระทบต่อผู้ใช้แรงงาน เช่น ความคิดเห็นของคณะกรรมการสมานฉันท์แรงงานไทย ที่มองว่านโยบาย Thailand 4.0 จะทำให้ผู้ใช้แรงงานจำนวนมากตกงาน เนื่องจากปรับตัวไม่ทัน ขณะที่นายจ้างจะใช้วิธีกดดันการทำงานของแรงงาน เพื่อให้แรงงานที่ปรับตัวไม่ทันลาออก ทำให้นายจ้างไม่ต้องเสียค่าชดเชยตามกฎหมาย
คำถามคือรัฐมีแผนหรือมาตรการรองรับแรงงานที่ต้องตกงานหรือไม่?
กระทรวงแรงงานชี้แจงยืนยันว่า นโยบาย Thailand 4.0 ไม่ส่งผลให้ผู้ใช้แรงงานต้องตกงาน และภาครัฐได้เตรียมมาตรการรองรับความเปลี่ยนแปลงดังกล่าวไว้แล้ว
โดยที่ผ่านมาหน่วยงานภาครัฐได้ส่งเสริมให้แรงงานได้พัฒนาทักษะฝีมือไปสู่แรงงานที่มีความรู้และทักษะสูง โดยเฉพาะการเปิดศูนย์บริหารจัดการแรงงานในพื้นที่ต่าง ๆ โดยเฉพาะในเขตระเบียงเศรษฐกิจพิเศษภาคตะวันออก (EEC) เพื่อพัฒนาแรงงานให้สอดคล้องกับความต้องการของผู้ประกอบการ ซึ่งจะช่วยลดปัญหาการขาดแคลนแรงงานในพื้นที่และปัญหาแรงงานส่วนเกินในพื้นที่อื่นได้
การตั้ง “ศูนย์ที่นี่มีงานทำ” (Job Ready Center) จำนวน 11 แห่งทั่วประเทศ เพื่อให้คำปรึกษา/แนะแนวอาชีพรายบุคคล จากการวิเคราะห์ข้อมูลความต้องการแรงงาน ตำแหน่งงานว่างในพื้นที่ และยังให้บริการจับคู่ตำแหน่งงาน (Matching) ระหว่างผู้ที่กำลังหางานกับนายจ้าง
นอกจากนี้ ยังมีโครงการฝึกอบรมทักษะเพิ่มเติม (Re-skill) ให้สอดคล้องกับตำแหน่งงานใหม่ และปรับทักษะแรงงานให้สามารถทำงานประเภทอื่นที่ยังคงต้องการแรงงานจำนวนมากได้ และยังฝึกแรงงานให้มีทักษะหลายด้าน (Multi-Skill) เพื่อให้สามารถทำงานได้หลายตำแหน่งโดยเฉพาะใน 10 อุตสาหกรรมเป้าหมาย ซึ่งประกอบด้วย
1. กลุ่ม First S-curve หรือการต่อยอด 5 อุตสาหกรรมเดิมที่มีศักยภาพ ได้แก่
อุตสาหกรรมยานยนต์สมัยใหม่ อุตสาหกรรมอิเล็กทรอนิกส์อัจฉริยะ อุตสาหกรรมการท่องเที่ยวกลุ่มรายได้ดีและการท่องเที่ยวเชิงสุขภาพ การเกษตรและเทคโนโลยีชีวภาพ อุตสาหกรรมการแปรรูปอาหาร
2. กลุ่ม New S-curve หรือ 5 อุตสาหกรรมแห่งอนาคต ได้แก่
อุตสาหกรรมหุ่นยนต์ อุตสาหกรรมการบินและโลจิสติกส์ อุตสาหกรรมเชื้อเพลิงชีวภาพและเคมีชีวภาพ อุตสาหกรรมดิจิทัล อุตสาหกรรมการแพทย์ครบวงจร
ไม่เพียงเท่านั้น...ภาครัฐก็ได้เตรียมตำแหน่งงานว่างทั่วประเทศไว้รองรับผู้ใช้แรงงานกว่า 30,000 อัตรา สำหรับผู้ที่ตกงานหรือเปลี่ยนงานใหม่ ควบคู่ไปกับการส่งเสริมให้ประชาชนรับงานไปทำที่บ้าน และประกอบอาชีพอิสระ
รวมทั้งส่งเสริมให้นายจ้างพัฒนาทักษะฝีมือของลูกจ้างในสถานประกอบการ เพื่อให้สามารถเปลี่ยนตำแหน่งภายในสถานประกอบการของตนเองได้ โดยนายจ้างจะได้สิทธิประโยชน์ตาม พ.ร.บ.ส่งเสริมการพัฒนาฝีมือแรงงาน พ.ศ.2545 อีกด้วย
ขณะเดียวกันภาคส่วนต่าง ๆ ที่เกี่ยวข้อง ไม่ว่าจะเป็นกระทรวงศึกษาธิการ นายจ้าง สถานประกอบการ ตลาดแรงงาน นักวิชาการ องค์กรพัฒนาเอกชน และภาคประชาสังคม ยังได้ร่วมกันปรับหลักสูตรการศึกษาและฝึกอบรม เพื่อช่วยสนับสนุนสถานประกอบการ และรองรับการขยายตัวของสายงานที่ตลาดต้องการ เช่น งานด้านวิศวกรรม ไอที บัญชี การเงิน การแพทย์ ธุรกิจอิสระ การออกแบบ และอาชีพทางเลือก เป็นต้น
สรุปว่าแนวทางต่าง ๆ ที่ได้กล่าวมานี้ จะช่วยให้แรงงานไทยสามารถปรับตัวให้สอดคล้องกับความเปลี่ยนแปลงที่เกิดขึ้นได้อย่างมีประสิทธิภาพ
อย่างไรก็ตาม ผู้ใช้แรงงานและสถานประกอบการเองก็จะต้องปรับวิธีคิดและเปลี่ยนพฤติกรรมของตนเองให้เป็นผู้ที่ใฝ่รู้ และหมั่นฝึกฝนพัฒนาตนเองหรือธุรกิจอยู่ตลอดเวลา ภายใต้โอกาสที่ภาครัฐจัดเตรียมไว้ให้ ซึ่งจะช่วยยกระดับรายได้และคุณภาพชีวิตของทุกคนได้อย่างยั่งยืน
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15120
