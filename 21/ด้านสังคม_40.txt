รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิงวัย 7 ขวบ ถูกชายวัย 59 ปี ล่วงละเมิดทางเพศ ที่ จ.อุบลราชธานี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.แม่ฮ่องสอน และชลบุรี

วันพุธที่ 12 กันยายน 2561
พม. เร่งเยียวยาจิตใจเด็กหญิงวัย 7 ขวบ ถูกชายวัย 59 ปี ล่วงละเมิดทางเพศ ที่ จ.อุบลราชธานี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.แม่ฮ่องสอน และชลบุรี
พม. เร่งเยียวยาจิตใจเด็กหญิงวัย 7 ขวบ ถูกชายวัย 59 ปี ล่วงละเมิดทางเพศ ที่ จ.อุบลราชธานี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.แม่ฮ่องสอน และชลบุรี
วันนี้ (12 ก.ย. 61) เวลา 08.30 น. นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 117/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีชายวัย 59 ปี ก่อเหตุบังคับข่มขืนกระทำชำเราเด็กหญิงวัย 7 ขวบ ที่จังหวัดอุบลราชธานี นั้น ได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมทีม One Home เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ กระทรวง พม. มีบ้านพักเด็กและครอบครัวจังหวัดอุบลราชธานี พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
อีกกรณีหญิงชราวัย 72 ปี ต้องรับภาระดูแลอีก 2 ชีวิต ทั้งน้องสาวแก่ชราวัย 71 ปี ที่ป่วยเป็นโรคมะเร็งตับ และลูกสาววัย 42 ปี ที่ป่วยเป็นโรคมะเร็งที่โพรงจมูก และมะเร็งกระดูก ทั้ง 3 ชีวิต อาศัยอยู่ในห้องครัวบ้านหลานสาว ครอบครัวมีฐานะยากจน อาศัยเพียงเบี้ยยังชีพผู้สูงอายุใช้ประทังชีวิต ที่จังหวัดแม่ฮ่องสอน และกรณีหญิงวัย 37 ปี ป่วยเป็นโรคมะเร็งเต้านมระยะสุดท้าย เจ็บปวดทุกข์ทรมานเป็นอย่างมาก นอนป่วยติดเตียง ช่วยเหลือตัวเองไม่ได้ แต่ถูกผู้เป็นสามีขับไล่ให้ออกจากบ้าน พร้อมลูกเล็กๆอีก 2 คน จึงได้มาขออาศัยอยู่กับน้องสาววัย 36 ปี ด้านสามี ของน้องสาวไม่พอใจจึงขอเลิกลา ทำให้น้องสาวต้องรับภาระหาเลี้ยงทุกคนเพียงลำพัง ทั้งยังต้องดูแลลูกของตนเอง อีก 1 คน ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์ (พมจ.) ทั้ง 2 จังหวัด ได้แก่ พมจ.แม่ฮ่องสอน และ พมจ.ชลบุรี พร้อมทีม One Home ทั้ง 2 จังหวัดเร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็ก และผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และดูแลเรื่องการศึกษาของเด็กทั้งหมดอย่างต่อเนื่องในระยะยาว พร้อมทั้งให้คำปรึกษาแนะนำในเรื่องการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีครอบครัวหญิงวัย 45 ปี ที่ป่วยเป็นโรคบวมน้ำเหลือง ขาบวมโตทั้ง 2 ข้าง อาศัยอยู่กับสามีและลูกอีก 2 คนครอบครัวมีฐานะยากจน ที่จังหวัดสตูล นั้น ทางทีม One Home ได้ลงพื้นที่ช่วยเหลือ พร้อมมอบเครื่องอุปโภคบริโภค และเงินสงเคราะห์ครอบครัวผู้มีรายได้น้อยและผู้ไร้ที่พึ่ง ทั้งนี้ ได้ให้คำปรึกษาแนะนำพร้อมทั้งประสานหน่วยงานที่เกี่ยวข้องให้การช่วยเหลือ และวางแผนให้การช่วยเหลือครอบครัวในระยะยาวต่อไป และ 2) กรณีครอบครัวที่อาศัยอยู่ รวมกัน 6 ชีวิต มีทั้งเด็ก คนพิการ และคนชรา ครอบครัวมีฐานะยากจน ที่จังหวัดนครสวรรค์ นั้น ทางทีม One Home ได้ลงพื้นที่ช่วยเหลือ มอบเครื่องอุปโภคบริโภค เครื่องใช้ที่จำเป็น พร้อมมอบเงินสงเคราะห์ผู้ประสบปัญหาทางสังคมกรณีฉุกเฉิน อีกทั้ง แนะนำการดูแลผู้ป่วย พร้อมติดตามดูแลสุขภาพของผู้ป่วยในระยะยาวต่อไป

ที่มา : http://www.thaigov.go.th/news/contents/details/15330
