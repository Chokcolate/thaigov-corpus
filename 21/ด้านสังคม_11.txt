รัฐบาลไทย-ข่าวทำเนียบรัฐบาล-สธ.ห่วงประชาชนเจ็บป่วยด้วยโรคไข้หวัดใหญ่ ปอดบวม โรคฮิตที่มากับหน้าฝน


วันเสาร์ที่ 1 กันยายน 2561
189
สธ.ห่วงประชาชนเจ็บป่วยด้วยโรคไข้หวัดใหญ่ ปอดบวม โรคฮิตที่มากับหน้าฝน
กระทรวงสาธารณสุข เตือนประชาชน หน้าฝน อากาศชื้น พบป่วยด้วยโรคไข้หวัดใหญ่ ปอดบวมสูง  กำชับสำนักงานสาธารณสุขทั่วประเทศ ประชาสัมพันธ์ให้ความรู้ประชาชนในการป้องกันโรค เน้นลดจำนวนผู้ป่วย
ลดภาวะแทรกซ้อนอันตราย
กระทรวงสาธารณสุข เตือนประชาชน หน้าฝน อากาศชื้น พบป่วยด้วยโรคไข้หวัดใหญ่ ปอดบวมสูง  กำชับสำนักงานสาธารณสุขทั่วประเทศ ประชาสัมพันธ์ให้ความรู้ประชาชนในการป้องกันโรค เน้นลดจำนวนผู้ป่วย
ลดภาวะแทรกซ้อนอันตราย
นายแพทย์เจษฎา โชคดำรงสุข ปลัดกระทรวงสาธารณสุข กล่าวว่า ในช่วงนี้สภาพอากาศเปลี่ยนแปลง มีฝนตกชุกในหลายพื้นที่  อากาศมีความชื้นสูงเอื้อต่อการเจริญเติบโตของเชื้อโรค เป็นสาเหตุเกิดโรคหลายชนิด ข้อมูลการเฝ้าระวังของสำนักระบาดวิทยา โรคที่พบมากสุดในช่วงฤดูฝนช่วงเดือนมิถุนายน-กันยายน 2560 อันดับ 1 ได้แก่
โรคไข้หวัดใหญ่พบผู้ป่วย 121,283 คน เสียชีวิต 15 ราย รองลงมาคือปอดบวม 100,340 คน เสียชีวิต 118 ราย ได้กำชับให้สำนักงานสาธารณสุขจังหวัดและโรงพยาบาลทุกแห่งทั่วประเทศ ประชาสัมพันธ์ให้ความรู้ประชาชนในการป้องกันโรค ลดจำนวนผู้ป่วยให้ได้มากที่สุด รวมทั้งเข้มข้นการตรวจวินิจฉัยและรักษาโรค เพื่อลดภาวะแทรกซ้อนที่อาจเป็นอันตรายถึงเสียชีวิต
นายแพทย์เจษฎากล่าวต่อว่า รอบ 3 เดือนของฤดูฝนปี 2561  นี้ พบผู้ป่วยโรคไข้หวัดใหญ่  41,294  คน เสียชีวิต 7 ราย ส่วนใหญ่เป็นกลุ่มเสี่ยงได้แก่ ผู้สูงอายุ มีโรคเรื้อรังประจำตัว ส่วนโรคปอดบวมพบผู้ป่วย 61,908  คน เสียชีวิต 37 ราย โดยอาการของโรคไข้หวัดใหญ่ ผู้ป่วยจะมีไข้ ไอ น้ำมูก บางคนมีอาการเจ็บคอ ปวดเมื่อยตามตัว คลื่นไส้อาเจียน ท้องเสีย ส่วนใหญ่อาการจะไม่รุนแรง เป็นอยู่ประมาณ 3-5 วัน ส่วนโรคปอดบวม เป็นโรคที่มีความรุนแรงสูง เกิดจากการติดเชื้อหลายชนิด เช่น เชื้อแบคทีเรีย เชื้อไวรัส อาจเป็นโรคแทรกซ้อนหลังจากป่วยเป็นไข้หวัดใหญ่ประมาณ 3 วัน โดยผู้ป่วยจะมีไข้สูง ไอ เหนื่อยหอบง่าย และอาจมีเสมหะ หรือมีอาการเจ็บหน้าอกร่วมด้วย
ควรให้ความสนใจในผู้สูงอายุอาจจะมีไข้ หรือตัวอุ่นๆ และมีอาการซึมลง  ส่วนในเด็กอายุต่ำกว่า 2 ปี จะมีไข้สูง ซึม ไม่ดื่มน้ำหรือนม หายใจหอบเร็วหรือหายใจมีเสียงดังหวีดหรือหายใจแรงจนชายโครงบุ๋ม  หากมีอาการดังกล่าวขอให้รีบไปพบแพทย์ทันที จะช่วยลดอาการรุนแรง ลดการเสียชีวิตได้
อย่างไรก็ตาม ประชาชนสามารถป้องกันการเจ็บป่วยง่ายๆ ด้วยมาตรการ ปิด ล้าง เลี่ยง หยุด คือ ปิดปากจมูกเมื่อป่วย ไอ จาม สวมหน้ากากอนามัย ล้างมือบ่อย ๆ ก่อนรับประทานอาหาร เลี่ยงการอยู่ใกล้ผู้มีอาการป่วย
มีไข้ ไอ จาม หรืออยู่ในสถานที่คนมาอยู่รวมกันจำนวนมาก ให้หยุดงาน หยุดเรียน หยุดกิจกรรมกับผู้อื่นเมื่อป่วย เพื่อให้หายป่วยเร็ว และไม่แพร่เชื้อให้คนอื่น  นอกจากนี้ ต้องออกกำลังกายสม่ำเสมอ รักษาร่างกายให้อบอุ่น รับประทานอาหารที่สะอาดปรุงสุกใหม่ ครบ 5 หมู่ หากประชาชนเจ็บป่วยฉุกเฉินโทรขอความช่วยเหลือที่สายด่วน 1669 ฟรีตลอด 24 ชั่วโมง หรือสอบถามเรื่องโรคติดต่อต่างๆ ที่สายด่วนกรมควบคุมโรค โทร. 1422
***********************************************  1 กันยายน 2561

ที่มา : http://www.thaigov.go.th/news/contents/details/15089