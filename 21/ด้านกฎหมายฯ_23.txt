รัฐบาลไทย-ข่าวทำเนียบรัฐบาล-กระทรวงยุติธรรม รับเรื่องจากชาวบ้านในตำบลปากน้ำสิชล อำเภอสิชล จังหวัดนครศรีธรรมราช กรณีถูกนายทุนออกเอกสารสิทธิทับซ้อน

วันอังคารที่ 11 กันยายน 2561
กระทรวงยุติธรรม รับเรื่องจากชาวบ้านในตำบลปากน้ำสิชล อำเภอสิชล จังหวัดนครศรีธรรมราช กรณีถูกนายทุนออกเอกสารสิทธิทับซ้อน
กระทรวงยุติธรรม รับเรื่องจากชาวบ้านในตำบลปากน้ำสิชล อำเภอสิชล จังหวัดนครศรีธรรมราช กรณีถูกนายทุนออกเอกสารสิทธิทับซ้อน
ในวันอังคารที่ ๑๑ กันยายน ๒๕๖๑ เวลา ๑๑.๐๐ น.
ณ บริเวณหน้าศูนย์บริการร่วมกระทรวงยุติธรรม ชั้น ๒
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม
รับเรื่องจากนายพรศักดิ์ พูลสวัสดิ์ ผู้ใหญ่บ้าน ม.3 ต.สิชล อำเภอสิชล จังหวัดนครศรีธรรมราช
พร้อมด้วยชาวบ้านในพื้นที่ที่มีปัญหาการบุกรุกที่ป่าชายเลน บริเวณพื้นที่บ้านในลุ่ม-ในไร่
ตำบลปากน้ำสิชล อำเภอสิชล จังหวัดนครศรีธรรมราช
เพื่อขอให้กระทรวงยุติธรรม โดยกรมสอบสวนคดีพิเศษ เข้าไปสืบสวนสอบสวนเพิ่มเติม
จากการที่ทางทหาร และกรมที่ดินได้แปรภาพถ่ายเรียบร้อย
เพื่อใช้เป็นข้อมูลประกอบการพิจารณาในศาลฎีกาต่อไป
ทั้งนี้ กรณีดังกล่าว ชาวบ้านจำนวนกว่า ๗๕ ครัวเรือน ๓๐๐ คน
ซึ่งอาศัยอยู่บนพื้นที่ป่าชายเลนบริเวณพื้นที่บ้านในลุ่ม-ในไร่
ตำบลปากน้ำสิชล อำเภอสิชล จังหวัดนครศรีธรรมราช
มาตั้งแต่ประมาณปี ๒๕๑๕ จนถึงปัจจุบัน ถูกนายทุนออกเอกสารสิทธิทับพื้นที่ป่าชายเลน
โดยชาวบ้านได้เคยไปร้องเรียนสำนักนายกรัฐมนตรี และได้มีคำสั่งให้กองทัพภาคที่ ๔
ดำเนินการตรวจสอบข้อเท็จจริง และได้ดำเนินการนำเข้าสู่กระบวนการแก้ไขปัญหาการบุกรุกที่ของรัฐ
โดยคณะอนุกรรมการแก้ไขปัญหาการบุกรุกที่ดินของรัฐ (กบร.) จังหวัดนครศรีธรรมราช
แต่นายทุนพยายามขัดขวางกระบวนการไม่ให้มีการดำเนินการไปสู่การแปรภาพถ่ายทางอากาศ
แต่อย่างไรก็ตามทางทหาร และกรมที่ดินได้แปรภาพถ่ายเรียบร้อยแล้ว ผลปรากฏว่านายทุนออกเอกสารสิทธิทับพื้นที่ป่าชายเลนโดยสภาพ โดยใช้ สค.๑ บวม ปัจจุบันชาวบ้านในพื้นที่ถูกนายทุนขับไล่ราษฎร
ออกจากพื้นที่โดยได้เริ่มทยอยฟ้องชาวบ้านไปเรื่อย ๆ
และศาลพิพากษาชั้นต้นมีคำพิพากษาให้ชาวบ้านมีความผิด ขณะนี้อยู่ระหว่างอุทธรณ์
รองปลัดกระทรวงยุติธรรม และโฆษกกระทรวงยุติธรรม กล่าวว่า
กรณีดังกล่าวกรมสอบสวนคดีพิเศษจะเข้าไปตรวจสอบข้อเท็จจริง
เพื่อนำหลักฐานมาใช้ประกอบคู่ขนานกับหน่วยงานความมั่นคง ส่วนกรณีที่ชาวบ้านถูกฟ้องดำเนินคดี
กองทุนยุติธรรมจะพิจารณาให้ความช่วยเหลือในส่วนของค่าปล่อยตัวชั่วคราว หรือค่าทนายความต่อไป

ที่มา : http://www.thaigov.go.th/news/contents/details/15301
