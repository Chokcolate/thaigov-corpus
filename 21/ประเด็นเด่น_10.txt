รัฐบาลไทย-ข่าวทำเนียบรัฐบาล-สำนักงานประกันสังคมชี้แจงข้อเท็จจริง กรณีการเก็บเงินเงินสมทบผู้ประกันตน

วันพุธที่ 19 กันยายน 2561
สำนักงานประกันสังคมชี้แจงข้อเท็จจริง กรณีการเก็บเงินเงินสมทบผู้ประกันตน
สำนักงานประกันสังคมชี้แจงข้อเท็จจริง กรณีการเก็บเงินเงินสมทบผู้ประกันตนเพิ่ม ยืนยันผู้ประกันตนที่มีค่าจ้างต่ำกว่า 15,000 บาท ยังคงจ่ายเงินสมทบเท่าเดิม ไม่มีผลกระทบใด ๆ
นายสุรเดช วลีอิทธิกุล เลขาธิการสำนักงานประกันสังคม ชี้แจงกรณี นายวัชระ เพชรทอง อดีต ส.ส.พรรคประชาธิปัตย์ กล่าวถึงกรณีกระทรวงแรงงานจะเก็บเงินเงินสมทบเพิ่มจากเดือนละ 750 บาท เป็นเดือนละ 1,000 บาท ซึ่งมีประเด็น ดังนี้ 1. การเก็บเงินสมทบเพิ่มเป็นการเพิ่มภาระให้กับผู้ประกันตนกว่า 15 ล้านคน 2. ปัจจุบันเงินกองทุนประกันสังคมมีสะสมมากถึง 1,809,225 ล้านบาท (ข้อมูล ณ 31 มีนาคม 2561) จึงไม่มีความจำเป็นใด ๆ ที่จะเก็บเงินเพิ่ม 3. รัฐบาลนำเงินกองทุนประกันสังคมไปลงทุนในตลาดหลักทรัพย์จนเสียหาย จึงเรียกร้องให้มีการสอบสวนหาผู้รับผิดชอบในอดีตมาลงโทษ และเรียกค่าเสียหายชดใช้คืนกองทุนฯ ด้วย 4. ควรออกกฎหมายห้ามนำเงินกองทุนประกันสังคมมาใช้แบบผิดวัตถุประสงค์ หรือมาใช้หาเสียงเรียกคะแนนนิยมทางการเมือง
สำนักงานประกันสังคม ขอชี้แจงข้อเท็จจริง ดังนี้
1. ผู้ประกันตนที่มีค่าจ้างต่ำกว่า 15,000 บาท ยังคงจ่ายเงินสมทบเท่าเดิม ไม่มีผลกระทบใด ๆ ส่วนผู้ประกันตนที่มีค่าจ้างสูงกว่า 15,000 บาท (ตามฐานข้อมูลประกันสังคม ผู้ประกันตนกลุ่มนี้ คิดเป็นสัดส่วนร้อยละ 30 ของผู้ประกันตน ที่มีนายจ้างในระบบประกันสังคม ซึ่งคิดเป็นจำนวน 3,603,866 คน ข้อมูล ณ วันที่ 8 สิงหาคม 2561) ซึ่งผู้ประกันตนจำนวนประมาณนี้เท่านั้นที่ต้องจ่ายเงินสมทบเพิ่มขึ้นและการจ่ายเงินสมทบเพิ่มขึ้นผู้ประกันตนจะได้รับสิทธิประโยชน์ที่เพิ่มขึ้นด้วย ทั้งนี้ สำนักงานประกันสังคม มีหน้าที่ดูแลผู้ประกันตนให้ได้รับสิทธิประโยชน์อย่างเพียงพอ อีกประการหนึ่งในเรื่องนี้ เป็นข้อเสนอของผู้แทนฝ่ายลูกจ้างที่เห็นประโยชน์อันจะเกิดแก่ผู้ประกันตน อย่างไรก็ตามในการดำเนินการสำนักงานฯ ก็ต้องดูแลไม่ให้กระทบต่อภาวะเศรษฐกิจ ขณะนี้จึงยังไม่ได้ดำเนินการใดเพิ่มเติมเนื่องจากคณะกรรมการประกันสังคม ได้พิจารณาให้สำนักงานฯ ดำเนินการสร้างการรับรู้ และรับฟังความคิดเห็น ของผู้ประกันตน นายจ้าง และสาธารณชน
2. การที่เก็บเงินสมทบเพิ่มไม่ได้หมายความว่ากองทุนประกันสังคมขาดทุนหรือเงินกองทุนลดน้อยลง แต่สำนักงานพิจารณาถึงการเสียโอกาสในการออมและผลกระทบต่อสิทธิประโยชน์ของผู้ประกันตนโดยเฉพาะในส่วนเงินทดแทนและเงินบำนาญ
3. เรื่องความเสียหายในการลงทุนที่ผ่านมาในอดีต สำนักงานประกันสังคมได้ดำเนินการทางวินัย ดำเนินการในคดีอาญา ซึ่งการพิจารณาอยู่ในขั้นตอนของกระบวนการยุติธรรม และดำเนินการทางแพ่งเป็นคดีความรับผิดทางละเมิด เพื่อเรียกค่าเสียหายแล้ว
4. การใช้จ่ายเงินกองทุนประกันสังคม ต้องดำเนินการภายใต้กรอบพระราชบัญญัติประกันสังคม พ.ศ. 2533 มาตรา 24 และระเบียบคณะกรรมการประกันสังคม ว่าด้วยการรับเงิน การจ่ายเงิน และการเก็บรักษาเงินกองทุน พ.ศ. 2555 ซึ่งกำหนดประเภทการใช้จ่ายเงินได้อย่างชัดเจน เช่น การจ่ายเป็นค่าบริการทางการแพทย์ การจ่ายประโยชน์ทดแทน และการจ่ายเพื่อเป็นค่าใช้จ่ายในการบริหารงานของสำนักงาน
-----------------------------------

ที่มา : http://www.thaigov.go.th/news/contents/details/15521
