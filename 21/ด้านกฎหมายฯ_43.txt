รัฐบาลไทย-ข่าวทำเนียบรัฐบาล-กระทรวงยุติธรรม หารือแนวทางส่งเสริมงานยุติธรรมชุมชนในพื้นที่จังหวัดชายแดนภาคใต้

วันอังคารที่ 25 กันยายน 2561
กระทรวงยุติธรรม หารือแนวทางส่งเสริมงานยุติธรรมชุมชนในพื้นที่จังหวัดชายแดนภาคใต้
นางกรรณิการ์ แสงทอง รองปลัดกระทรวงยุติธรรม เป็นประธานการประชุมสรุปผลการส่งเสริมงานยุติธรรมชุมชนและการดำเนินงานของสำนักงานยุติธรรมจังหวัดในพื้นที่จังหวัดชายแดนภาคใต้ ประจำปีงบประมาณ พ.ศ. ๒๕๖๑
ในวันอังคารที่ ๒๕ กันยายน ๒๕๖๑ เวลา ๐๙.๐๐ น.
ณ โรงแรมเบสเวสเทิร์น พลัส แวนด้า แกรนด์ ถนนแจ้งวัฒนะ
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมสรุปผลการส่งเสริมงานยุติธรรมชุมชนและการดำเนินงาน
ของสำนักงานยุติธรรมจังหวัดในพื้นที่จังหวัดชายแดนภาคใต้ ประจำปีงบประมาณ พ.ศ. ๒๕๖๑
โดยมีผู้อำนวยการกองยุทธศาสตร์และแผนงาน สำนักงานปลัดกระทรวงยุติธรรม
ผู้แทนส่วนนโยบายและยุทธศาสตร์ยุติธรรมชุมชนและยุติธรรมจังหวัด
ผู้แทนสำนักงานยุติธรรมจังหวัดชายแดนใต้ ๖ จังหวัด ได้แก่ สำนักงานยุติธรรมจังหวัดสงขลา
สำนักงานยุติธรรมจังหวัดปัตตานี สำนักงานยุติธรรมจังหวัดยะลา สำนักงานยุติธรรมจังหวัดนราธิวาส
สำนักงานยุติธรรมจังหวัดสตูล และสำนักงานยุติธรรมจังหวัดยะลา สาขาเบตง เข้าร่วมฯ
เพื่อพิจารณาแนวทางการดำเนินงานตามแผนบูรณาการขับเคลื่อนการแก้ไขปัญหาจังหวัดชายแดนภาคใต้
ประจำปีงบประมาณ พ.ศ. ๒๕๖๒ ด้านงานเสริมประสิทธิภาพงานบริการของสำนักงานยุติธรรมจังหวัด
ในการบริหารจัดการการแก้ไขปัญหาจังหวัดชายแดนใต้ และด้านงานส่งเสริมกิจกรรมของศูนย์ยุติธรรมชุมชน
รวมทั้งวิธีการบริหารจัดการและการทำงานของศูนย์ยุติธรรมชุมชนแบบดั้งเดิมและศูนย์ยุติธรรมชุมชนแบบจัดตั้ง
นอกจากนี้ ผู้แทนจากสำนักงานยุติธรรมจังหวัดทั้ง ๖ แห่ง ได้รายงานสรุปผลการดำเนินงาน ปัญหา อุปสรรค
และข้อเสนอแนะการดำเนินงานส่งเสริมงานยุติธรรมชุมชนและการดำเนินงานของสำนักงานยุติธรรมจังหวัด
ในพื้นที่จังหวัดชายแดนภาคใต้ ประจำปีงบประมาณ พ.ศ. ๒๕๖๑
ทั้งนี้ รองปลัดกระทรวงยุติธรม กล่าวว่า เราต้องยึดหลักเข้าใจ เข้าถึง พัฒนา
โดยเฉพาะในพื้นที่จังหวัดชายแดนภาคใต้ซึ่งเป็นพื้นที่เสี่ยง ต้องมีกลยุทธ์และบูรณาการขับเคลื่อนอย่างมีประสิทธิภาพ
ซึ่งต้องคำนึงถึงความเดือดร้อนและความต้องการของประชาชนในพื้นที่เป็นหลัก
การนำความรู้หรือบริการด้านงานยุติธรรมเข้าไปอย่างเดียวอาจจะไม่เพียงพอ
บางครั้งต้องมีการบูรณาการร่วมกับหน่วยงานอื่น ๆ เช่น กระทรวงสาธารณสุข
เพื่อเข้าไปดูแลเรื่องสุขภาพของประชาชน เพื่อให้ประชาชนมีสุขภาพที่ดีควบคู่กับการมีความรู้ด้านงานยุติธรรม

ที่มา : http://www.thaigov.go.th/news/contents/details/15654
