รัฐบาลไทย-ข่าวทำเนียบรัฐบาล-มท. บูรณาการสร้างการรับรู้สู่ชุมชน และเร่งรัดการยกเลิกสำเนาเอกสาร

วันจันทร์ที่ 17 กันยายน 2561
มท. บูรณาการสร้างการรับรู้สู่ชุมชน และเร่งรัดการยกเลิกสำเนาเอกสาร
มท. บูรณาการสร้างการรับรู้สู่ชุมชน และเร่งรัดการยกเลิกสำเนาเอกสาร
เมื่อวันที่ 13 กันยายน 2561 เวลา 10.30 น. ณ ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทยเป็นประธานการประชุมหารือบูรณาการสร้างการรับรู้สู่ชุมชนและการยกเลิกสำเนาเอกสารของกระทรวงมหาดไทย โดยมี นายฉัตรชัย พรหมเลิศ ปลัดกระทรวงมหาดไทย พร้อมด้วยผู้บริหารกระทรวงมหาดไทย พลโท สรรเสริญ แก้วกำเนิด รักษาราชการในตำแหน่งอธิบดีกรมประชาสัมพันธ์ ผู้แทนกระทรวงกลาโหม กระทรวงยุติธรรม กระทรวงทรัพยากรธรรมชาติและสิ่งแวดล้อม กระทรวงวิทยาศาสตร์และเทคโนโลยี กระทรวงศึกษาธิการ กระทรวงการพัฒนาสังคมและความมั่นคงของมนุษย์ กองอำนวยการรักษาความมั่นคงภายในราชอาณาจักร (กอ.รมน.) บมจ. กสท. โทรคมนาคม สำนักงานคณะกรรมการพัฒนาระบบราชการ และสำนักงานพัฒนารัฐบาลดิจิทัล (องค์การมหาชน) เข้าร่วมประชุม
พลเอก อนุพงษ์ เผ่าจินดา กล่าวว่า การสร้างการรับรู้ให้กับประชาชนในพื้นทุกพื้นที่เป็นแนวทางการบริหารประเทศ ที่ต้องการให้ทุกคนมีส่วนร่วม เรียกว่า “ประชารัฐ” เพื่อให้เกิดการร่วมคิด ร่วมทำและไม่เกิดความขัดแย้ง เพื่อตอบสนองความต้องการของประชาชนได้อย่างแท้จริง ดังนั้นรัฐบาลโดย พลเอก ประยุทธ์ จันทร์โอชา นายกรัฐมนตรีจึงได้มีข้อสั่งการ เมื่อวันที่ 24 กรกฎาคม 2561 ให้กระทรวงมหาดไทยเป็นหน่วยงานหลักในการประสานงานและเร่งรัดการดำเนินการสร้างการรับรู้ให้กับประชาชนในท้องถิ่นให้มีความรู้ความเข้าใจเกี่ยวกับการเป็นประเทศไทย 4.0 รวมถึงนโยบายต่าง ๆ ของรัฐบาลให้เกิดผลเป็นรูปธรรมโดยเร็ว ทั้งนี้กระทรวงมหาดไทยเป็นกระทรวงที่ใกล้ชิดกับประชาชนในระดับพื้นที่จึงเป็นต้องตัวกลางในการบูรณาการของทุกกระทรวงในการสร้างการรับรู้ให้กับประชาชนโดยกระทรวงมหาดไทยจะเป็นผู้วางระบบและช่องทางในการสื่อสาร เช่น หอกระจายข่าว /เสียงตามสายที่มีครอบคลุมในทุกหมู่บ้านชุมชน หรือระบบ line@มหาดไทย หรือ digital trunk และช่องทางของกรมประชาสัมพันธ์ โดยให้ทุกกระทรวง กำหนดเนื้อหาที่อยู่ในความรับผิดชอบ ที่ต้องการสร้างรับรู้สู่ประชาชน ส่งมายังกระทรวงมหาดไทยเพื่อถ่ายทอดลงสู่ประชาชนในพื้นที่ต่อไป
จากนั้น นางอารีย์พันธ์ เจริญสุข รองเลขาธิการ ก.พ.ร. ได้ติดตามความคืบหน้าการดำเนินโครงการยกเลิกสำเนาเอกสาร ซึ่งได้กำหนดให้ทุกหน่วยงานลดการเรียกเก็บสำเนาบัตรประจำตัวประชาชนและสำเนาทะเบียนบ้านจากประชาชนผู้มาขอรับบริการ ภายในเดือนสิงหาคม 2561 โดยสำนักงานพัฒนารัฐบาลดิจิทัล (องค์การมหาชน) ได้สำรวจความพร้อมการให้บริการ ซึ่งได้ยกเลิกสำเนาแล้ว รวม 95 หน่วยงาน 4,013 จุดบริการ ซึ่งกระทรวงมหาดไทยรับผิดชอบในการเชื่อมโยงฐานข้อมูลหน่วยงานราชการ (Linkage Center) โดยในปัจจุบัน กระทรวงมหาดไทยซึ่งเป็นกระทรวงนำร่องโครงการยกเลิกสำเนาเอกสารซึ่งดำเนินการปักหมุด สำรวจความพร้อมให้บริการไปแล้ว คิดเป็นร้อยละ 96 ของหน่วยให้บริการกระทรวงมหาดไทยทั่วประเทศ

ที่มา : http://www.thaigov.go.th/news/contents/details/15432
