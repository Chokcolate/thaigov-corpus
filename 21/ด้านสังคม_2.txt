รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 พร้อมทีม พม. (One Home) เร่งลงพื้นที่ช่วยเหลือครอบครัวผู้ด้อยโอกาส 8 ชีวิต ทั้งเด็ก ผู้สูงอายุ และคนพิการ ที่ย่านจตุจักร กทม.


วันพุธที่ 29 สิงหาคม 2561
58
พม. โดยศูนย์ช่วยเหลือสังคม สายด่วน 1300 พร้อมทีม พม. (One Home) เร่งลงพื้นที่ช่วยเหลือครอบครัวผู้ด้อยโอกาส 8 ชีวิต ทั้งเด็ก ผู้สูงอายุ และคนพิการ ที่ย่านจตุจักร กทม.
พม. โดยศูนย์ช่วยเหลือสังคม สายด่วน 1300 พร้อมทีม พม. (One Home) เร่งลงพื้นที่ช่วยเหลือครอบครัวผู้ด้อยโอกาส 8 ชีวิต ทั้งเด็ก ผู้สูงอายุ และคนพิการ ที่ย่านจตุจักร กทม.
วันนี้ (29 ส.ค. 61) เวลา 13.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 ทีม พม. (One Home)กรุงเทพมหานครและหน่วยงานที่เกี่ยวข้อง ลงพื้นที่ให้ความช่วยเหลือ กรณีครอบครัวผู้มีรายได้น้อยที่ประสบปัญหาทางสังคม ที่อาศัยอยู่รวมกัน 8 คน ภายในห้องเช่าขนาดเล็ก สภาพเก่าทรุดโทรม ที่ย่านจตุจักร กรุงเทพมหานคร
นางไพรวรรณ กล่าวว่าจากกรณีครอบครัวหญิงวัย 44 ปี ป่วยเป็นโรคความดันโลหิตสูง มีอาชีพรับจ้างล้างจาน และสามีวัย 38 ปี สภาพร่างกายไม่ค่อยแข็งแรง มีอาชีพขับรถจักรยานยนต์รับจ้าง ต้องรับภาระเลี้ยงดูลูกชาย-หญิง 3 คนวัย 5-13 ปี รวมทั้งพ่อของคู่สามี-ภรรยาวัย 74 และ 64 ปี ป่วยเป็นโรคเบาหวาน ความดันโลหิตสูง และเส้นเลือดในสมองตีบ ช่วยเหลือตนเองได้เพียงเล็กน้อย ทำให้ไม่สามารถประกอบอาชีพ และพี่ชายวัย 48 ปี เป็นผู้ป่วยติดเตียง มีสภาพร่างกายซูบผอม เนื่องจากเส้นเลือดในสมองแตก ซึ่งสมาชิกครอบครัวทั้งหมดต้องอาศัยภายในห้องเช่าขนาดเล็ก สภาพเก่าทรุดโทรม ในพื้นที่เขตจตุจักร กรุงเทพมหานคร นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 และทีม พม. (One Home) กรุงเทพมหานคร ซึ่งประกอบด้วย หน่วยงานในสังกัดกระทรวง พม. ได้แก่ กรมกิจการผู้สูงอายุ (ผส.) และกรมกิจการเด็กและเยาวชน (ดย.) รวมทั้งหน่วยงานที่เกี่ยวข้อง ได้ลงพื้นที่เยี่ยมครอบครัวหญิงดังกล่าว เพื่อตรวจสอบข้อเท็จจริงและประเมินทางสังคม อีกทั้งเร่งดำเนินการช่วยเหลือในเบื้องต้นตามภารกิจกระทรวง พม.
นางไพรวรรณ กล่าวต่อไปว่า ในเบื้องต้น ทีม พม. (One Home) กรุงเทพมหานคร ได้ดำเนินการช่วยเหลือครอบครัวหญิงดังกล่าว อาทิ การมอบเงินสงเคราะห์ครอบครัวยากจน เครื่องอุปโภคบริโภคที่จำเป็นในชีวิตประจำวัน และอุปกรณ์การเรียนสำหรับเด็ก อีกทั้ง การประสานความช่วยเหลือด้านสุขภาพ ไปยังศูนย์บริการสาธารณสุขในพื้นที่ให้ติดตามดูแลช่วยเหลือและให้คำแนะนำเรื่อง การดูแลสุขภาพและรักษาพยาบาลโรคเบาหวานและผู้ป่วยติดเตียง นอกจากนี้ได้เตรียมนักสังคมสงเคราะห์และประสานอาสาสมัครพัฒนาสังคมและความมั่นคงของมนุษย์ (อพม.) ในพื้นที่ เพื่อลงพื้นที่เยี่ยมบ้านเป็นระยะอย่างต่อเนื่อง
ทั้งนี้ สำหรับแนวทางการช่วยเหลือในระยะต่อไป ทีม พม. (One Home) กรุงเทพมหานคร จะร่วมกันหาแนวทางดูแลช่วยเหลือในเรื่องการจัดสวัสดิการสังคมที่เหมาะสมให้กับครอบครัวหญิงดังกล่าว เพื่อพัฒนาคุณภาพชีวิตที่ดีอย่างมั่นคง อาทิ 1) ดย. ให้ความช่วยเหลือเด็กตามระเบียบกองทุนคุ้มครองเด็กในด้านทุนการศึกษา ให้การสนับสนุนในเรื่องการดูแลเด็ก โดยเฉพาะด้านการศึกษาอย่างต่อเนื่อง และ 2) ผส. ให้การช่วยเหลือเงินสงเคราะห์ครอบครัวยากจน 3) พก. ให้ความช่วยเหลือในเรื่องการปรับปรุงสภาพที่อยู่อาศัยให้เหมาะสม มั่นคง และถูกสุขลักษณะ เหมาะสำหรับผู้สูงอายุและผู้ป่วย นอกจากนี้ มีการแนะนำให้คำปรึกษาในเรื่องการส่งเสริมการประกอบอาชีพแก่ครอบครัวหญิงดังกล่าว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวในระยะยาวได้
"สำหรับประชาชนที่พบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ซึ่งให้บริการ 24 ชั่วโมง โดยกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางไพรวรรณ กล่าวในตอนท้าย

ที่มา : http://www.thaigov.go.th/news/contents/details/15014