รัฐบาลไทย-ข่าวทำเนียบรัฐบาล-รองนรม.พล.อ.ประวิตรฯ เป็นประธานการประชุมคณะกรรมการ แห่งชาติว่าด้วยอนุสัญญาคุ้มครอง มรดกโลก ครั้งที่ 2/2561

วันจันทร์ที่ 10 กันยายน 2561
รองนรม.พล.อ.ประวิตรฯ เป็นประธานการประชุมคณะกรรมการ แห่งชาติว่าด้วยอนุสัญญาคุ้มครอง มรดกโลก ครั้งที่ 2/2561
ที่ประชุมพิจารณาและมีมติเห็นชอบในหลักการของการให้สมัครเข้ารับคัดเลือกเป็นกรรมการ มรดกโลกของผู้แทนประเทศไทยในการประชุมสมัชชารัฐภาคีแห่งอนุสัญญาคุ้มครองมรดกโลก
สมัยสามัญ ครั้งที่ 22
วันนี้ (10 ก.ย. 61) เวลา 10.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลเอกประวิตร วงษ์สุวรรณ รองนายกรัฐมนตรีเป็นประธานการประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ 2/2561 ซึ่งสรุปสาระสำคัญได้ดังนี้
ที่ประชุมพิจารณาและมีมติเห็นชอบในหลักการของการให้สมัครเข้ารับคัดเลือกเป็นกรรมการมรดกโลกของผู้แทนประเทศไทยในการประชุมสมัชชารัฐภาคีแห่งอนุสัญญาคุ้มครองมรดกโลกสมัยสามัญ ครั้งที่ 22 ใน พ.ศ. 2562 ณ กรุงปารีส ประเทศฝรั่งเศส โดยมอบหมายให้กระทรวงการต่างประเทศมีหนังสือประสานรัฐภาคีสมาชิกอนุสัญญาคุ้มครองมรดกโลกในการขอรับเสียงสนับสนุนเพื่อประเมินแนวโน้มในการสนับสนุนจากรัฐภาคีสมาชิกต่อการสมัครรับการคัดเลือกเป็นกรรมการมรดกโลกของราชอาณาจักรไทย และนำเสนอต่อคณะกรรมการแห่งชาติว่าด้วยอนุสัญญาคุ้มครองมรดกโลกเพื่อพิจารณา ในการประชุมครั้งต่อไป รวมทั้ง มอบหมายให้สำนักงานนโยบายและแผนทรัพยากรธรรมชาติและสิ่งแวดล้อมนำเสนอต่อคณะรัฐมนตรีเพื่อพิจารณาอนุมัติในหลักการให้ราชอาณาจักรไทยสมัครเข้ารับการคัดเลือกฯ ดังกล่าว ตลอดจนมอบหมายให้ฝ่ายเลขานุการพิจารณาแต่งตั้งคณะทำงานในการนำเสนอรายชื่อผู้มีคุณสมบัติเหมาะสมเป็นผู้แทนประเทศไทยในการสมัครเข้ารับการคัดเลือกเป็นกรรมการมรดกโลก ต่อคณะกรรมการแห่งชาติว่าด้วยอนุสัญญาคุ้มครองมรดกโลก เพื่อพิจารณาให้ความเห็นชอบในการประชุมครั้งต่อไป
....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15267
