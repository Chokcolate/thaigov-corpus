รัฐบาลไทย-ข่าวทำเนียบรัฐบาล-คณะนักธุรกิจฝรั่งเศสด้านอุตสาหกรรมอากาศยานสนใจการร่วมลงทุนใน EEC

วันจันทร์ที่ 24 กันยายน 2561
คณะนักธุรกิจฝรั่งเศสด้านอุตสาหกรรมอากาศยานสนใจการร่วมลงทุนใน EEC
คณะนักธุรกิจฝรั่งเศสด้านอุตสาหกรรมอากาศยานสนใจการร่วมลงทุนใน EEC
วันนี้ (วันจันทร์ที่ 24 กันยายน 2561) เวลา 11.30 น. คณะนักธุรกิจฝรั่งเศสด้านอุตสาหกรรมอากาศยาน นำโดยนาย Christophe Cador (นายคริสตอฟ คาดอร์) ประธานกรรมการบริหารบริษัท Satys เข้าเยี่ยมคารวะ นายกอบศักดิ์ ภูตระกูล รัฐมนตรีประจำสำนักนายกรัฐมนตรี โดยมีนายสีหศักดิ์ พวงเกตุแก้ว เอกอัครราชทูต ณ กรุงปารีส เข้าร่วมการหารือด้วย ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญของการหารือ ดังนี้
รัฐมนตรีประจำสำนักนายกรัฐมนตรีกล่าวต้อนรับคณะนักธุรกิจฝรั่งเศสเดินทางมาเยือนไทย ซึ่งเอกอัครราชทูต ณ กรุงปารีส กล่าวแนะนำนักธุรกิจฝรั่งเศสด้านอุตสาหกรรมอากาศยานและชี้แจงว่า เป็นกลุ่มนักธุรกิจที่สนใจการลงทุนในประเทศไทย โดยรัฐมนตรีประจำสำนักนายกรัฐมนตรีได้กล่าวถึงการเดินทางเยือนฝรั่งเศสของนายกรัฐมนตรีเมื่อเดือนมิถุนายน 2561 ว่า เป็นการเดินทางที่สร้างพลวัตทางเศรษฐกิจระหว่างไทยและฝรั่งเศส โดยนายกรัฐมนตรีได้พบหารือกับประธานาธิบดีเอมานูว์แอล มาครง โดยผู้นำทั้งสองได้ตกลงร่วมกันที่จะผลักดันการค้าการลงทุนระหว่างกันให้เกิดผลเป็นรูปธรรม
โอกาสนี้ รัฐมนตรีประจำสำนักนายกรัฐมนตรียังกล่าวขอบคุณเอกชนฝรั่งเศส ซึ่งไทยพร้อมต้อนรับเอกชนฝรั่งเศส ที่แสดงความสนใจเข้าร่วมลงทุนในหลายโครงการของโครงการเขตพัฒนาพิเศษภาคตะวันออก (EEC) ซึ่งนอกเหนือจากโครงการ EEC แล้ว รัฐบาลไทยยังมีนโยบาย Thailand + 1 ทั้งนี้ เนื่องจากความได้เปรียบทางภูมิศาสตร์ ทำให้ประเทศไทยสามารถเป็นแกนกลางของภูมิภาค และเป็นประตูสู่ประเทศอื่นๆ ในภูมิภาคเอเชียตะวันออกเฉียงใต้และอาเซียนได้ ประกอบกับประเทศรอบบ้านของประเทศไทยมีการพัฒนาอย่างมาก ซึ่งการเติบโตอย่างมีนัยสำคัญนี้ ทำให้ภูมิภาคนี้เป็นที่สนใจของนักลงทุน ส่งผลให้การลงทุนในประเทศไทยจะสร้างผลดีในระยะยาว โดยเฉพาะอย่างยิ่งการลงทุนด้านอากาศยาน  โดยกรุงเทพฯ มีท่าอากาศยานสองแห่ง ได้แก่ ท่าอากาศยานนานาชาติสุวรรณภูมิ และท่าอากาศยานนานาชาติดอนเมือง ซึ่งมีผู้ใช้บริการจำนวนมาก และในอีก 5 ปีข้างหน้า เมื่อท่าอากาศยานนานาชาติอู่ตะเภา พร้อมให้ใช้งานอย่างครบวงจร จะมีผู้ใช้บริการหนาแน่นเช่นกัน จึงมั่นใจได้ว่าประเทศไทยจะมีการพัฒนาอย่างเต็มที่จากช่วงนี้และต่อไปอีก 20 ปี รวมทั้งการดำเนินการปฏิรูปทางการเมืองตาม Roadmap และจะมีการเลือกตั้งในช่วงต้นปี ด้วย
นาย Christophe Cador ประธานกรรมการบริหารบริษัท Satys กล่าวขอบคุณรัฐมนตรีประจำสำนักนายกรัฐมนตรีที่ให้เข้าเยี่ยมคารวะ และขอบคุณสถานเอกอัครราชทูต ณ กรุงปารีส ที่ให้มีความเข้าใจ ภาคเอกชนและช่วยอำนวยความสะดวก จนทำให้เกิดการเข้าเยี่ยมคารวะ ซึ่งการเดินทางมีเป้าหมายสำคัญในการขยายโอกาสด้านการลงทุน โดยได้มีโอกาสพบหารือกับผู้บริหารสำคัญของไทย ได้แก่เลขาธิการคณะกรรมการส่งเสริมการลงทุน และเลขาธิการคณะกรรมการเขตนโยบายพิเศษภาคตะวันออกด้วย ช่วยยืนยันถึงความมั่นใจของภาคเอกชนต่อศักยภาพทางเศรษฐกิจไทยด้วย

ที่มา : http://www.thaigov.go.th/news/contents/details/15614
