รัฐบาลไทย-ข่าวทำเนียบรัฐบาล-"ยุติธรรม" ลงนามความร่วมมือทางวิชาการและจัดตั้งศูนย์ประสานงาน การเสริมสร้างความสามัคคีปรองดองและสมานฉันท์

วันอังคารที่ 25 กันยายน 2561
"ยุติธรรม" ลงนามความร่วมมือทางวิชาการและจัดตั้งศูนย์ประสานงาน การเสริมสร้างความสามัคคีปรองดองและสมานฉันท์
กระทรวงยุติธรรม ลงนามความร่วมมือทางวิชาการและจัดตั้งศูนย์ประสานงานการเสริมสร้างความสามัคคีปรองดองและสมานฉันท์
ในวันอังคารที่ ๒๕ กันยายน ๒๕๖๑ เวลา ๑๐.๓๐ น.
ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พันตำรวจโทพงษ์ธร ธัญญสิริ หัวหน้าผู้ตรวจราชการกระทรวงยุติธรรม
ในฐานะเลขาธิการคณะกรรมการเสริมสร้างความสมานฉันท์แห่งชาติ
ลงนามความร่วมมือทางวิชาการและจัดตั้งศูนย์ประสานงานการเสริมสร้างความสามัคคีปรองดองและสมานฉันท์
ระหว่าง สำนักงานคณะกรรมการเสริมสร้างความสมานฉันท์แห่งชาติ กระทรวงยุติธรรม
ร่วมกับสถาบันการศึกษารวม ๕ สถาบัน ได้แก่ มหาวิทยาลัยขอนแก่น มหาวิทยาลัยเชียงใหม่
มหาวิทยาลัยธรรมศาสตร์ มหาวิทยาลัยรังสิต และมหาวิทยาลัยสงขลานครินทร์
โดยมี ผู้ช่วยศาสตราจารย์กิตติบดี ใยพลู คณบดีคณะนิติศาสตร์ มหาวิทยาลัยขอนแก่น
ผู้ช่วยศาสตราจารย์ ดร.พรชัย วิสุทธิศักดิ์ คณบดีคณะนิติศาสตร์ มหาวิทยาลัยเชียงใหม่
รองศาสตราจารย์ ดร.เดชา สังขวรรณ คณบดีวิทยาลัยสหวิทยาการ มหาวิทยาลัยธรรมศาสตร์
รองศาสตราจารย์ ดร.ธรรมวิทย์ เทิดอุดมธรรม คณบดีสถาบันอาชญาวิทยาและการบริหารงานยุติธรรม มหาวิทยาลัยรังสิต
และอาจารย์พรพล เทศทอง อาจารย์คณะนิติศาสตร์ มหาวิทยาลัยสงขลานครินทร์ เป็นผู้ร่วมลงนาม
เพื่อร่วมกันดำเนินกิจกรรมทางวิชาการในด้านกฎหมาย การบริหารงานยุติธรรม กระบวนการยุติธรรมเชิงสมานฉันท์ กระบวนการยุติธรรมทางเลือก และการจัดการความขัดแย้ง ตลอดจนจัดตั้งศูนย์ประสานงานการเสริมสร้างความสามัคคีปรองดองและสมานฉันท์ระดับพื้นที่ เพื่อร่วมเป็นเครือข่ายความร่วมมือในการแก้ไขปัญหาความขัดแย้ง
และเสริมสร้างความสมานฉันท์ ตลอดจนเป็นศูนย์กลางประสานงานการขับเคลื่อนภารกิจร่วมกัน
ระหว่างสำนักงานคณะกรรมการเสริมสร้างความสมานฉันท์แห่งชาติ ยุติธรรมจังหวัด หน่วยราชการที่เกี่ยวข้อง
เครือข่ายทางวิชาการ และเครือข่ายภาคประชาสังคมในระดับพื้นที่
โอกาสนี้ หัวหน้าผู้ตรวจราชการกระทรวงยุติธรรม กล่าวว่า สำนักงานคณะกรรมการเสริมสร้างความสมานฉันท์แห่งชาติ กระทรวงยุติธรรม
จะจัดตั้งศูนย์ประสานงานการเสริมสร้างความสามัคคีปรองดองและสมานฉันท์ขึ้น
ในพื้นที่ ๕ ภูมิภาค เพื่อติดตามสภาพปัญหาความขัดแย้งในเชิงพื้นที่ โดยกระทรวงยุติธรรมจะทำหน้าที่เชื่อมโยงและประสานขอความร่วมมือไปยังภาควิชาการและหน่วยงานภาครัฐ ในการสอดส่องดูแลและแก้ไขปัญหาความขัดแย้งเชิงพื้นที่ ตลอดจนปัญหาด้านกฎหมายและด้านอื่นๆ ซึ่งเป็นไปตามเจตนารมณ์ของสำนักงานคณะกรรมการเสริมสร้าง
ความสมานฉันท์แห่งชาติ ในการเสริมสร้างความสมานฉันท์และสร้างความปรองดอง

ที่มา : http://www.thaigov.go.th/news/contents/details/15644
