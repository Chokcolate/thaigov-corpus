รัฐบาลไทย-ข่าวทำเนียบรัฐบาล-รมว.พม. เปิดงาน “16 ปี ประชารัฐพัฒนาไทย ก้าวไกลสู่สวัสดิการสังคม” เนื่องในวันคล้ายวันสถาปนากรม พส. 


วันเสาร์ที่ 1 กันยายน 2561
88
รมว.พม. เปิดงาน “16 ปี ประชารัฐพัฒนาไทย ก้าวไกลสู่สวัสดิการสังคม” เนื่องในวันคล้ายวันสถาปนากรม พส.
รมว.พม. เปิดงาน “16 ปี ประชารัฐพัฒนาไทย ก้าวไกลสู่สวัสดิการสังคม” เนื่องในวันคล้ายวันสถาปนากรม พส.
วันนี้ (1 ก.ย. 61) เวลา 07.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน "16 ปี ประชารัฐพัฒนาไทย ก้าวไกลสู่สวัสดิการสังคม” เนื่องในวันคล้าย วันสถาปนาของกรมพัฒนาสังคมและสวัสดิการ (พส.) ณ ห้องประชุมชั้น 2 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
วันที่ 1 กันยายน ของทุกปี เป็นวันสถาปนากรมประชาสงเคราะห์ ซึ่งปัจจุบัน คือ กรมพัฒนาสังคมและสวัสดิการ (พส.) สังกัดกระทรวงการพัฒนาสังคมและความมั่นคงของมนุษย์ (พม.) ได้ยึดมั่นการเป็นองค์กรหลักในการจัดสวัสดิการ เสริมสร้างพลังทางสังคม สร้างความเข้มแข็งแก่ชุมชนท้องถิ่น มุ่งให้การช่วยเหลือ คุ้มครอง และพัฒนาศักยภาพประชาชนในทุกระดับ เป็นระยะเวลา 16 ปี อย่างต่อเนื่อง เพื่อลดความเหลื่อมล้ำและสร้างความเป็นธรรม ด้วยการขับเคลื่อนงานตามนโยบายของรัฐบาล ภายใต้แนวคิด "ประชารัฐพัฒนาไทย ก้าวไกลสู่สวัสดิการสังคม” ทั้งนี้ กระทรวง พม. โดย พส. ได้สานต่องานด้วยความมุ่งมั่น โดยมุ่งเน้นการสร้างสรรค์นวัตกรรมทางสังคมในหลายมิติ ได้แก่ 1) การปรับกระบวนการพิจารณาและพัฒนาระบบการจ่ายเงินอุดหนุนแก่ผู้รับบริการ ด้วยระบบ "Krungthai Corporate Online” ภายใต้แนวคิด "รวดเร็ว มั่นใจ โปร่งใส ตรวจสอบได้” 2) สานฝันปันโอกาสแก่ผู้แสดงความสามารถ ด้วยการพัฒนาศักยภาพ บุคลิกภาพ และทักษะความสามารถเฉพาะด้าน ให้เป็นที่ยอมรับในระดับชาติ 3) Family Data เปิดประตูเยี่ยมบ้าน สร้างสะพาน สู่สวัสดิการสังคม ด้วยการนำข้อมูลสวัสดิการแห่งรัฐมาขับเคลื่อนการช่วยเหลือกลุ่มเป้าหมาย อย่างบูรณาการของทีม พม. หรือ ทีม One home ลงเคาะประตูบ้าน เพื่อช่วยเหลือผู้มีรายได้น้อยกว่า 250,000 ครอบครัว 4) กิจการเพื่อสังคม หรือ Social Enterprise (SE) จุดประกายนวัตกรรมการดำเนินธุรกิจ ควบคู่กับการแก้ไขปัญหาสังคมและสิ่งแวดล้อมอย่างยั่งยืน ด้วยการส่งเสริมให้ภาคธุรกิจที่มีคุณสมบัติจดทะเบียนรับรองเป็นกิจการเพื่อสังคม 5) การส่งเสริมการท่องเที่ยวภูมิวัฒนธรรมของราษฎรบนพื้นที่สูง 5 เส้นทาง 5 จังหวัด เส้นทางการท่องเที่ยว ที่ไม่ได้เป็นแค่การท่องเที่ยว แต่เป็นการสัมผัสถึงความงดงามทางวัฒนธรรม เพื่อสร้างรายได้แก่ชุมชน และ นำมาจัดสวัสดิการที่เอื้อประโยชน์แก่คนในชุมชน และ 6) "โครงการตําบลต้นแบบ ห่วงใยไม่ทอดทิ้งกัน” เพื่อจุดประกายการให้บริการสวัสดิการสังคมในระดับพื้นที่ และพัฒนาศักยภาพกลุ่มเป้าหมาย ภายใต้แนวคิด "พื้นที่เป็นตัวตั้ง ผู้รับบริการเป็นศูนย์กลาง มุ่งประสานประชารัฐ” จนเกิดการจัดบริการสวัสดิการสังคมโดยชุมชนในพื้นที่
สำหรับการจัดงาน "16 ปี ประชารัฐพัฒนาไทย ก้าวไกลสู่สวัสดิการสังคม” ในวันนี้ (1 ก.ย. 61) มีกิจกรรมสำคัญ ได้แก่ กิจกรรมพิธีสงฆ์และการสักการะสิ่งศักดิ์สิทธิ์ประจำกระทรวง พม. พิธีมอบใบประกาศเกียรติคุณและรางวัลแก่หน่วยงานและองค์กร ที่สร้างคุณความดีและประโยชน์แก่สังคมจนเป็นที่ประจักษ์ ประกอบด้วย 1. การมอบใบประกาศเกียรติคุณแก่สถานประกอบการ ที่จ้างงานกลุ่มผู้ไร้ที่พึ่ง จำนวน 44 แห่ง อาทิ สมคิดรีไซเคิล เจ้สาสั่งลุย ศูนย์พัฒนาสมรรถภาพคนตาบอด และบริษัทพาเจริญบรรจุภัณฑ์ เป็นต้น 2. การมอบรางวัลตำบลต้นแบบ ประจำปี 2561 แก่องค์กรปกครองส่วนท้องถิ่นที่ดำเนินการโครงการ "ตำบลต้นแบบ ห่วงใยไม่ทอดทิ้งกัน” จำนวน 6 แห่ง และแบ่งออกเป็น 3 ระดับ ได้แก่ 1) ระดับดีเด่น ได้แก่ องค์การบริหารส่วนตำบลข่วงเปา จังหวัดเชียงใหม่ ผลงาน "ข่วงเปาโมเดล” เป็นการแก้ไขปัญหาที่อยู่อาศัยและฟื้นฟูศักยภาพแก่กลุ่มเสี่ยงผู้มีรายได้น้อยและคนไร้ที่พึ่ง จนสามารถพึ่งพาตัวเองได้ 2) ระดับดี ได้แก่ องค์การบริหารส่วนตำบลดงเจน จังหวัดพะเยา และ องค์การบริหารส่วนตำบลป่าแฝก จังหวัดสุโขทัย และ 3) ระดับชมเชย ได้แก่ เทศบาลตำบลวังเย็น จังหวัดฉะเชิงเทรา องค์การบริหารส่วนตำบลคำโตนด จังหวัดปราจีนบุรี และองค์การบริหารส่วนตำบลนางตะเคียน จังหวัดสมุทรสงคราม ทั้งนี้ โครงการที่ได้รับรางวัลทั้ง 6 แห่ง มีศูนย์คุ้มครองคนไร้ที่พึ่งเป็นพี่เลี้ยง และ 3. การมอบทุน"ประชาบดี”แก่บุตรหลานข้าราชการ เจ้าหน้าที่ของกระทรวง พม. เพื่อเป็นขวัญกำลังใจและสวัสดิการแก่ลูกจ้างที่มีรายได้น้อย ทั้งนี้ กระทรวง พม. โดย พส. พร้อมขับเคลื่อนพลังประชารัฐทั้งภาครัฐ ภาคเอกชน และภาคประชาชน ร่วมพัฒนาสังคม เพื่อให้กลุ่มเป้าหมายก้าวสู่สวัสดิการสังคมอย่างถ้วนหน้า ด้วยความมั่นคง มั่งคั่ง ยั่งยืน ต่อไป

ที่มา : http://www.thaigov.go.th/news/contents/details/15087