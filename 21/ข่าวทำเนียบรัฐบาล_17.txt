รัฐบาลไทย-ข่าวทำเนียบรัฐบาล-นายกฯ แนะทุกจังหวัดสร้างจุดเด่นสินค้าเกษตร ส่งเสริมการขายและการท่องเที่ยว หลังผักผลไม้ไทยหลายชนิดถูกใจผู้โดยสารการบินไทย

วันเสาร์ที่ 1 กันยายน 2561
นายกฯ แนะทุกจังหวัดสร้างจุดเด่นสินค้าเกษตร ส่งเสริมการขายและการท่องเที่ยว หลังผักผลไม้ไทยหลายชนิดถูกใจผู้โดยสารการบินไทย
นายกรัฐมนตรีแนะทุกจังหวัด  สร้างจุดเด่นสินค้าเกษตร ส่งเสริมการขายและการท่องเที่ยว หลังผักผลไม้ไทยหลายชนิดถูกใจผู้โดยสารการบินไทย
วันนี้  (1 กันยายน 2561)  พลโท สรรเสริญ แก้วกำเนิด โฆษกประจำสำนักนายกรัฐมนตรี   เปิดเผยว่า  พลเอก ประยุทธ์ จันทร์โอชา นายกรัฐมนตรี พอใจการต่อยอดแนวคิดขยายโอกาสทางการค้าให้กับเกษตรกรบนพื้นฐานของความร่วมมือแบบประชารัฐของกระทรวงเกษตรฯ ที่ล่าสุดได้ร่วมมือบริษัท การบินไทย จำกัด (มหาชน) และ จ.ฉะเชิงเทรา พัฒนาการบริหารจัดการสินค้าเกษตรปลอดภัยสูงเพื่อครัวการบินไทย จัดเสิร์ฟอาหารผู้โดยสารบนเครื่องบิน
"นายกฯ รับทราบว่า จ.ฉะเชิงเทรา มีความโดดเด่นในการผลิตสินค้าเกษตรปลอดภัยสูงตามมาตรฐานเบอร์ 8 คือ สินค้าที่มีคุณภาพ สดสะอาด ปลอดภัย ไร้สารตกค้าง และเป็นมิตรกับสิ่งแวดล้อม ที่เทียบเคียงได้กับมาตรฐานระดับประเทศ (GAP)
ส่วนครัวการบินไทยถือเป็นผู้นำด้านการผลิตอาหารเพื่อให้บริการบนสายการบินทั้งในประเทศและระหว่างประเทศที่มีมาตรฐาน ได้รับการยอมรับในระดับนานาชาติ จึงมีความต้องการวัตถุดิบที่ปลอดภัยและมีคุณภาพจากแหล่งผลิตชั้นดี โดยได้นำผักและผลไม้ของ จ.ฉะเชิงเทรา ไปให้บริการผู้โดยสารของการบินไทย"
ที่ผ่านมากระทรวงเกษตรฯ ได้กำหนดให้มีการบริหารจัดการสินค้าเกษตรแบบครบวงจรเป็นรายจังหวัด เน้นการตลาดนำการผลิต โดยอาศัยจุดเด่นของจังหวัด ศักยภาพการผลิต ความต้องการของตลาด และมีแหล่งรับซื้อผลผลิตที่แน่นอน ไปพัฒนาขีดความสามารถของเกษตรกรให้สามารถผลิตและส่งมอบสินค้าได้ตรงตามความต้องการของผู้ซื้อ
"นายกฯ แนะให้ทุกจังหวัดสร้างจุดเด่นของผลผลิตทางการเกษตรที่แตกต่าง และสร้างการรับรู้แก่คนทั่วไป โดยไม่จำเป็นต้องนำไปขายบนเครื่องบินการบินไทยเท่านั้น แต่สามารถใช้เป็นสิ่งดึงดูดนักท่องเที่ยวให้เดินทางเข้าไปท่องเที่ยว หรือกระตุ้นให้ผู้บริโภคเกิดความสนใจ ซึ่งจะทำให้มียอดสั่งซื้อเพิ่มขึ้น และเกษตรกรรู้ว่าจะต้องผลิตอะไร เพื่อให้มีตลาดรองรับ ช่วยสร้างรายได้อย่างยั่งยืน"
..........
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15091
