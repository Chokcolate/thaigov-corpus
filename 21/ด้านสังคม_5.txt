รัฐบาลไทย-ข่าวทำเนียบรัฐบาล-พม. ชื่นชม 2 พี่น้องสู้ชีวิต ตระเวนร้องเพลงหารายได้จุนเจือครอบครัว และเป็นทุนการศึกษา ที่ จ.ฉะเชิงเทรา พร้อมกำชับทีม One Home เร่งลงพื้นที่ช่วยเหลือผู้ประสบภัยน้ำท่วม ที่ จ.ลพบุรี

วันพฤหัสบดีที่ 30 สิงหาคม 2561
พม. ชื่นชม 2 พี่น้องสู้ชีวิต ตระเวนร้องเพลงหารายได้จุนเจือครอบครัว และเป็นทุนการศึกษา ที่ จ.ฉะเชิงเทรา พร้อมกำชับทีม One Home เร่งลงพื้นที่ช่วยเหลือผู้ประสบภัยน้ำท่วม ที่ จ.ลพบุรี
พม. ชื่นชม 2 พี่น้องสู้ชีวิต ตระเวนร้องเพลงหารายได้จุนเจือครอบครัว และเป็นทุนการศึกษา ที่ จ.ฉะเชิงเทรา พร้อมกำชับทีม One Home เร่งลงพื้นที่ช่วยเหลือผู้ประสบภัยน้ำท่วม ที่ จ.ลพบุรี
วันนี้ (30 ส.ค. 61) เวลา 8.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 116/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีสองพี่น้องสู้ชีวิต พี่สาวคนโตกำลังเรียนชั้นมัธยม และน้องสาวคนเล็กกำลังเรียนชั้นอนุบาล ต้องออกตระเวนร้องเพลงตามตลาดนัด เพื่อหารายได้จุนเจือครอบครัว และเป็นทุนการศึกษา ซึ่งอาศัยอยู่กับแม่พิการแขนด้วน และตา-ยาย ครอบครัวมีฐานะยากจน ที่จังหวัดฉะเชิงเทรา นั้น ขอชื่นชมเด็กหญิงทั้ง 2 คนดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดฉะเชิงเทรา (พมจ.ฉะเชิงเทรา) พร้อมทีม One Home ลงพื้นที่เพื่อตรวจสอบข้อเท็จจริง และประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาอย่างต่อเนื่องในระยะยาว รวมทั้ง การพิจารณามอบทุนการศึกษาให้แก่เด็กหญิงทั้ง 2 คนดังกล่าว พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อีกทั้ง แนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
และกรณีเด็กชายวัย 6 ขวบ ถูกเด็กชาย 2 คน วัย 14 ปี และ 8 ขวบ ร่วมกันทำร้ายร่างกาย โดยใช้เชือกมัดลำตัวเป็นเวลานานหลายชั่วโมง จนเกิดอาการบาดเจ็บ และคาดว่าอาจถูกล่วงละเมิดทางเพศ ขณะนี้รอผลตรวจร่างกายจากโรงพยาบาล ที่จังหวัดบุรีรัมย์ นั้น ได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กชายคนดังกล่าวอย่างใกล้ชิดโดยด่วน เพื่อให้เด็กชายมีสภาพจิตใจที่เข้มแข็งขึ้น และสามารถกลับมาใช้ชีวิตในสังคมได้อย่างปกติสุข ซึ่งหน่วยงาน ในสังกัดกระทรวง พม.ได้แก่ บ้านพักเด็กและครอบครัวจังหวัดบุรีรัมย์ พร้อมให้การดูแลคุ้มครองสวัสดิภาพ ตามพระราชบัญญัติคุ้มครองเด็ก พ.ศ.2546
อีกกรณีเกิดเหตุการณ์ฝนตกหนักติดต่อกันหลายวัน ทำให้เกิดอุทกภัย น้ำล้นอ่างเก็บน้ำ ส่งผลให้น้ำเข้าท่วมบ้านเรือนประชาชนได้รับความเสียหายกว่า 50 หลังคาเรือน และพื้นที่ทำการเกษตรเสียหายจำนวนมาก ที่จังหวัดลพบุรี นั้น ได้กำชับให้พัฒนาสังคมและความมั่นคงของมนุษย์จังหวัดลพบุรี (พมจ.ลพบุรี) พร้อมทีม One Home เร่งลงพื้นที่ให้ความช่วยเหลือบรรเทาความเดือดร้อนของประชาชนในเบื้องต้นโดยด่วน ตามภารกิจของกระทรวง พม. โดยเฉพาะ กุลุ่มเป้าหมายของกระทรวงฯ ได้แก่ เด็ก คนพิการ ผู้สูงอายุ และผู้ด้อยโอกาส ทั้งนี้ หากประชาชนที่ประสบปัญหา และต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีครอบครัวยากจนต้องรับภาระเลี้ยงดูลูกสาววัย 17 ปี พิการทางสมอง ที่จังหวัดมุกดาหาร นั้น ทีม One Home ได้ลงพื้นที่เยี่ยมบ้าน มอบเงินสงเคราะห์และฟื้นฟูสมรรถภาพคนพิการ และเงินสงเคราะห์เด็กในครอบครัวยากจน รวมทั้ง การปรับปรุงสภาพที่อยู่อาศัยให้เหมาะสมกับคนพิการ พร้อมให้คำแนะนำในเรื่องสวัสดิการสังคมของเด็กและ คนพิการ 2) กรณีพระสงฆ์รูปหนึ่ง ต้องดูแลพ่อที่ป่วยเป็นอัมพฤกษ์ และแม่ป่วยเป็นมะเร็งที่ปาก ที่จังหวัดอุทัยธานี นั้น ทีม One Home ได้ลงพื้นที่ช่วยเหลือ พร้อมมอบสิ่งของเครื่องใช้ที่จำเป็น และมอบเงินสงเคราะห์ครอบครัวยากจน อีกทั้งประสานหน่วยงานที่เกี่ยวข้องดูแลรักษาพยาบาลอาการป่วย พร้อมอำนวยความสะดวกเรื่องยานพาหนะในการนำผู้ป่วยส่งตัวไปโรงพยาบาล

ที่มา : http://www.thaigov.go.th/news/contents/details/15045
