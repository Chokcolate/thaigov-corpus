รัฐบาลไทย-ข่าวทำเนียบรัฐบาล-สมาคมแม่บ้านมหาดไทย จัดประชุมใหญ่สามัญประจำปี แถลงผลงาน พร้อมชูนโยบาย จัดการขยะครัวเรือนรักษาสิ่งแวดล้อม

วันจันทร์ที่ 10 กันยายน 2561
สมาคมแม่บ้านมหาดไทย จัดประชุมใหญ่สามัญประจำปี แถลงผลงาน พร้อมชูนโยบาย จัดการขยะครัวเรือนรักษาสิ่งแวดล้อม
สมาคมแม่บ้านมหาดไทย จัดประชุมใหญ่สามัญประจำปี แถลงผลงาน พร้อมชูนโยบาย จัดการขยะครัวเรือนรักษาสิ่งแวดล้อม
เมื่อวันที่ 9 ก.ย. 2561 เวลา 09.30 น. ที่ห้องแกรนด์ บอลรูม ชั้น 4 โรงแรมมิราเคิล แกรนด์ คอนเวนชั่น กรุงเทพมหานคร สมาคมแม่บ้านมหาดไทยจัดประชุมใหญ่สามัญประจำปีครั้งที่ 1/2561 โดยมี ดร. ปฤถา พรหมเลิศ นายกสมาคมแม่บ้านมหาดไทยเป็นประธานการประชุม และมีประธานแม่บ้านมหาดไทยจังหวัด 76 จังหวัดพร้อมด้วยสมาชิกสมาคมแม่บ้านมหาดไทย เข้าร่วมการประชุม สำหรับการประชุมในวันนี้ เป็นการสรุปผลการดำเนินงานของสมาคม ในรอบปีที่ผ่านมา ทั้งในส่วนกลาง และในส่วนของแม่บ้านมหาดไทยในจังหวัดต่างๆ   พร้อมทั้งการจัดเสวนา ในหัวข้อเรื่อง "ครอบครัวมหาดไทยห่วงใยสิ่งแวดล้อม"  และ การบรรยายพิเศษในหัวข้อเรื่อง "การเปลี่ยนแปลงนวัตกรรมอย่างพลิกผัน" (Disruptive innovation)  นายสุเมธ เหล่าโมราพร วิทยากรผู้ทรงคุณวุฒิ ให้เกียรติมาบรรยาย
ดร.ปฤถา พรหมเลิศ นายกสมาคมแม่บ้านมหาดไทย เปิดเผยว่า ปัจจุบันปัญหาขยะ มูลฝอยเป็นอีกหนึ่งปัญหา ด้านสิ่งแวดล้อม ของประเทศไทย และนับวันจะทวีความรุนแรง ซึ่งรัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี และ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ให้ความสำคัญ และกำหนดเป็นนโยบายวาระแห่งชาติที่ทุกภาคส่วน ต้องร่วมมือร่วมใจ ในการร่วมกันรณรงค์เพื่อลดภาระ ที่จะเกิดขึ้นให้กับสังคม ซึ่งที่ผ่านมา สมาคมแม่บ้านมหาดไทยได้ตระหนักและเล็งเห็นความสำคัญของปัญหาดังกล่าว จึงได้จัดทำโครงการ "ครอบครัวมหาดไทย ห่วงใยสิ่งแวดล้อม" ขึ้น เพื่อร่วมรับผิดชอบต่อสังคมส่วนรวมในการลดภาระปริมาณขยะต่อชุมชนและสังคม โดย มุ่งเน้นให้แม่บ้านมหาดไทย ได้มีส่วนร่วม ในการลดปริมาณขยะ ตั้งแต่ต้นทาง คือในครัวเรือน พร้อมทั้งรณรงค์สร้างจิตสำนึกในการรักษาสิ่งแวดล้อม ตามหลัก 3Rs ทั้งการลดการใช้ (Reduce) การใช้ซ้ำ (Reuse) และ การนำกลับมาใช้ใหม่ (Recycle) มาประยุกต์ใช้ในการบริหารจัดการขยะ และนโยบายของสมาคมที่สำคัญ คือ การกำจัดขยะอินทรีย์และขยะเปียก โดยนำมาผลิตเป็นปุ๋ยหมัก เพื่อใช้ผสมดินปลูกต้นไม้ หรือ เป็นปุ๋ยเพิ่มธาตุอาหารในดิน ซึ่งมีวิธีการทำที่ไม่ยุ่งยาก โดยเริ่มจากขยะในครัวเรือนและการใช้พื้นที่ในบ้านของเรา นั้นก็คือ พื้นที่ว่างหลังจวนผู้ว่าฯ ของทุกจังหวัด โดยการจัดทำถังขยะอินทรีย์ หรือ ขยะเปียกครัวเรือน ขึ้น และในวันนี้ สมาคมฯ ได้มอบเกียรติบัตรให้กับประธานแม่บ้านมหาดไทยจังหวัด ผู้ริเริ่มศูนย์การเรียนรู้ต้นแบบการจัดทำ "ถังขยะอินทรีย์ หรือขยะเปียกครัวเรือน" ในจวนผู้ว่าฯ และร่วมกับกรมส่งเสริมการปกครองท้องถิ่น ขยายผลสู่ชุมชุนได้มากกว่า 80 เปอร์เซ็นต์ของจำนวนครัวเรือนในจังหวัด ซึ่งในปีนี้ มี 7 จังหวัด ที่เข้าตามหลักเกณฑ์ ได้แก่ จังหวัดสุโขทัย ลำพูน เลย สระแก้ว เชียงราย สกลนคร และ พะเยา นอกจากนี้ทางสมาคมแม่บ้านมหาดไทย ยังได้มอบเกียรติบัตรให้กับประธานแม่บ้านมหาดไทยจังหวัด ผู้ขับเคลื่อนภารกิจของแม่บ้านมหาดไทยในการ "บำบัดทุกข์บำรุงสุข" ด้วยความวิริยะอุตสาหะ ประจำปีงบประมาณ 2561 จำนวน 10 ท่าน ได้แก่ ประธานแม่บ้านมหาดไทยจังหวัด ได้แก่ จังหวัดพิจิตร แพร่ จันทบุรี สงขลา สุพรรณบุรี ยโสธร ลพบุรี ลำพูน นครสวรรค์ และ พิษณุโลก
นายกสมาคมแม่บ้านมหาดไทย กล่าวเพิ่มเติมว่า สำหรับนโยบาย "ครอบครัวมหาดไทย ห่วงใยสิ่งแวดล้อม" ทางสมาคมฯ จะยังคงเดินหน้าสานต่อนโยบายดังกล่าว พร้อมทั้ง เน้นการสร้างความตระหนัก และจิตสำนึกด้านสิ่งแวดล้อม และการสร้างพฤติกรรมในการคัดแยกขยะที่ถูกต้อง ซึ่งปัญหาขยะเป็นหน้าที่ของทุกคนและทุกฝ่าย ที่จะต้องร่วมมือกัน และการแก้ปัญหาขยะให้เกิดขึ้นอย่างยั่งยืนได้ ต้องเริ่มจากครัวเรือนเป็นอันดับแรก  และจากผลการดำเนินงานของสมาคมแม่บ้านมหาดไทยที่ผ่านมา นับว่าเป็นความสำเร็จที่เกิดขึ้น และหลังจากนี้ในนามสมาคมแม่บ้านมหาดไทย และสมาชิกครอบครัวมหาดไทย จะร่วมกันผลักดันและขับเคลื่อนโครงการดังกล่าวให้ก้าวไปอย่างยั่งยืน พร้อมเป็นแบบอย่างที่ดีแก่ชุมชนและสังคมต่อไป

ที่มา : http://www.thaigov.go.th/news/contents/details/15268
