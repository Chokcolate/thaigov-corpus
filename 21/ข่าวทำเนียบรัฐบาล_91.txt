รัฐบาลไทย-ข่าวทำเนียบรัฐบาล-รองนรม. วิษณุฯ เป็นประธานการประชุมคณะกรรมการ กองทุนพัฒนาสื่อปลอดภัยและสร้างสรรค์  ครั้งที่ 7/2561

วันพฤหัสบดีที่ 20 กันยายน 2561
รองนรม. วิษณุฯ เป็นประธานการประชุมคณะกรรมการ กองทุนพัฒนาสื่อปลอดภัยและสร้างสรรค์  ครั้งที่ 7/2561
ที่ประชุมได้รับทราบการดำเนินงานของสำนักงานกองทุนพัฒนาสื่อปลอดภัยและสร้างสรรค์ ในช่วงที่ผ่านมา (ประจำเดือนสิงหาคม และกันยายน 2561)
ครอบคลุม 4 ภูมิภาค ซึ่งประสบผลสำเร็จในการสร้างภาคีเครือข่ายเป็นอย่างดี
วันนี้ (19 ก.ย. 61) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 7/2561 ซึ่งสรุปสาระสำคัญ ดังนี้
ที่ประชุมได้รับทราบผลการดำเนินงานของสำนักงานกองทุนพัฒนาสื่อปลอดภัยและสร้างสรรค์ ในช่วงที่ผ่านมา (ประจำเดือนสิงหาคม และกันยายน 2561) ได้แก่ การจัดงานรวมพลังสื่อสร้างสรรค์สังคมไทย ครั้งที่ 2 ครอบคลุม 4 ภูมิภาค โดยได้ขยายฐาน พร้อมสร้างภาคีเครือข่ายด้านสื่อปลอดภัยและสร้างสรรค์ให้กว้างขวางยิ่งขึ้น รวมทั้งสามารถสร้างการเชื่อมโยงเข้าถึงสื่อชุมชนในพื้นที่ได้มากยิ่งขึ้น พร้อมทั้งสรุปภาพรวมการจัดงานตามจังหวัดต่าง ๆ ใน 4 ภูมิภาค ประกอบด้วย ภาคเหนือ ภาคตะวันออกเฉียงเหนือ ภาคใต้ และภาคกลาง โดยจัดขึ้นระหว่างวันที่ 24 สิงหาคม - 7 กันยายน 2561 ในจังหวัดเชียงใหม่ มหาสารคาม นครศรีธรรมราช และชลบุรี ตามลำดับ ซึ่งประสบความสำเร็จเป็นอย่างดี
พร้อมกันนี้ ที่ประชุมได้พิจารณาและมีมติเห็นชอบในหลักการ โดยให้ทุนสนับสนุนเชิงยุทธศาสตร์ (Strategic Grant) ซึ่งมีการ (ร่าง) ข้อบังคับคณะกรรมการกองทุนพัฒนาสื่อปลอดภัยและสร้างสรรค์ ว่าด้วยหลักเกณฑ์และวิธีการจัดสรรเงินแก่โครงการหรือกิจกรรมที่เกี่ยวกับการพัฒนาสื่อปลอดภัยและสร้างสรรค์ พ.ศ. .... รวมทั้ง (ร่าง) ประกาศคณะกรรมการกองทุนพัฒนาสื่อปลอดภัยและสร้างสรรค์เกี่ยวกับการเปิดรับข้อเสนอโครงการหรือกิจกรรมเพื่อขอรับการสนับสนุนเงินจากกองทุนพัฒนาสื่อปลอดภัยและสร้างสรรค์ประจำปี พ.ศ. 2561 ทั้งนี้ สำนักงานกองทุนพัฒนาสื่อปลอดภัยและสร้างสรรค์จะแจ้งรายละเอียดดังกล่าวต่อสาธารณชนให้ทราบโดยทั่วกันในโอกาสต่อไป
…………………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15524
