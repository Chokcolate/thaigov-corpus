รัฐบาลไทย-ข่าวทำเนียบรัฐบาล-รมว.พม. ลงพื้นที่ตรวจเยี่ยมการดำเนินงานของนิคมสร้างตนเองโพนพิสัย พร้อมทั้งเยี่ยมและให้กำลังใจผู้สูงอายุ คนพิการ และเด็กที่ประสบปัญหาทางสังคม ที่จังหวัดหนองคาย

วันศุกร์ที่ 14 กันยายน 2561
รมว.พม. ลงพื้นที่ตรวจเยี่ยมการดำเนินงานของนิคมสร้างตนเองโพนพิสัย พร้อมทั้งเยี่ยมและให้กำลังใจผู้สูงอายุ คนพิการ และเด็กที่ประสบปัญหาทางสังคม ที่จังหวัดหนองคาย
รมว.พม. ลงพื้นที่ตรวจเยี่ยมการดำเนินงานของนิคมสร้างตนเองโพนพิสัย พร้อมทั้งเยี่ยมและให้กำลังใจผู้สูงอายุ คนพิการ และเด็กที่ประสบปัญหาทางสังคม ที่จังหวัดหนองคาย
วันนี้ (14 ก.ย. 61) เวลา 14.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมการดำเนินงานของนิคมสร้างตนเองโพนพิสัย จังหวัดหนองคาย พร้อมทั้งเยี่ยมเยียนให้กำลังใจผู้สูงอายุ คนพิการ และเด็กที่อยู่ในครอบครัวที่ประสบปัญหาทางสังคม นอกจากนี้ยังร่วมประชุมเวทีชาวบ้าน โดยพบปะ พูดคุย รับฟังข้อเสนอและข้อคิดเห็นจากประชาชนในพื้นที่ ณ วัดโพนคำ (บ้านผักขะ) อำเภอรัตนวาปี จังหวัดหนองคาย
พลเอก อนันตพร กล่าวว่า จากการตรวจเยี่ยมการดำเนินงานของนิคมสร้างตนเองโพนพิสัย จังหวัดหนองคาย พบว่าได้จัดตั้งขึ้นเมื่อวันที่ 1 เมษายน 2498 ต่อมาได้ตราพระราชกฤษฎีกาจัดตั้งนิคมสร้างตนเอง ในท้องที่อำเภอโพนพิสัย จังหวัดหนองคาย พ.ศ. 2512 ขึ้น และยกเลิกโดยได้ตราพระราชกฤษฎีกาจัดตั้งนิคมสร้างตนเองในท้องที่ อำเภอบึงกาฬ และอำเภอโพนพิสัย จังหวัดหนองคาย พ.ศ. 2518 ขึ้น ประกาศในพระราชกิจจานุเบกษา เมื่อวันที่ 16 ตุลาคม 2518 ปัจจุบันนิคมสร้างตนเองโพนพิสัย มีแนวเขตพื้นที่ครอบคลุม 2 จังหวัด คือ จังหวัดหนองคาย และจังหวัดบึงกาฬ ซึ่งจัดตั้งตามพระราชบัญญัติตั้งจังหวัดบึงกาฬ พ.ศ. 2554 รวมทั้งหมด 4 อำเภอ 11 ตำบล 75 หมู่บ้าน มีเนื้อที่ทั้งสิ้น 151,250 ไร่ ประชากรในเขตนิคม 40,959 คน 12,971 ครัวเรือน เป็นสมาชิกนิคม จำนวนทั้งสิ้น 10,311 คน สำหรับภารกิจของนิคมสร้างตนเองฯ คือจัดที่ดินเพียงการครองชีพให้แก่สมาชิกนิคมสร้างตนเอง เพื่อการมีที่อยู่อาศัย มีอาชีพ และมีกรรมสิทธิ์ในที่ดินเป็นของตนเอง ตลอดจนตรวจสอบข้อเท็จจริง แก้ไขข้อร้องเรียน และแก้ไขข้อพิพาทในพื้นที่นิคม พัฒนาสาธารณูปโภค พัฒนาพื้นที่ในเขต สำรวจและจัดทำฐานข้อมูลพื้นฐานของนิคม ดำเนินโครงการเพื่อพัฒนาศักยภาพและคุณภาพชีวิตของสมาชิก เป็นศูนย์การเรียนรู้นิคมสร้างตนเอง
พลเอก อนันตพร กล่าวต่อไปว่า สำหรับการขับเคลื่อนงานตามพระราชบัญญัติจัดที่ดินเพื่อการครองชีพ พ.ศ. 2511 ประจำปีงบประมาณ 2561 ของนิคมสร้างตนเองฯ และแผนการถอนสภาพนิคมฯ ระยะที่ 3 พ.ศ.2561 - 2572 อาทิ โครงการสำรวจตรวจสอบผู้เข้าทำกินในพื้นที่ป่าไม้ส่วนกลาง โครงการรังวัดปักหมุดทำรั้ว โครงการสำรวจรังวัดการถือครองที่ดิน โครงการพัฒนาระบบบริหารจัดการที่ดินแบบมีส่วนร่วม โครงการพัฒนาศักยภาพและทักษะอาชีพของสมาชิกนิคมฯ ตามแนวทางปรัชญาเศรษฐกิจพอเพียง (น้ำ+ใจ ถวายในหลวง) จัดตั้งศูนย์การเรียนรู้ในชุมชนเพื่อการพัฒนาวิถีนิคมฯ โครงการส่งเสริมการพัฒนาสังคมและจัดสวัสดิการสังคมในนิคม งานสงเคราะห์ครอบครัวผู้มีรายได้น้อยและไร้ที่พึ่ง นอกจากนี้ ยังมีโครงการตามพระราชดำริ ได้แก่ โรงเรียนเพียงหลวง13 (ประชำบำรุง) ในทูลกระหม่อมหญิงอุบลรัตนราชกัญญา สิริวัฒนาพรรณวดี เป็นพื้นที่ดำเนินการ
"นอกจากการตรวจเยี่ยมการดำเนินงานของการดำเนินงานของนิคมสร้างตนเองโพนพิสัย จังหวัดหนองคาย ยังได้ลงพื้นที่เยี่ยมบ้านประชาชนกลุ่มเป้าหมายที่ประสบปัญหาทางสังคม เพื่อให้กำลังใจและมอบเครื่องอุปโภคบริโภคให้แก่ผู้ประสบปัญหาทางสังคมจำนวน 3 ราย ได้แก่ 1) ชายชรา อายุ 105 ปี ผู้สูงอายุที่มีอายุยืน 2) หญิงชรา อายุ 62 ปี ซึ่งพิการทางการเคลื่อนไหว ขาข้างซ้ายหักเดินไม่ได้ ตาข้างซ้ายบอด อาศัยอยู่กับสามีที่ต้องรับภาระเลี้ยงหลานวัยเรียน 2 คน ครอบครัวมีฐานะยากจน และ 3) เด็กชาย อายุ 9 ปี ครอบครัวมีฐานะยากจน พ่อแม่แยกทางกัน ต้องอาศัยอยู่ที่วัดโพนคำ (บ้านผักขะ) เนื่องจากพ่อบวชเป็นพระที่วัดดังกล่าว อย่างไรก็ตาม รัฐบาล โดยกระทรวง พม. มีความห่วงใยประชาชนทุกกลุ่มเป้าหมาย และมุ่งหวังให้ประชาชนทุกคนมีคุณภาพชีวิตที่ดีขึ้น ทั้งนี้ หากประสบปัญหาทางสังคม และต้องการขอความช่วยเหลือ สามารถโทรแจ้งศูนย์ช่วยเหลือสังคม โทรสายด่วน 1300 ตลอด 24 ชั่วโมง ซึ่งกระทรวง พม. พร้อมให้ความช่วยเหลือตามภารกิจอย่างเต็มที่” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/15394
