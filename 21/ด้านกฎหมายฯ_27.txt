รัฐบาลไทย-ข่าวทำเนียบรัฐบาล-“ยุติธรรม” ขับเคลื่อนแผนยุทธศาตร์การป้องกัน และแก้ไขปัญหาการตั้งครรภ์แก่เด็กและเยาวชน

วันพฤหัสบดีที่ 13 กันยายน 2561
“ยุติธรรม” ขับเคลื่อนแผนยุทธศาตร์การป้องกัน และแก้ไขปัญหาการตั้งครรภ์แก่เด็กและเยาวชน
กระทรวงยุติธรรม ขับเคลื่อนแผนยุทธศาตร์การป้องกัน และแก้ไขปัญหาการตั้งครรภ์แก่เด็กและเยาวชน
ในวันพฤหัสบดีที่ ๑๓ กันยายน ๒๕๖๑ เวลา ๐๙.๓๐ น. นางกรรณิการ์ แสงทอง รองปลัดกระทรวงยุติธรรม เป็นประธานการประชุมคณะทำงานขับเคลื่อนแผนยุทธศาตร์การป้องกันและแก้ไขปัญหาการตั้งครรภ์แก่เด็กและเยาวชนในความรับผิดชอบของกระทรวงยุติธรรม
พ.ศ. ๒๕๖๑ – ๒๕๖๒ ครั้งที่ ๒/๒๕๖๑ เพื่อร่วมกันพิจารณาแนวทางการดำเนินงานตามแผนยุทธศาสตร์ดังกล่าว และสามารถดำเนินการการขับเคลื่อนแผนงานที่กำหนดไว้ได้อย่างต่อเนื่องและมีประสิทธิภาพ
โดยมี พลตำรวจโทวรศักดิ์ นพสิทธิพร ผู้ช่วยรัฐมนตรีประจำสำนักนายกรัฐมนตรี และผู้แทนหน่วยงานที่เกี่ยวข้องเข้าร่วมประชุมฯ ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
รองปลัดกระทรวงยุติธรรม กล่าวว่า รัฐมนตรีว่าการกระทรวงยุติธรรม ได้มีข้อสั่งการให้หน่วยงานที่เกี่ยวข้อง ร่วมกันหาแนวทางในการป้องกันแก้ไขปัญหาการตั้งครรภ์ของเด็กและเยาวชน (คุณแม่วัยใส) จึงได้มีการแต่งตั้งคณะทำงานฯ ขึ้น เพื่อแก้ไขปัญหาดังกล่าวตั้งแต่นทาง กลางทาง จนถึงปลายทาง สำหรับการประชุมในครั้งนี้ ขอให้หน่วยงานที่เกี่ยวข้องทั้งหน่วยงานหลักและหน่วยงานสนับสนุน ร่วมกันวิเคราะห์ลักษณะของสภาพปัญหาในแต่ละพื้นที่ซึ่งมีความแตกต่างกัน เพื่อปรับปรุงแผนงานในการขับเคลื่อนให้มีความสอดคล้องกับสภาพปัญหาที่แท้จริงอยู่เสมอ เพื่อรวบรวมเป็นแนวทางในการดำเนินแผนงาน/โครงการ ในการสร้างการรับรู้ ให้กลุ่มเป้าหมายสามารถเข้าถึงชุดความรู้ และงานบริการในการป้องกันปัญหาดังกล่าว จากหน่วยงานที่เกี่ยวข้องได้อย่างมีประสิทธิภาพต่อไป

ที่มา : http://www.thaigov.go.th/news/contents/details/15367
