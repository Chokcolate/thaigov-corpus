รัฐบาลไทย-ข่าวทำเนียบรัฐบาล-สำนักงานปลัดกระทรวงมหาดไทย ได้รับรางวัลเลิศรัฐ ประจำปี พ.ศ. 2561 ด้านการวางแผนยุทธศาสตร์และการสื่อสารเพื่อนำไปสู่การปฏิบัติ

วันจันทร์ที่ 17 กันยายน 2561
สำนักงานปลัดกระทรวงมหาดไทย ได้รับรางวัลเลิศรัฐ ประจำปี พ.ศ. 2561 ด้านการวางแผนยุทธศาสตร์และการสื่อสารเพื่อนำไปสู่การปฏิบัติ
สำนักงานปลัดกระทรวงมหาดไทย ได้รับรางวัลเลิศรัฐ ประจำปี พ.ศ. 2561 ด้านการวางแผนยุทธศาสตร์และการสื่อสารเพื่อนำไปสู่การปฏิบัติ
เมื่อวันที่ 14 ก.ย. 61 ณ ห้องแกรนด์ ไดมอนด์ บอลรูม อาคารอิมแพ็ค ฟอรั่ม เมืองทองธานี อ.ปากเกร็ด จ.นนทบุรี นายนิสิต จันทร์สมวงศ์ รองปลัดกระทรวงมหาดไทย เป็นผู้แทนปลัดกระทรวงมหาดไทย เข้ารับโล่รางวัลเลิศรัฐ สาขาคุณภาพการบริหารจัดการภาครัฐ ประจำปี พ.ศ. 2561 จาก ศาสตราจารย์กิตติคุณวิษณุ เครืองาม รองนายกรัฐมนตรี ในงานสัมมนาเชิงวิชาการและมอบรางวัลเลิศรัฐ ประจำปี พ.ศ. 2561 “ภาครัฐเพื่อประชาชน : Good Governance for Better Life” ซึ่งจัดขึ้นโดย สำนักงานคณะกรรมการพัฒนาระบบราชการ (ก.พ.ร.)
สืบเนื่องจากคณะรัฐมนตรีได้มีมติเห็นชอบให้นำการพัฒนาคุณภาพการบริหารจัดการภาครัฐมาใช้เป็นเครื่องมือผลักดันให้การพัฒนาระบบราชการมีประสิทธิภาพและยั่งยืน สำนักงาน ก.พ.ร. ได้นำมติคณะรัฐมนตรีดังกล่าวมาขับเคลื่อนให้เกิดเป็นรูปธรรมด้วยการส่งเสริมให้ส่วนราชการดำเนินการพัฒนาคุณภาพการบริหารจัดการองค์การอย่างต่อเนื่อง จึงได้จัดให้มีการตรวจประเมินส่วนราชการเพื่อมอบรางวัลเลิศรัฐและเชิญชวนให้ส่วนราชการทั้งในส่วนกลางและส่วนภูมิภาคสมัครเข้ารับการตรวจประเมิน
ในปี 2561 สำนักงานปลัดกระทรวงมหาดไทย ได้รับการคัดเลือกให้เข้ารับ “รางวัลเลิศรัฐ สาขาคุณภาพการบริหารจัดการภาครัฐ ประจำปี พ.ศ. 2561” หมวด 2 ด้านการวางแผนยุทธศาสตร์และการสื่อสารเพื่อนำไปสู่การปฏิบัติ ซึ่งเป็นการรับรองคุณภาพการบริหารจัดการภาครัฐตามหลักเกณฑ์คุณภาพการบริหารจัดการภาครัฐระดับพื้นฐาน มีจุดเน้น คือ การวางแผนเชิงยุทธศาสตร์ ซึ่งสำนักงานปลัดกระทรวงมหาดไทยได้ให้ความสำคัญกับการวางแผนยุทธศาสตร์ที่มีคุณภาพ ซึ่งมีการเชื่อมโยงแผนยุทธศาสตร์ ตั้งแต่แผนระดับชาติสู่การปฏิบัติในระดับพื้นที่ เพื่อส่งเสริมและยกระดับคุณภาพชีวิตความเป็นอยู่ของประชาชนให้อยู่ดีมีสุข รวมทั้งกระตุ้นและส่งเสริมศักยภาพของบุคลากรทุกระดับให้เกิดการเรียนรู้สิ่งใหม่ ๆ เปิดพื้นที่ให้ข้าราชการรุ่นใหม่ได้แลกเปลี่ยนความรู้ มีความคิดสร้างสรรค์ และมีแนวความคิดเชิงนวัตกรรม ที่สามารถนำไปปฏิบัติได้จริงและนำไปต่อยอดเพื่อพัฒนาองค์การมุ่งสู่การเป็นมหาดไทย 4.0 ที่มีธรรมาภิบาล เพื่อให้สามารถปฏิบัติภารกิจให้เกิดประโยชน์สุขต่อประชาชนและสังคมส่วนรวม ดังปณิธาน “บำบัดทุกข์ บำรุงสุข” ได้อย่างยั่งยืน

ที่มา : http://www.thaigov.go.th/news/contents/details/15433
