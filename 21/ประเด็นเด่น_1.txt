รัฐบาลไทย-ข่าวทำเนียบรัฐบาล-โฆษก สตช. เผย ผบ.ตร.เน้นย้ำให้เจ้าหน้าที่ ตร.ทุกหน่วย บูรณาการการปฏิบัติร่วมกัน พร้อมกำชับให้เร่งคลี่คลายคดีนักท่องเที่ยวสาวชาวอังกฤษ 


วันพฤหัสบดีที่ 30 สิงหาคม 2561
75
พิมพ์
โฆษก สตช. เผย ผบ.ตร.เน้นย้ำให้เจ้าหน้าที่ ตร.ทุกหน่วย บูรณาการการปฏิบัติร่วมกัน พร้อมกำชับให้เร่งคลี่คลายคดีนักท่องเที่ยวสาวชาวอังกฤษ
โฆษก สตช. เผย ผบ.ตร.เน้นย้ำให้เจ้าหน้าที่ ตร.ทุกหน่วย บูรณาการการปฏิบัติร่วมกัน พร้อมกำชับให้เร่งคลี่คลายคดีนักท่องเที่ยวสาวชาวอังกฤษ
เมื่อวันที่ 26 สิงหาคม พ.ศ. 2561 พลตำรวจเอก วิระชัย ทรงเมตตา รองผู้บัญชาการตำรวจแห่งชาติ/โฆษกสำนักงานตำรวจแห่งชาติ และพันตำรวจเอก กฤษณะ พัฒนเจริญ รองโฆษกสำนักงานตำรวจแห่งชาติ  ชี้แจง กรณีตามที่เว็บไซต์สำนักข่าว Daily Mail รายงานว่ามีนักท่องเที่ยวสาวชาวอังกฤษถูกวางยาแล้วข่มขืนที่หาดทรายรี เกาะเต่า จ.สุราษฎร์ธานี และได้เข้าแจ้งความที่ สภ.เกาะพงัน แต่ตำรวจไม่บันทึกคำให้การเรื่องการถูกข่มขืน โดยลงบันทึกเพียงแค่ถูกขโมยทรัพย์สิน และไม่ตรวจสอบกล้องวงจรปิดที่ร้านอาหารบริเวณที่เกิดเหตุ เนื่องจากอ้างว่ากล้องวงจรปิดที่ร้านดังกล่าวชำรุด ด้วยมีเจตนาปิดข่าวนั้น
เบื้องต้น พันตำรวจเอก สถิตย์ คงเนียม ผู้กำกับการสถานีตำรวจภูธรเกาะพะงัน ท้องที่ที่ผู้เสียหายเข้าแจ้งความ ได้ชี้แจงว่าผู้เสียหายได้เดินทางมาที่สถานีตำรวจภูธรเกาะพงัน พร้อมกับเพื่อนชาย เพื่อแจ้งว่าโทรศัพท์มือถือและเงินของตนสูญหายไปในพื้นที่เกาะเต่า เจ้าหน้าที่ตำรวจจึงได้แนะนำให้ผู้เสียหายเดินทางไปแจ้งความที่ สภ.เกาะเต่า พื้นที่เกิดเหตุ ซึ่งจะสามารถตรวจสอบข้อเท็จจริงและดำเนินการในส่วนที่เกี่ยวข้องได้อย่างมีประสิทธิภาพมากกว่า แต่ผู้เสียหายแจ้งว่าไม่สะดวกที่จะเดินทางไปยัง สภ.เกาะเต่า และต้องการแจ้งความเพื่อนำหลักฐานไปยื่นต่อบริษัทที่รับประกันไว้เท่านั้น โดยที่ผู้เสียหายไม่ได้แจ้งความว่าถูกข่มขืนกระทำชำเราแต่อย่างใด เจ้าหน้าที่ตำรวจจึงได้รับแจ้งความกรณีทรัพย์สินสูญหายได้ตามความประสงค์ของผู้เสียหาย เพื่อเป็นการอำนวยความสะดวกแก่นักท่องเที่ยว จนต่อมาได้ทราบเรื่องจากสื่อออนไลน์ดังกล่าว ซึ่งเมื่อได้ทราบข่าว ทางกองบังคับการตำรวจภูธรจังหวัดสุราษฎร์ธานี ก็ได้สั่งการให้ สภ.เกาะพะงัน และ สภ.เกาะเต่า เร่งตรวจสอบกล้อง CCTV และพยานหลักฐานอื่น ๆ ในบริเวณที่เกิดเหตุและพื้นที่ใกล้เคียง ตลอดจนให้เรียกพยานและผู้ที่เกี่ยวข้องกับผู้เสียหายเข้ามาสอบปากคำและพิสูจน์ทราบข้อเท็จจริงต่อไป
อย่างไรก็ตาม ท่านพลตำรวจเอก จักรทิพย์ ชัยจินดา ผู้บัญชาการตำรวจแห่งชาติ ได้เน้นย้ำให้เจ้าหน้าที่ตำรวจทุกหน่วยบูรณาการการปฏิบัติร่วมกัน และกำชับให้เจ้าหน้าที่ตำรวจที่เกี่ยวข้อง เร่งคลี่คลายคดีดังกล่าว อาศัยพยานหลักฐานทางนิติวิทยาศาสตร์ เป็นสำคัญ รวมถึงให้ดำเนินการตามแนวทางปฏิบัติในการรักษาความปลอดภัยและสร้างความมั่นใจให้กับนักท่องเที่ยวชาวต่างชาติที่เดินทางมาท่องเที่ยว หรือพักอาศัยในประเทศไทยอีกด้วย
--------------------------

ที่มา : http://www.thaigov.go.th/news/contents/details/15024