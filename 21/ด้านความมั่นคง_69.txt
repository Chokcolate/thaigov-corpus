รัฐบาลไทย-ข่าวทำเนียบรัฐบาล-มท.ร่วม สพร. อบรมผู้ว่าฯ ให้เป็น “ผู้นำด้านดิจิทัลภาครัฐ” เพื่อก้าวสู่ไทยแลนด์ 4.0

วันจันทร์ที่ 24 กันยายน 2561
มท.ร่วม สพร. อบรมผู้ว่าฯ ให้เป็น “ผู้นำด้านดิจิทัลภาครัฐ” เพื่อก้าวสู่ไทยแลนด์ 4.0
มท.ร่วม สพร. อบรมผู้ว่าฯ ให้เป็น “ผู้นำด้านดิจิทัลภาครัฐ” เพื่อก้าวสู่ไทยแลนด์ 4.0
เมื่อวันที่ 22 ก.ย. 61 เวลา 09.00 น. ที่ห้องวีนัส ชั้น 3 โรงแรมมิราเคิล แกรนด์ คอนเวนชั่น กรุงเทพมหานคร นายบุญธรรม เลิศสุขีเกษม รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานในพิธีเปิดการอบรมหลักสูตร “ผู้นำดิจิทัลภาครัฐ (Digital Leadership for Executive Level)” สำหรับผู้ว่าราชการจังหวัด ซึ่งเป็นหลักสูตรการอบรมที่มีการพัฒนาร่วมกันระหว่าง กระทรวงมหาดไทย สถาบันพัฒนาบุคลากรด้านดิจิทัลภาครัฐ สำนักงานพัฒนารัฐบาลดิจิทัล (องค์การมหาชน) (สพร.) และ สถาบันบัณฑิตพัฒนบริหารศาสตร์ (นิด้า) โดยมีวัตถุประสงค์เพื่อสร้างความตระหนักรู้ถึงบทบาทความสำคัญของการเป็นผู้นำในยุคที่เกิดการเปลี่ยนแปลงอย่างรวดเร็วด้วยเทคโนโลยีดิจิทัล ให้แก่ผู้ว่าราชการจังหวัด จนนำไปสู่การผลักดันให้เกิดการเปลี่ยนแปลงกระบวนการทำงาน และแนวทางการให้บริการ เพื่อยกระดับคุณภาพการบริหารจัดการ และการให้บริการภาครัฐ ด้วยเทคโนโลยีดิจิทัลสมัยใหม่ที่มีการเชื่อมโยงข้อมูล และการให้บริการระหว่างหน่วยงานภาครัฐ เพื่อให้เกิดศูนย์บริการภาครัฐแบบเบ็ดเสร็จ ณ จุดเดียว (One Stop Service) โดยใช้ระยะเวลาการอบรม ระหว่างวันที่ 22 กันยายน - 25 พฤศจิกายน 2561
โอกาสนี้ รองปลัดกระทรวงมหาดไทย กล่าวว่า สืบเนื่องจาก พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เล็งเห็นบทบาทสำคัญของผู้ว่าราชการจังหวัด ซึ่งเป็นกำลังสำคัญในการขับเคลื่อนการพัฒนารัฐบาลดิจิทัลระดับจังหวัด สู่ Smart City ในยุคดิจิทัล และ นายฉัตรชัย พรหมเลิศ ปลัดกระทรวงมหาดไทย ได้ให้ความสำคัญกับการพัฒนาผู้บริหารระดับสูงของกระทรวงมหาดไทย จึงเห็นชอบให้ผู้ว่าราชการจังหวัดเข้ารับการอบรมในหลักสูตรดังกล่าว ซึ่งสอดรับกับการปรับเปลี่ยนภาครัฐให้เป็นรัฐบาลดิจิทัล ภายใต้วิสัยทัศน์การพัฒนาประเทศไทยไปสู่ดิจิทัลไทยแลนด์ หรือประเทศไทยที่สามารถสร้างสรรค์ และใช้ประโยชน์จากเทคโนโลยีดิจิทัลอย่างเต็มศักยภาพ ทั้งในด้านการพัฒนาโครงสร้างพื้นฐาน นวัตกรรม ข้อมูล ทุนมนุษย์ และทรัพยากรอื่นๆ เพื่อขับเคลื่อนการพัฒนาเศรษฐกิจและสังคมของประเทศไปสู่ความมั่นคง มั่งคั่ง และยั่งยืน
รองปลัดกระทรวงมหาดไทย ได้กล่าวเพิ่มเติมว่า กระทรวงมหาดไทย คาดหวังว่าการอบรมหลักสูตรดังกล่าว จะก่อให้เกิดการเรียนรู้และการเปลี่ยนแปลงในการปรับเปลี่ยนองค์กร และการพัฒนาบุคลากร  โดยมั่นใจว่าการออกแบบหลักสูตรนี้มีความสอดรับกับแนวนโยบายดังกล่าว และย่อมส่งผลให้เกิดการต่อยอดและนำความรู้ที่ได้รับไปปรับใช้ในการทำงานได้อย่างแท้จริง รวมทั้งความรู้เพิ่มเติมที่จะได้รับจากการแลกเปลี่ยนประสบการณ์กับวิทยากร และกรณีศึกษาจากวิทยากรผู้เชี่ยวชาญ ซึ่งทั้งหมดได้ถูกบรรจุไว้ในหลักสูตรเรียบร้อยแล้ว พร้อมทั้งยังได้เน้นย้ำว่า ผู้ว่าราชการจังหวัด นอกจากจะเป็นผู้นำเชิงยุทธศาสตร์ และการบริหารจัดการแล้ว ยังต้องเป็นผู้นำเชิงเทคโนโลยีดิจิทัลด้วย เพื่อใช้สำหรับการตัดสินใจในการกำหนดนโยบาย และทิศทางการพัฒนาองค์กร ซึ่งปัจจุบันการประยุกต์ใช้ดิจิทัลในการบริหารจัดการมีความสำคัญมาก และเป็นสิ่งท้าทายสำหรับหรับผู้บริหารในยุคดิจิทัล ที่มีความพร้อมทั้งในด้านโครงสร้าง และเครื่องมือต่างๆ

ที่มา : http://www.thaigov.go.th/news/contents/details/15603
