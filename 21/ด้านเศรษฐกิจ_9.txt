รัฐบาลไทย-ข่าวทำเนียบรัฐบาล-กระทรวงเกษตรฯ ปล่อยขบวนรถบรรทุกหญ้าอาหารสัตว์พระราชทาน เพื่อช่วยเหลือเกษตรกรผู้ประสบอุทกภัย

วันพฤหัสบดีที่ 30 สิงหาคม 2561
กระทรวงเกษตรฯ ปล่อยขบวนรถบรรทุกหญ้าอาหารสัตว์พระราชทาน เพื่อช่วยเหลือเกษตรกรผู้ประสบอุทกภัย
กระทรวงเกษตรฯ ปล่อยขบวนรถบรรทุกหญ้าอาหารสัตว์พระราชทาน เพื่อช่วยเหลือเกษตรกรผู้ประสบอุทกภัย และเปิดอาคารปฏิบัติการกองสวัสดิภาพสัตว์และสัตวแพทย์บริการ ณ ศูนย์ราชการกรมปศุสัตว์ จังหวัดปทุมธานี
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีปล่อยขบวนรถบรรทุกหญ้าอาหารสัตว์พระราชทาน เพื่อช่วยเหลือเกษตรกรผู้ประสบอุทกภัย และพิธีเปิดอาคารปฏิบัติการกองสวัสดิภาพสัตว์และสัตวแพทย์บริการ ณ ศูนย์ราชการกรมปศุสัตว์ จังหวัดปทุมธานี ว่า ตามที่ได้เกิดสถานการณ์ฝนตกหนักในทั่วทุกภาคของประเทศ ส่งผลให้เกิดอุทกภัยในหลายพื้นที่ สร้างความเดือดร้อนให้กับประชาชนเป็นจำนวนมาก รวมถึงเกษตรกรผู้เลี้ยงสัตว์ก็ได้รับผลกระทบเช่นเดียวกัน โดยเฉพาะการขาดแคลนพืชอาหารสัตว์สำหรับสัตว์เลี้ยง ซึ่งกระทรวงเกษตรฯ ได้มอบหมายให้กรมปศุสัตว์เฝ้าติดตามสถานการณ์การเกิดอุทกภัยอย่างใกล้ชิด และเตรียมความพร้อมที่จะให้การช่วยเหลือเกษตรกรผู้เลี้ยงสัตว์อย่างทันท่วงที และนับเป็นพระมหากรุณาธิคุณอย่างหาที่สุดมิได้ ที่สมเด็จพระเจ้าอยู่หัวทรงมีพระเมตตาห่วงใยเกษตรกรผู้เลี้ยงสัตว์ที่ประสบอุทกภัย ทรงพระราชทานหญ้าอาหารสัตว์เพื่อช่วยเหลือสัตว์เลี้ยงของเกษตรกรในพื้นที่ประสบอุทกภัยทั่วทุกภูมิภาคของประเทศ โดยจะดำเนินการให้ความช่วยเหลือจนกว่าสถานการณ์จะเข้าสู่ภาวะปกติ และตลอดในช่วงฤดูฝนเพื่อเป็นการบรรเทาความเดือดร้อนของเกษตรกรและลดความเสียหายที่เกิดขึ้น
โดยในวันนี้กรมปศุสัตว์จะดำเนินการปล่อยขบวนรถบรรทุกหญ้าอาหารสัตว์พระราชทาน จำนวน 20 ตัน (1,000 ฟ่อน) จากศูนย์ราชการกรมปศุสัตว์ จังหวัดปทุมธานี เพื่อนำไปเก็บสำรองไว้ที่คลังเสบียงสัตว์ประจำตำบลใน 3 จังหวัด ซึ่งเป็นพื้นที่ที่ประสบปัญหาน้ำท่วมซ้ำซาก ได้แก่ 1) จังหวัดอ่างทอง ที่อำเภอวิเศษไชยชาญ จำนวน 100 ฟ่อน และอำเภอแสวงหา จำนวน 100 ฟ่อน 2) จังหวัดอยุธยา ที่อำเภอเสนา ซึ่งเป็นพื้นที่ทุ่งรับน้ำของกรมชลประทาน จำนวน 600 ฟ่อน และ 3) จังหวัดชัยนาท ที่อำเภอสรรพยา ซึ่งเป็นพื้นที่ทุ่งรับน้ำของกรมชลประทาน จำนวน 200 ฟ่อน   นอกจากนี้ ถือเป็นโอกาสอันดีที่ได้มีพิธีเปิดอาคารปฏิบัติการกองสวัสดิภาพสัตว์และสัตวแพทย์บริการ โดยมีวัตถุประสงค์เพื่อเป็นสถานที่ที่จะให้การรักษาพยาบาลสัตว์ และช่วยเหลือสัตว์ที่ถูกทำร้าย ถูกทารุณกรรม หรือสัตว์ด้อยโอกาสเป็นการรองรับ พ.ร.บ. ป้องกันการทารุณกรรมและการจัดสวัสดิภาพสัตว์ พ.ศ. 2557 ซึ่งนับว่าเป็นอีกก้าวหนึ่งที่ภาครัฐโดยกระทรวงเกษตรและสหกรณ์ ได้บูรณาการกับกระทรวงมหาดไทย คณะสัตวแพทยศาสตร์จากมหาวิทยาลัยต่างๆ และองค์กรภาคเอกชนในการร่วมกันแก้ไขปัญหาการทารุณกรรมและการจัดสวัสดิภาพสัตว์ และขอขอบคุณสภานิติบัญญัติแห่งชาติ ที่ผลักดันให้เกิดพระราชบัญญัติฉบับนี้ และได้ช่วยเหลือในการแก้ไขปัญหาการทารุณกรรมและการจัดสวัสดิภาพสัตว์มาโดยตลอด โดยเฉพาะปัญหาสัตว์จรจัด จนได้เสนอให้มีการขึ้นทะเบียนสัตว์เลี้ยง ซึ่งขณะนี้อยู่ในการพิจารณาของสภานิติบัญญัติแห่งชาติแล้ว และคาดว่ากฎหมายดังกล่าวจะเป็นมาตรการที่สำคัญประการหนึ่งที่จะช่วยแก้ไขปัญหาสัตว์จรจัดได้ นายกฤษฎา กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/15037
