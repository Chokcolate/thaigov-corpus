รัฐบาลไทย-ข่าวทำเนียบรัฐบาล-พม. เตรียมปฏิรูปกระทรวง มุ่งเป็นผู้นำทางด้านสังคม พร้อมชูสภาชุมชนและกองทุนพัฒนาผู้นำชุมชน

วันเสาร์ที่ 1 กันยายน 2561
พม. เตรียมปฏิรูปกระทรวง มุ่งเป็นผู้นำทางด้านสังคม พร้อมชูสภาชุมชนและกองทุนพัฒนาผู้นำชุมชน
พม. เตรียมปฏิรูปกระทรวง มุ่งเป็นผู้นำทางด้านสังคม พร้อมชูสภาชุมชนและกองทุนพัฒนาผู้นำชุมชน เพื่อสร้างสังคมเข้มแข็งและเท่าเทียมอย่างยั่งยืน
เมื่อวันที่ 31 ส.ค. 61 เวลา 16.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายกอบศักดิ์ ภูตระกูล รัฐมนตรีประจำสำนักนายกรัฐมนตรี เป็นประธานการประชุมเพื่อหารือเรื่องการปฏิรูปกระทรวงการพัฒนาสังคมและความมั่นคงของมนุษย์ สภาชุมชน และกองทุนพัฒนาผู้นำชุมชน โดยมีคณะผู้บริหารกระทรวง พม. เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
การประชุมครั้งนี้เป็นการประชุมหารือเพื่อพิจารณาเกี่ยวกับการปฏิรูปกระทรวงการพัฒนาสังคมและความมั่นคงของมนุษย์ (พม.)สภาชุมชน และกองทุนพัฒนาผู้นำชุมชน เพื่อให้สอดคล้องกับบริบทและยุทธศาสตร์ชาติ 20 ปี เพื่อให้กระทรวง พม. เป็นผู้นำด้านสังคมที่แท้จริง สามารถตอบสนองความต้องการของประชาชนโดยเฉพาะผู้ที่ประสบภาวะยากลำบาก รวมทั้งทำงานได้ตามความคาดหวังของ สังคม และรัฐบาล ซึ่งมุ่งหวังให้ พม. สามารถ ขับเคลื่อนยุทธศาสตร์อย่างมีผลสัมฤทธิ์ เป็นองค์กรที่คล่องตัว มีขนาดที่เหมาะสม ทำงานเชิงรุก ยึดประชาชนเป็นศูนย์กลาง มีขีดสมรรถนะสูง ทันสมัย โดยมีกรอบแนวคิดการปฏิรูป คือ "กระทรวง พม. จะเป็นผู้นำทางด้านสังคม สนับสนุนการสร้างสังคมที่ยั่งยืน และเท่าเทียม ด้วยการทำงานที่ยืดหยุ่น คล่องตัว และเน้นประชาชนเป็นศูนย์กลาง”
ที่ประชุมครั้งนี้ ได้รับทราบร่างข้อเสนอการเปลี่ยนแปลง เพื่อปฏิรูประบบราชการ พม. ซึ่งประกอบด้วย 1.ด้านโครงสร้างและบทบาท ได้แก่ กระจายบทบาทในการกำหนด และตัดสินใจ รวมถึงการร่วมแก้ไขปัญหาทางด้านสังคมให้กับภาคส่วนอื่นให้มากขึ้น อาทิ การถ่ายโอนภารกิจให้องค์กรปกครองส่วนท้องถิ่น (อปท.) โอนอำนาจหน้าที่ให้กระทรวงมหาดไทย การสนับสนุนให้ภาคเอกชนดำเนินการทั้งในงานสนับสนุน และงานหลักบางงาน การปรับปรุงโครงสร้างให้สอดคล้องกับบทบาทผู้นำทางสังคมและเพิ่มบทบาทการทำงานเชิงรุก การจัดตั้งพัฒนาสังคมและความมั่นคงของมนุษย์อำเภอ (พมอ.) พัฒนากลไก ประชารัฐ 2. ด้านกระบวนการทำงาน ได้แก่ ใช้ประโยชน์หน่วยงานสนับสนุนร่วมกัน (Shared Services) ขับเคลื่อนศักยภาพขององค์กรด้วยการบริหารจัดการข้อมูลที่ดี (Data – Smart Organization) และปรับปรุงขั้นตอน กระบวนการทำงานให้ง่าย สะดวก รวดเร็ว และโปร่งใส ตอบโจทย์ประชาชน โดยใช้เทคโนโลยีดิจิทัล 3.ด้านกฎหมาย ได้แก่ การพัฒนากฎหมายให้ทันสมัย และ 4. ด้านบุคลากร ได้แก่ การสร้างทักษะด้านการใช้เทคโนโลยีดิจิทัล สร้างความเชี่ยวชาญในสายอาชีพ และความก้าวหน้า รวมทั้งวิเคราะห์อัตรากำลังที่เหมาะสมสอดคล้องกับภารกิจ
การขับเคลื่อนงานของกระทรวง พม. เพื่อให้เข้าถึงประชาชนทุกกลุ่มเป้าหมาย โดยเฉพาะเด็ก เยาวชน ผู้สูงอายุ คนพิการ และผู้ด้อยโอกาสทางสังคม ในทุกพื้นที่ทั่วประเทศนั้น ได้มีการเสนอให้จัดตั้งสภาชุมชน ซึ่งมีรูปแบบเป็นเวทีการปรึกษาหารือของประชาชนในชุมชน เพื่อส่งเสริมการมีส่วนร่วมของประชาชนในการให้ความคิดเห็นต่อการดำเนินโครงการหรือกิจกรรมของหน่วยงานราชการหรือองค์กรปกครองส่วนท้องถิ่นในตำบล เพื่อพัฒนาชุมชนให้มีความเข้มแข็งและยั่งยืน นอกจากนี้ ยังเสนอให้มีกองทุนพัฒนาผู้นำชุมชน โดยเน้นการสร้างผู้นำชุมชนรุ่นใหม่เข้ามามีบทบาท เพื่อสร้างความเข้มแข็งให้กับชุมชนฐานรากในการพัฒนาอย่างยั่งยืนและลดความเหลื่อมล้ำในพื้นที่โดยได้มอบหมายให้สถาบันพัฒนาองค์กรชุมชน (องค์การมหาชน) หรือ พอช. เป็นหน่วยงานหลักในการขับเคลื่อนงานกองทุนดังกล่าว อย่างไรก็ตาม จะนำข้อเสนอจากการประชุมครั้งนี้ เสนอที่ประชุมคณะรัฐมนตรีพิจารณาเห็นชอบในหลักการ เพื่อให้มีการส่งร่างกฎหมายไปยังสำนักงานคณะกรรมการกฤษฎีกาต่อไป

ที่มา : http://www.thaigov.go.th/news/contents/details/15088
