รัฐบาลไทย-ข่าวทำเนียบรัฐบาล-นายกรัฐมนตรี เป็นประธานพิธีเปิดร่วมเป็นสักขีพยานและแสดงปาฐกถาพิเศษ

วันจันทร์ที่ 10 กันยายน 2561
นายกรัฐมนตรี เป็นประธานพิธีเปิดร่วมเป็นสักขีพยานและแสดงปาฐกถาพิเศษ
นายกรัฐมนตรี ร่วมเป็นสักขีพยานและแสดงปาฐกถาพิเศษ "หนึ่งองศาขยับ ปรับเปลี่ยนประเทศไทย : กำลังคนคุณภาพกับการปฏิรูปประเทศเชิงบูรณาการ" พร้อมชื่นชมการร่วมขับเคลื่อนงานราชการให้เกิดสัมฤทธิ์ผลต่อประเทศชาติและประชาชนอย่างเป็นรูปธรรม
วันนี้ (10 กันยายน 2561) เวลา 09.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานพิธีเปิดร่วมเป็นสักขีพยานและแสดงปาฐกถาพิเศษ "หนึ่งองศาขยับ ปรับเปลี่ยนประเทศไทย : กำลังคนคุณภาพกับการปฏิรูปประเทศเชิงบูรณาการ" โดยมี นายวิษณุ เครืองาม รองนายกรัฐมนตรี พลเอก วิลาส อรุณศรี เลขาธิการนายกรัฐมนตรี และผู้เกี่ยวข้องร่วมงาน
นางเมธินี เทพมณี เลขาธิการคณะกรรมการข้าราชการพลเรือน (ก.พ.) กล่าวรายงานวัตถุประสงค์ของการจัดกิจกรรมสัมมนาวิชาการประจำปีกลุ่มกำลังคนคุณภาพ และนำเสนอผลงานของทุนการศึกษาด้านต่าง ๆ ประกอบด้วย ทุนฝึกอบรมสำหรับการเสริมสร้างนักทรัพยากร ทุนฝึกอบรมสำหรับผู้มีศักยภาพสูงด้านการบริหารจัดการภาครัฐและภาวะผู้นำ (Advanced Public Management and Leadership) ทุนฝึกอบรมสำหรับข้าราชการที่ปฏิบัติงานด้านการบริหารทรัพยากรบุคคลในภาครัฐ ทุนฝึกอบรมสำหรับข้าราชการระดับชำนาญการพิเศษ ทุนฝึกอบรมข้าราชการระดับชำนาญการ ทุนฝึกอบรมสำหรับผู้มีศักยภาพสูง รายงานประจำปีระบบข้าราชการผู้มีผลสัมฤทธิ์สูงประจำปีงบประมาณ 2561 พร้อมนำชมวีดิทัศน์ “หนึ่งองศาขยับ ปรับเปลี่ยนประเทศไทย : แนวทางการรักษากลุ่มกำลังคนคุณภาพ  (Talent Retention) ผ่านกลไกการปฏิบัติงานในโครงการเชิงยุทธศาสตร์ โครงการสำคัญระดับประเทศ (Policy Work/Study Team)” จากนั้น ข้าราชการผู้มีผลสัมฤทธิ์สูง รุ่นที่ 13 ได้นำเสนอ “ข้อเสนอเชิงนวัตกรรมเพื่อการพัฒนาประเทศ”
จากนั้น นายกรัฐมนตรี พร้อมรองนายกรัฐมนตรี ร่วมเป็นสักขีพยานในพิธีลงนามข้อตกลงความร่วมมือระหว่างสำนักงาน ก.พ. และหัวหน้าส่วนราชการเพื่อสนับสนุนกลไกการปฏิบัติงานในโครงการเชิงยุทธศาสตร์โครงการสำคัญระดับประเทศ (Policy Work / Study Team)
โอกาสนี้ นายกรัฐมนตรีปาฐกถาพิเศษ หัวข้อ “หนึ่งองศาขยับ ปรับเปลี่ยนประเทศไทย : กำลังคนคุณภาพกับการปฏิรูปประเทศเชิงบูรณาการ” ตอนหนึ่งว่า รู้สึกยินดีและเป็นเกียรติอย่างยิ่งที่ได้มาเป็นประธานเปิดการประชุมสัมมนาวิชาการประจำปีกลุ่มกำลังคนคุณภาพ และปาฐกถาพิเศษฯ รวมถึงได้มีโอกาสมาพบปะพูดคุยและแลกเปลี่ยนความคิดกับทุกท่านที่มีส่วนสำคัญในการเตรียมกำลังคนเพื่ออนาคตของประเทศ และกลุ่มกำลังคนคุณภาพของภาคราชการที่จะเป็นกำลังสำคัญในการขับเคลื่อนการพัฒนาประเทศไทยของเรา ให้ก้าวหน้าอย่างมั่นคง ในวันนี้ ซึ่งประเทศไทยจำเป็นต้องเร่งการพัฒนาศักยภาพกำลังคนในหลายๆ ด้าน ทั้งความรู้ทักษะ การสร้างองค์ความรู้ เทคโนโลยีและนวัตกรรม เพื่อเพิ่มขีดความสามารถในการแข่งขันและศักยภาพการเจริญเติบโตของประเทศ ซึ่งรัฐบาลได้วางแนวทางในการขับเคลื่อนการพัฒนาสังคมและประเทศให้มีความมั่นคง มั่งคั่งและยั่งยืน ด้วยยุทธศาสตร์ชาติระยะ 20 ปี
นายกรัฐมนตรีกล่าวย้ำว่าทุกท่านคือว่าที่ผู้นำของราชการไทย คือว่าที่ผู้ใช้ประโยชน์กลุ่มกำลังคนคุณภาพ และเป็นว่าที่ผู้บริหารระดับสูงที่จะกำหนด ออกแบบทิศทางและขับเคลื่อนให้เกิดการเปลี่ยนแปลงและการพัฒนาประเทศในอนาคต และขอเป็นกำลังใจให้ท่านผู้บริหารและเครือข่ายกำลังคนคุณภาพของท่าน ณ ที่นี้ สามารถสร้างพลังขับเคลื่อนให้เกิดขึ้นให้ได้จริง ให้เกิดองศาแห่งการเปลี่ยนแปลงที่ดีๆ ให้กับประเทศไทย สามารถก้าวไปสู่ทิศทางที่ต้องการโดยสามารถยืนหยัดในสังคมโลกได้อย่างสมศักดิ์ศรีในอนาคต พร้อมกล่าวคำชื่นชมผู้บริหารทุกระดับกลุ่มกำลังคนคุณภาพทุกกลุ่ม ทั้งนักเรียนทุนรัฐบาล ข้าราชการผู้มีผลสัมฤทธิ์สูง High Performance and Potential System (HiPPS) ผู้ผ่านหลักสูตรผู้นำคลื่นลูกใหม่ในราชการไทย (New Wave Leaders) นักบริหารการเปลี่ยนแปลงรุ่นใหม่ ข้าราชการผู้มีสมรรถนะสูงของส่วนราชการและข้าราชการทุกท่านที่เสียสละและอุทิศตนด้วยความมานะอุตสาหะเสมอมา ในการร่วมเป็นหนึ่งองศาขยับปรับเปลี่ยนประเทศในการขับเคลื่อนงานราชการให้เกิดสัมฤทธิ์ผลต่อประเทศชาติและประชาชน และพัฒนาประเทศชาติไปสู่ความมั่นคง มั่งคั่งอย่างยั่งยืนอย่างเป็นรูปธรรม
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15270
