รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิด “ศูนย์ความร่วมมืออาเซียน-ญี่ปุ่น เพื่อพัฒนาบุคลากรความมั่นคงปลอดภัยไซเบอร์”

วันจันทร์ที่ 17 กันยายน 2561
รมว.ดิจิทัลฯ เป็นประธานเปิด “ศูนย์ความร่วมมืออาเซียน-ญี่ปุ่น เพื่อพัฒนาบุคลากรความมั่นคงปลอดภัยไซเบอร์”
รมว.ดิจิทัลฯ
ดร. พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีเปิดศูนย์ความร่วมมืออาเซียน-ญี่ปุ่น เพื่อพัฒนาบุคลากรความมั่นคงปลอดภัยไซเบอร์ (ASEAN-Japan Cybersecurity Capacity Building Centre : AJCCBC) เมื่อวันที่ 14 กันยายน 2561 ณ สำนักงานพัฒนาธุรกรรมทางอิเล็กทรอนิกส์ (องค์การมหาชน) โดยกระทรวงดิจิทัลฯ ในฐานะตัวแทนประเทศไทย ได้รับเลือกให้เป็นเจ้าภาพจัดตั้งศูนย์ AJCCBC ตามมติที่ประชุม TELMIN-Japan หรือการประชุมรัฐมนตรีอาเซียนด้านโทรคมนาคมและเทคโนโลยีสารสนเทศร่วมกับประเทศญี่ปุ่น ที่ประเทศกัมพูชาเมื่อปลายปีที่ผ่านมา โดยได้มอบหมายให้สำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ ETDA หน่วยงานในสังกัดฯ เป็นเจ้าภาพหลักในการดำเนินงาน ซึ่งศูนย์ฯ ดังกล่าว ได้รับการสนับสนุนจากประเทศญี่ปุ่น ทั้งด้านงบประมาณและองค์ความรู้ต่างๆ ทำให้สามารถดำเนินการฝึกอบรมให้แก่ประเทศสมาชิกอาเซียนได้อย่างมีประสิทธิภาพ ขณะที่แผนแม่บท the ASEAN ICT Masterplan 2020 กำลังจะเข้าสู่ช่วงสุดท้าย ตั้งแต่ปีหน้าจะเป็นเวลาที่อาเซียนต้องขยับอย่างรวดเร็วและชาญฉลาด เป็นก้าวแห่ง ASEAN Digital Agility ซึ่งจะแบ่งออกเป็น 5 ประเด็นหลัก ได้แก่ 1) Smart City 2) Connectivity & Mobility 3) Harmonization & Alignment 4) Manpower & Society และ 5) Cybersecurity โดยศูนย์ความร่วมมืออาเซียน-ญี่ปุ่นฯ จะกลายเป็นโครงสร้างพื้นฐานที่สำคัญของภูมิภาค ซึ่งจะยกระดับการพัฒนาบุคลากรด้านความมั่นคงปลอดภัยไซเบอร์ของอาเซียน และเป็นสัญลักษณ์แสดงถึงความสัมพันธ์ที่แข็งแกร่งและยาวนานระหว่างประเทศญี่ปุ่น กับ ภูมิภาคอาเซียน
*************************

ที่มา : http://www.thaigov.go.th/news/contents/details/15434
