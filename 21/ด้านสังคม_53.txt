รัฐบาลไทย-ข่าวทำเนียบรัฐบาล-รมว.ดิจิทัลฯ ลงพื้นที่ตรวจเยี่ยมการดำเนินงานของสถานีอุตุนิยมวิทยาเพชรบูรณ์

วันจันทร์ที่ 17 กันยายน 2561
รมว.ดิจิทัลฯ ลงพื้นที่ตรวจเยี่ยมการดำเนินงานของสถานีอุตุนิยมวิทยาเพชรบูรณ์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ลงพื้นที่ตรวจเยี่ยมการดำเนินงานของสถานีอุตุนิยมวิทยาเพชรบูรณ์ เมื่อวันที่ 17 กันยายน 2561 ณ สถานีอุตุนิยมวิทยาเพชรบูรณ์ ตำบลในเมือง อำเภอเมือง จังหวัดเพชรบูรณ์ ซึ่งมีภารกิจการตรวจสอบอากาศ เพื่อเผยแพร่ข่าวสารด้านการพยากรณ์อากาศ การเตือนภัยธรรมชาติ และการพยากรณ์อากาศเพื่อการเกษตร ในพื้นที่จังหวัดเพชรบูรณ์ โดยได้ทำการเผยแพร่ข้อมูลอุตุนิยมวิทยาเป็นประจำทุกวัน พร้อมนำส่งข้อมูลให้กับสถานีวิทยุกระจายเสียงกรมอุตุนิยมวิทยาพิษณุโลก เพื่อแจ้งประชาสัมพันธ์ให้กับเครือข่ายกรมอุตุนิยมวิทยาให้กับประชาชนในพื้นที่ภาคเหนือตอนล่างและภาคกลางตอนบน ตลอดจนสนับสนุนการประกาศเตือนภัยเพื่อเพิ่มความปลอดภัยของชีวิต และลดความสูญเสียในชีวิตและทรัพย์สินได้ ทั้งนี้ รมว.กระทรวงดิจิทัลฯ ได้แนะนำให้สถานีอุตุนิยมวิทยาเพชรบูรณ์ ดำเนินการรายงานข้อมูลพยากรณ์อากาศด้านการเตือนภัยพิบัติในระดับพื้นที่ ด้วยการภาษาที่เข้าใจง่าย เพื่อให้ประชาชนสามารถเตรียมการในการดำเนินชีวิตประจำวัน และการประกอบอาชีพ อีกทั้งยังช่วยป้องกันและลดความสูญเสียที่อาจเกิดจากภัยธรรมชาติได้ด้วย พร้อมทั้งให้กรมอุตุนิยมวิทยา ดำเนินการอัพเดตแอปพลิเคชั่น “TMD Smart SIM” รวมถึงการใช้คอมพิวเตอร์สมรรถนะสูงอย่างเต็มประสิทธิภาพ เพื่อให้ประชาชนได้ประโยชน์ทั้งในเรื่องของความแม่นยำความง่ายในการเข้าถึง ข้อมูล และสามารถเข้าใจคำพยากรณ์อากาศและการเตือนภัยได้ง่ายขึ้น
*********************

ที่มา : http://www.thaigov.go.th/news/contents/details/15435
