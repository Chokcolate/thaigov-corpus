รัฐบาลไทย-ข่าวทำเนียบรัฐบาล-คณะกรรมการต่อต้านการทุจริตแห่งชาติ (คตช.)  เผยผลการสำรวจดัชนีสถานการณ์คอร์รัปชันในรอบ 6 เดือน มีค่าคะแนนเพิ่มขึ้น

วันจันทร์ที่ 3 กันยายน 2561
คณะกรรมการต่อต้านการทุจริตแห่งชาติ (คตช.)  เผยผลการสำรวจดัชนีสถานการณ์คอร์รัปชันในรอบ 6 เดือน มีค่าคะแนนเพิ่มขึ้น
รอง นรม. พลเอก ฉัตรชัยฯ เป็นประธานการประชุมคณะกรรมการต่อต้านการทุจริตแห่งชาติ (คตช.)
วันนี้ (3 กันยายน 2561 ) เวลา 13.30 น. ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการต่อต้านการทุจริตแห่งชาติ (คตช.) ครั้งที่ 1/2561 ร่วมกับหน่วยงานที่เกี่ยวข้อง สรุปสาระสำคัญผลการประชุม ดังนี้
ที่ประชุมรับทราบ รายงานการวิเคราะห์ผลสำรวจดัชนีสถานการณ์คอร์รัปชั่นไทย การดำเนินงานในภาพรวม โดยศูนย์พยากรณ์เศรษฐกิจและธุรกิจ มหาวิทยาลัยหอการค้าไทยได้เปิดเผยผลการสำรวจดัชนีสถานการณ์คอร์รัปชั่น(Corruption Situation Index.CSL) ในรอบ 6 เดือนประจำเดือนมิถุนายน 2561 มีประเด็นสำคัญที่สะท้อนสถานการณ์ทุจริตของประเทศไทยดังนี้ สถานการณ์การทุจริตในประเทศไทยในรอบ 6 เดือนมีค่าคะแนนเพิ่มขึ้นทั้ง 3 ดัชนี ไม่ว่าจะเป็นระดับค่าคะแนนดัชนีสถานการณ์คอร์รัปชันไทย (Thai CSI) ดัชนีสถานการณ์คอร์รัปชันไทยในปัจจุบันและดัชนีแนวโน้มสถานการณ์คอร์รัปชันไทย ซึ่งถือว่าเป็นผลจากการดำเนินการอย่างจริงจังของทุกภาคส่วนในการแก้ไขปัญหาการทุจริตจนสถานการณ์การทุจริตของไทยมีแนวโน้มในทิศทางที่ดีขึ้น สังคมมีความตื่นตัวและมีทัศคติที่เกี่ยวข้องกับการทุจริตคอร์รัปชั่นเพิ่มขึ้น จากการมีระดับคะแนนเพิ่มสูงขึ้นจะเห็นได้ว่า ประชาชนตระหนักได้ถึงพิษภัยของการทุจริตคอร์รัปชั่นเกิดการตื่นตัวทางความคิดทัศคติดังกล่าวมาใช้ประโยชน์ในการแก้ไขปัญหาทุจริตให้มีประสิทธิภาพต่อไป ซึ่งการดำเนินงานในระยะต่อไปจะดำเนินการเร่งรัดการตรวจสอบคดีสำคัญที่อยู่ในความสนใจของประชาชน รวมทั้งให้ภาคประชาชน เอกชน และสื่อมวลชน เข้ามามีส่วนร่วมในการดำเนินการของภาครัฐ ตั้งแต่ต้นน้ำ กลางน้ำ และปลายน้ำ ตามแนวทางพลังประชารัฐ ขจัดทุจริตอย่างจริงจังและต่อเนื่อง
พร้อมกันนี้เพื่อให้การดำเนินงานของคณะกรรมการต่อต้านการทุจริตแห่งชาติมีประสิทธิภาพและเป็นไปตามที่กำหนดไว้ ที่ประชุมได้เห็นชอบแต่งตั้งอนุกรรมการเพื่อดำเนินงานด้านต่างๆจำนวน6 คณะ ได้แก่ 1)คณะอนุกรรมการต่อต้านการทุจริตแห่งชาติการปลุกจิตสำนึกและสร้างการรับรู้ 2)คณะอนุกรรมการต่อต้านการทุจริตแห่งชาติด้านการป้องกันการทุจริต 3)คณะอนุกรรมการต่อต้านการทุจริตแห่งชาติด้านการปราบปรามการทุจริต 4)คณะอนุกรรมการประสานความร่วมมือและความโปร่งใสในการจัดซื้อจัดจ้างภาครัฐ 5)คณะอนุกรรมการต่อต้านการทุจริตแห่งชาติด้านเสริมสร้างความร่วมมือระหว่างภาครัฐและเอกชนในการต่อต้านทุจริต 6)คณะอนุกรรมการ เร่งรัด ติดตามการดำเนินการตามมติคณะกรรมการต่อต้านการทุจริตแห่งชาติ
……………………………………………………
สำนักโฆษก

ที่มา : http://www.thaigov.go.th/news/contents/details/15119
