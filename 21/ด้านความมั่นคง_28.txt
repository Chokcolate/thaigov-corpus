รัฐบาลไทย-ข่าวทำเนียบรัฐบาล-ปลัดกระทรวงมหาดไทย มอบนโยบายการขับเคลื่อนการปฏิบัติราชการแก่ผู้ว่าราชการจังหวัดทุกจังหวัด เน้นย้ำผู้ว่าฯ ทุกจังหวัดต้อง "สร้างสมดุลในพื้นที่"

วันจันทร์ที่ 10 กันยายน 2561
ปลัดกระทรวงมหาดไทย มอบนโยบายการขับเคลื่อนการปฏิบัติราชการแก่ผู้ว่าราชการจังหวัดทุกจังหวัด เน้นย้ำผู้ว่าฯ ทุกจังหวัดต้อง "สร้างสมดุลในพื้นที่"
ปลัดกระทรวงมหาดไทย มอบนโยบายการขับเคลื่อนการปฏิบัติราชการแก่ผู้ว่าราชการจังหวัดทุกจังหวัด เน้นย้ำผู้ว่าฯ ทุกจังหวัดต้อง "สร้างสมดุลในพื้นที่"
เมื่อวันที่ 9 ก.ย. 61 เวลา 12.00 น. ณ ห้องเมจิก 3 ชั้น 2 โรงแรมมิราเคิล แกรนด์ คอนเวนชั่น ถ.วิภาวดีรังสิต กรุงเทพมหานคร นายฉัตรชัย พรหมเลิศ ปลัดกระทรวงมหาดไทย พร้อมด้วย นายนิสิต จันทร์สมวงศ์ นายปวิณ ชำนิประศาสน์ นายประยูร รัตนเสนีย์ และนายบุญธรรม เลิศสุขีเกษม รองปลัดกระทรวงมหาดไทย มอบนโยบายและแนวทางการปฏิบัติราชการตามนโยบายรัฐบาลและภารกิจสำคัญของกระทรวงมหาดไทย โดยมี ผู้ตรวจราชการกระทรวงมหาดไทย อธิบดี ผู้ว่าราชการจังหวัด และผู้เกี่ยวข้อง ร่วมรับฟังจำนวน 162 คน
ปลัดกระทรวงมหาดไทย กล่าวว่า รัฐบาลให้ความสำคัญกับผู้ว่าราชการจังหวัดในฐานะผู้บัญชาการพื้นที่แทนรัฐบาล (Area Manager) ซึ่งผู้ว่าราชการจังหวัดต้องบริหารราชการแผ่นดิน และปฏิบัติราชการให้เป็นตามกฎหมาย ซึ่งผู้ว่าราชการจังหวัดในฐานะหัวหน้าส่วนราชการระดับภูมิภาค มีอำนาจหน้าที่เกี่ยวข้องกับระเบียบกฎหมายกว่า 300 ฉบับ จึงต้องใช้หลักรัฐศาสตร์ในการทำให้เกิดความสงบสุขเพื่อ "บำบัดทุกข์ บำรุงสุข" ให้แก่พี่น้องประชาชนในพื้นที่ และผู้ว่าราชการจังหวัดต้องให้ความสำคัญกับนโยบายของรัฐบาล เพื่อให้เกิดการขับเคลื่อนการดำเนินงานอย่างมีประสิทธิภาพ และต้อง "สร้างสมดุลในพื้นที่" รับฟังความต้องการของประชาชน ปฏิบัติราชการให้เป็นไปตามกฎหมาย และปฏิบัติตามนโยบายของรัฐบาล
จากนั้น ปลัดกระทรวงมหาดไทย ได้มอบนโยบายต่อผู้ว่าราชการจังหวัด โดยขอให้ผู้ว่าราชการจังหวัดส่งเสริมการดำเนินงานโครงการ "จิตอาสาเราทำความ ดี ด้วยหัวใจ" ให้เป็นไปตามพระราโชบายของสมเด็จพระเจ้าอยู่หัว
ในด้านการเตรียมความพร้อมการจัดการเลือกตั้ง ขอให้หน่วยงานที่เกี่ยวข้อง มอบหมายข้าราชการและผู้เกี่ยวข้องดำเนินการตามกฏหมาย ในส่วนของกระทรวงมหาดไทยมีหน้าที่รับผิดชอบโดยสรุปจำนวน 4 เรื่อง คือ ระบบทะเบียนราษฎร  การอำนวยการด้านการบริหารจัดการเลือกตั้งตามที่คณะกรรมการการเลือกตั้ง (กกต.) ร้องขอตามกฎหมาย การรักษาความสงบเรียบร้อยในพื้นที่ และการสร้างการรับรู้องค์ความรู้ในเรื่องการเลือกตั้งให้ประชาชนมีความเข้าใจอย่างถ่องแท้
ด้านการปฏิบัติการสื่อสารและการบริหารจัดการข้อมูลข่าวสาร กระทรวงมหาดไทยจะบูรณาการทุกกระทรวง กรม ดำเนินการพัฒนาให้หอกระจายข่าว และระบบเตือนภัยของหน่วยงานในสังกัดกว่า 80,000 แห่ง เป็นระบบสื่อสารของรัฐบาลเพื่อสื่อสารข้อมูลข่าวสารและสร้างการรับรู้ไปสู่ประชาชน
ในด้านการยกเลิกใช้สำเนาในการติดต่อราชการ ขอให้ทุกหน่วยงานของกระทรวงมหาดไทย และทุกจังหวัด ดำเนินการบริหารจัดการอำนวยความสะดวกให้แก่ประชาชน
สำหรับการเตรียมความพร้อมรับการประชุมคณะรัฐมนตรีอย่างเป็นทางการนอกสถานที่ ขอให้ผู้ว่าราชการจังหวัดให้ความสำคัญกับการตรวจราชการและการประชุมคณะรัฐมนตรีอย่างเป็นทางการนอกสถานที่ เพื่อให้เกิดการสะท้อนปัญหาความต้องการของประชาชนและทุกภาคส่วนไปยังรัฐบาล
ในส่วนโครงการไทยนิยม ยั่งยืน ขอให้ผู้ว่าราชการจังหวัด เน้นย้ำกับหัวหน้าส่วนราชการในพื้นที่ดำเนินการให้เป็นไปตามกรอบกฎหมาย และระเบียบปฏิบัติอย่างเคร่งครัด
ด้านการจัดการภัยพิบัติ ต้องดำเนินการตามขั้นตอนปฏิบัติให้เป็นไปตามระเบียบ กฎหมายที่เกี่ยวข้อง และบูรณาการทั้งท้องที่ ท้องถิ่น และภาคส่วนต่าง ๆ ร่วมช่วยเหลือประชาชนผู้ประสบภัย
จากนั้น รองปลัดกระทรวงมหาดไทย อธิบดี และหัวหน้าหน่วยงานรัฐวิสาหกิจ ได้มอบนโยบายและเร่งรัดการดำเนินงานให้เป็นไปตามนโยบายรัฐบาล และภารกิจสำคัญของกระทรวงมหาดไทย อาทิ การปฏิบัติการสื่อสาร การเบิกจ่ายงบประมาณจังหวัดและกลุ่มจังหวัด การบริหารราชการแผ่นดิน การกำกับดูแลองค์กรปกครองส่วนท้องถิ่น และการสนับสนุนการปฏิบัติราชการในส่วนที่เกี่ยวข้อง
ปลัดกระทรวงมหาดไทย กล่าวเพิ่มเติมว่า กระทรวงมหาดไทย ให้ความสำคัญกับ "สถาบันฝ่ายปกครอง" ซึ่งบุคลากรทุกคนเป็นกลไกสำคัญของการบริหารราชการแผ่นดินในพื้นที่และใกล้ชิดกับประชาชนมากที่สุด ดังนั้น "คนมหาดไทย" จะต้องเสียสละ และทุ่มเทกำลังกายและใจ เพื่อทำหน้าที่ "บำบัดทุกข์ บำรุงสุข" ให้กับประชาชน และสร้างความผาสุกให้เกิดขึ้นในทุกพื้นที่อย่างยั่งยืน

ที่มา : http://www.thaigov.go.th/news/contents/details/15266
