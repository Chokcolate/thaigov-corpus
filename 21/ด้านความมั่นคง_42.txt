รัฐบาลไทย-ข่าวทำเนียบรัฐบาล-กสร. ปล่อยกู้ดอกเบี้ยต่ำให้นายจ้างปรับปรุงความปลอดภัยฯ

วันศุกร์ที่ 14 กันยายน 2561
กสร. ปล่อยกู้ดอกเบี้ยต่ำให้นายจ้างปรับปรุงความปลอดภัยฯ
กรมสวัสดิการและคุ้มครองแรงงาน ส่งเสริมนายจ้างพัฒนาสภาพการทำงานตามมาตรฐานความปลอดภัย ป้องกันอุบัติเหตุและโรคอันเนื่องจากการทำงาน พร้อมปล่อยกู้ดอกเบี้ยต่ำผ่านกองทุนความปลอดภัยฯ ช่วยนายจ้างแก้ไขสภาพการทำงาน
นายทศพล กฤตวงศ์วิมาน รองอธิบดีกรมสวัสดิการและคุ้มครองแรงงาน (กสร.) เปิดเผยว่า การขับเคลื่อนนโยบาย Safety Thailand เป็นหนึ่งในนโยบายเร่งด่วนของพลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน โดยมีเป้าหมายเพื่อให้แรงงานไทยมีความปลอดภัยและสุขภาพอนามัยดี กสร.ได้ดำเนินการตามนโยบายดังกล่าวทั้งในการสร้างการรับรู้และกำกับดูแลให้นายจ้างปฏิบัติตามกฎหมายความปลอดภัย ปรับปรุงสภาพการทำงานและเครื่องจักรอุปกรณ์ให้มีความปลอดภัยตามที่กฎหมายกำหนด รวมทั้งส่งเสริมให้นายจ้างพัฒนาและยกระดับมาตรฐานความปลอดภัยเพื่อให้ลูกจ้างมีคุณภาพชีวิตที่ด้วย สำหรับสถานประกอบกิจการต้องการปรับปรุงแก้ไขสภาพการทำงานให้มีความปลอดภัยแต่ขาดเงินทุนหมุนเวียน กสร.มีกองทุนความปลอดภัย อาชีวอนามัย และสภาพแวดล้อมในการทำงาน ซึ่งจัดตั้งขึ้น ตามพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 เพื่อเป็น แหล่งเงินทุนพร้อมให้นายจ้าง สถานประกอบกิจการ รายละไม่เกิน 2 ล้านบาท เสียดอกเบี้ยร้อยละ 2 ต่อปี มีระยะเวลาการชำระคืนเงินกู้ 5 ปี และปลอดการชำระคืนเงินต้น 1 ปี
นายทศพล กล่าวเพิ่มเติมว่า ปัจจุบันมีสถานประกอบกิจการกู้เงินจากกองทุนฯไปแล้ว 40 ราย เป็นเงิน 19 ล้านบาท ทั้งนี้ กสร.มียอดเงินสะสมในกองทุนสำหรับปล่อยกู้ทั้งหมด 295 ล้านบาทนายจ้าง เจ้าของสถานประกอบกิจการที่สนใจสอบถามได้ที่กองความปลอดภัยแรงงาน โทรศัพท์ 0 2448 8338 ต่อ 833 เว็บไซต์ http://oshfund.labour.go.th หรือที่หน่วยงานในสังกัดกรมสวัสดิการและคุ้มครองแรงงาน ทั่วประเทศ

ที่มา : http://www.thaigov.go.th/news/contents/details/15375
