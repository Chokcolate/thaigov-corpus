รัฐบาลไทย-ข่าวทำเนียบรัฐบาล-รมว.ดิจิทัลฯ เป็นวิทยากรบรรยายในงานสัมมนาผู้ลงทุนสถาบันระดับนานาชาติ “Thailand Focus 2018”

วันพฤหัสบดีที่ 30 สิงหาคม 2561
รมว.ดิจิทัลฯ เป็นวิทยากรบรรยายในงานสัมมนาผู้ลงทุนสถาบันระดับนานาชาติ “Thailand Focus 2018”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นวิทยากรบรรยายหัวข้อ “Smart City and Internet Of Things” ในงานสัมมนาผู้ลงทุนสถาบันระดับนานาชาติ “Thailand Focus 2018” โดยตลาดหลักทรัพย์แห่งประเทศไทย (SET) จัดขึ้น เพื่อนำเสนอข้อมูลด้านเศรษฐกิจ การเงิน การลงทุน รวมถึงนโยบายที่สำคัญและยุทธศาสตร์การบริหารประเทศของรัฐ ที่มีผลต่อการตัดสินใจลงทุนของกลุ่มผู้ลงทุนต่างประเทศ ทั่วโลก ซึ่ง รมว.กระทรวงดิจิทัลฯ ได้กล่าวถึงแผนพัฒนา Smart City ในหลายจังหวัดของประเทศ รวมถึงเขตพัฒนาระเบียงเศรษฐกิจพิเศษภาคตะวันออก (EEC) ซึ่งมีโครงการ Digital Park รองรับการพัฒนาด้านดิจิทัล รวมถึงการจัดตั้งสถาบันไอโอที (IoT Institute) และการนำร่องใช้งาน smart IoT solutions ต่างๆ ที่จะทำให้ EEC เป็น Smart City ด้านดิจิทัล ทั้งนี้ ในส่วนของการลงทุนรัฐบาลได้สร้างความร่วมมือล่าสุดระหว่างไทย – จีน ในการขับเคลื่อนเขตพัฒนาระเบียงเศรษฐกิจพิเศษภาคตะวันออก (EEC) ในด้านเทคโนโลยีและนวัตกรรม ที่เกิดจากการบูรณาการความร่วมมือระหว่างภาครัฐ ภาคเอกชน ภาควิชาการ ทั้งในประเทศและต่างประเทศ โดยมีเป้าหมายสูงสุดในการปรับเปลี่ยนประเทศไปสู่โครงสร้างเศรษฐกิจแบบดิจิทัลบนฐานนวัตกรรมตามนโยบายของรัฐบาล จากความร่วมมือระหว่าง ไทย – จีน นำไปสู่การลงนามบันทึกความเข้าใจ (MOU) ถึง 10 ฉบับ ซึ่งมีในส่วนของหน่วยงานในสังกัดกระทรวงดิจิทัลฯ จำนวน 5 ฉบับ อาทิ ความร่วมมือด้านการพัฒนาเคเบิลใต้น้ำเส้นใหม่เชื่อม EEC และฮ่องกง การพัฒนาสนามทดสอบและพันธมิตรเพื่อนำเทคโนโลยี 5G ไปใช้ในช่วงต้น เป็นต้น โดยความร่วมมือระหว่างไทย-จีน ในครั้งนี้ จะนำมาซึ่งผลประโยชน์ทั้งด้านเศรษฐกิจและสังคมร่วมกัน เมื่อวันที่ 30 สิงหาคม 2561 ณ โรงแรมแกรนด์ไฮแอท เอราวัณ ถนนราชดำริ เขตปทุมวัน กรุงเทพฯ
************************

ที่มา : http://www.thaigov.go.th/news/contents/details/15043
