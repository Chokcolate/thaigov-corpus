รัฐบาลไทย-ข่าวทำเนียบรัฐบาล-ก.ค.ศ.เห็นชอบแนวทางการรายงานการดำเนินการทางวินัยร้ายแรง-ไม่ร้ายแรง

วันอังคารที่ 18 กันยายน 2561
ก.ค.ศ.เห็นชอบแนวทางการรายงานการดำเนินการทางวินัยร้ายแรง-ไม่ร้ายแรง
นายพินิจศักดิ์ สุวรรณรังค์ เลขาธิการคณะกรรมการข้าราชการครูและบุคลากรทางการศึกษา (ก.ค.ศ.) เปิดเผยผลการประชุม ก.ค.ศ. ครั้งที่ 10/2561 เมื่อวันที่ 6 กันยายน 2561 โดย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุม
นายพินิจศักดิ์ สุวรรณรังค์ เลขาธิการคณะกรรมการข้าราชการครูและบุคลากรทางการศึกษา (ก.ค.ศ.) เปิดเผยผลการประชุม ก.ค.ศ. ครั้งที่ 10/2561 เมื่อวันที่ 6 กันยายน 2561 โดย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมว่า ที่ประชุมได้มีการพิจารณาเรื่องที่เกี่ยวกับการบริหารงานบุคคลของข้าราชการครูและบุคลากรทางการศึกษาที่สำคัญ ดังนี้
ยกเลิกระเบียบ ก.ค.ศ. ว่าด้วยการรายงานเกี่ยวกับการดำเนินการทางวินัย และการออกจากราชการของข้าราชการครูและบุคลากรทางการศึกษา พ.ศ. 2551 และเห็นชอบร่างระเบียบ ก.ค.ศ. ว่าด้วยการรายงานเกี่ยวกับการดำเนินการทางวินัยและการออกจากราชการของข้าราชการครูและบุคลากรทางการศึกษา พ.ศ. ….
เนื่องจากคำสั่งหัวหน้าคณะรักษาความสงบแห่งชาติ ที่ 19/2560 ลงวันที่ 3 เมษายน 2560 ได้มีการเปลี่ยนแปลงให้มีศึกษาธิการภาคและศึกษาธิการจังหวัด เป็นผู้บังคับบัญชาข้าราชการในสังกัด  และกำหนดให้มีคณะกรรมการศึกษาธิการจังหวัด (กศจ.) รวมทั้งให้ศึกษาธิการจังหวัด โดยอนุมัติ กศจ. มีอำนาจในการบรรจุและแต่งตั้งตามมาตรา 53 (3) และ (4) ประกอบกับ กฎ ก.ค.ศ. ว่าด้วยอำนาจการลงโทษภาคทัณฑ์ ตัดเงินเดือน หรือลดเงินเดือน พ.ศ. 2561 มีผลใช้บังคับ เมื่อวันที่ 20 สิงหาคม 2561 โดยกำหนดเพิ่มเติมอำนาจการลงโทษของศึกษาธิการภาคและศึกษาธิการจังหวัด และอัตราการลงโทษใหม่ ซึ่งร่างระเบียบฯ มีสาระสำคัญเป็นไปตามหลักการเดิม ตามระเบียบ ก.ค.ศ. ว่าด้วยการรายงานการดำเนินการทางวินัยฯ พ.ศ. 2551 โดยปรับปรุงให้สอดคล้องกับสภาวการณ์ที่เปลี่ยนแปลงไปดังกล่าว รวมทั้งแก้ไขปัญหาข้อขัดข้องในบางประการ อาทิ เรื่องรายงานการดำเนินการทางวินัยและมีการอุทธรณ์ โดยกำหนดให้การพิจารณาอุทธรณ์ถือเป็นการพิจารณารายงานการดำเนินการทางวินัย ซึ่งสรุปสาระสำคัญได้ดังนี้
1) การรายงานการดำเนินการทางวินัยไม่ร้ายแรงของข้าราชการครูและบุคลากรทางการศึกษา ให้รายงานไปยังผู้บังคับบัญชาและ กศจ. หรือ อ.ก.ค.ศ. ที่ ก.ค.ศ. ตั้ง แล้วแต่กรณี เมื่อ กศจ. หรือ อ.ก.ค.ศ. ที่ ก.ค.ศ. ตั้ง พิจารณาแล้ว ให้รายงานไปยังหัวหน้าส่วนราชการ หากเห็นชอบ เรื่องวินัยเป็นอันยุติ หากมีความเห็นขัดแย้ง ให้เสนอ ก.ค.ศ.
2) การรายงานการดำเนินการทางวินัยอย่างร้ายแรงของข้าราชการครูและบุคลากรทางการศึกษา ให้เสนอหรือรายงาน กศจ. หรือ อ.ก.ค.ศ. ที่ ก.ค.ศ. ตั้ง แล้วแต่กรณี พิจารณา แล้วรายงาน ก.ค.ศ. เพื่อพิจารณาตามลำดับ
นอกจากนี้ ที่ประชุมได้พิจารณากรณีที่คณะกรรมการ ป.ป.ช. ได้มีคำสั่งแต่งตั้งคณะทำงานเพื่อศึกษาวิเคราะห์และพิจารณาดำเนินการยกร่างอนุบัญญัติ ตามพระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต (ด้านการตรวจสอบทรัพย์สิน) โดยมีหน้าที่และอำนาจในการศึกษา วิเคราะห์ จัดทำข้อมูล ประสานงานกับหน่วยงานที่เกี่ยวข้อง เพื่อยกร่างพระราชบัญญัติดังกล่าว โดย ก.ค.ศ. ได้มอบหมายให้ นายยศพล เวณุโกเศศ รองเลขาธิการ ก.ค.ศ. และผู้อำนวยการภารกิจนโยบายและระบบบริหารงานบุคคล สำนักงาน ก.ค.ศ. เป็นผู้แทน ก.ค.ศ. ในคณะทำงานดังกล่าว
Written by กลุ่มประชาสัมพันธ์และเผยแพร่ สำนักงาน ก.ค.ศ.
Photo by กลุ่มประชาสัมพันธ์และเผยแพร่ สำนักงาน ก.ค.ศ.
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/15463
