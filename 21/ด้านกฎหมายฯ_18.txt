รัฐบาลไทย-ข่าวทำเนียบรัฐบาล-"ยุติธรรม" ติดตามความคืบหน้าการเอาผิดกับเจ้าหน้าที่รัฐที่มีส่วนเกี่ยวข้องกับการค้ามนุษย์


วันศุกร์ที่ 7 กันยายน 2561
138
"ยุติธรรม" ติดตามความคืบหน้าการเอาผิดกับเจ้าหน้าที่รัฐที่มีส่วนเกี่ยวข้องกับการค้ามนุษย์
"ยุติธรรม" ติดตามความคืบหน้าการเอาผิดกับเจ้าหน้าที่รัฐที่มีส่วนเกี่ยวข้องกับการค้ามนุษย์
ในวันพฤหัสบดีที่ ๖ กันยายน ๒๕๖๑ เวลา ๐๙.๓๐ น.
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะอนุกรรมการติดตามการดำเนินการทางวินัย
และการดำเนินคดีกับเจ้าหน้าที่ของรัฐมิให้เกี่ยวข้องกับการค้ามนุษย์ ครั้งที่ ๔/๒๕๖๑
เพื่อติดตามความคืบหน้าการดำเนินการทางวินัยและทางอาญาต่อเจ้าหน้าที่ของรัฐ
ที่มีส่วนเกี่ยวข้องกับการค้ามนุษย์ จำนวน ๑๖ เรื่อง
โดยมีผู้แทนหน่วยงานที่เกี่ยวข้อง เข้าร่วมประชุมฯ
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ปลัดกระทรวงยุติธรรม กล่าวว่า การติดตามผลการดำเนินการต่อเจ้าหน้าที่รัฐ
ที่เกี่ยวข้องกับการค้ามนุษย์ดังกล่าวมีความสำคัญเป็นอย่างมาก โดยเมื่อคณะอนุกรรมการฯ
ได้ผลความคืบหน้าแต่ละเรื่องแล้วจะต้องรายงานผลไปยังคณะกรรมการป้องกันเจ้าหน้าที่ของรัฐ
ที่เข้าไปเกี่ยวข้องกับการค้ามนุษย์ เพื่อดำเนินการตามขั้นตอนต่อไป
ดังนั้น ข้อมูลการรายงานความคืบหน้าดังกล่าว จะต้องเป็นข้อมูลที่ถูกต้อง ครบถ้วน
ทันต่อการปรับเปลี่ยนหรือความเคลื่อนไหวของคดีความหรือการดำเนินงานที่เกี่ยวข้อง
และข้อมูลแต่ละเรื่องควรเป็นชุดข้อมูลที่รวบรวมในห้วงระยะเวลาเดียวกัน
เพื่อให้ทราบถึงผลการดำเนินการว่าอยู่ในขั้นตอนใด และมีปัญหา อุปสรรคต่อการดำเนินงานอย่างไร
อย่างไรก็ตาม รัฐบาลมีนโยบายป้องกันและปราบปรามการค้ามนุษย์
โดยมีการตั้งคณะกรรมการเพื่อรับผิดชอบงานแต่ละด้าน
ซึ่งปลัดกระทรวงยุติธรรม เป็นประธานคณะอนุกรรมการติดตามการดำเนินการทางวินัย
และการดำเนินคดีกับเจ้าหน้าที่ของรัฐฯ
โดยกระทรวงยุติธรรมจะเร่งรัดผลการดำเนินการต่อเจ้าหน้าที่ของรัฐที่เกี่ยวข้อง
กับการกระทำความผิดในเรื่องของการค้ามนุษย์อย่างจริงจังและเด็ดขาดตามนโยบายรัฐบาลต่อไป

ที่มา : http://www.thaigov.go.th/news/contents/details/15238