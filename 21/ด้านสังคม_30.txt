รัฐบาลไทย-ข่าวทำเนียบรัฐบาล-“ภูมิภูเบศร” ศูนย์เรียนรู้สมุนไพรและภูมิปัญญาสุขภาพ ชูแนวคิด พึ่งตนเอง อนุรักษ์ สร้างมูลค่าเพิ่ม

วันจันทร์ที่ 10 กันยายน 2561
“ภูมิภูเบศร” ศูนย์เรียนรู้สมุนไพรและภูมิปัญญาสุขภาพ ชูแนวคิด พึ่งตนเอง อนุรักษ์ สร้างมูลค่าเพิ่ม
โรงพยาบาลเจ้าพระยาอภัยภูเบศร เปิด “ภูมิภูเบศร” แหล่งศูนย์การเรียนรู้สมุนไพรและภูมิปัญญาสุขภาพ สร้างความรอบรู้สุขภาพด้วยแพทย์แผนไทย ภายใต้แนวคิด “พึ่งตนเอง อนุรักษ์ สร้างมูลค่าเพิ่ม”
โรงพยาบาลเจ้าพระยาอภัยภูเบศร เปิด “ภูมิภูเบศร” แหล่งศูนย์การเรียนรู้สมุนไพรและภูมิปัญญาสุขภาพ สร้างความรอบรู้สุขภาพด้วยแพทย์แผนไทย ภายใต้แนวคิด “พึ่งตนเอง อนุรักษ์ สร้างมูลค่าเพิ่ม”
วันนี้ (10 กันยายน 2561) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยคณะที่ปรึกษา ผู้ว่าราชการจังหวัดปราจีนบุรี และผู้บริหาร เปิดพิพิธภัณฑ์หมอไทย (หมื่นชำนาญแพทยา) ซึ่งเป็นองค์ประกอบหนึ่งของภูมิภูเบศร ศูนย์การเรียนรู้สมุนไพรและภูมิปัญญาสุขภาพ ตำบลบางเดชะ อำเภอเมือง จังหวัดปราจีนบุรี และให้สัมภาษณ์ว่า ภูมิภูเบศร ศูนย์การเรียนรู้สมุนไพรและภูมิปัญญาสุขภาพ จังหวัดปราจีนบุรี 1 ใน 13 จังหวัดที่รัฐบาลกำหนดให้เป็นเมืองสมุนไพร (Herbal City) รองรับนโยบายการปฏิรูประบบสุขภาพด้านการสร้างความรอบรู้ด้านสุขภาพ (Health Literacy) ภายใต้แนวคิด พึ่งตนเอง อนุรักษ์ สร้างมูลค่าเพิ่ม เพื่อให้ประชาชนมีการพึ่งตนเอง สามารถดูแลอาการเจ็บป่วยเบื้องต้นด้วยสมุนไพรและศาสตร์การแพทย์แผนไทย เป็นการอนุรักษ์ภูมิปัญญา ศาสตร์การแพทย์แผนไทย การแพทย์พื้นบ้าน และพันธุ์พืชสมุนไพรที่กำลังสูญหาย อีกทั้งเป็นการสร้างมูลค่าเพิ่ม ให้สมุนไพรและภูมิปัญญาไทยผ่านนวัตกรรมผลิตภัณฑ์สมุนไพร ช่วยให้เกิดความมั่นคงทางเศรษฐกิจในระดับชุมชน และประเทศ
สำหรับพิพิธภัณฑ์หมอไทย (หมื่นชำนาญแพทยา)เป็นเรือนไม้เดิมของหมอพลอย หมอหลวงในรัชกาลที่ 5 อายุกว่า 100 ปี  เป็นการใช้ศาสตร์การดูแลสุขภาพทำให้บ้านเป็นยา สร้างความสมดุลให้กับธาตุทั้ง 4 ของร่างกาย จัดแสดงประวัติหมอไทยผ่านชีวิตหมอพลอย นิทรรศการเครื่องยาไทย นิทรรศการการแพทย์ 3 ระบบ คือ การแพทย์เชิงระบบ การแพทย์เหนือธรรมชาติ การแพทย์พื้นบ้าน และการคูณธาตุเจียดยาปรับธาตุเฉพาะราย ซึ่งเป็นส่วนหนึ่งของภูมิภูเบศร ที่โรงพยาบาลเจ้าพระยาอภัยภูเบศร ต้องการให้ผู้ใช้บริการได้เห็นความสำคัญของรากฐานภูมิปัญญาการดูแลสุขภาพคนไทยสมัยโบราณ นอกจากนี้ ยังมีส่วนที่เป็นสวนสมุนไพร เป็นแหล่งเรียนรู้และการฝึกอบรมหลักสูตรต่าง ๆ ของภูมิภูเบศร มีการจัดสวนตามกลุ่มโรค/อาการ ตามกลุ่มรสสมุนไพร ซึ่งเป็นตัวกำหนดสรรพคุณของยา สมุนไพรให้สี ให้กลิ่นหอมที่มักใช้ในตำรับยาไทยช่วยให้จิตใจสงบ ผ่อนคลาย สมุนไพรผักสวนครัว และสมุนไพรสีดำที่คนไทยเชื่อว่าช่วยขับไล่สิ่งไม่ดี และมีส่วนสำหรับการจัดฝึกอบรมแก่ประชาชน บุคลากรการแพทย์ นักเรียน/นักศึกษา และผู้สนใจ โดยใช้หลักสูตรที่เน้นการฝึกปฏิบัติที่ใช้ได้จริง โดยขณะนี้ การก่อสร้างศูนย์การเรียนรู้ภูมิภูเบศร แล้วเสร็จประมาณร้อยละ 70

ที่มา : http://www.thaigov.go.th/news/contents/details/15264
