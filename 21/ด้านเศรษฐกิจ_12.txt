รัฐบาลไทย-ข่าวทำเนียบรัฐบาล-NEDA มอบเงินบริจาคช่วยเหลือผู้ประสบภัยพิบัติในระยะฟื้นฟู ให้กับโรงเรียนบ้านตะมอยอด เมืองสะหนามไซ สปป.ลาว

วันพฤหัสบดีที่ 30 สิงหาคม 2561
NEDA มอบเงินบริจาคช่วยเหลือผู้ประสบภัยพิบัติในระยะฟื้นฟู ให้กับโรงเรียนบ้านตะมอยอด เมืองสะหนามไซ สปป.ลาว
NEDA มอบเงินบริจาคช่วยเหลือผู้ประสบภัยพิบัติในระยะฟื้นฟู ให้กับโรงเรียนบ้านตะมอยอด เมืองสะหนามไซ สปป.ลาว
ด้วยสำนักงานความร่วมมือพัฒนาเศรษฐกิจกับประเทศเพื่อนบ้าน (องค์การมหาชน) (สพพ.) เป็นหน่วยงานในกำกับดูแลของรัฐมนตรีว่าการกระทรวงการคลัง มีภารกิจในการพัฒนาความร่วมมือทางเศรษฐกิจและสังคมกับประเทศเพื่อนบ้าน โดยให้ความร่วมมือทางการเงินและทางวิชาการเป็นกลไกในการขับเคลื่อน เพื่อให้บรรลุวัตถุประสงค์ตามนโยบายของรัฐบาล ที่จะพัฒนาส่งเสริมศักยภาพและความเข้มแข็งทางเศรษฐกิจในภูมิภาคโดยเน้นการพัฒนาโครงสร้างพื้นฐานทางเศรษฐกิจ และเชื่อมโยงโครงข่ายคมนาคมขนส่งระหว่างประเทศไทยกับประเทศเพื่อนบ้าน ในการนี้ สพพ. มีการบรูณาการความร่วมมือ และให้ความร่วมมือกับประเทศเพื่อนบ้านในกลุ่มอนุภูมิภาคลุ่มน้ำโขง เพื่อยกระดับชีวิตความเป็นอยู่ของประชาชนในภูมิภาคให้ดีขึ้น อีกทั้ง สปป.ลาว เป็นประเทศที่มีความสัมพันธ์ที่ดีกับประชาชนชาวไทย ตลอดจน สพพ. มีโครงการให้ความร่วมมือใน สปป.ลาว เป็นจำนวนมาก ภัยพิบัติที่เกิดขึ้นส่งผลกระทบต่อชีวิตความเป็นอยู่และทรัพย์สินของประชาชน และยังกระทบต่อกิจกรรมที่เกี่ยวเนื่องกับการพัฒนาทุกภาคส่วน ทำให้การพัฒนาในภาพรวมหยุดชะงัก ขาดความต่อเนื่อง และต้องได้รับการฟื้นฟู ซ่อมแซม เพื่อให้ฟื้นคืนกลับมาอยู่ในสภาพปกติ
ในการนี้ นายพีรเมศร์ วุฒิธรเนติรักษ์ ผู้อำนวยการ สพพ. พันเอก ดร.ศรัณยู วิริยเวชกุล รองผู้อำนวยการ สพพ.และนายณรรถพล ประสพโชค ผู้อำนวยสำนักอำนวยการ ร่วมส่งมอบเงินบริจาคให้กับนายแสง สุขะทิวง เอกอัครราชทูตสาธารณรัฐประชาธิปไตยประชาชนลาวประจำราชอาณาจักรไทย สำหรับสร้างห้องสุขา และบ่อบาดาล ให้โรงเรียนบ้านตะมอยอด เมืองสะหนามไซ สปป.ลาว เพื่อช่วยเหลือผู้ประสบภัยพิบัติในระยะฟื้นฟูและเพื่อบรรเทาปัญหาเร่งด่วนจากสถานการณ์เขื่อนเซเปี่ยน-เซน้ำน้อย แตกจนเกิดน้ำท่วมใหญ่ที่เมืองสะหนามไซ แขวงอัตตะปือ และแขวงจำปาสัก เป็นจำนวนเงิน 500,000 บาท ณ สถานเอกอัครราชทูตสาธารณรัฐประชาธิปไตยประชาชนลาว เมื่อวันที่ 30 สิงหาคม 2561

ที่มา : http://www.thaigov.go.th/news/contents/details/15042
