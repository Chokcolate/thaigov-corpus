รัฐบาลไทย-ข่าวทำเนียบรัฐบาล-“กบข. ร่วมกับ กรุงไทย จัดโครงการสวัสดิการทางการเงินเพื่อสมาชิก กบข.”

วันศุกร์ที่ 7 กันยายน 2561
“กบข. ร่วมกับ กรุงไทย จัดโครงการสวัสดิการทางการเงินเพื่อสมาชิก กบข.”
กองทุนบำเหน็จบำนาญข้าราชการ และ ธนาคารกรุงไทย จัดพิธีลงนามบันทึกข้อตกลงความร่วมมือ “โครงการสวัสดิการทางการเงินเพื่อสมาชิก กบข. โดยธนาคารกรุงไทย” ที่ห้องประชุมวายุภักษ์ 1 กระทรวงการคลัง โดยมีปลัดกระทรวงการคลังให้เกียรติเป็นประธานในพิธีดังกล่าว
ธนาคารกรุงไทยเป็นพันธมิตรหลักรายแรกที่จัดสวัสดิการทางการเงินด้านลดรายจ่ายให้กับสมาชิก กบข. เปิดตัวด้วยสินเชื่อกรุงไทยธนวัฏเพื่อสมาชิก กบข. อัตราดอกเบี้ยต่ำที่สุดในตลาด เริ่ม 7.25% ต่อปีด้วย วงเงินกู้สูงสุด 10 เท่าของเงินเดือน
นายประสงค์ พูนธเนศ ปลัดกระทรวงการคลัง เปิดเผยว่า ในฐานะหน่วยงานกำกับดูแลการทำงานของกองทุนบำเหน็จบำนาญข้าราชการ (กบข.) และธนาคารกรุงไทย ได้มอบแนวนโยบายให้ทั้งสองหน่วยงานหารือร่วมกันเพื่อจัดสรรสวัสดิการให้กับสมาชิก กบข. เพื่อให้มีความสุขในปัจจุบันและมีคุณภาพชีวิตที่ดีในวัยเกษียณ ซึ่งเป็นที่มาในการลงนามความร่วมมือ (MOU) โครงการสวัสดิการทางการเงินเพื่อสมาชิก กบข. โดยธนาคารกรุงไทย ในครั้งนี้
นายวิทัย รัตนากร เลขาธิการคณะกรรมการ กบข. กล่าวเพิ่มเติมว่า แนวนโยบายดังกล่าวสอดคล้องกับทิศทางการดำเนินงานใหม่ที่เน้นสมาชิกเป็นศูนย์กลาง ซึ่งการนำเสนอสวัสดิการพิเศษแก่สมาชิก กบข. เป็นกลยุทธ์หลักของนโยบายดังกล่าว เป้าหมายสำคัญคือช่วยลดภาระค่าใช้จ่ายและเสริมสภาพคล่องทางการเงินให้กับสมาชิก กบข. ดังนั้น กบข. จึงร่วมกับธนาคารกรุงไทย นำร่องเปิดตัวสวัสดิการ สินเชื่อกรุงไทยธนวัฏอัตราดอกเบี้ยพิเศษเฉพาะสมาชิก กบข. ด้วยอัตราดอกเบี้ย 7.25% ต่อปีใน 3 ปีแรก จากปกติ 10.62% ต่อปี โดยให้วงเงินสูงสุด 10 เท่าของรายได้ ทั้งนี้ เชื่อว่าสินเชื่อกรุงไทยธนวัฏจะเป็นทางเลือกที่ดีของสมาชิกที่ยังไม่เคยใช้บริการ และธนาคารกรุงไทยยังมอบสิทธิพิเศษนี้ให้กับสมาชิก กบข. ที่เป็นลูกค้าสินเชื่อกรุงไทยธนวัฏก่อนเปิดตัวโครงการนี้อีกด้วย ซึ่งจะช่วยลดภาระดอกเบี้ยลงทันที โดยสมาชิกสามารถสมัครใช้บริการผ่าน GPF Mobile Application ได้อย่างสะดวกรวดเร็ว
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า สินเชื่อกรุงไทยธนวัฏ เป็นสินเชื่อส่วนบุคคล ที่ช่วยเสริมสภาพคล่องและไว้ใช้จ่ายในยามจำเป็น ในอัตราดอกเบี้ยต่ำ สำหรับความร่วมมือกับ กบข. ในครั้งนี้ ธนาคารคิดอัตราดอกเบี้ยต่ำลงกว่าปกติ เพื่อลดภาระค่าครองชีพและทำให้สมาชิก กบข. มีคุณภาพชีวิตที่ดี ซึ่งเป็นหนึ่งในพันธกิจของธนาคารในการดูแลลูกค้า ทั้งนี้ ข้าราชการสมาชิก กบข. ที่มีบัญชีเงินเดือนกับธนาคารกรุงไทย และหน่วยงานต้นสังกัดได้ทำบันทึกข้อตกลงเป็นสวัสดิการร่วมกับธนาคาร ทั้งลูกค้ารายเดิมและรายใหม่ สามารถสมัครใช้บริการสินเชื่อกรุงไทยธนวัฏ ได้ที่ธนาคารกรุงไทยสาขาที่มีบัญชีเงินเดือน ตั้งแต่วันนี้ถึง 28 กุมภาพันธ์ 2562 โดยสมาชิก กบข. ที่มีเงินเดือนมากกว่า 25,000 บาท ไม่ต้องมีบุคคลค้ำประกัน สอบถามรายละเอียดเพิ่มเติมได้ที่ Krungthai Call Center 0-2111-1111
นายวิทัย รัตนากร กล่าวปิดท้ายว่า กบข. จะทยอยเปิดตัวสวัสดิการใหม่ ๆ ให้กับสมาชิกภายในปีนี้ นอกเหนือจากสินเชื่อกรุงไทยธนวัฏแล้ว จะมีสวัสดิการสินเชื่อเพื่อที่อยู่อาศัย ประกันชีวิตแบบบำนาญ และ สิทธิประโยชน์อื่นๆ ที่ กบข. เชื่อมั่นว่าตอบโจทย์ที่ตรงกับความต้องการของสมาชิกอย่างแท้จริง สอบถามรายละเอียดเกี่ยวกับสวัสดิการ กบข. ได้ที่ Call Center 1179
ผู้ประสานงาน :
ฝ่ายประชาสัมพันธ์องค์กร กบข. : รวิวรรณ ทิวาเจริญ โทร. 0-2636-1000 ต่อ 264 , มือถือ 099-465-6249
ฝ่ายสื่อสารองค์กรและภาพลักษณ์ ธนาคารกรุงไทย โทร. 0-2208-4176-8

ที่มา : http://www.thaigov.go.th/news/contents/details/15230
