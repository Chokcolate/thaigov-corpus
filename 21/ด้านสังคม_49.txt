รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานในพิธีทำบุญครบรอบ 2 ปี วันคล้ายวันสถาปนากระทรวงฯ

วันศุกร์ที่ 14 กันยายน 2561
รมว.ดิจิทัลฯ เป็นประธานในพิธีทำบุญครบรอบ 2 ปี วันคล้ายวันสถาปนากระทรวงฯ
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีทำบุญครบรอบ 2 ปี การก่อตั้งกระทรวงดิจิทัลฯ โดยนำคณะผู้บริหารกระทรวงฯ และหน่วยงานในสังกัด ร่วมสักการะท้าวมหาพรหม บริเวณศาลพระพรหมประจำอาคารรัฐประศาสนภักดี เมื่อวันที่ 14 กันยายน 2561 หลังจากนั้นได้มีพิธีเจริญพระพุทธมนต์ พระสงฆ์ 9 รูป บริเวณชั้น 9 กระทรวงดิจิทัลฯ อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ กรุงเทพฯ โดยมีผู้บริหาร ข้าราชการ พนักงานราชการ และเจ้าหน้าที่กระทรวงฯ พร้อมด้วยผู้บริหารและพนักงานหน่วยงานในสังกัดกระทรวงฯ เข้าร่วมพิธีอย่างพร้อมเพรียงกัน ทั้งนี้ กระทรวงดิจิทัลฯ ได้ดำเนินงานตามนโยบาย Thailand 4.0 มาอย่างต่อเนื่อง โดยใช้เทคโนโลยีดิจิทัลในการผลักดันเศรษฐกิจและสังคมของประเทศผ่านโครงการต่างๆ ภายใต้กรอบยุทธศาสตร์ชาติ 6 ด้าน ได้แก่ 1) ยุทธศาสตร์ด้านความมั่นคง 2) ยุทธศาสตร์ด้านการสร้างความสามารถในการแข่งขัน 3) ยุทธศาสตร์ด้านการพัฒนาและเสริมสร้างศักยภาพทรัพยากรมนุษย์ 4) ยุทธศาสตร์ด้านการสร้างโอกาสและความเสมอภาคทางสังคม 5) ยุทธศาสตร์ด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม และ 6) ยุทธศาสตร์ด้านการปรับสมดุลและพัฒนาระบบบริหารจัดการภาครัฐ เพื่อลดความเหลื่อมล้ำภายในสังคม สร้างงาน สร้างอาชีพ ที่มั่นคงให้แก่ประชาชนทั้งประเทศ อันเป็นรากฐานสำคัญในการนำพาประเทศสู่ความมั่นคง มั่งคั่ง และยั่งยืน
**********************

ที่มา : http://www.thaigov.go.th/news/contents/details/15392
