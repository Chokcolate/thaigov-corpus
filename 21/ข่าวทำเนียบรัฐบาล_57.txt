รัฐบาลไทย-ข่าวทำเนียบรัฐบาล-รัฐบาลประชาสัมพันธ์งาน Digital Thailand Big Bang 2018 พร้อมผลักดันไฮไลท์บิ๊กดาต้าเพื่ออนาคตข้างหน้าของทุกคน และใช้ดิจิทัลขับเคลื่อนพลิกโฉมประเทศไทยสู่อนาคตที่ยั่งยืน

วันอังคารที่ 11 กันยายน 2561
รัฐบาลประชาสัมพันธ์งาน Digital Thailand Big Bang 2018 พร้อมผลักดันไฮไลท์บิ๊กดาต้าเพื่ออนาคตข้างหน้าของทุกคน และใช้ดิจิทัลขับเคลื่อนพลิกโฉมประเทศไทยสู่อนาคตที่ยั่งยืน
รัฐบาลโดยกระทรวงดิจิทัลเพื่อเศรษฐกิจและสังคม ประชาสัมพันธ์งาน “Digital Thailand Big Bang 2018” ระหว่างวันที่ 19-23 กันยายน 2561 ณ อิมแพคชาเลนเจอร์ ฮอลล์ 1-3 เมืองทองธานี เพื่อนำไปสู่การใช้ดิจิทัลขับเคลื่อนพลิกโฉมประเทศไทยสู่อนาคตที่ยั่งยืน
วันนี้ (11 กันยายน 2561) เวลา 08.30 น. ณ โถงกลาง ตึกบัญชาการ 1 ทำเนียบรัฐบาล ก่อนประชุมคณะรัฐมนตรี ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นำคณะผู้จัดงาน ดิจิทัลไทยแลนด์บิ๊กแบง เข้าพบ พล.อ.ประยุทธ์ จันทรโอชา นายกรัฐมนตรี เพื่อประชาสัมพันธ์งาน “Digital Thailand Big Bang 2018”
ทั้งนี้ งาน “Digital Thailand Big Bang 2018” จัดขึ้นภายใต้แนวคิด “THAILAND BIG DATA | โลกเปิด เราปรับ ประเทศเปลี่ยน” เพื่อเป็นการประกาศจุดยืนและความมุ่งมั่นของรัฐบาลที่จะใช้เทคโนโลยีดิจิทัลนี้ในการขับเคลื่อนสู่ ไทยแลนด์ 4.0 โดยงานนี้จะทำให้คนไทยทุกคนทุกคนได้พบกับการเปลี่ยนแปลงของประเทศใน 8 ด้านหลัก ได้แก่ 1) สัมผัสนวัตกรรม Cloud computing ที่เชื่อมโยงโลกทั้งใบอย่างไร้ขีดจำกัด  2) การพัฒนาโครงสร้างพื้นฐานที่จะทำให้ประเทศไทยกลายเป็นศูนย์กลางข้อมูลที่ยิ่งใหญ่ที่สุดในระดับภูมิภาคที่เชื่อมโยงไปทั่วโลกผ่านดิจิทัลเทคโนโลยี  อาทิ ระบบเคเบิลใยแก้วนำแสงใต้น้ำ (Submarine Cable) และดวงดาวอัจฉริยะหรือดาวเทียม เป็นต้น 3) มิติของการเปลี่ยนแปลงข้อมูลขนาดใหญ่ ที่นำไปใช้ประโยชน์และมีส่วนร่วมในการพัฒนาประเทศ 4) พบเทคโนโลยีแห่งอนาคต ทั้งเทคโนโลยีใหม่ เทคโนโลยีก่อกำเนิด (Emerging Technology) และนวัตกรรม ดิจิทัลจากเหล่า digital innovators กว่า 800 ราย  5) พบโอกาสมหาศาลในโลกแห่งข้อมูลไร้พรมแดนที่นำไปสู่การเปลี่ยนแปลงครั้งยิ่งใหญ่กับบล็อคเชน ที่ไม่ใช่ดิจิทัลเฉพาะโลกการเงินแต่คือดิจิทัลสำหรับคนไทยทุกคน 6) การศึกษาระบบใหม่ ให้คนไทยก้าวเท่าทันการเปลี่ยนแปลงตั้งแต่ coding ถึงระดับ advance อย่างเท่าเทียมและทั่วถึง  7) ก้าวล้ำสู่อีกขั้นของ 7 เมืองอัจฉริยะ กับการเตรียมพร้อมรองรับเป็นเจ้าภาพระดับอาเซียน ปี 2019 และ 8) มหกรรมการแข่งขันระดับเยาวชน ที่มีเด็กๆ ตบเท้าเข้าร่วมกว่า 5,000 คน เพื่อแสดงความสามารถทางด้านดิจิทัลเทคโนโลยี ในการแข่งขันหุ่นยนต์ การแข่งขันบินโดรน การแข่งขันออกแบบภาษาคอมพิวเตอร์ เป็นต้น
โอกาสนี้ นายกรัฐมนตรีได้ชมนิทรรศการที่นำมาจัดแสดงของการประชาสัมพันธ์งานดังกล่าวด้วยความสนใจ พร้อมกล่าวเชิญชวนประชาชนไปร่วมงานนี้โดยพร้อมเพรียงกัน โดยประชาชนที่สนใจสามารถสอบถามเพิ่มเติมได้ที่ สำนักงานส่งเสริมเศรษฐกิจดิจิทัล (depa) โทรศัพท์ 02-141-7158 และ 081-565-5540
...............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15292
