รัฐบาลไทย-ข่าวทำเนียบรัฐบาล-“บิ๊กอู๋”ควง“เต็งส่วย”เปิดศูนย์แรกรับฯ จ.ระนอง นำเข้าแรงงานประมงตามเอ็มโอยู

วันจันทร์ที่ 24 กันยายน 2561
“บิ๊กอู๋”ควง“เต็งส่วย”เปิดศูนย์แรกรับฯ จ.ระนอง นำเข้าแรงงานประมงตามเอ็มโอยู
รมว.แรงงาน จับมือ “เต็งส่วย” รมว.แรงงานฯ เมียนมา เปิดศูนย์แรกรับเข้าทำงานและสิ้นสุดการจ้าง จ.ระนอง
รมว.แรงงาน จับมือ “เต็งส่วย” รมว.แรงงานฯ เมียนมา เปิดศูนย์แรกรับเข้าทำงานและสิ้นสุดการจ้าง จ.ระนอง เป็นศูนย์นำเข้าแรงงานประมงทะเลตามเอ็มโอยู ดำเนินการรูปแบบวันสต็อปเซอร์วิส ตรวจลงตราวีซ่า ลงทะเบียนประวัติ อบรมสิทธิสวัสดิการ และออกใบอนุญาตทำงาน แก้ไขปัญหาขาดแคลนแรงงานประมง
เมื่อวันที่ 23 กันยายน 2561 พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานในพิธีเปิด“ศูนย์แรกรับเข้าทำงานและสิ้นสุดการจ้าง จ.ระนอง” ตั้งอยู่เลขที่ 89/227 หมู่ 1 ตำบลปากน้ำ อำเภอเมือง จังหวัดระนอง โดยมี นายเต็ง ส่วย รัฐมนตรีว่าการกระทรวงแรงงาน ตรวจคนเข้าเมือง และประชากร สาธารณรัฐแห่งสหภาพเมียนมา พร้อมด้วย นายจรินทร์ จักกะพาก ปลัดกระทรวงแรงงาน นายอนุรักษ์ ทศรัตน์ อธิบดีกรมการจัดหางาน และผู้บริหารระดับสูงกระทรวงแรงงาน เข้าร่วมในครั้งนี้ โดยรัฐมนตรีว่าการกระทรวงแรงงาน กล่าวว่า ประเทศไทยมีเป้าหมายที่จะให้แรงงานต่างด้าวเป็นแรงงานที่ถูกต้องตามกฎหมาย ได้รับความคุ้มครองภายใต้กฎหมายไทย มีสิทธิสวัสดิการรายได้ที่เหมาะสม เป็นธรรม ซึ่งในปีนี้ รัฐบาลได้ดำเนินการหลายเรื่อง เพื่อยกระดับคุณภาพชีวิตให้กับแรงงานต่างด้าว เช่น สแกนอัตลักษณ์ม่านตาแรงงานภาคประมงทะเล ต่อเนื่องกิจการประมงทะเล  171,128   คน  พัฒนาระบบการทำงานของศูนย์ PIPO เพื่อป้องกันการทำประมงผิดกฎหมาย และคุ้มครองแรงงานในภาคประมงทะเล และต่อเนื่องกิจการประมงทะเล  30 ศูนย์ ใน 22 จังหวัดชายทะเล รวมถึงการแก้ไขกฎหมายเพื่อการคุ้มครองแรงงาน การรับรายงานตัวจัดทำประวัติแรงงานต่างด้าว 3 สัญชาติ   (เมียนมา ลาว กัมพูชา) ให้สามารถอยู่ และทำงานได้อย่างถูกต้อง ดำเนินการในช่วงเดือน ก.พ. – มิ.ย. 61 ที่ผ่านมา มีแรงงานเข้ามาจัดทำประวัติ บัตรประจำตัวแรงงาน และได้รับอนุญาตทำงาน ประมาณ  1.2  ล้านคน  ซึ่งทั้งหมดนี้ได้รับความร่วมมือจากประเทศต้นทางของแรงงานในการพิสูจน์สัญชาติที่มีประสิทธิภาพ
พล.ต.อ.อดุลย์ฯ กล่าวต่อว่า “ศูนย์แรกรับเข้าทำงานและสิ้นสุดการจ้าง”จ.ระนอง จะเป็นศูนย์ฯ รับแรงงานเมียนมาเข้าทำงานในภาคประมงทะเลเป็นการเฉพาะ  สอดรับกับการหารือร่วมกันของไทยและเมียนมา ซึ่งจะส่งแรงงานเข้าทำงานทางเกาะสอง ของเมียนมา โดยจะเป็นประโยชน์ช่วยลดขั้นตอน เกิดประสิทธิภาพในการจัดส่ง และรับแรงงาน สะดวกในการติดต่อสื่อสารของนายจ้าง
ผู้ประกอบการ กับแรงงาน ในขั้นตอนต่างๆ  โดยศูนย์ฯ จะทำงานในรูปแบบ ONE  STOP  SERVICE  แรงงานเดินทางเข้ามาจะได้รับการตรวจลงตรา Visa  ลงทะเบียนประวัติแรงงาน เข้ารับการอบรมตามแนวทางการทำงานในภาคประมงทะเลสิทธิสวัสดิการ และได้รับการอนุญาตทำงานจากกระทรวงแรงงาน  ซึ่งทำให้มีความพร้อมที่จะไปขอรับใบอนุญาตทำงานในภาคประมงทะเล (Sea Book)  จากกรมประมง ต่อไป นอกจากนี้ ยังมีการใช้ระบบ IT เข้ามาช่วยในการติดตามนัดหมาย การยืนยันจำนวนแรงงาน เที่ยวเรือในแต่ละวัน เกิดความสะดวก รวดเร็ว ไม่มีแรงงานตกค้าง นายจ้างสามารถมารับแรงงานได้ตรงตามเวลานัดหมาย
ความร่วมมือของไทยและเมียนมาในเรื่องการจัดหาแรงงานในภาคประมงทะเลในครั้งนี้จะช่วยขับเคลื่อนความเป็นอยู่ของแรงงานประมง ผู้ประกอบการไทย สิทธิสวัสดิการของแรงงานเมียนมา ซึ่งจะส่งผลดีต่อเศรษฐกิจโดยรวมของทั้ง 2  ประเทศและเป็นการกระชับความร่วมมือให้แน่นแฟ้นมากยิ่งขึ้น
--------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
24 กันยายน 2561

ที่มา : http://www.thaigov.go.th/news/contents/details/15611
