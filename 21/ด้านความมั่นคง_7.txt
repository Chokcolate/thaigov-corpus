รัฐบาลไทย-ข่าวทำเนียบรัฐบาล-“รองนายกฯ ประวิตร" กำชับ! ทุกฝ่ายต้องร่วมมือกันแก้ปัญหาการขาดแคลนแรงงานประมงอย่างรอบคอบ


วันศุกร์ที่ 31 สิงหาคม 2561
182
พิมพ์
“รองนายกฯ ประวิตร" กำชับ! ทุกฝ่ายต้องร่วมมือกันแก้ปัญหาการขาดแคลนแรงงานประมงอย่างรอบคอบ
“รองนายกฯ ประวิตร" กำชับ! ทุกฝ่ายต้องร่วมมือกันแก้ปัญหาการขาดแคลนแรงงานประมงอย่างรอบคอบ
วันที่ 31 สิงหาคม 2561 เวลา 10.00 น. พลเอกประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหม เป็นประธานการประชุมคณะกรรมการนโยบายการจัดการปัญหาแรงงานต่างด้าวและการค้ามนุษย์ด้านแรงงาน (กนร.) ครั้งที่ 1/2561 ณ ห้องประชุม ศ.นิคม จันทรวิทุร ชั้น 5 อาคารกระทรวงแรงงาน โดยมี พลตำรวจเอก อดุลย์  แสงสิงแก้ว รัฐมนตรีว่าการกระทรวงแรงงาน นายจรินทร์ จักกะพาก ปลัดกระทรวงแรงงาน คณะผู้บริหารกระทรวงแรงงาน และคณะกรรมการซึ่งเป็นผู้แทนจากหน่วยงานต่างๆ เข้าร่วมการประชุม ซึ่งในครั้งนี้คณะกรรมการฯ ได้ร่วมกันพิจารณาแนวทางการแก้ไขปัญหาการขาดแคลนแรงงานประมงทะเล รวมถึงพิจารณาเปิดโอกาสให้แรงงานต่างด้าวสัญชาติเวียดนามเข้ามาทำงานตาม MOU เพิ่มเติม
พลตำรวจเอก อดุลย์ฯ กล่าวภายหลังการประชุมว่า ปัญหาการทำงานของคนต่างด้าวและปัญหาการขาดแคลนแรงงานในภาคประมงทะเลเป็นเรื่องที่ต้องได้รับการแก้ไข ซึ่งมีส่วนเกี่ยวข้องกับการแก้ไขปัญหาการทำประมงผิดกฎหมายขาดการรายงานและไร้การควบคุม (IUU) จึงต้องดำเนินการด้วยความรอบคอบ โดย พลเอกประวิตรฯ ได้กำชับให้ทุกส่วนราชการรับทราบและดำเนินการตามมติที่ประชุม พร้อมทั้งมอบหมายให้กระทรวงแรงงานเป็นหน่วยงานหลักในการประสาน ให้กระทรวงเกษตรและสหกรณ์ โดยกรมประมง นำผลการประชุมเสนอคณะรัฐมนตรี เพื่อให้ความเห็นชอบแนวทางการแก้ไขปัญหาการขาดแคลนแรงงานในภาคประมงทะเล และให้หน่วยงานด้านความมั่นคงสร้างการรับรู้ ความเข้าใจเกี่ยวกับแนวทางการดำเนินการแก้ไขปัญหาการขาดแคลนแรงงานในภาคประมงทะเล เพื่อให้การปราบปรามจับกุมผู้กระทำผิดเป็นไปอย่างมีประสิทธิภาพ ทั้งนี้ ที่ประชุมฯ มีมติเห็นชอบแนวทางการแก้ไขปัญหาการขาดแคลนแรงงานประมง ใน 3 แนวทางตามที่กระทรวงแรงงานเสนอ ซึ่งปัจจุบันขาดแคลนอยู่ประมาณ 53,649 คน โดยอนุญาตให้แรงงานต่างด้าวสัญชาติกัมพูชา ลาว เมียนมาที่ถือหนังสือเดินทาง หรือเอกสารที่ประเทศต้นทางออกให้ อยู่ในราชอาณาจักรเพื่อทำงานในกิจการประมงทะเล เป็นเวลา 1 ปี โดยใช้หนังสือคนประจำเรือ (Seabook) เป็นใบอนุญาตทำงาน
“นอกจากนี้ ที่ประชุมยังได้พิจารณาเปิดโอกาสให้แรงงานต่างด้าวสัญชาติเวียดนามที่ลักลอบทำงานในประเทศไทยกลับออกไปนอกราชอาณาจักร และหากประสงค์จะทำงานให้กลับเข้ามาทำงานตามระบบ MOU และเพิ่มประเภทงานให้ทำได้นอกเหนือจากกรรมกรในกิจการก่อสร้างและประมงทะเลเป็นงานกรรมกรในทุกกิจการเช่นเดียวกับแรงงานต่างด้าวกัมพูชา ลาว เมียนมา” พลตำรวจเอก อดุลย์ฯ กล่าวในท้ายสุด
++++++++++++++++++

ที่มา : http://www.thaigov.go.th/news/contents/details/15081