รัฐบาลไทย-ข่าวทำเนียบรัฐบาล-รอง นรม. และ รมว.กห. ตรวจราชการภาคเหนือตอนล่าง จี้ลงพื้นที่รับปัญหาและเร่งตอบสนองประชาชนในลักษณะมีส่วนร่วม ย้ำเจ้าหน้าที่รัฐต้องเป็นที่เชื่อมั่นและไว้วางใจของประชาชน

วันจันทร์ที่ 17 กันยายน 2561
รอง นรม. และ รมว.กห. ตรวจราชการภาคเหนือตอนล่าง จี้ลงพื้นที่รับปัญหาและเร่งตอบสนองประชาชนในลักษณะมีส่วนร่วม ย้ำเจ้าหน้าที่รัฐต้องเป็นที่เชื่อมั่นและไว้วางใจของประชาชน
เมื่อ 17 ก.ย.61 พล.อ.ประวิตร วงษ์สุวรรณ รอง นรม. และ รมว.กห.พร้อมคณะ ได้เดินทางไปตรวจราชการและมอบนโยบายการปฏิบัติงานกับส่วนราชการต่างๆ ในพื้นที่กลุ่มภาคเหนือตอนล่าง
ณ ศาลากลางจังหวัดเพชรบูรณ์  ซึ่งสถานการณ์ภาพรวมพื้นที่ของภาคเหนือตอนล่าง เป็นพื้นที่ป่าสมบูรณ์ และเป็นแหล่งท่องเที่ยวธรรมชาติ ที่มีการสัญจรของนักท่องเที่ยวจำนวนมาก ขณะเดียวกันมีการบุกรุกทำลายทรัพยากรธรรมชาติ เพื่อการเกษตรและแหล่งท่องเที่ยวมากขึ้น. ซึ่งเป็นสาเหตุของอุทกภัยในพื้นที่ นอกจากนั้นยังเป็นเส้นทางผ่านของยาเสพติดที่สำคัญ
พล.อ.ประวิตร ได้กล่าวชื่นชมและเป็นกำลังใจกับทุกส่วนราชการ ที่สนับสนุนขับเคลื่อนงานตามนโยบายของรัฐบาลต่อเนื่องกันมา  โดยย้ำเป็นนโยบาย ขอให้ฝ่ายปกครอง ทหารและตำรวจในทุกอำเภอและจังหวัด พยายามทำงานหนักร่วมกันให้มากขึ้น เพื่อเป็นที่เชื่อมั่นของประชาชน ด้วยการประคองเสถียรภาพความมั่นคงและรักษาบรรยากาศความสงบเรียบร้อยของสังคมให้ต่อเนื่องกันไปถึงหลังการเลือกตั้งทั่วไป   โดยให้ความสำคัญกับงานเชิงรุก ทั้งด้านข่าวและด้านการป้องปราม  พร้อมกันนี้ ขอให้ลงพื้นที่รับฟังปัญหาของประชาชนอย่างต่อเนื่อง และพัฒนาประสิทธิภาพของศูนย์ดำรงธรรม โดยนำข้อมูลที่ได้รับมาวิเคราะห์ กำหนดเป็นนโยบายและเร่งสนองตอบโดยใช้กลไกส่วนราชการในพื้นที่ขับเคลื่อนแก้ปัญหาให้เกิดผลเป็นรูปธรรมและตรงกับความต้องการของประชาชน  ทั้งนี้ จำเป็นต้องสร้างความเข้าใจและดึงประชาชนในพื้นที่ เข้ามามีส่วนร่วมในทุกมิติงานให้มากขึ้นอย่างต่อเนื่อง
รอง นรม. และ รมว.กห. ได้ย้ำขอให้เร่งขับเคลื่อนงานตามนโยบายสำคัญของรัฐบาล ในการแก้ปัญหายาเสพติด ทั้งการสกัดกั้นในพื้นที่ชายแดนและเส้นทางลำเลียง รวมทั้งการปราบปรามในพื้นที่ชุมชนเมือง การแก้ปัญหาผู้มีอิทธิพล ด้วยการบังคับใช้กฎหมายอย่างเข้มข้นในกลุ่มมือปืนรับจ้างและอาวุธสงคราม ที่เป็นเหตุความรุนแรงในพื้นที่ รวมทั้งกลุ่มอิทธิพลและนายทุนบุกรุกป่า ที่ยังคงปรากฏพฤติการณ์ทำลายทรัพยากรธรรมชาติและเอารัด เอาเปรียบสังคม   เพื่อให้ทุกคนมีเสรีภาพและสามารถใช้สิทธิอันชอบธรรมในการประกอบสัมมาชีพได้อย่างเสมอภาค เท่าเทียมและมีความปลอดภัย นอกจากนั้น ขอให้เตรียมความพร้อมของแผนรองรับปัญหาภัยพิบัติในแต่ละพื้นที่ และให้รณรงค์รักษาวินัยจราจร เพื่อลดอุบัติเหตุบนท้องถนนและการสูญเสียในพื้นที่ ให้เกิดผลเป็นรูปธรรมอย่างต่อเนื่องตลอดทั้งปี
พร้อมกันนี้ ขอให้ทุกส่วนราชการถือเป็นหน้าที่ ต้องร่วมกันลงไปช่วยเหลือผู้มีรายได้น้อยและครอบครัว ที่ชีวิตยังติดพันและจมอยู่กับปัญหาหนี้นอกระบบ โดยไม่ปล่อยให้ถูกโดดเดี่ยว   โดยร่วมกันเร่งสำรวจและขับเคลื่อนแก้ปัญหา ทั้งการไกล่เกลี่ยและการบังคับใช้กฎหมายเข้มข้นควบคู่กันไป กับนายทุนฉ้อโกง ที่เอาเปรียบข่มขู่ประชาชน โดยพยายามช่วยเหลือนำคืนทรัพย์สินและโฉนดที่ดินทำกินกลับมาให้ได้  พร้อมทั้งขอให้มีกลไกติดตามดูแล เสริมความเข้มแข็งและพัฒนาทักษะอาชีพให้ทุกคนสามารถกลับมายืนเข้มแข็งอย่างพอเพียงให้ได้

ที่มา : http://www.thaigov.go.th/news/contents/details/15421
