รัฐบาลไทย-ข่าวทำเนียบรัฐบาล-รมว.ดิจิทัลฯ เป็นวิทยากรบรรยายเรื่อง “กระตุกต่อมเทคโนโลยี รับมือดิจิทัลพลิกโลก (Digital Disruption and Transformation)”

วันอังคารที่ 11 กันยายน 2561
รมว.ดิจิทัลฯ เป็นวิทยากรบรรยายเรื่อง “กระตุกต่อมเทคโนโลยี รับมือดิจิทัลพลิกโลก (Digital Disruption and Transformation)”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นวิทยากรบรรยายพิเศษเรื่อง “กระตุกต่อมเทคโนโลยี รับมือดิจิทัลพลิกโลก (Digital Disruption and Transformation)” ภายใต้โครงการสัมมนาของคณะกรรมาธิการการวิทยาศาสตร์ เทคโนโลยีสารสนเทศ และการสื่อสารมวลชน สภานิติบัญญัติแห่งชาติ เมื่อวันที่ 10 กันยายน 2561 ณ ห้องกมลทิพย์ 3 โรงแรมเดอะสุโกศล กรุงเทพฯ โดยงานดังกล่าวจัดขึ้น เพื่อเป็นเวทีแลกเปลี่ยนข้อมูลเกี่ยวกับทิศทางของเทคโนโลยีดิจิทัล สำหรับเตรียมการรองรับผลกระทบจาก Digital Disruption (สภาวะการเปลี่ยนแปลงที่เกิดจากเทคโนโลยีดิจิทัลทำให้เกิดรูปแบบธุรกิจขึ้นมาใหม่) รวมถึงการสร้างความตระหนักรู้ในการสร้างโอกาส เกิดการประยุกต์การใช้งานเทคโนโลยีดิจิทัล เพื่อเพิ่มประสิทธิภาพขององค์กรให้กับภาคเอกชนที่เกี่ยวข้อง ตลอดจนผู้มีบทบาทสำคัญในการพิจารณากฎหมาย พระราชบัญญัติ พร้อมนำข้อมูลและความคิดเห็นที่ได้มาประมวลและสรุปผล เพื่อนำเสนอหน่วยงานที่เกี่ยวข้องในการเตรียมการจัดทำนโยบาย และบัญญัติกฎหมายที่เกี่ยวข้องต่อไป ทั้งนี้ รมว.กระทรวงดิจิทัลฯ ได้กล่าวถึงการดำเนินงานผ่านโครงการต่างๆ ของกระทรวงฯ ที่ให้ความสำคัญกับการผลักดันการใช้ประโยชน์จากเทคโนโลยีดิจิทัลในการสร้างโอกาสให้กับประชาชน ซึ่งแต่ละโครงการของกระทรวงฯ เป็นการทำงานเชิงบูรณาการกับภาคส่วนต่างๆ ทั้งความร่วมมือระหว่างภาครัฐ ภาคเอกชน ความร่วมมือระหว่างประเทศ โดยทุกโครงการเป็นไปตามเป้าหมายการยกระดับเศรษฐกิจและสังคม เพื่อทำให้ประเทศไทยก้าวพ้นจากกับดักรายได้ปานกลาง
*********************

ที่มา : http://www.thaigov.go.th/news/contents/details/15296
