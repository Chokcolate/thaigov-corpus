รัฐบาลไทย-ข่าวทำเนียบรัฐบาล- กระทรวงเกษตรฯ เปิดรับฟังความคิดเห็น พร้อมปรับปรุงแก้ไขเพื่อประโยชน์ของเกษตรกรเป็นที่ตั้ง

วันจันทร์ที่ 24 กันยายน 2561
กระทรวงเกษตรฯ เปิดรับฟังความคิดเห็น พร้อมปรับปรุงแก้ไขเพื่อประโยชน์ของเกษตรกรเป็นที่ตั้ง
กระทรวงเกษตรฯ เปิดรับฟังความคิดเห็น พร้อมปรับปรุงแก้ไขเพื่อประโยชน์ของเกษตรกรเป็นที่ตั้ง
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยว่า ขณะนี้กระทรวงเกษตรและสหกรณ์กำลังปรับปรุงการบริหารจัดการภาคเกษตร เพื่อให้เกษตรกรไทยพ้นจากความยากลำบากในการประกอบอาชีพเกษตรกรรมหรือมีชีวิตความเป็นอยู่ที่ดีขึ้นเหมือนกับผู้ประกอบอาชีพอื่น ๆ ซึ่งการปรับปรุงเปลี่ยนแปลงงานภาคการเกษตรตามโครงการและแผนงานหลายอย่างที่กำลังดำเนินการในช่วงนี้ จะเป็นไปตามเป้าหมายและวัตถุประสงค์ที่ได้กำหนดไว้
นายกฤษฎา กล่าวต่อไปว่า ยินดีรับฟังข้อคิดเห็นหรือข้อเสนอแนะ ทั้งที่เห็นด้วยหรือไม่เห็นด้วยกับการดำเนินงานของกระทรวงเกษตรฯ และจะนำไปปรับปรุงแก้ไขเพื่อประโยชน์ของเกษตรกรเป็นที่ตั้ง อาทิ การแก้ไขปัญหาหนี้สินเกษตรกรสมาชิกกองทุนฟื้นฟูฯ การแก้ไขปัญหาราคายางพาราไม่มีเสถียรภาพ โครงการเสนอทางเลือกให้ชาวนาปรับเปลี่ยนการทำนาในพื้นที่ไม่เหมาะสมมาปลูกพืชอาหารสัตว์หรือพืช ผักหรือพืชตระกูลถั่ว เป็นต้น โดยจะจัดหาภาคเอกชนมารับซื้อ ซึ่งเอกชนทุกรายที่เข้าร่วมโครงการจะต้องปฎิบัติตามบทบัญญัติของกฎหมายส่งเสริมและพัฒนาระบบเกษตรพันธะสัญญา พ.ศ.2560 อย่างเคร่งครัด ภายใต้การกำกับดูแลของเจ้าหน้าที่เกษตร ขณะเดียวกันกระทรวงเกษตรฯ จะไม่กระทำการให้มีข้อผูกพันกับเอกชนรายใดรายหนึ่งเพียงรายเดียวเป็นอันขาด
ทั้งนี้ ได้เปิดโอกาสให้ภาคเอกชนทุกรายที่สนใจเข้าร่วมโครงการสนับสนุนการปลูกพืชต่าง ๆ แทนการทำนาในพื้นที่ไม่เหมาะสม สามารถติดต่อกับกระทรวงเกษตรและสหกรณ์ผ่านกรมส่งเสริมการเกษตรหรือกรมส่งเสริมสหกรณ์ได้โดยตรง สำหรับในระดับจังหวัดก็สามารถติดต่อกับสำนักงานเกษตรและสหกรณ์จังหวัด ซึ่งเป็นเลขานุการคณะอนุกรรมการพัฒนาการเกษตรและสหกรณ์จังหวัด (อ.พ.ก.) ที่มีผู้ว่าราชการจังหวัดเป็นประธานได้ นอกจากนี้ ยังสามารถติดต่อผ่านสำนักเกษตรจังหวัดหรือสำนักสหกรณ์จังหวัดได้ทุกจังหวัด ในการสมัครเข้าร่วมโครงการสนับสนุนให้ปลูกพืชอื่น ๆ แทนการทำนาในพื้นที่ไม่เหมาะสม อย่างไรก็ตาม กระทรวงเกษตรฯ จะเดินหน้าขับเคลื่อนงานต่าง ๆ โดยมีจุดมุ่งหมายเดียวกันคือเพื่อให้เกษตรกรไทยมีชีวิตความเป็นอยู่ที่ดีขึ้น ไม่ถูกเอารัดเอาเปรียบอีกต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/15599
