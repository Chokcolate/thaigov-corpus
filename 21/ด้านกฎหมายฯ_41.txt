รัฐบาลไทย-ข่าวทำเนียบรัฐบาล-"ยุติธรรม" หารือข้อเสนอแนะนโยบายและการปรับปรุงกฎหมายโทษประหารชีวิต

วันอังคารที่ 25 กันยายน 2561
"ยุติธรรม" หารือข้อเสนอแนะนโยบายและการปรับปรุงกฎหมายโทษประหารชีวิต
กระทรวงยุติธรรมหารือข้อเสนอแนะนโยบายและการปรับปรุงกฎหมายโทษประหารชีวิต
ในวันจันทร์ที่ ๒๔ กันยายน ๒๕๖๑ เวลา ๑๐.๓๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมหารือข้อเสนอแนะนโยบายและข้อเสนอในการปรับปรุงกฎหมายโทษประหารชีวิต เพื่อติดตามรายงานสถานการณ์และการดำเนินการเกี่ยวกับการลงโทษและการบังคับโทษประหารชีวิตในประเทศไทยและข้อเสนอแนะต่อนายกรัฐมนตรี ตลอดจนเพื่อพิจารณาข้อเสนอแนะและข้อเสนอในการปรับปรุงกฎหมายเกี่ยวกับโทษประหารชีวิตและหลักสิทธิมนุษยชน ของคณะกรรมการสิทธิมนุษยชนแห่งชาติ โดยที่ประชุมมีมติเห็นชอบข้อเสนอแนะและข้อเสนอในการปรับปรุงกฎหมายตามที่ฝ่ายเลขานุการฯ เสนอ อาทิ เห็นควรรณรงค์ให้ความรู้และความเข้าใจแก่สังคมไทยเกี่ยวกับโทษประหารชีวิต ส่งเสริมกระบวนการยุติธรรม เชิงสมานฉันท์ (Restorative Justice) เพิ่มบทบาทครอบครัวและชุมชนในการคุมประพฤติผู้กระทำผิดมากขึ้น พัฒนาวิธีการบำบัดฟื้นฟูสุขภาพกายและจิต เช่น การใช้วิธีการบำบัดเกี่ยวกับกระบวนการคิดและพฤติกรรม (Cognitive Behavior Therapy) เพื่อพัฒนาพฤติกรรมที่ดีและเหมาะสมแทนพฤติกรรมการกระทำผิด ปรับปรุงระบบยุติธรรมให้มีประสิทธิภาพ รวดเร็ว ถูกต้อง เพื่อให้ประชาชนเกิดความเชื่อมั่นในกระบวนการยุติธรรม เร่งปฏิรูประบบเรือนจำให้สามารถรองรับนักโทษประหารชีวิต หากมีการเปลี่ยนโทษประหารชีวิตเป็นจำคุกตลอดชีวิต การมีมาตรการและเงื่อนไขทดแทนเมื่อมีการยกเลิกโทษประหารชีวิต โดยอาจเปลี่ยนเป็นโทษจำคุกตลอดชีวิต ฯลฯ ทั้งนี้ เพื่อให้ประเทศไทยก้าวสู่การบรรลุเป้าหมายการพัฒนาที่ยั่งยืนต่อไป โดยมี ผู้แทนจากหน่วยงานในสังกัดกระทรวงยุติธรรม และหน่วยงานที่เกี่ยวข้อง เข้าร่วมฯ

ที่มา : http://www.thaigov.go.th/news/contents/details/15634
