รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิงวัย 14 ปี ที่คิดฆ่าตัวตาย สาเหตุจากการใช้ความรุนแรงในครอบครัว ที่ จ.ชลบุรี พร้อมกำชับทีม One Home เร่งช่วยเหลือผู้ประสบภัยดินโคลนถล่ม ที่ จ.แม่ฮ่องสอน

วันศุกร์ที่ 21 กันยายน 2561
พม. เร่งเยียวยาจิตใจเด็กหญิงวัย 14 ปี ที่คิดฆ่าตัวตาย สาเหตุจากการใช้ความรุนแรงในครอบครัว ที่ จ.ชลบุรี พร้อมกำชับทีม One Home เร่งช่วยเหลือผู้ประสบภัยดินโคลนถล่ม ที่ จ.แม่ฮ่องสอน
พม. เร่งเยียวยาจิตใจเด็กหญิงวัย 14 ปี ที่คิดฆ่าตัวตาย สาเหตุจากการใช้ความรุนแรงในครอบครัว ที่ จ.ชลบุรี พร้อมกำชับทีม One Home เร่งลงพื้นที่ช่วยเหลือผู้ประสบภัยน้ำป่าไหลหลากและดินโคลนถล่ม ที่ จ.แม่ฮ่องสอน
วันนี้ (21 ก.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 121/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กหญิงวัย 14 ปี นักเรียนชั้น ม.2 โรงเรียนแห่งหนึ่ง มีอาการเป็นโรคซึมเศร้า คิดสั้นพยายามจะกระโดดสะพานลอยเพื่อฆ่าตัวตาย สาเหตุเกิดจากภาวะเครียดที่พ่อ-แม่ทะเลาะกันบ่อยครั้ง และมีปากเสียงกับเพื่อนร่วมชั้นเรียน อีกทั้งยังโดนครูที่โรงเรียนดุ ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น ให้สามารถใช้ชีวิตในสังคมได้อย่างปกติสุขโดยเร็วที่สุด อีกทั้ง ให้คำปรึกษาแนะนำในเรื่องการสร้างความอบอุ่นในครอบครัว และไม่ใช้ความรุนแรงในครอบครัว อันเป็นสาเหตุในเด็กเกิดภาวะเครียด
ทั้งนี้ ปัญหาความรุนแรงต่อเด็ก และคนในครอบครัว เกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานอย่างใกล้ชิด หากประชาชนพบเห็นเหตุการณ์ในลักษณะดังกล่าว หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง
อีกกรณีกรณีเกิดเหตุการณ์น้ำป่าไหลหลาก และดินโคลนถล่มทับบ้านผู้อพยพศูนย์พักพิงผู้ลี้ภัยจากการสู้รบ บ้านแม่ละอูน จังหวัดแม่ฮ่องสอน ส่งผลให้มีผู้เสียชีวิต 1 ศพ และสูญหายอีก 3 ราย นั้น ได้กำชับให้พัฒนาสังคมและความมั่นคงของมนุษย์จังหวัดแม่ฮ่องสอน (พมจ.แม่ฮ่องสอน) พร้อมทีม One Home เร่งลงพื้นที่ให้ความช่วยเหลือ เพื่อบรรเทาความเดือดร้อนของประชาชนในเบื้องต้นตามภารกิจของกระทรวง พม. โดยเฉพาะกุลุ่มเป้าหมายของกระทรวงฯ ได้แก่ เด็ก คนพิการ ผู้สูงอายุ และผู้ด้อยโอกาส
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กชายวัย 8 ขวบ ที่กำพร้าพ่อ-แม่ และพี่ชาย จากอุบัติเหตุ ที่จังหวัดระยอง นั้น ทางทีม One Home ได้ลงพื้นที่ตรวจสอบข้อเท็จจริง พร้อมพิจารณาช่วยเหลือเงินค่าเลี้ยงดูเด็กแบบครอบครัวอุปถัมภ์ระยะยาว อีกทั้ง ให้คำปรึกษา แนะนำแก่ผู้เป็นป้าที่ประสงค์จะรับตัวเด็กชายคนดังกล่าวไปดูแลต่อ เกี่ยวกับการเลี้ยงดูเด็กในภาวะซึมเศร้าอย่างถูกต้อง พร้อมเร่งเยียวยาฟื้นฟูสภาพจิตใจเด็กชายอย่างใกล้ชิด เพื่อให้เด็กมีสภาพจิตใจที่เข้มแข็งขึ้น สามารถใช้ชีวิตในสังคม ได้อย่างปกติสุขโดยเร็วที่สุดต่อไป

ที่มา : http://www.thaigov.go.th/news/contents/details/15565
