รัฐบาลไทย-ข่าวทำเนียบรัฐบาล-ก.อุตฯ จับมือ  BIG BROTHER ยกระดับกลุ่มวิสาหกิจมะพร้าวแก้ว หมู่บ้านน้อย อ.เชียงคาน สู่หมู่บ้านอุตสาหกรรมสร้างสรรค์ CIV

วันเสาร์ที่ 15 กันยายน 2561
ก.อุตฯ จับมือ  BIG BROTHER ยกระดับกลุ่มวิสาหกิจมะพร้าวแก้ว หมู่บ้านน้อย อ.เชียงคาน สู่หมู่บ้านอุตสาหกรรมสร้างสรรค์ CIV
ก.อุตฯ จับมือ  BIG BROTHER ยกระดับกลุ่มวิสาหกิจมะพร้าวแก้ว หมู่บ้านน้อย อ.เชียงคาน สู่หมู่บ้านอุตสาหกรรมสร้างสรรค์ CIV
วันนี้ (15 กันยายน 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นสักขีพยานในพิธีลงนามความร่วมมือการยกระดับเศรษฐกินฐานรากชุมชนตามแนวนโยบายของรัฐบาล และมาตรการ Big Brother ระหว่าง กระทรวงอุตสาหกรรม โรงงานรวมเกษตรกรอุตสาหกรรม (มิตรภูหลวง) กลุ่มหมู่บ้านน้อย ตำบลเชียงคาน อำเภอเชียงคาน จังหวัดเลย พร้อมทั้งลงพื้นที่พบปะเยี่ยมชมกิจกรรมการพัฒนาหมู่บ้านอุตสาหกรรมสร้างสรรค์ (หมู่บ้าน CIV) กลุ่มทำมะพร้าวแก้ว หมู่บ้านน้อย โดยมีนายวีรศักดิ์ ศุภประเสริฐ ผู้ตรวจราชการกระทรวงอุตสาหกรรม นายเอกภัทร วังสุวรรณ รองเลขาธิการคณะกรรมการอ้อยและน้ำตาลทราย นายนิรันดร์ ยิ่งมหิศรานนท์ รองอธิบดีกรมอุตสาหกรรมพื้นฐานและการเหมืองแร่ นายบรรจง สุกรีฑา รองอธิบดีกรมโรงงานอุตสาหกรรม นายพัตทอง กิตติวัฒน์ อุตสาหกรรมจังหวัดเลย ร่วมลงพื้นที่
รัฐมนตรีช่วยว่าการกระทรวงอุตสาหกรรม กล่าวว่า กระทรวงอุตสาหกรรม ได้ดำเนินโครงการหมู่บ้านอุตสาหกรรมสร้างสรรค์ (Creative Industry Village : CIV) หมู่บ้านแห่งความสมดุลที่นําทุนวัฒนธรรม วิถีชีวิต และอัตลักษณ์ชุมชน มาผนวกกับความคิดสร้างสรรค์และการออกแบบ เพื่อสร้างมูลค่าเพิ่มให้กับสินค้าและบริการของชุมชน เชื่อมโยงกับการพัฒนาแหล่งท่องเที่ยว โดยในวันนี้ได้ลงพื้นที่พบปะเยี่ยมชมกิจกรรมการพัฒนาหมู่บ้านอุตสาหกรรมสร้างสรรค์ (หมู่บ้าน CIV) กลุ่มทำมะพร้าวแก้ว หมู่บ้านน้อย ตำบลเชียงคาน อำเภอเชียงคาน จังหวัดเลย โดยสำนักงานอุตสาหกรรมจังหวัดเลย ศูนย์ส่งเสริมอุตสาหกรรมภาคที่ 4 จังหวัดอุดรธานี กรมส่งเสริมอุตสาหกรรม ร่วมกับ บริษัท น้ำตาลมิตรผล จำกัด ได้มาดำเนินการโดยเริ่มตั้งแต่การพัฒนาแหล่งผลิตในชุมชนให้ได้มาตรฐานเพื่อขอการรับรอง การพัฒนาผลิตภัณฑ์มะพร้าวแก้วให้สามารถเก็บรักษาได้นานขึ้น โดยบริษัท รวมเกษตรกรอุตสาหกรรม (มิตรภูหลวง) ได้เข้ามาเป็น Big Brother หรือ “พี่ช่วยน้อง” เข้ามาช่วยเป็นพี่เลี้ยงเพื่อถ่ายทอดองค์ความรู้และให้คำปรึกษาด้านการพัฒนาสถานที่ผลิตและคุณภาพผลิตภัณฑ์ชุมชน พร้อมทั้งหาพันธมิตร เช่น ITAP หน่วยงานภายใต้ สวทช. เข้ามาช่วยตรวจวิเคราะห์ด้านคุณภาพและความปลอดภัยของวัตถุดิบ

ที่มา : http://www.thaigov.go.th/news/contents/details/15402
