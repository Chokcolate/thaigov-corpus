รัฐบาลไทย-ข่าวทำเนียบรัฐบาล-กระทรวงยุติธรรม พิจารณาร่างมาตรฐานแห่งชาติว่าด้วยการปฏิบัติงานคุมประพฤติ

วันพฤหัสบดีที่ 6 กันยายน 2561
กระทรวงยุติธรรม พิจารณาร่างมาตรฐานแห่งชาติว่าด้วยการปฏิบัติงานคุมประพฤติ
กระทรวงยุติธรรม พิจารณาร่างมาตรฐานแห่งชาติว่าด้วยการปฏิบัติงานคุมประพฤติ
ในวันพุธที่ ๕ กันยายน ๒๕๖๑ เวลา ๑๕.๐๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอกประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานการประชุมคณะกรรมการคุมประพฤติ ครั้งที่ ๒/๒๕๖๑
โดยมีนายประสาร มหาลี้ตระกูล อธิบดีกรมคุมประพฤติ พร้อมด้วยผู้บริหารกระทรวงยุติธรรม
ผู้ทรงคุณวุฒิจากหน่วยงานต่างๆ และผู้บริหารกรมคุมประพฤติ เข้าร่วมประชุม ฯ
เพื่อพิจารณาร่างมาตรฐานแห่งชาติว่าด้วยการปฏิบัติงานคุมประพฤติ
และร่างคำสั่งแต่งตั้งคณะอนุกรรมการจำนวน ๓ คณะ
พร้อมทั้ง สรุปผลการดำเนินงานด้านคดีในงานคุมประพฤติ ผลการดำเนินงานตามกรอบนโยบายและทิศทางการบริหารงานคุมประพฤติ อาทิ การเชื่อมโยงข้อมูลผู้กระทำผิดร่วมกันในกระบวนการยุติธรรม
การนำเทคโนโลยีมาสนับสนุนการแก้ไขฟื้นฟูผู้กระทำผิด การพัฒนาระบบงานคุมประพฤติเพื่อให้บริการแบบดิจิทัล การส่งเสริมภาคประชาชน ประชาสังคมและเอกชนทุกระดับมีส่วนร่วมในการแก้ไขฟื้นฟูผู้กระทำผิด
รวมทั้งการพัฒนาระบบติดตาม ดูแล ช่วยเหลือผู้กระทำผิดที่อยู่ในระบบงานคุมประพฤติ
และผู้กระทำผิดภายหลังปล่อย (After Care)
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า การสร้างงานสร้างอาชีพให้แก่ผู้กระทำผิด
ในกลุ่มภารกิจพัฒนาพฤตินิสัยนั้น นอกจากการพัฒนาทักษะฝีมือในด้านการประกอบอาหาร การตัดเย็บเสื้อผ้า
หรืองานอื่น ๆ ที่มีการดำเนินการฝึกพัฒนาฝีมืออยู่แล้วนั้น ควรเพิ่มทักษะความรู้และพัฒนาทักษะอาชีพ
ด้านเทคโนโลยีเพิ่มขึ้น เพื่อให้ตอบสนองต่อความต้องการของตลาดแรงงาน และความก้าวหน้าของโลก
พร้อมทั้ง สร้างความภาคภูมิใจให้แก่ผู้ที่เคยก้าวพลาด และสร้างความมั่นใจให้กับสถานประกอบการ
เพื่อเป็นการเปิดโอกาสให้แก่ผู้ที่เคยก้าวพลาดได้กลับตัวเป็นคนดีของสังคมต่อไป

ที่มา : http://www.thaigov.go.th/news/contents/details/15189
