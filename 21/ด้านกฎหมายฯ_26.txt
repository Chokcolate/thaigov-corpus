รัฐบาลไทย-ข่าวทำเนียบรัฐบาล-รองปลัดกระทรวงยุติธรรมเข้าร่วมการประชุมเชิงปฏิบัติการเพื่อสรุปผลดำเนินงานตามโครงการออสเตรเลีย - เอเชีย เพื่อต่อต้านการค้ามนุษย์ระดับภูมิภาค (Australia – Asia Program to Combat Traf

วันพฤหัสบดีที่ 13 กันยายน 2561
รองปลัดกระทรวงยุติธรรมเข้าร่วมการประชุมเชิงปฏิบัติการเพื่อสรุปผลดำเนินงานตามโครงการออสเตรเลีย - เอเชีย เพื่อต่อต้านการค้ามนุษย์ระดับภูมิภาค (Australia – Asia Program to Combat Traf
รองปลัดกระทรวงยุติธรรมเข้าร่วมการประชุมเชิงปฏิบัติการเพื่อสรุปผลดำเนินงานตามโครงการออสเตรเลีย - เอเชีย เพื่อต่อต้านการค้ามนุษย์ระดับภูมิภาค (Australia – Asia Program to Combat Trafficking in Persons - APPTIP)
ในวันพฤหัสบดีที่ ๑๓ กันยายน ๒๕๖๑ นายวิทยา สุริยะวงค์ รองปลัดกระทรวงยุติธรรม พร้อมด้วยผู้อำนวยการกองการต่างประเทศ สำนักงานปลัดกระทรวงยุติธรรม เป็นผู้แทนประเทศไทยเข้าร่วมประชุมเชิงปฏิบัติการของคณะกรรมการขับเคลื่อนระดับภูมิภาค
โครงการออสเตรเลีย - เอเชีย เพื่อต่อต้านการค้ามนุษย์ (Regional Program Steering Committee Program Completion Workshop for Australia - Asia Program to Combat Trafficking in Persons - RPSC APPTIP) ร่วมกับผู้แทนจากรัฐบาลออสเตรเลียและประเทศสมาชิกอาเซียน ณ ห้อง Eternity Ballroom โรงแรมพูลแมน คิงเพาวเวอร์ รางน้ำ กรุงเทพมหานคร
สำหรับการประชุมครั้งนี้เป็นการประชุมครั้งที่ ๕ จัดขึ้นเพื่อสรุปผลการดำเนินงานตามโครงการ APPTIP ในระดับภูมิภาคที่ได้เริ่มดำเนินงานในประเทศต่างๆ ในภูมิภาคเอเชียตะวันออกเฉียงใต้ รวมถึงประเทศไทยตั้งแต่ปี ๒๕๕๗
กระทรวงยุติธรรมในฐานะหน่วยงานประสานงานกลาง (focal point) ในการดำเนินงานของโครงการ APPTIP ในประเทศไทยได้นำเสนอในที่ประชุมถึงผลการดำเนินงานตามโครงการดังกล่าวที่ช่วยให้หน่วยงานภายในกระบวนการยุติธรรมของประเทศไทย ได้รับการพัฒนาศักยภาพและประสิทธิภาพในการดำเนินการเพื่อป้องกันปราบปราม ดำเนินคดี และพิพากษาลงโทษ ตลอดจนให้การช่วยเหลือเหยื่อผู้เสียหายในคดี
ค้ามนุษย์ ผ่านการฝึกอบรม การสัมมนา และการประชุมเชิงปฏิบัติการทั้งระดับประเทศและระดับภูมิภาค รวมถึงร่วมรับฟังและแลกเปลี่ยนประสบการณ์ในการดำเนินโครงการและแนวทางปฏิบัติที่เป็นเลิศ (best practice) ทั้งจากประเทศไทยและประเทศสมาชิกอาเซียน
ทั้งนี้ รัฐบาลไทยและรัฐบาลออสเตรเลียได้ร่วมกันดําเนินโครงการ APPTIP โดยมีกำหนดระยะเวลาดำเนินการระหว่างปี ๒๕๕๗ - ๒๕๖๑ และรัฐบาลออสเตรเลียได้ประกาศในการประชุมสุดยอดอาเซียน-ออสเตรเลีย เมื่อเดือนมีนาคมที่ผ่านมา ว่า รัฐบาลออสเตรเลีย
ได้ผูกพันงบประมาณระยะยาวจำนวน ๘๐ ล้านเหรียญดอลลาร์ออสเตรเลีย (ราวสองร้อยล้านบาท) สำหรับการดำเนินความร่วมมือเพื่อเอาชนะปัญหาการค้ามนุษย์ในภูมิภาคผ่านโครงการ ASEAN-Australian Counter-Trafficking program ต่อไป ในระยะเวลา ๑๐ ปี ข้างหน้า ซึ่งจะเป็นความร่วมมือระหว่างรัฐบาลออสเตรเลีย ประเทศสมาชิกอาเซียน และองค์กรเฉพาะของประชาคมอาเซียนต่อไป

ที่มา : http://www.thaigov.go.th/news/contents/details/15361
