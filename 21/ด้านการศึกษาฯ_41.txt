รัฐบาลไทย-ข่าวทำเนียบรัฐบาล-รมว.ศธ.เปิดค่ายอบรมครูภาษาจีน สพฐ. รุ่นที่ 3

วันอังคารที่ 25 กันยายน 2561
รมว.ศธ.เปิดค่ายอบรมครูภาษาจีน สพฐ. รุ่นที่ 3
สถาบันภาษาจีน สำนักวิชาการและมาตรฐานการศึกษา สำนักงานคณะกรรมการการศึกษาขั้นพื้นฐาน (สพฐ.) จัดโครงการค่ายอบรมครูภาษาจีน รุ่นที่ 3
สถาบันภาษาจีน สำนักวิชาการและมาตรฐานการศึกษา สำนักงานคณะกรรมการการศึกษาขั้นพื้นฐาน (สพฐ.) จัดโครงการค่ายอบรมครูภาษาจีน รุ่นที่ 3 โดยได้รับเกียรติจาก นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานพิธีเปิด เมื่อวันพฤหัสบดีที่ 20 กันยายน 2561 ณ โรงแรมรอยัล ริเวอร์ กรุงเทพฯ
นายอัมพร พินะสา ผู้ช่วยเลขาธิการคณะกรรมการการศึกษาขั้นพื้นฐาน กล่าวว่า กระทรวงศึกษาธิการมีนโยบายส่งเสริมและพัฒนาการเรียนการสอนภาษาจีน เพื่อยกระดับคุณภาพการศึกษาภาษาจีนให้ครอบคลุมทุกด้าน โดยได้แต่งตั้งคณะทำงานด้านยุทธศาสตร์การพัฒนาการเรียนการสอนภาษาจีน ซึ่งได้กำหนดโครงการสำคัญหลายโครงการเพื่อขับเคลื่อนการสอนภาษาจีนอย่างเป็นระบบ
สำหรับโครงการค่ายอบรมครูภาษาจีน มีวัตถุประสงค์เพื่อสร้างมาตรฐานความรู้ด้านภาษาจีนและจีนศึกษา พร้อมเสริมสร้างทักษะการฟัง การพูด การอ่าน และการเขียน ตลอดจนเพิ่มพูนประสบการณ์ด้านการสอนภาษาจีน เพื่อให้ครูที่เข้าอบรมสามารถนำไปประยุกต์ใช้ในการจัดการเรียนการสอนที่โรงเรียนได้
การอบรมในครั้งนี้ มีครูเข้ารับการอบรมทั้งสิ้น 150 คน โดยเป็นครูชาวไทยที่สอนภาษาจีนในสังกัดสำนักงานคณะกรรมการการศึกษาขั้นพื้นฐาน (สพฐ.) และได้รับการทดสอบภาษาจีนก่อนเข้าอบรม เพื่อให้การอบรมสามารถพัฒนาและต่อยอดศักยภาพของครูได้อย่างตรงจุด ซึ่งมีระยะเวลาในการอบรม 4 สัปดาห์ ระหว่างวันที่ 19 กันยายน – 20 ตุลาคม 2561 โดยวิทยากรผู้มีความรู้และความเชี่ยวชาญด้านภาษาจีน จำนวน 22 คน จากหลากหลายสถาบัน อาทิ จุฬาลงกรณ์มหาวิทยาลัย มหาวิทยาลัยธรรมศาสตร์ มหาวิทยาลัยแม่ฟ้าหลวง มหาวิทยาลัยเกษตรศาสตร์ มหาวิทยาลัยหัวเฉียวเฉลิมพระเกียรติ มหาวิทยาลัยบัณฑิตพัฒนบริหารศาสตร์ และมหาวิทยาลัยรัตนบัณฑิต เป็นต้น
ผศ.ปราณี โชคขจิตสัมพันธ์ ผู้เชี่ยวชาญพิเศษด้านหลักสูตรการศึกษา ปฏิบัติหน้าที่ที่ปรึกษาพิเศษสถาบันภาษาจีน สพฐ. กล่าวว่า ปัจจุบันภาษาจีนเข้ามามีบทบาทสำคัญกับสังคมโลก การเรียนรู้ภาษาจีนจึงไม่ได้จำกัดขอบเขตอยู่แต่ในห้องเรียน ประกอบกับประเทศไทยต้องการบุคลากรที่มีความรู้ความสามารถภาษาจีนในระดับที่ทำงานได้ สพฐ. จึงได้จัดตั้งโครงการห้องเรียนภาษาจีนขึ้น เพื่อเตรียมความพร้อมให้กับนักเรียนที่มีความสามารถภาษาจีน ในการไปต่อยอดความรู้ในระดับอุดมศึกษาและการประกอบอาชีพได้
โดยเริ่มเปิดทำการเรียนการสอนห้องเรียนภาษาจีนในสถานศึกษาที่มีความพร้อม และตั้งอยู่ในพื้นที่ที่มีความต้องการใช้ภาษาจีนสูง จำนวน 5 โรงเรียนในภูมิภาคต่าง ๆ ได้แก่ โรงเรียนบุญวาทย์วิทยาลัย จังหวัดลำปาง, โรงเรียนแก่นนครวิทยาลัย จังหวัดขอนแก่น, โรงเรียนพนัสพิทยาคาร จังหวัดชลบุรี, โรงเรียนราชวินิตประถมบางแค กทม. และโรงเรียนเกาะสมุย จังหวัดสุราษฎร์ธานี
โดยรูปแบบการเรียนการสอนของห้องเรียนภาษาจีน นอกจากนักเรียนจะได้เรียนวิชาภาษาจีนจากครูผู้สอนชาวไทยและครูชาวจีนแล้ว ยังได้เรียนวิชาอื่นเป็นภาษาจีนด้วย อาทิ สุขศึกษา ศิลปศึกษา พลศึกษา เป็นต้น โดยผลการดำเนินงานห้องเรียนภาษาจีน ในภาคเรียนที่ 1 ปีการศึกษา 2561 พบว่านักเรียนมีหนังสือเรียนเพียงพอ มีครูอาสาสมัครชาวจีนมาช่วยสอนโรงเรียนละ 1 คน การปรับตัวของนักเรียนมีแนวโน้มดีขึ้น และกล้าที่จะใช้ภาษาจีนในการสื่อสาร ทั้งในและนอกห้องเรียน นอกจากนี้ ยังมีการจัดอบรมเชิงปฏิบัติการแนะนำวิธีการสอนภาษาจีนในฐานะภาษาต่างประเทศให้กับครูภาษาจีนด้วย
ในส่วนของคณะทำงานฯ มีข้อสังเกตและข้อเสนอแนะเกี่ยวกับผลการดำเนินงาน อาทิ เกณฑ์การคัดเลือกนักเรียนที่มีความเหมาะสม, จัดให้มีการสอนปรับพื้นฐานภาษาจีนก่อนเปิดเรียน เพื่อเตรียมความพร้อมให้กับนักเรียน, การส่งเสริมให้ครูไทยที่สอนภาษาจีน ได้สอนร่วมกับครูจีน เพื่อการเรียนรู้และเก็บเกี่ยวประสบการณ์, ควรเน้นให้นักเรียนเรียนรู้จากการปฏิบัติ เป็นต้น
รมว.ศึกษาธิการ กล่าวว่า กระทรวงศึกษาธิการโดย สพฐ. ได้ดำเนินการปฏิรูปภาษาจีนมาอย่างต่อเนื่องและเกิดผลที่เป็นรูปธรรม โดยหนึ่งในผลการดำเนินงาน คือ การเปิดทำการเรียนการสอนห้องเรียนภาษาจีนในโรงเรียนทั้ง 5 แห่ง เพื่อส่งเสริมให้เด็กใช้ภาษาจีนในชีวิตประจำวันได้จริง และมีความรู้ภาษาจีนและวัฒนธรรมจีนอย่างลึกซึ้งมากขึ้น เมื่อเด็กมีความมั่นใจก็จะใช้ภาษาได้สนุกและเก่งขึ้น ส่งผลให้ประชาชนต้องการส่งบุตรหลานเข้ามาเรียนห้องเรียนภาษาจีนจำนวนมาก จึงถือเป็นจุดเริ่มต้นที่ดีในการส่งเสริมให้ประเทศไทยมีศักยภาพในการแข่งขันกับนานาประเทศได้
นอกจากนี้ ศธ. มีแนวทางที่จะขยายผลการจัดการเรียนการสอนห้องเรียนภาษาจีน ตามความพร้อมและความสามารถของสถานศึกษาแต่ละแห่ง ซึ่งสอดคล้องกับแนวทางการพัฒนาประเทศ เช่น การสร้างรถไฟไทย-จีน เป็นต้น ที่ไทยจะต้องเตรียมความพร้อมด้านบุคลากร จึงต้องมีการพัฒนาครูภาษาจีนอย่างเข้มข้น สิ่งหนึ่งที่สำคัญคือการส่งเสริมและสนับสนุนให้ครูมีความรักในวิชาที่สอน และมี Passion ในการสอน ซึ่งจะทำให้ครูสอนวิชานั้นได้อย่างมีประสิทธิภาพ
สุดท้ายนี้ รู้สึกยินดีและดีใจแทนเด็กนักเรียนที่มีโอกาสดี ๆ แบบนี้ การเปิดโอกาสให้เด็กได้มีโอกาสพัฒนาภาษาจีนอย่างสม่ำเสมอเป็นเรื่องสำคัญ เพราะภาษาเป็นการฝึกฝนทักษะหากไม่ได้ใช้ก็จะลืม นอกจากนี้ ครูภาษาจีนที่เข้าร่วมอบรมทั้ง 10 ครั้งตามความมุ่งหมายของโครงการ ถือเป็นส่วนหนึ่งที่สำคัญของประวัติศาสตร์การปฏิรูปภาษาจีน ซึ่งในอนาคตอีก 10-20 ปีข้างหน้าการพัฒนาภาษาจีนที่เป็นระบบและมีคุณภาพจะส่งผลดีกับลูกหลานของเรา จึงขอประชาสัมพันธ์ให้ผู้ปกครองที่ต้องการส่งบุตรหลานเข้าเรียน ให้เตรียมความพร้อมสมัครเข้าเรียนห้องเรียนภาษาจีนด้วย
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/15637
