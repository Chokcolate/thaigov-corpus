รัฐบาลไทย-ข่าวทำเนียบรัฐบาล-พม. กำชับ จนท. ช่วยเหลือเด็กชายวัย 7 ขวบ ที่ต้องกำพร้า สูญเสียพ่อ-แม่ และพี่ชาย จากอุบัติเหตุ ที่ จ.ระยอง

วันพฤหัสบดีที่ 20 กันยายน 2561
พม. กำชับ จนท. ช่วยเหลือเด็กชายวัย 7 ขวบ ที่ต้องกำพร้า สูญเสียพ่อ-แม่ และพี่ชาย จากอุบัติเหตุ ที่ จ.ระยอง
พม. กำชับ จนท. ช่วยเหลือเด็กชายวัย 7 ขวบ ที่ต้องกำพร้า สูญเสียพ่อ-แม่ และพี่ชาย จากอุบัติเหตุ ที่ จ.ระยอง พร้อมเร่งเยียวยาจิตใจเด็กหญิงวัย 4 ขวบ ที่ถูกรุ่นพี่ในโรงเรียน 3 คน บังคับล่วงละเมิดทางเพศ ที่ จ.ชลบุรี
วันนี้ (20 ก.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 120/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานภายในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กชายวัยประมาณ 7 ขวบ ต้องกลายเป็นเด็กกำพร้า เนื่องจากพ่อ-แม่ และพี่ชาย ที่อาศัยอยู่ด้วยกัน ประสบอุบัติเหตุรถชนเสียชีวิตทั้งหมด 3 คน ทำให้ครอบครัวเหลือเพียงเด็กชายคนเดียว ที่จังหวัดระยอง นั้น ได้กำชับ ให้พัฒนาสังคมและความมั่นคงของมนุษย์จังหวัด (พมจ.ระยอง) พร้อมทีม One Home ลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการติดตามหาญาติเพื่อรับเด็กชายไปดูแลต่อ และประสานดูแลในเรื่องการศึกษาของเด็กชายอย่างต่อเนื่องในระยะยาว ทั้งนี้ กระทรวง พม. มีบ้านพักเด็กและครอบครัวจังหวัดระยอง พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
อีกกรณีเด็กหญิงวัย 4 ขวบ ถูกรุ่นพี่โรงเรียนเดียวกัน จำนวน 3 คน วัย 15-18 ปี ล่อลวงไปบังคับข่มขืนกระทำชำเราภายในห้องน้ำของโรงเรียน จนได้รับบาดเจ็บ ที่จังหวัดชลบุรี และกรณีชายวัย 45 ปี อาชีพ ขี่รถจักรยานยนต์รับจ้าง ได้ก่อเหตุล่อลวงเด็กหญิงวัย 9 ขวบ พยายามบังคับข่มขืนกระทำชำเราภายในห้องน้ำวัดแห่งหนึ่ง ที่ย่านสายไหม กรุงเทพมหานคร นั้น ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงทั้ง 2 คนอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิต ในสังคมได้อย่างปกติสุขโดยเร็วที่สุด ทั้งนี้ กระทรวง พม. มีบ้านพักเด็กและครอบครัวจังหวัดชลบุรี และกรุงเทพมหานคร พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายชราวัย 87 ปี ต้องออกตระเวนขออาหารเลี้ยงดูลูกสาวพิการ และภรรยาแก่ชรา ที่จังหวัดแม่ฮ่องสอน นั้น ทางทีม One Home ได้ลงพื้นที่เยี่ยมบ้าน มอบเครื่องอุปโภคบริโภค พร้อมสงเคราะห์เงินผู้มีรายได้น้อยและผู้ไร้ที่พึ่ง เพื่อบรรเทาความเดือดร้อนในเบื้องต้น อีกทั้งแนะนำเรื่องการจดทะเบียนบัตรสวัสดิการแห่งรัฐ และให้คำปรึกษาแนะนำในเรื่องสวัสดิการทางสังคมของผู้พิการ และ 2) กรณีเด็กชายกำพร้าวัย 8 ขวบ ที่ใช้ชีวิตลำพังภายหลังปู่เสียชีวิต ที่ จังหวัดนนทบุรี นั้น ทางทีม One Home ได้ลงพื้นที่เยี่ยมบ้านเพื่อให้การช่วยเหลือในเบื้องต้น และตรวจสอบข้อเท็จจริง พบว่า ผู้เป็นยายของเด็กได้มารับตัวเด็กชายไปดูแลต่อเรียบร้อยแล้ว ซึ่งขณะนี้เด็กมีสุขภาพจิตปกติดี
ทั้งนี้ หากประชาชนพบเห็นผู้ที่ประสบปัญหาทางสังคม และต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมให้ความช่วยเหลืออย่างเต็มที่ ตามภารกิจ

ที่มา : http://www.thaigov.go.th/news/contents/details/15554
