รัฐบาลไทย-ข่าวทำเนียบรัฐบาล-“บิ๊กป้อม”เปิดสัมมนาผู้บริหารแรงงาน ย้ำ ร่วมกันนำองค์กรก้าวไปสู่การปฏิรูปประเทศ


วันอังคารที่ 4 กันยายน 2561
205
พิมพ์
“บิ๊กป้อม”เปิดสัมมนาผู้บริหารแรงงาน ย้ำ ร่วมกันนำองค์กรก้าวไปสู่การปฏิรูปประเทศ
ร.นรม.และ รมว.กลาโหม เปิดงานสัมมนาผู้บริหารกระทรวงแรงงาน ย้ำ ตื่นตัว ร่วมกันแก้ไขปัญหา ผนึกกำลังขับเคลื่อนองค์กรสู่ความสำเร็จ วางรากฐานให้แรงงานหลุดพ้นกับดักรายได้ปานกลาง นำพาประเทศสู่ความมั่นคง มั่งคั่ง ยั่งยืน โดยมีข้าราชการการเมือง บริหาร อำนวยการ
ร.นรม.และ รมว.กลาโหม เปิดงานสัมมนาผู้บริหารกระทรวงแรงงาน ย้ำ ตื่นตัว ร่วมกันแก้ไขปัญหา ผนึกกำลังขับเคลื่อนองค์กรสู่ความสำเร็จ วางรากฐานให้แรงงานหลุดพ้นกับดักรายได้ปานกลาง นำพาประเทศสู่ความมั่นคง มั่งคั่ง ยั่งยืน โดยมีข้าราชการการเมือง บริหาร อำนวยการเข้าร่วม 300 คน
เมื่อวันที่ 4 กันยายน 2561 พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดการสัมมนาผู้บริหารระดับสูงของกระทรวงแรงงาน “ทิศทางการบริหารด้านแรงงานตามแนวทางยุทธศาสตร์ชาติ...สู่การปฏิรูปประเทศ”ณ ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน โดยกล่าวว่า กระทรวงแรงงาน มีความเกี่ยวข้องกับความมั่นคง เศรษฐกิจ และสังคม โดยเฉพาะการบริหารจัดการด้านแรงงาน เป็นงานที่ส่งผลต่อการพัฒนาประเทศในห้วงการปฏิรูปประเทศ เพื่อนำยุทธศาสตร์ชาติ และแผนปฏิรูปประเทศไปสู่การปฏิบัติ ผู้บริหารของกระทรวงเป็นบุคคลสำคัญที่มีบทบาทในการบริหารขับเคลื่อนและชี้นำองค์กร การสัมมนาในวันนี้นับเป็นจุดเริ่มต้นในการตื่นตัวร่วมกันแก้ไขปัญหาต่าง ๆ ของกระทรวงแรงงานให้ก้าวไปสู่ปี 2562 อยากให้ทุกคนมีกำลังใจในการทำงานและมั่นใจว่าจะผนึกกำลังร่วมกันขับเคลื่อนองค์กรไปสู่ความสำเร็จในการวางรากฐานที่มั่นคงด้านแรงงานอย่างเป็นรูปธรรม เป็นกลไกสำคัญในการพัฒนาประเทศให้หลุดพ้นกับดักรายได้ปานกลาง ลดความเหลื่อมล้ำในสังคม และนำพาประเทศไปสู่ “ความมั่นคง มั่งคั่ง ยั่งยืน” พล.อ.ประวิตรฯ ยังได้กำชับให้กระทรวงแรงงานดำเนินการอย่างเต็มที่ในการดูแลแรงงานภาคประมงเพื่อให้ประเทศไทยหลุดพ้นจาก IUU Fishing
พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน กล่าวว่า การสัมมนาจัดขึ้นระหว่างวันที่ 4 - 8 ก.ย. 61 เพื่อให้ผู้บริหารกระทรวงแรงงานรับทราบทิศทางการดำเนินงานของประเทศและการเตรียมภารกิจด้านแรงงานให้สอดคล้องกับยุทธศาสตร์ชาติและทิศทางการปฏิรูปประเทศ ตลอดจนระดมความคิดเห็นไปสู่การจัดทำและขับเคลื่อนนโยบายเน้นหนักปี 2562 โดยมีข้าราชการฝ่ายการเมือง ผู้บริหารระดับต้น/ระดับสูง ผู้อำนวยการระดับต้น/ระดับสูง ข้าราชการระดับชำนาญการพิเศษ จำนวน 300 คน ซึ่งวันที่ 4 -5 ก.ย.61 เป็นการบรรยายเชิงวิชาการในหัวข้อ การขับเคลื่อนยุทธศาสตร์ชาติและการปฏิรูปประเทศที่เกี่ยวข้องกับกระทรวงแรงงาน การเตรียมแรงงานสู่ไทยแลนด์ 4.0 การสร้างแรงงานคุณภาพ (Super Worker) การเตรียมพร้อมของแรงงานไทยกับผลกระทบจากดิสรัปชั่นเทคโนโลยีในภาคเกษตร อุตสาหกรรมและบริการ ตามรอยเส้นทางมังกร...สู่ทิศทางการปฏิรูปประเทศ เป็นต้น ณ ห้องประชุมจอมพล ป.พิบูลสงคราม ชั้น 5 และวันที่ 6 - 8 ก.ย. 61 เป็นการสัมมนาระดมความคิดเห็นเกี่ยวกับการแก้ไขปัญหาแรงงานไทยลักลอบไปทำงานต่างประเทศ การสร้างแรงงานคุณภาพ (Super Worker) การเตรียมความพร้อมด้านแรงงานเพื่อรองรับสังคมผู้สูงอายุ การพัฒนาคุณภาพชีวิตแรงงานนอกระบบ การแก้ไขปัญหาขาดแคลนแรงงานเชิงระบบ เพื่อกำหนดทิศทางของกระทรวงแรงงาน ณ สถาบันพัฒนาบุคลากรกระทรวงแรงงาน อ.เชียงแสน จ.เชียงราย
------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
4 กันยายน 2561

ที่มา : http://www.thaigov.go.th/news/contents/details/15129