รัฐบาลไทย-ข่าวทำเนียบรัฐบาล-ศธ.ให้การต้อนรับและให้กำลังใจนักเรียนไทยที่ได้รับรางวัลจากการเข้าร่วมการแข่งขันทักษะทางวิชาการระดับนานาชาติ

วันอังคารที่ 18 กันยายน 2561
ศธ.ให้การต้อนรับและให้กำลังใจนักเรียนไทยที่ได้รับรางวัลจากการเข้าร่วมการแข่งขันทักษะทางวิชาการระดับนานาชาติ
เมื่อวันจันทร์ที่ 10 กันยายน 2561 ณ ห้องประชุมราชวัลลภ, ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ให้การต้อนรับและให้กำลังใจนักเรียนไทยที่ได้รับรางวัลจากการเข้าร่วมการแข่งขันทักษะทางวิชาการระดับนานาชาติ
เมื่อวันจันทร์ที่ 10 กันยายน 2561 ณ ห้องประชุมราชวัลลภ, ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ให้การต้อนรับและให้กำลังใจนักเรียนไทยที่ได้รับรางวัลจากการเข้าร่วมการแข่งขันทักษะทางวิชาการระดับนานาชาติ ในรายการแข่งขันคณิตศาสตร์โลกระหว่างประเทศ ครั้งที่ 13, การแข่งขันคณิตศาสตร์โลก ระดับประถมศึกษา ปี 2018 และการแข่งขัน Genius Olympiad 2018
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ  กล่าวว่า ในนามของกระทรวงศึกษาธิการ ขอแสดงความชื่นชมที่ทุกคนใช้ความสามารถและทักษะต่าง ๆ อย่างเต็มที่ จนประสบความสำเร็จและได้รับรางวัลกลับมาอย่างมากมาย ในนามของกระทรวงศึกษาธิการจึงยินดีเป็นอย่างมาก ขอเป็นกำลังใจให้กับนักเรียนทุกคนในการมุ่งมั่นฝึกฝนตนเองให้มีความเก่งยิ่ง ๆ ขึ้นไป และขอแสดงความยินดีกับครอบครัวและโรงเรียนที่สามารถบ่มเพาะให้นักเรียนมีความรู้ความสามารถ และสร้างสรรค์ผลงานสร้างชื่อเสียงจากการแข่งขันในระดับนานาชาติให้กับโรงเรียนและประเทศไทยอย่างต่อเนื่องตลอดมา
● การแข่งขันคณิตศาสตร์โลกระหว่างประเทศ ครั้งที่ 13 (The 13th World Mathematical Olympiad World Final: WMO 2018) จัดขึ้นระหว่างวันที่ 8-15 สิงหาคม 2561 ณ รัฐแคลิฟอร์เนีย สหรัฐอเมริกา โดยคณะตัวแทนนักเรียนไทยได้เข้าร่วมการแข่งขันและได้รับรางวัลต่าง ๆ รวม 12 รางวัล ได้แก่ เหรียญทอง 3 รางวัล, เหรียญเงิน 3 รางวัล, เหรียญทองแดง 3 รางวัล และรางวัลยอดเยี่ยม 3 รางวัล นอกจากนี้ ยังได้รางวัลประเภททีมลำดับที่ 3 ด้วย
● การแข่งขันคณิตศาสตร์โลก ระดับประถมศึกษา ประจำปี 2561 (Po Leung Kuk Primary Mathematics World Contest 2018: PMWC 2018) จัดขึ้นระหว่างวันที่ 16-20 กรกฎาคม 2561 ณ เขตบริหารพิเศษฮ่องกงแห่งสาธารณรัฐประชาชนจีน โดยมีตัวแทนนักเรียนไทยเข้าร่วมการแข่งขัน จำนวน 12 คน และนักเรียนทุกคนได้รับรางวัลจากการแข่งขันรวมทั้งสิ้น 15 รางวัล 27 เหรียญ แบ่งเป็น เหรียญทอง 7 รางวัล เหรียญเงิน 4 รางวัล และเหรียญทองแดง 4 รางวัล
● การแข่งขัน Genius Olympiad ปี 2018 จัดขึ้นระหว่างวันที่ 12-24 มิถุนายน 2561 ณ Suny Oswego นครนิวยอร์ค สหรัฐอเมริกา โดยมี The Terra Science and Education มีวัตถุประสงค์มุ่งเน้นการพัฒนานวัตกรรมการแก้ปัญหาสิ่งแวดล้อม ระดับมัธยมศึกษาตอนปลาย ด้วยกระบวนการทางวิทยาศาสตร์ วิศวกรรม สิ่งแวดล้อม ตลอดจนศิลปะเชิงการสื่อสาร ที่จะส่งผลต่อการพัฒนาคุณภาพชีวิตด้วยการสนับสนุนของผู้มีส่วนร่วมด้านการศึกษาและนวัตกรรม โดยมีผู้เข้าร่วมการแข่งขัน จำนวน 1,200 คน จาก 75 ประเทศ และ 39 รัฐของสหรัฐอเมริกา โดยตัวแทนนักเรียนไทยส่งผลงานเข้าร่วมการแข่งขันจำนวน 21 ผลงาน และเป็นผลงานที่ผ่านเข้ารอบชิงชนะเลิศและได้รับรางวัล รวม 12 ผลงาน ดังนี้
- โรงเรียนวิชัยวิทยา จังหวัดเชียงใหม่ อาทิ ภาพยนตร์สั้นเรื่อง “Your Choice” โดยนายภูดิศ ฟูอนันต์ และนายไตรภพ กาวี ได้รับรางวัลเหรียญทองแดง สาขาสื่อศิลปะ (Genius Visual and Performance Art), โครงงานเรื่อง “การตรึงเซลล์สาหร่ายขนาดเล็กสายพันธุ์ผสม เพื่อบำบัดน้ำทิ้งจากบ่อหมักแก๊สชีวภาพมูลไก่” โดยนางสาวกรรวี เอกวัฒน์ และนายอนุภัทร ลู่ควร ได้รับรางวัลชมเชย สาขากระบวนการทางวิทยาศาสตร์ (Genius Science) เป็นต้น
- โรงเรียนจินดามณี กรุงเทพฯ อาทิ ผลงาน “Before too late” โดยนางสาวนูรูลอีมาน ยาแรสางะ ได้รับรางวัลเหรียญเงิน สาขาสื่อศิลปะ (Genius Visual and Performance Art), โครงงาน “Bioplastic from Seaweed” โดยเด็กหญิงแซร์ร่า ไหย่ และเด็กชายสเตฟาน ควิ้นท ได้รับรางวัลชมเชย สาขากระบวนการทางวิทยาศาสตร์ (Genius Science) เป็นต้น
- โรงเรียนนานาชาติแพนเอเชีย กรุงเทพฯ อาทิ ผลงาน “GOEDIBLE” ได้รับรางวัลเหรียญทอง สาขาการดำเนินธุรกิจ (Genius Business), ผลงาน “MHBUILDERS” ได้รับรางวัลเหรียญเงิน สาขาการดำเนินธุรกิจ (Genius Business), ผลงาน “ZOOBOT 2.0” ได้รับรางวัลเหรียญทองแดง สาขาการใช้นวัตกรรมทางวิศวกรรม (Genius Robotics) เป็นต้น
Written by นวรัตน์ รามสูต
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/15471
