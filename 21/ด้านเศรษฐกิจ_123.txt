รัฐบาลไทย-ข่าวทำเนียบรัฐบาล-การตรวจเยี่ยมการดำเนินงานแก้ไขปัญหาหนี้นอกระบบโดยองค์กรการเงินชุมชน ณ จังหวัดเพชรบูรณ์

วันจันทร์ที่ 17 กันยายน 2561
การตรวจเยี่ยมการดำเนินงานแก้ไขปัญหาหนี้นอกระบบโดยองค์กรการเงินชุมชน ณ จังหวัดเพชรบูรณ์
รมว.คลัง พร้อมด้วย รมช.คลัง และผู้บริหารกระทรวงการคลัง ได้ลงพื้นที่ตรวจเยี่ยมกิจกรรม “การประชุมเชิงปฏิบัติการ เรื่อง การแก้ไขปัญหาหนี้นอกระบบโดยองค์กรการเงินชุมชน” เมื่อวันที่ 17 กันยายน 2561 ณ โรงแรมโฆษิตฮิลล์ อำเภอเมือง จังหวัดเพชรบูรณ์
นายพรชัย  ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า นายอภิศักดิ์  ตันติวรวงศ์ รัฐมนตรีว่าการกระทรวงการคลัง พร้อมด้วยนายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง และผู้บริหารกระทรวงการคลัง ได้ลงพื้นที่ตรวจเยี่ยมกิจกรรม “การประชุมเชิงปฏิบัติการ เรื่อง การแก้ไขปัญหาหนี้นอกระบบโดยองค์กรการเงินชุมชน” เมื่อวันที่ 17 กันยายน 2561 ณ โรงแรมโฆษิตฮิลล์ อำเภอเมือง จังหวัดเพชรบูรณ์ โดยมีผู้แทนชุมชนเครือข่ายของธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) ในพื้นที่จังหวัดเพชรบูรณ์ จำนวนประมาณ 300 คน เข้าร่วมกิจกรรมแลกเปลี่ยนเรียนรู้เพื่อถอดบทเรียนการแก้ไขปัญหาหนี้นอกระบบ สร้างโมเดลการแก้ไขปัญหาหนี้นอกระบบโดยองค์กรการเงินชุมชน พร้อมทั้งสร้างเครือข่ายความร่วมมือระหว่างชุมชน ธนาคารออมสิน และ ธ.ก.ส. เพื่อติดตามประเมินผลความสำเร็จจากการแก้ไขปัญหาหนี้นอกระบบให้เกิดผลเป็นรูปธรรม นอกจากนี้ ผู้เข้าร่วมกิจกรรมยังได้ให้ปฏิญญาชุมชน “ไม่เป็นหนี้นอกระบบ ลดรายจ่าย เพิ่มรายได้ มีเงินออม” อีกด้วย
ในโอกาสนี้ รัฐมนตรีว่าการกระทรวงการคลังได้กล่าวย้ำถึงนโยบายรัฐบาลที่ต้องการสร้างความเป็นอยู่ที่ดีให้กับประชาชน โดยเฉพาะอย่างยิ่งประชาชนผู้มีรายได้น้อย ซึ่งที่ผ่านมาได้ช่วยเหลือผ่านบัตรสวัสดิการแห่งรัฐ และมาตรการพัฒนาคุณภาพชีวิตผู้มีบัตรสวัสดิการแห่งรัฐ พร้อมกับดูแลแก้ไขปัญหา
หนี้นอกระบบควบคู่กันไป และยังกล่าวถึงความสำคัญขององค์กรการเงินชุมชนในการแก้ไขปัญหาหนี้นอกระบบ ด้วยจุดแข็งที่อยู่ใกล้ชิดกับสมาชิก จึงสามารถให้คำปรึกษาและให้ความช่วยเหลือด้านแหล่งเงินทุนให้แก่สมาชิกได้อย่างรวดเร็ว ทั้งนี้ ขอเป็นกำลังใจให้ผู้นำชุมชนนำโมเดลการแก้ไขปัญหาหนี้นอกระบบข้างต้นไปประยุกต์ใช้
ตามศักยภาพของแต่ละชุมชนและขยายผลในวงกว้าง และได้เสนอแนะว่าประชาชนสามารถสร้างรายได้จากการพึ่งพาและแบ่งปันกันตามความสามารถของแต่ละคน ที่เรียกว่า เศรษฐกิจแบ่งปัน (Sharing Economy) รวมถึงได้มอบนโยบายให้ธนาคารออมสิน และ ธ.ก.ส. เข้าไปช่วยผลักดันการทำงานร่วมกับชุมชนให้มากขึ้น เพื่อให้การแก้ไขปัญหาหนี้นอกระบบและการยกระดับคุณภาพชีวิตแก่พี่น้องประชาชนเกิดผลเป็นรูปธรรมอย่างต่อเนื่องและจริงจัง
นอกจากนี้ รัฐมนตรีว่าการกระทรวงการคลังยังได้มอบหมายให้ผู้ช่วยรัฐมนตรีประจำกระทรวงการคลัง(ศาสตราจารย์ ดร.นฤมล  ภิญโญสินวัฒน์) และผู้บริหารกระทรวงการคลัง ลงพื้นที่ติดตามผลการดำเนินมาตรการพัฒนาคุณภาพชีวิตผู้มีบัตรสวัสดิการแห่งรัฐ จำนวน 5 ราย ในเขตอำเภอเมือง จังหวัดเพชรบูรณ์ โดยสอบถามสภาพความเป็นอยู่และปัญหาอุปสรรคของการเข้าร่วมมาตรการ นอกจากนี้ ในการดำเนินมาตรการพัฒนาคุณภาพชีวิตดังกล่าว ภาครัฐได้รับความร่วมมือจากภาคเอกชนด้วย เช่น ธนาคารออมสินได้ร่วมมือกับ บริษัท ปูนซีเมนต์ไทย จำกัด (มหาชน) (SCG) ในการจัดหลักสูตรนำร่องเพื่อพัฒนาอาชีพแบบเจาะลึก และสามารถนำไปประกอบอาชีพได้จริง เป็นต้นทั้งนี้ ผู้ช่วยรัฐมนตรีประจำกระทรวงการคลังได้ขอให้ผู้ผ่านการฝึกทักษะอาชีพได้นำความรู้ที่ได้รับมาใช้พัฒนาอาชีพเพื่อสร้างรายได้ที่มั่นคงและลดการพึ่งพาหนี้นอกระบบ
สำนักงานเศรษฐกิจการคลัง
โทรศัพท์สายด่วน 1359

ที่มา : http://www.thaigov.go.th/news/contents/details/15446
