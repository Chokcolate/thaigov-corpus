รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานในพิธีเปิดงานสัมมนาวิชาการ ประจำปี 2560 “2 ทศวรรษแห่ง พ.ร.บ. ข้อมูลข่าวสารฯ”

วันพฤหัสบดีที่ 13 กันยายน 2561
รอง นรม.วิษณุฯ เป็นประธานในพิธีเปิดงานสัมมนาวิชาการ ประจำปี 2560 “2 ทศวรรษแห่ง พ.ร.บ. ข้อมูลข่าวสารฯ”
รอง นรม.วิษณุฯ เป็นประธานในพิธีเปิดงานสัมมนาวิชาการ ประจำปี 2560 “2 ทศวรรษแห่ง พ.ร.บ. ข้อมูลข่าวสารฯ”
วันนี้ (13 กันยายน 2561) เวลา 09.00 น. ณ ตึกสันติไมตรี (หลังนอก) ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานในพิธีเปิดงานสัมมนาวิชาการประจำปีของการประกาศใช้พระราชบัญญัติข้อมูลข่าวสารของราชการ พ.ศ. 2540 ประจำปี 2560 “2 ทศวรรษแห่ง พ.ร.บ. ข้อมูลข่าวสารฯ สร้างความโปร่งใสสู่ประชารัฐ” พร้อมกล่าวปาฐกถาพิเศษ เรื่อง “ราษฎร์ – รัฐ ร่วมใจ สังคมไทยไร้ทุจริต”
โอกาสนี้ นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ในฐานะประธานกรรมการข้อมูลข่าวสารของราชการ กล่าวรายงานว่า การสัมมนาฯ ดังกล่าว ของสำนักปลัดสำนักนายกรัฐมนตรี โดยคณะกรรมการข้อมูลข่าวสารของราชการได้จัดเป็นประจำต่อเนื่อง มีวัตถุประสงค์เพื่อให้ผู้บริหารระดับสูงและเจ้าหน้าที่ของรัฐได้มีความรู้ ความเข้าใจและตระหนักถึงความสำคัญของกฎหมายข้อมูลข่าวสารของราชการมากยิ่งขึ้น รวมทั้งทราบถึงสิทธิที่สำคัญของประชาชนในการใช้สิทธิตามกฎหมายข้อมูลข่าวสารฯ เพื่อตรวจสอบการใช้อำนาจรัฐ และมีส่วนร่วมในการดำเนินงานของหน่วยงานของรัฐได้อย่างมีประสิทธิภาพ
จากนั้น รองนายกรัฐมนตรีได้กล่าวปาฐกถาพิเศษ เรื่อง “ราษฎร์ – รัฐ ร่วมใจ สังคมไทยไร้ทุจริต ความตอนหนึ่งว่า ความสำคัญของ พระราชบัญญัติ (พรบ.) ข้อมูลข่าวสาร หมายความว่า สิ่งที่สื่อความหมายให้รู้เรื่องราวข้อเท็จจริง ข้อมูล หรือสิ่งใด ๆ ไม่ว่าการสื่อความหมายนั้นจะทำได้โดยสภาพของสิ่งนั้นเองหรือโดยผ่านวิธีการใด ๆ และไม่ว่าจะได้จัดทำไว้ในรูปของเอกสาร แฟ้ม รายงาน หนังสือ แผนผัง แผนที่ ภาพวาด ภาพถ่าย ฟิล์ม การบันทึกภาพ หรือเสียง การบันทึกโดยเครื่องคอมพิวเตอร์ หรือวิธีอื่นใดที่ทำให้สิ่งที่บันทึกไว้ปรากฏได้ ซึ่งมีส่วนสำคัญเป็นอย่างยิ่ง อันจะนำไปสู่ทิศทางแห่งความสำเร็จ ต้องเกิดจากการสร้างการรับรู้และความเข้าใจ ประชาชนสามารถเข้าถึงและมีส่วนร่วมในการพัฒนาเป็นไปทิศทางเดียวกัน ซึ่งประกอบด้วย สิทธิมนุษยชน คือประชาชนสามารถรับรู้ข้อกฎหมายหรือการดำเนินการของภาครัฐ ซึ่งอยู่ภายใต้รัฐธรรมนูญ มาตรา 41 ที่บุคคลและชุมชนย่อมมีสิทธิ 1) ได้รับทราบและเข้าถึงข้อมูลหรือข่าวสารสาธารณะในครอบครองของหน่วยงานภาครัฐ ตามที่กฎหมายบัญญัติ 2) เสนอเรื่องราวร้องทุกข์ต่อหน่วยงานของรัฐและได้รับแจ้งผลการพิจารณาโดยรวดเร็ว และ 3) ฟ้องหน่วยงานของรัฐให้รับผิดเนื่องจากการกระทําหรือการละเว้นการกระทําของข้าราชการ พนักงาน หรือลูกจ้างของหน่วยงานของรัฐ ทั้งนี้ รัฐมีหน้าที่ต้องเปิดเผยข้อมูลข่าวสารให้ประชาชนได้รับทราบ โดยมีหลักธรรมมาภิบาลในการบริหารบ้านเมืองที่ดี (Good Governance) ดังนี้ 1. หลักนิติธรรม (The Rule of Law) การปฏิบัติตามกฏหมาย กฎระเบียบ ข้อบังคับต่าง ๆ 2. หลักคุณธรรม (Morality) การยึดมั่นในความถูกต้อง ดีงาม การส่งเสริม ให้บุคลากรพัฒนาตนเอง 3. หลักความโปร่งใส (Accountability) ประชาชนเข้าถึงข้อมูลข่าวสาร ได้สะดวกและเข้าใจง่าย และมีกระบวนการตรวจสอบความถูกต้องอย่างชัดเจน 4. หลักการมีส่วนร่วม (Participation) การให้โอกาสให้บุคลากรหรือผู้มีส่วนเกี่ยวข้องเข้ามามีส่วนร่วมทางการ บริหารจัดการ 5. หลักความรับผิดชอบ (Responsibility ) การตระหนักในสิทธิและหน้าที่ ความสำนึกในความรับผิดชอบต่อสังคม และ 6. หลักความคุ้มค่า (Cost – effectiveness or Economy) มีความประหยัด ใช้วัสดุอุปกรณ์อย่างคุ้มค่า และรักษาทรัพยากรธรรมชาติให้สมบูรณ์ยั่งยืน
ซึ่งจะนำไปสู่การพัฒนา “ราชการ 4.0” สู่การนำไปบริหารราชการแผ่นดินได้อย่างเต็มประสิทธิภาพและเกิดประสิทธิผลสูงสุด คนไทยสามารถเข้าถึงข้อมูล บริการภาครัฐได้สะดวกสบายมากยิ่งขึ้น นั้นคือ Digital government การเข้าสู่รัฐบาลดิจิทัล Open government รัฐเปิดเผยข้อมูลข่าวสารและประชาชนมีสิทธิเข้าถึงเอกสารและกระบวนการต่างๆ ของรัฐ  และ Connect Government การเชื่อมโยงภาครัฐกับประชาชนการสร้างระบบสารสนเทศและโครงสร้างพื้นฐานระหว่างกระทรวงและหน่วยงานต่าง ๆ
จากนั้น รองนายกรัฐมนตรีได้กล่าวขอบคุณทุกภาคส่วนที่ร่วมขับเคลื่อนงานรัฐบาล และกล่าวเปิดงานสัมมนาวิชาการประจำปีของการประกาศใช้พระราชบัญญัติข้อมูลข่าวสารของราชการ พ.ศ. 2540 ประจำปี 2560 “2 ทศวรรษแห่ง พ.ร.บ. ข้อมูลข่าวสารฯ พร้อมมอบโล่ประกาศเกียรติคุณให้กับหน่วยงานที่มีศูนย์ข้อมูลข่าวสารที่โดดเด่น จำนวน 17 หน่วยงาน พร้อมมอบเกียรติบัตรให้แก่ผู้ผ่านการทดสอบความรู้ความเข้าใจอีกด้วย
.......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15351
