รัฐบาลไทย-ข่าวทำเนียบรัฐบาล-ธ.ก.ส. พร้อมโอนเงินช่วยเหลือค่าเก็บเกี่ยว และปรับปรุงคุณภาพข้าวแก่เกษตรกรรายย่อย

วันอังคารที่ 18 กันยายน 2561
ธ.ก.ส. พร้อมโอนเงินช่วยเหลือค่าเก็บเกี่ยว และปรับปรุงคุณภาพข้าวแก่เกษตรกรรายย่อย
ธ.ก.ส. พร้อมโอนเงินโครงการช่วยเหลือค่าเก็บเกี่ยวและปรุงปรับคุณภาพข้าวให้แก่เกษตรกรรายย่อยผู้ปลูกข้าว ปีการผลิต 2561/62 ทั่วประเทศกว่า 4.05 ล้านราย วงเงินกว่า 57,000 ล้านบาท โดยเบื้องต้นจ่ายไปแล้วกว่า 1,400 ล้านบาท จำนวนเกษตรกร 84,000 ราย
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์ (ธ.ก.ส.) เปิดเผยว่า ธ.ก.ส.ได้ดำเนินโครงการช่วยเหลือค่าเก็บเกี่ยวและปรับปรุงคุณภาพข้าวให้แก่เกษตรกรรายย่อยผู้ปลูกข้าวปีการผลิต 2561/62 ตามมติคณะรัฐมนตรี เมื่อวันที่ 24 กรกฎาคม 2561 ซึ่งได้เห็นชอบให้ความช่วยเหลือแก่เกษตรกรผู้ปลูกข้าวหอมมะลิ ข้าวเหนียว ข้าวเจ้าและข้าวปทุมธานี 1 ที่ได้ขึ้นทะเบียนผู้ปลูกข้าวกับกรมส่งเสริมการเกษตร ปีการผลิต 2561/62 ในอัตราไร่ละ 1,500 บาท รายละไม่เกิน 12 ไร่ รวมครัวเรือนละไม่เกิน18,000 บาท ซึ่งมีเป้าหมายเกษตรกรที่ได้รับประโยชน์กว่า 4.05 ล้านราย พื้นที่การผลิต 38 ล้านไร่ วงเงิน 57,722 ล้านบาท โดยปัจจุบันได้มีการมอบเงินช่วยเหลือค่าเก็บเกี่ยวให้แก่เกษตรกรแล้วกว่า 84,000 ราย เป็นเงินกว่า 1,400 ล้านบาท ซึ่ง ธ.ก.ส.จะเร่งให้ความช่วยเหลือแก่เกษตรกรให้ครบถ้วนตามนโยบายของรัฐบาลต่อไป
สำหรับพื้นที่จังหวัดนครสวรรค์ ธ.ก.ส. ได้ดำเนินการช่วยเหลือเกษตรกรตามโครงการดังกล่าวไปแล้ว 43,827 ราย เป็นเงินกว่า 745.8 ล้านบาท ทั้งนี้ เกษตรกรซึ่งมีพื้นที่ที่ได้รับความเสียหายจากภัยธรรมชาติ  ซึ่งรัฐบาลได้จัดสรรงบประมาณเพื่อช่วยเหลือไปแล้ว จะต้องนำส่วนที่เสียหายมาหักลบออกจากพื้นที่เพาะปลูกทั้งหมดก่อน ทั้งนี้ การจ่ายเงินเพื่อช่วยเหลือค่าเก็บเกี่ยวและปรับปรุงคุณภาพข้าว ปีการผลิต 2561/62 มีระยะเวลาดำเนินโครงการตั้งแต่วันที่ 1 กันยายน 2561 ถึงวันที่ 30 กันยายน 2562

ที่มา : http://www.thaigov.go.th/news/contents/details/15484
