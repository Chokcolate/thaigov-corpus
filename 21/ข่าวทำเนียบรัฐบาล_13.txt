รัฐบาลไทย-ข่าวทำเนียบรัฐบาล-รองนรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาตร์และเทคโนโลยี ครั้งที่ 1/2561

วันศุกร์ที่ 31 สิงหาคม 2561
รองนรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาตร์และเทคโนโลยี ครั้งที่ 1/2561
ที่ประชุมได้มีมติและเห็นชอบในหลักการให้ผู้รับทุน พสวท. มีเงื่อนไขชดเชยทุน เช่นเดียวกับผู้รับทุน สควค.
วันนี้ (31 ส.ค. 61) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาตร์และเทคโนโลยี ครั้งที่ 1/2561 ซึ่งสรุปสาระสำคัญได้ดังนี้
ที่ประชุมได้พิจารณาและมีมติเห็นชอบในหลักการของรูปแบบการปฏิบัติงานในหน่วยงานภาคเอกชนของผู้สำเร็จการศึกษาทุน พสวท. ที่สามารถนับเป็นเวลาการปฏิบัติงานตอบแทนทุนได้ในเบื้องต้น 3 รูปแบบ ได้แก่ 1) รูปแบบการทำวิจัยหลังปริญญาเอก (Postdoctoral Research) ในประเทศไทย 2) รูปแบบโครงการส่งเสริมบุคลากรด้านวิทยาศาสตร์ เทคโนโลยีและนวัตกรรมในฐานะพนักงานหรือพนักงาน/ลูกจ้างโครงการ ของสถาบันส่งเสริมการสอนวิทยาศาสตร์และเทคโนโลยี (สสวท.) ไปปฏิบัติงานเพื่อเพิ่มขีดความสามารถในการเเข่งขันในภาคเอกชน (Talent Mobility) และ3) รูปแบบการปฏิบัติงานเป็นพนักงานเต็มเวลา (Full-time Employment)
พร้อมทั้งที่ประชุมได้พิจารณาและมีมติเห็นชอบในหลักการของรูปแบบการปฏิบัติงาน ในสถาบันอุดมศึกษาเอกชนของผู้สำเร็จการศึกษาทุน พสวท. ที่สามารถนับเป็นเวลาการปฏิบัติงานตอบแทนทุนได้ในเบื้องต้น 3 รูปแบบ ได้แก่ 1) รูปแบบการทำวิจัยหลังสำเร็จการศึกษา (Postdoctoral/Postgraduate Research) ในประเทศไทย 2) รูปแบบการปฏิบัติงานเป็นนักวิจัยเต็มเวลา (Research Associate) และ3) รูปแบบการปฏิบัติงานเป็นอาจารย์มหาวิทยาลัยเต็มเวลา Full-time Faculty Member)
พร้อมกันนี้ ที่ประชุมได้พิจารณาและมีมติเห็นชอบการอนุมัติให้ผู้รับทุนพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (พสวท.) ที่ไปรับทุนอื่นที่มีข้อผูกพันเมื่อสำเร็จการศึกษาแล้ว ต้องปฏิบัติงานตอบแทนทุนรวมกันแล้วมากกว่า 10 ปี ให้ถือว่าการปฏิบัติงานตอบแทนทุนในส่วนของทุน พสวท. สิ้นสุดลงในปีที่ 10 ของการปฏิบัติงานตอบแทนทุน โดยให้มีผลสำหรับการปฏิบัติงานตอบแทนทุนที่เริ่ม ณ วันที่เริ่มในสัญญาจ้างหรือคำสั่งบรรจุ รวมทั้งมีมติเห็นชอบการนับเวลาปฏิบัติงานตอบแทนทุนเพิ่มเติมตามที่ได้รับอนุมัติจากมติที่ประชุมที่ผ่านมา
นอกจากนี้ ที่ประชุมได้พิจารณาและมีมติเห็นชอบในหลักการให้ผู้รับทุน พสวท. ในระดับปริญญาตรี ที่มีความสนใจในการสอนวิทยาศาสตร์ระดับมัธยมศึกษาสามารถเลือกสมัครเข้ารับทุนในโครงการส่งเสริมการผลิตครูที่มีความสามารถพิเศษทางวิทยาศาสตร์และคณิตศาสตร์ (สควค.) (Premium) และให้ใช้แนวปฏิบัติทั้งการขออนุญาต การคัดเลือก และการปฏิบัติงานชดใช้ทุน เช่นเดียวกับการที่ผู้รับทุน พสวท.
รวมทั้งที่ประชุมได้พิจารณาและมีมติเห็นชอบในหลักการเพิ่มเติมของสาขาวิชาที่ผู้รับทุน พสวท. ในระดับปริญญาตรีสามารถเลือกศึกษาได้โดยกำหนด สัดส่วนจำนวนทุน วิทยาศาสตร์ : วิทยาศาสตร์ประยุกต์ เป็น 70 : 30 สำหรับผู้รับทุน พสวท. ในประเทศทั้งหมด รวมทั้งผู้รับทุน พสวท. ที่เลือกศึกษาวิทยาศาสตร์ประยุกต์ให้สำเร็จการศึกษาตามหลักสูตรด้วยทุน พสวท. นั้น จะต้องศึกษาด้วยทุน พสวท. และต้องได้รับคัดเลือกเข้าศึกษาต่อในคณะ/สาขาวิทยาศาตร์ประยุกต์ระดับปริญญาตรีด้วยเช่นกัน และสาขาวิทยาศาสตร์พร้อมสามารถเลือกศึกษาในระดับปริญญาตรีอีก 4 กลุ่ม ได้แก่ (1) เทคโนโลยีโลหะและวัสดุ และพลังงาน (2) เทคโนโลยี อิเล็กทรอนิกส์ คอมพิวเตอร์ ข้อมูลและระบบอัตโนมัติ (3) เทคโนโลยีชีวภาพ สุขภาพ รวมทั้งสิ่งแวดล้อม และ (4) นาโนเทคโนโลยีตามลำดับ
อนึ่ง ผู้สนใจทุนดังกล่าวสามารถสอบถามรายละเอียดเพิ่มเติมได้ที่ฝ่าย พสวท. สถาบันส่งเสริมการสอนวิทยาศาสตร์และเทคโนโลยี (สสวท.) โทร 02-392-4021 ต่อ 2309-18 ในวันและเวลาราชการ
..............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15080
