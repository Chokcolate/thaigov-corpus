รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม คนร. ครั้งที่ 3/61 รับทราบความคืบหน้า การแก้ไขปัญหารัฐวิสาหกิจ 6 แห่ง ในภาพรวมมีผลการดำเนินงานที่ดีขึ้น

วันพุธที่ 12 กันยายน 2561
นายกรัฐมนตรีเป็นประธานประชุม คนร. ครั้งที่ 3/61 รับทราบความคืบหน้า การแก้ไขปัญหารัฐวิสาหกิจ 6 แห่ง ในภาพรวมมีผลการดำเนินงานที่ดีขึ้น
นายกรัฐมนตรีประชุม คนร. ครั้งที่ 3/2561 รับทราบความคืบหน้าการแก้ไขปัญหารัฐวิสาหกิจ 6 แห่งในภาพรวมมีผลการดำเนินงานที่ดีขึ้น โดย DE เสนอรวมกิจการระหว่าง บมจ. ทีโอที และ บมจ. กสท. เพื่อศักยภาพการแข่งขันของประเทศ เสริมสร้างความแข็งแกร่งให้กับองค์กร
วันนี้ (12 ก.ย.61) เวลา 09.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายรัฐวิสาหกิจ (คนร.) ครั้งที่ 3/2561 ร่วมกับผู้ที่เกี่ยวข้อง
ภายหลังการประชุม นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) ในฐานะกรรมการและเลขานุการ คนร. และคณะ ได้แถลงผลการประชุมว่า คนร. ได้พิจารณาและรับทราบความคืบหน้าการดำเนินการตามแผนการแก้ไขปัญหาองค์กรของรัฐวิสาหกิจทั้ง 6 แห่ง ซึ่งในภาพรวมรัฐวิสาหกิจส่วนใหญ่มีผลการดำเนินงานที่ดีขึ้น และได้ให้ความสำคัญกับการสร้างความเข้าใจกับพนักงาน สหภาพแรงงาน และผู้ที่เกี่ยวข้อง ในการแก้ไขปัญหาให้เกิดความร่วมมือในการดำเนินงานเพื่อประโยชน์ของรัฐวิสาหกิจพนักงาน และประชาชน โดยมีสาระสำคัญและ คนร. ได้ให้นโยบาย ดังนี้
คนร. รับทราบข้อเสนอของกระทรวงดิจิทัลเพื่อเศรษฐกิจและสังคม (DE) ในการควบรวมกิจการของ บริษัท ทีโอที จำกัด (มหาชน) (บมจ. ทีโอที) และบริษัท กสท โทรคมนาคม จำกัด (มหาชน) (บมจ. กสท) และเห็นชอบการแต่งตั้งคณะทำงานเตรียมการรวมกิจการของ บมจ ทีโอที และ บมจ. กสท โดยมอบหมายให้กระทรวง DE บมจ ทีโอที และ บมจ. กสท จัดทำรายละเอียดในการควบรวมกิจการข้างต้นให้ครบถ้วนภายในเดือนพฤศจิกายน 2561 เพื่อเสนอคณะรัฐมนตรีพิจารณาต่อไป
พร้อมกันนี้ คนร. มอบหมายให้บริษัท การบินไทย จำกัด (มหาชน) (บกท.) เร่งดำเนินการให้เป็นไปตามแผนงานเพื่อให้เป็น National Premium Airline ได้ตามเป้าหมาย และมีผลประกอบการและฐานะทางการเงินที่แข็งแกร่ง รวมทั้งให้สร้างความร่วมมือกับหน่วยงานในภาครัฐและหน่วยงานเอกชน เพื่อสร้างประเทศไทยเป็นศูนย์กลาง (Hub) ด้านการขนส่งทางอากาศยานในภูมิภาคและการส่งเสริมการท่องเที่ยวเมืองรองตามนโยบายรัฐบาล
ด้านองค์การขนส่งมวลชนกรุงเทพ (ขสมก.) คนร. ให้ ขสมก. เร่งจัดหารถโดยสาร 3,183 คัน โดยด่วน เพื่อเพิ่มคุณภาพการให้บริการประชาชนโดยพิจารณาประเภทเชื้อเพลิงให้เหมาะสมกับ สภาพปัจจุบัน และมอบหมายให้ กรมการขนส่งทางบก (ขบ.) กำหนดเส้นทางการเดินรถให้สะดวกกับประชาชนและศึกษาราคาค่าบริการมาตรฐานสำหรับขนส่งมวลชนแต่ละประเภท (Mobility Unit Price) ในราคาค่าบริการที่มีความเป็นธรรม
คนร. รับทราบการดำเนินงานของการรถไฟแห่งประเทศไทย (รฟท.) ในเรื่องการดำเนินโครงการพัฒนาโครงสร้างพื้นฐานทางรางที่สำคัญได้เป็นไปตามแผนงาน ทั้งนี้ คนร. ได้มอบหมายให้ รฟท. เร่งดำเนินการต่าง ๆ เช่น บริหารจัดการทรัพย์สินของ รฟท. และการบริหารจัดการเดินรถไฟฟ้าสายสีแดง ให้เป็นไปตามแผนการดำเนินการต่อไป
นอกจากนี้ ในส่วนของธนาคารอิสลามแห่งประเทศไทย (ธอท.) พระราชบัญญัติธนาคารอิสลามแห่งประเทศไทย (ฉบับที่ 2) พ.ศ. 2561 มีผลบังคับใช้แล้ว และจะทยอยเพิ่มทุนได้ตั้งแต่เดือนตุลาคม 2561 ซึ่ง ธอท. มีผลประกอบการในช่วง 8 เดือน เป็นกำไรสุทธิทั้งสิ้น 811 ล้านบาท ทั้งนี้ คนร. ได้มอบหมายให้ ธอท. เร่งดำเนินการฟื้นฟูกิจการให้ธนาคารมีฐานะทางการเงินที่แข็งแกร่ง และลดหนี้ที่ไม่ก่อให้เกิดรายได้ (NPF) รวมทั้งขยายฐานลูกค้ามุสลิมให้เพิ่มขึ้นตามวัตถุประสงค์การจัดตั้งและการนำเทคโนโลยีมายกระดับการดำเนินงานให้สอดรับกับการเปลี่ยนแปลงของอุตสาหกรรมธนาคารในปัจจุบัน
-----------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการคณะกรรมการนโยบายรัฐวิสาหกิจ)

ที่มา : http://www.thaigov.go.th/news/contents/details/15324
