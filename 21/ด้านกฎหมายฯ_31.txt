รัฐบาลไทย-ข่าวทำเนียบรัฐบาล-กระทรวงยุติธรรม เป็นเจ้าภาพจัดการประชุมการปฏิรูปกฎหมายล้มละลายในเอเชีย ครั้งที่ ๑๑

วันพุธที่ 19 กันยายน 2561
กระทรวงยุติธรรม เป็นเจ้าภาพจัดการประชุมการปฏิรูปกฎหมายล้มละลายในเอเชีย ครั้งที่ ๑๑
กระทรวงยุติธรรม เป็นเจ้าภาพจัดการประชุมการปฏิรูปกฎหมายล้มละลายในเอเชีย ครั้งที่ ๑๑
เมื่อวันจันทร์ที่ ๑๗ กันยายน ๒๕๖๑ เวลา ๐๘.๓๐ น. ณ โรงแรมอนันตรา สยาม กรุงเทพฯ
หม่อมหลวงปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
เป็นประธานในพิธีเปิดการประชุมการปฏิรูปกฎหมายล้มละลายในเอเชีย ครั้งที่ ๑๑
(Forum for Asian Insolvency Reform - FAIR)
ภายใต้หัวข้อ “การสร้างความก้าวหน้าในเศรษฐกิจโลกที่ผันผวน (Making progress in an uncertain global economy)
โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
นางกรรณิการ์ แสงทอง รองปลัดกระทรวงยุติธรรม นางสาวรื่นวดี สุวรรณมงคล อธิบดีกรมบังคับคดี
ผู้แทนสำนักงานศาลยุติธรรม ผู้แทนกลุ่มธนาคารโลก (World Bank Group)
ผู้แทนองค์การระหว่างประเทศผู้ประกอบวิชาชีพด้านล้มละลายและฟื้นฟูกิจการ (INSOL International)
และผู้ทรงคุณวุฒิด้านกฎหมายล้มลายในกลุ่มประเทศเอเชีย เข้าร่วมฯ
เพื่อแลกเปลี่ยนและเสริมสร้างศักยภาพของตุลาการเกี่ยวกับพัฒนาการล่าสุด
ของวงการกฎหมายล้มละลายของประเทศต่าง ๆ จากผู้ทรงคุณวุฒิเกี่ยวกับกฎหมายล้มละลายข้ามชาติ
และก่อให้เกิดประโยชน์สูงสุดต่อประเทศไทย โดยเฉพาะการพัฒนากฎหมายล้มละลาย
อันจะมีผลโดยตรงต่อการเสริมสร้างขีดความสามารถในการแข่งขันของประเทศต่อไป
ทั้งนี้ หม่อมหลวงปนัดดาฯ ได้หยิบยกความสำคัญของศาสตร์พระราชาและปรัชญาเศรษฐกิจพอเพียง
ของพระบาทสมเด็จพระปรมินทรมหาภูมิพลอดุลยเดช ที่เน้นแนวคิด “เข้าใจ เข้าถึง พัฒนา”
ว่าเป็นหนึ่งในทางเลือกที่ดีที่สุดที่สามารถนำมาปรับใช้เพื่อรับมือกับปัญหาล้มละลาย
เนื่องจากเป็นแนวทางที่สนับสนุนการใช้ชีวิตแบบสมดุล และสอดคล้องกับเป้าหมายการพัฒนาที่ยั่งยืน
(Sustainable Development Goals–SDGs) ขององค์การสหประชาติ
ขณะที่ ปลัดกระทรวงยุติธรรม ได้กล่าวปาฐกถาพิเศษในหัวข้อ “Progress in context of Southeast Asia’s broader economic challenges and opportunities since the last FAIR which took place in Thailand in 2009” ใจความตอนหนึ่งว่า
การประชุมครั้งนี้ทำให้เราได้เรียนรู้ว่าระบบกฎหมายล้มละลายที่ดีควรจะเป็นอย่างไรและจะสามารถพัฒนาต่อยอดได้อย่างไร
นอกจากนี้ หากมีการพัฒนาระบบกฎหมายล้มละลายที่เป็นแม่แบบระหว่างประเทศได้
แต่ละประเทศก็จะสามารถจัดการกับปัญหาล้มละลายในมาตรฐานเดียวกันได้
ในส่วนของอธิบดีกรมบังคับคดี ได้นำเสนอรายงานเกี่ยวกับพัฒนาการของการปรับปรุงโครงสร้าง
ด้านกฎหมายล้มละลายในประเทศไทย การอบรมพัฒนาศักยภาพของบุคลากรที่เกี่ยวข้อง
ตลอดจนอิทธิพลของความก้าวหน้าทางเทคโนโลยีที่ส่งผลต่อแนวโน้มในการพัฒนาของกฎหมายล้มละลายในอนาคต
สำหรับ การประชุม FAIR มีกำหนดจัดขึ้นระหว่างวันที่ ๑๗ – ๑๘ กันยายน ๒๕๖๑ โดยประเทศไทย ในฐานะเจ้าภาพร่วม นอกจากจะได้ประโยชน์จากการแลกเปลี่ยนข้อมูลกับผู้ทรงคุณวุฒิในด้านนี้แล้ว
ยังถือเป็นโอกาสในการแสดงศักยภาพด้านการจัดการประชุมนานาชาติอีกด้วย

ที่มา : http://www.thaigov.go.th/news/contents/details/15504
