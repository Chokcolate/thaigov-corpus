รัฐบาลไทย-ข่าวทำเนียบรัฐบาล-รมว.ดิจิทัลฯ นำคณะผู้จัดงาน “Digital Thailand Big Bang 2018” เข้าพบนายกรัฐมนตรี

วันอังคารที่ 11 กันยายน 2561
รมว.ดิจิทัลฯ นำคณะผู้จัดงาน “Digital Thailand Big Bang 2018” เข้าพบนายกรัฐมนตรี
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นำคณะผู้จัดงานนิทรรศการนานาชาติ “Digital Thailand Big Bang 2018” ภายใต้แนวคิด “THAILAND BIG DATA | โลกเปิด เราปรับ ประเทศเปลี่ยน” เข้าพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดงานฯ เมื่อวันที่ 11 กันยายน 2561 ณ ทำเนียบรัฐบาล โดยผู้จัดนิทรรศการฯ ดังกล่าว ได้นำเสนอ 3 โซนกิจกรรม ซึ่งเป็นส่วนหนึ่งของการจัดงานฯ ได้แก่ 1) โลกเสมือนจริง 3D Visualization ที่นำเสนอรูปแบบของ “เมืองอัจฉริยะ” และ “ดิจิทัลพาร์ค ไทยแลนด์” เพื่อให้ผู้เข้าชมได้เรียนรู้การนำเทคโนโลยีสมัยใหม่มาประยุกต์ใช้เพื่อการพัฒนาเมืองที่ยั่งยืน โดยโซนดังกล่าวจะเปิดโอกาสให้ผู้เข้าชมงานได้ท่องเที่ยวในพื้นที่ “ดิจิทัลพาร์ค ไทยแลนด์” ผ่านเทคโนโลยีโลกเสมือนจริง  โซนที่ 2 ความสำเร็จของระบบการศึกษาที่ใช้วัฒนธรรมไทยในการสร้างชื่อเสียงในระดับโลก ด้วยการนำศิลปะการต่อสู้ประจำชาติอย่าง “มวยไทย” มาสร้างแอพพลิเคชั่นเพื่อสร้างการเรียนรู้ในศิลปะการต่อสู้บนโลกดิจิทัล ซึ่งมีผู้ใช้งานแล้วกว่า 130 ประเทศทั่วโลก และโซนที่ 3 การแสดงนวัตกรรมดิจิทัลฝีมือคนไทยครั้งแรก 3D Face recognition จุดเริ่มต้นของการตรวจพิสูจน์การมีตัวตน และจุดเริ่มต้นของการต่อยอดเทคโนโลยีในยุค 2020 ทั้งนี้ นายกรัฐมนตรี  ได้ฝากให้ รมว.กระทรวงดิจิทัลฯ เร่งจดสิทธิบัตร “เทคโนโลยีดิจิทัลภูมิปัญญาไทย” เพื่อเผยแพร่วัฒนธรรมไทยไปสู่ต่างประเทศในรูปแบบแอนิเมชั่นต่อไป สำหรับงานมหกรรมดิจิทัลระดับนานาชาติ “Digital Thailand Big Bang 2018” จะจัดขึ้นระหว่างวันที่ 19-23 กันยายน 2561 ณ อาคารชาเลนเจอร์ฮอลล์ 1-3 อิมแพ็ค เมืองทองธานี
*********************

ที่มา : http://www.thaigov.go.th/news/contents/details/15312
