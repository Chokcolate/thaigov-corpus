รัฐบาลไทย-ข่าวทำเนียบรัฐบาล-​รัฐลุย!! แก้ปัญหาแรงงานประมงขาดแคลน เร่งเคาะประตูบ้านนำแรงงานเข้าศูนย์ OSS

วันเสาร์ที่ 8 กันยายน 2561
​รัฐลุย!! แก้ปัญหาแรงงานประมงขาดแคลน เร่งเคาะประตูบ้านนำแรงงานเข้าศูนย์ OSS
--
ปัญหาการขาดแคลนแรงงานภาคประมงเป็นเรื่องที่รัฐบาลให้ความสำคัญเป็นอย่างมาก เพราะประเทศไทยถือเป็นหนึ่งในผู้นำภาคประมงที่สำคัญรายหนึ่งของโลก ในแต่ละปีผลิตภัณฑ์ประมงช่วยนำรายได้เข้าประเทศเป็นจำนวนมาก แต่คนไทยกลับประกอบอาชีพในภาคประมงลดน้อยลง
ข้อมูลล่าสุดไทยมีความต้องการแรงงานภาคประมงราว 53,000 คน จึงจำเป็นต้องเปิดรับแรงงานต่างด้าวเข้ามาช่วยบรรเทาปัญหาการขาดแคลนแรงงาน
เรื่องนี้ถือเป็นมาตรการเร่งด่วนที่รัฐบาลต้องลงมาเล่นเอง โดยกระทรวงแรงงานได้กำหนดแนวทางแก้ไขปัญหาไว้ 3 แนวทาง คือ
1. ต่ออายุแรงงานต่างด้าวที่ได้รับอนุญาตให้ทำงานในภาคประมงอยู่แล้ว และเคยผ่านการพิสูจน์สัญชาติมาก่อน จำนวน 11,000 คน ซึ่งใบอนุญาตทำงานจะหมดอายุในวันที่ 30 ก.ย.61 ทำงานต่อไปได้อีก 2 ปีจนถึงวันที่ 30 ก.ย.63 โดยขณะนี้อยู่ระหว่างเชิญชวนให้นายจ้างนำแรงงานต่างด้าวไปรายงานตัวที่ศูนย์บริการเบ็ดเสร็จ (OSS) ในจังหวัดชายทะเล 22 จังหวัด ภายในวันที่ 30 ก.ย.61
2. นำเข้าแรงงานจากประเทศกัมพูชา ลาว เมียนมา ซึ่งล่าสุดทางการเมียนมาตอบรับที่จะส่งแรงงานเข้ามาแล้วราว 40,000 คน ภายในเดือน พ.ย.61 โดยรัฐบาลจะให้บริการตรวจสุขภาพ ตรวจลงตรา จัดทำทะเบียนประวัติ ฯลฯ ที่ศูนย์บริการเบ็ดเสร็จ จ.ระนอง
3. อนุญาตให้แรงงานที่ถือหนังสือเดินทาง หนังสือเดินทางชั่วคราว เอกสารรับรองบุคคล เอกสารเดินทาง ซึ่งยังมีอายุเหลืออยู่ สามารถอยู่ในประเทศไทยเพื่อทำงานในกิจการประมงทะเลได้เป็นเวลา 1 ปี โดยรัฐบาลจะออกประกาศผ่อนผันให้แรงงานต่างด้าวอยู่ในประเทศและทำงานในกิจการประมงได้ ซึ่งแรงงานเหล่านี้จะต้องดำเนินการตามขั้นตอนที่กำหนดต่อไป
ในส่วนของแนวทางที่ 1 นั้น รัฐบาลได้เร่งรัดให้เจ้าหน้าที่ในพื้นที่ 22 จังหวัดติดทะเลทำงานเชิงรุก โดยใช้วิธี “เคาะประตูบ้าน” เพื่อเชิญชวนให้นายจ้างและผู้ประกอบการประมงทะเล รีบนำแรงงานต่างด้าวไปติดต่อที่ศูนย์บริการเบ็ดเสร็จโดยเร็ว และวางแผนนัดหมายให้ไปดำเนินการตามขั้นตอนภายในกำหนดเวลาด้วย
สำหรับ 22 จังหวัดติดชายทะเลนั้น ประกอบด้วย จ.สมุทรปราการ สมุทรสาคร สมุทรสงคราม ระยอง จันทบุรี ตราด ชลบุรี ฉะเชิงเทรา เพชรบุรี ประจวบคีรีขันธ์ ชุมพร สงขลา ระนอง สตูล นครศรีธรรมราช กระบี่ พังงา ภูเก็ต สุราษฎร์ธานี ตรัง ปัตตานี และนราธิวาส
ดังนั้น...อย่ารอช้านะครับรีบไปกันเสียตั้งแต่เนิ่น ๆ เมื่อทุกอย่างเรียบร้อย ก็จะสบายใจกันทุกฝ่าย
และนอกจากรัฐบาลจะให้ความสำคัญกับการแก้ไขปัญหาแรงงานภาคประมงที่มีไม่เพียงพอแล้ว ยังได้คำนึงถึงการแก้ไขปัญหาการทำการประมงผิดกฎหมาย ขาดการรายงานและไร้การควบคุม (IUU) ซึ่งมีความเกี่ยวข้องเชื่อมโยงกันด้วย
โดยได้กำชับใช้เจ้าหน้าที่ยึดหลักปฏิบัติที่ได้ดำเนินการมาอย่างต่อเนื่อง โดยเฉพาะการบังคับใช้กฎหมายอย่างจริงจัง ทำให้ปัญหาต่าง ๆ คลี่คลายไปในทางที่ดี และนานาชาติก็ให้การยอมรับและชื่นชมอย่างมาก
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/15246
