รัฐบาลไทย-ข่าวทำเนียบรัฐบาล-นายกรัฐมนตรีต้อนรับและให้โอวาทนักเรียนคณิต-วิทย์โอลิมปิกระหว่างประเทศ

วันอังคารที่ 18 กันยายน 2561
นายกรัฐมนตรีต้อนรับและให้โอวาทนักเรียนคณิต-วิทย์โอลิมปิกระหว่างประเทศ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยศาสตราจารย์ ดร.ชูกิจ ลิมปิจำนงค์ ผู้อำนวยการสถาบันส่งเสริมการสอนวิทยาศาสตร์และเทคโนโลยี (สสวท.) ผู้บริหารและคณาจารย์ นำคณะผู้แทนนักเรียนไทยที่ไปแข่งขันคณิตศาสตร์
เมื่อวันพฤหัสบดีที่ 13 กันยายน 2561 ณ ห้องสีม่วง ตึกไทยคู่ฟ้า ทำเนียบรัฐบาล, นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยศาสตราจารย์ ดร.ชูกิจ ลิมปิจำนงค์ ผู้อำนวยการสถาบันส่งเสริมการสอนวิทยาศาสตร์และเทคโนโลยี (สสวท.) ผู้บริหารและคณาจารย์ นำคณะผู้แทนนักเรียนไทยที่ไปแข่งขันคณิตศาสตร์ วิทยาศาสตร์โอลิมปิกระหว่างประเทศ ประจำปี 2561 เข้าพบและรับโอวาทจาก พล.อ.ประยุทธ์ จันทร์โอชา นายกรัฐมนตรี
นพ.ธีระเกียรติ เจริญเศรษฐศิลป์ รมว.ศึกษาธิการ กล่าวรายงานว่า การแข่งขันคณิตศาสตร์ วิทยาศาสตร์โอลิมปิกระหว่างประเทศ เป็นการแข่งขันด้านวิชาการของเยาวชนอายุไม่เกิน 20 ปี และกำลังเรียนอยู่ในระดับชั้นมัธยมศึกษาจากประเทศต่าง ๆ ทั่วโลก โดยในปี พ.ศ.2502 จัดให้มีการแข่งขันคณิตศาสตร์เป็นวิชาแรก จากนั้นจัดแข่งขันวิชาฟิสิกส์ เคมี คอมพิวเตอร์ และชีววิทยา เป็นลำดับต่อมา
สำหรับประเทศไทย ได้ส่งผู้แทนเข้าร่วมแข่งขันวิชาคณิตศาสตร์ เป็นครั้งแรกในปี 2532 และส่งผู้แทนเข้าร่วมเพิ่มในอีก 4 วิชา คือ เคมี ฟิสิกส์ ชีววิทยา และคอมพิวเตอร์ ตามลำดับ ซึ่งตลอดระยะเวลา 28 ปีที่ผ่านมา มีผู้แทนประเทศไทยได้เข้าร่วมการแข่งขันจำนวน 640 คน ได้รับรางวัลทั้งสิ้น 543 คน คิดเป็นร้อยละ 85 ของผู้แทนนักเรียนไทยที่เข้าร่วมการแข่งขัน โดยในปี 2561 มีนักเรียนมัธยมศึกษาจากทั่วประเทศ สมัครสอบคัดเลือก รวมทั้งสิ้น 88,623 คน และมีผู้ผ่านการคัดเลือก จำนวน 4,451 คน และคัดเลือกเหลือ 23 คน ใน 5 สาขาวิชา
ทั้งนี้ นักเรียนที่เป็นผู้แทนประเทศไทย จะได้รับการสนับสนุนทุนการศึกษาในระดับปริญญาตรี-ปริญญาเอก โดยได้รับพระราชทานชื่อทุนว่า "ทุนโอลิมปิกวิชาการ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์" และขณะนี้มีนักเรียนได้รับทุน และกลับมาปฏิบัติงานในหน่วยงานของรัฐแล้ว จำนวน 76 คน
นอกจากนี้ สสวท. ร่วมกับมูลนิธิส่งเสริมโอลิมปิกวิชาการและพัฒนามาตรฐานวิทยาศาสตร์ศึกษา ในพระอุปถัมภ์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ (มูลนิธิ สอวน.) และสำนักงานคณะกรรมการการศึกษาขั้นพื้นฐาน (สพฐ.) จัดทำโครงการศูนย์โรงเรียนขยายผล สอวน. ใน 37 จังหวัดทั่วประเทศ เพื่ออบรมและพัฒนาครูด้านมาตรฐานการศึกษาวิทยาศาสตร์ คณิตศาสตร์ ให้ได้ระดับมาตรฐานสากล เพื่อเป็นวิทยากรอบรมเตรียมความพร้อมให้กับนักเรียนในภูมิภาคได้ ที่จะเพิ่มโอกาสเข้าถึงความรู้ เนื้อหาวิชา และข้อสอบระดับนานาชาติมากขึ้น ส่งผลต่อการได้รับคัดเลือกเป็นผู้แทนนักเรียนไทย และสามารถผ่านเข้ารอบที่มีความเข้มข้นมากขึ้น
นายธัชชัย สุมิตร ประธานคณะกรรมการสถาบันส่งเสริมการสอนวิทยาศาสตร์และเทคโนโลยี รายงานผลการแข่งขันโอลิมปิกวิชาการประจำปี 2561 ดังนี้
วิชาคณิตศาสตร์ ผู้แทนประเทศไทย 6 คน ไปแข่งขัน ณ เมือง คลูช-นาโปกา ประเทศโรมาเนีย ตั้งแต่วันที่ 3-14 กรกฎาคม 2561 ได้รับรางวัล 3 เหรียญทอง และ 3 เหรียญเงิน
วิชาคอมพิวเตอร์ ผู้แทนประเทศไทย 4 คน ไปแข่งขัน ณ เมืองทสึคุบะ จังหวัดอิบารากิ ประเทศญี่ปุ่น ตั้งแต่วันที่ 1-8 กันยายน 2561 ได้รับรางวัล 1 เหรียญเงิน และ 3 เหรียญทองแดง
วิชาเคมี ผู้แทนประเทศไทย 4 คน ไปแข่งขัน ณ กรุงบราติสลาวา สาธารณรัฐสโลวัก และกรุงปราก สาธารณรัฐเช็ก ตั้งแต่วันที่ 19-29 กรกฎาคม 2561 ได้รับรางวัล 1 เหรียญทอง และ 3 เหรียญเงิน
วิชาชีววิทยา ผู้แทนประเทศไทย 4 คน ไปแข่งขัน ณ กรุงเตหะราน สาธารณรัฐอิสลามอิหร่าน ตั้งแต่วันที่ 15-22 กรกฎาคม 2561 ได้รับรางวัล 4 เหรียญเงิน
วิชาฟิสิกส์ ผู้แทนประเทศไทย 8 คน ไปแข่งขัน ณ กรุงฮานอย สาธารณรัฐสังคมนิยมเวียดนาม ตั้งแต่วันที่ 5-13 พฤษภาคม 2561 ได้รับรางวัล 1 เหรียญทองแดง และ 5 เกียรติคุณประกาศ และได้คัดเลือกผู้แทนประเทศไทย 5 คน ไปแข่งขัน ณ กรุงลิสบอน สาธารณรัฐโปรตุเกส ตั้งแต่วันที่ 21-29 กรกฎาคม 2561 ได้รับรางวัล 1 เหรียญทอง และ 4 เหรียญเงิน
พล.อ.ประยุทธ์ จันทร์โอชา นายกรัฐมนตรี กล่าวให้โอวาทความว่า รัฐบาลให้ความสำคัญกับการสร้างศักยภาพของทรัพยากรมนุษย์ แม้ว่าจะเป็นสิ่งที่ต้องใช้เวลา แต่ผลการแข่งขันในเวทีระดับนานาชาติครั้งนี้ ได้พิสูจน์แล้วว่า "เด็กไทยมีความสามารถไม่แพ้ชาติใด" โดยรัฐบาลก็จะส่งเสริมและสนับสนุนศักยภาพของเด็กและเยาวชนให้มากยิ่งขึ้นอย่างต่อเนื่อง ขอฝากเด็ก ๆ ที่ได้รับรางวัลจากการแข่งขันทุกคน ให้มองถึงการประกอบอาชีพในอนาคต
โดยมอบกระทรวงศึกษาธิการขับเคลื่อนและขยายผลความเก่ง ความรู้ความสามารถ ในระยะยาวอย่างครบวงจร พร้อมติดตามเด็กจนจบการศึกษา เพื่อนำกลับเข้าสู่ระบบราชการ ให้เป็น "ข้าราชการรุ่นใหม่" ในอนาคต เพื่อดูแลตนเองและครอบครัว ตลอดจนช่วยพัฒนาประเทศชาติต่อไป นอกจากนี้ ขอให้ดูแลเด็กนักเรียนเยาวชนทุกคนทั้งในเมือง ในต่างจังหวัด และในชนบทอย่างเท่าเทียมกัน เพื่อแก้ไขปัญหาความเหลื่อมล้ำและขยายโอกาสเข้าถึงการศึกษา โดยให้เชื่อมโยงครู ผู้ปกครอง และสถานศึกษา ตลอดจนชุมชนเข้าด้วยกัน
ที่ผ่านมา การศึกษาไทยจัดว่าอยู่ใน "ระดับดี" เพียงแต่ยังผลิตกำลังคนไม่ตรงตามความต้องการของตลาดแรงงาน ครูแนะแนวจึงเป็นผู้มีบทบาทสำคัญที่สุด ที่จะช่วยชี้แนะแนวทางให้เด็กได้เรียนในสิ่งชอบ พัฒนาศักยภาพได้ถูกทาง และสิ่งสำคัญคือเรียนจบออกมาแล้วมีงานทำ โดยจัดการเรียนเน้นเด็กเป็นศูนย์กลางการเรียนรู้ ส่งเสริมการเรียนจากสื่อ สิ่งต่าง ๆ รอบตัว โดยเฉพาะการรู้เท่าทันโลกที่เปลี่ยนแปลงไป พร้อมสร้างระบบคิดอย่างเป็นระบบ คิดให้กว้างไกล ตลอดจนคิดถึงผู้อื่น เพื่อปรับตัวและเตรียมพร้อมรับมือกับความเปลี่ยนแปลงได้อย่างทันสถานการณ์
ขอขอบคุณกระทรวงศึกษาธิการ ครูอาจารย์และผู้มีส่วนเกี่ยวข้องทุกฝ่าย พร้อมทั้งขอแสดงความยินดี และชื่นชมกับความสำเร็จจากการแข่งขันในเวทีระดับนานาชาติในครั้งนี้ ซึ่งประเทศไทยกำลังเดินไปข้างหน้าสู่วิสัยทัศน์มั่นคง มั่งคั่ง และยั่งยืน โดยไม่ทิ้งใครไว้ข้างหลัง
Written by อรพรรณ ฤทธิ์มั่น
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/15485
