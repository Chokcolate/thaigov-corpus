รัฐบาลไทย-ข่าวทำเนียบรัฐบาล-รัฐมนตรี ก.อุตฯ เปิดศูนย์ปฏิรูปอุตสาหกรรม (ITC 4.0) จ.นครราชสีมา

วันพุธที่ 12 กันยายน 2561
รัฐมนตรี ก.อุตฯ เปิดศูนย์ปฏิรูปอุตสาหกรรม (ITC 4.0) จ.นครราชสีมา
รัฐมนตรี ก.อุตฯ เปิดศูนย์ปฏิรูปอุตสาหกรรม (ITC 4.0) จ.นครราชสีมา
วันนี้ (12 กันยายน 2561) นายอุตตม สาวนายน รัฐมนตรีว่าการกระทรวงอุตสาหกรรม เป็นประธานเปิดศูนย์ปฏิรูปอุตสาหกรรม 4.0 (Industry Transformation Center : ITC 4.0) โดยมีนายสุวินัย ต่อศิริสุข เลขานุการรัฐมนตรีว่าการกระทรวงอุตสาหกรรม นางเบญจมาพร เอกฉัตร ผู้ตรวจราชการกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม และผู้บริหารระดับสูงของกระทรวงอุตสาหกรรม ร่วมเปิดงาน และนายวิเชียร จันทรโณทัย ผู้ว่าราชการจังหวัดนครราชสีมา ให้การต้อนรับ ณ ศูนย์ส่งเสริมอุตสาหกรรมภาคที่ 6 ตำบลสูงเนิน อำเภอสูงเนิน จังหวัดนครราชสีมา
รัฐมนตรีว่าการกระทรวงอุตสาหกรรม กล่าวว่า ศูนย์ปฏิรูปอุตสาหกรรม 4.0 (Industry Transformation Center : ITC 4.0) ได้นำแนวคิดการจัดตั้งศูนย์ ITC ส่วนกลาง มาปรับให้เข้ากับศักยภาพอุตสาหกรรมในพื้นที่และนโยบายทางเศรษฐกิจของภูมิภาค โดยยุทธศาสตร์การพัฒนาเศรษฐกิจของทุกภูมิภาคจะมียุทธศาสตร์ที่เกี่ยวข้องกับการพัฒนาอุตสาหกรรมแปรรูปเกษตรและอาหาร ซึ่งถือเป็นหัวใจสำคัญของการพัฒนาเศรษฐกิจของประเทศและอุตสาหกรรมแปรรูปเกษตรและอาหารนี้ จัดอยู่ในอุตสาหกรรมเดิมที่มีศักยภาพ หรือ First S-Curve คือ อุตสาหกรรมที่ประเทศมีศักยภาพความเชี่ยวชาญในการผลิตและเป็นอุตสาหกรรมที่มีศักยภาพในการสร้างมูลค่าทางเศรษฐกิจ สร้างมูลค่าการค้าเป็นจำนวนมาก แต่หากขาดการพัฒนาต่อยอดด้วยเทคโนโลยีสมัยใหม่ อุตสาหกรรมกลุ่มนี้จะถึงจุดอิ่มตัว และมีความสามารถในการเติบโตจึงจำเป็นต้องใช้เทคโนโลยีและนวัตกรรมใหม่ ๆ
ดังนั้น การจัดตั้งศูนย์ ITC ระดับภูมิภาค ในระยะแรกนั้น จึงได้มุ่งเป้าหมายไปที่การยกระดับ หรือ Transformation ในภาคอุตสาหกรรมเกษตรแปรรูปและอาหารแปรรูป ให้เกิดการใช้ความรู้เทคโนโลยีกระบวนการผลิตและนวัตกรรม ในการสร้างสรรค์ผลิตภัณฑ์ที่มีมูลค่าและตอบสนองต่อการเปลี่ยนแปลงของตลาดและยุคสมัย และจะช่วยยกระดับภาคอุตสาหกรรมเกษตรแปรรูปและอาหารแปรรูปในแต่ละภูมิภาคให้ก้าวไปสู่อุตสาหกรรม 4.0 ได้ต่อไปในอนาคต

ที่มา : http://www.thaigov.go.th/news/contents/details/15341
