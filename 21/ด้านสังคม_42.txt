รัฐบาลไทย-ข่าวทำเนียบรัฐบาล-รมว.พม. เป็นประธานการประชุมคณะกรรมการส่งเสริมกิจการหอพัก ครั้งที่ 2/2561 จับมือภาคี หารือแนวทางการปรับปรุงและแก้ไขปัญหาการบังคับใช้พระราชบัญญัติหอพัก พ.ศ. 2558

วันพุธที่ 12 กันยายน 2561
รมว.พม. เป็นประธานการประชุมคณะกรรมการส่งเสริมกิจการหอพัก ครั้งที่ 2/2561 จับมือภาคี หารือแนวทางการปรับปรุงและแก้ไขปัญหาการบังคับใช้พระราชบัญญัติหอพัก พ.ศ. 2558
รมว.พม. เป็นประธานการประชุมคณะกรรมการส่งเสริมกิจการหอพัก ครั้งที่ 2/2561 จับมือภาคี หารือแนวทางการปรับปรุงและแก้ไขปัญหาการบังคับใช้พระราชบัญญัติหอพัก พ.ศ. 2558
วันนี้ (12 ก.ย. 61) เวลา 14.00 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการส่งเสริมกิจการหอพัก ครั้งที่ 2/2561 โดยมีวัตถุประสงค์เพื่อร่วมหารือแนวทางการปรับปรุงและแก้ไขปัญหาการบังคับใช้พระราชบัญญัติหอพัก พ.ศ. 2558 และการจัดทำ "คู่มือปฏิบัติงานหอพัก การเปรียบเทียบ และการดำเนินคดีตามพระราชบัญญัติหอพัก พ.ศ. 2558” โดยมีผู้แทนหน่วยงานที่เกี่ยวข้อง อาทิ กระทรวงมหาดไทย กระทรวงการคลัง กระทรวงศึกษาธิการ กรุงเทพมหานคร องค์กรปกครองส่วนท้องถิ่น และผู้ทรงคุณวุฒิ เข้าร่วมประชุม
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ขับเคลื่อนการดำเนินงานพระราชบัญญัติหอพัก พ.ศ.2558 ร่วมกับหน่วยงานที่เกี่ยวข้องอย่างใกล้ชิด ได้แก่ กระทรวงมหาดไทย กระทรวงศึกษาธิการ สำนักงานอัยการสูงสุด สำนักงานคณะกรรมการกฤษฎีกา กรุงเทพมหานคร และองค์กรปกครองส่วนท้องถิ่น รวมทั้งผู้ประกอบกิจการหอพัก ได้มีการประชุมคณะกรรมการฯ ครั้งที่ 1/2561 เมื่อวันที่ 26 กุมภาพันธ์ 2561 มีวาระพิจารณา 3 เรื่อง คือ 1) แนวทางการแก้ไขปัญหาการบังคับใช้ พ.ร.บ. หอพัก พ.ศ. 2558 2) การแก้ไขปัญหาค่าไฟฟ้าและประปาแพงเกินจริง และ 3) การแต่งตั้งคณะอนุกรรมการศึกษาและจัดทำหลักเกณฑ์การเปรียบเทียบ ตาม พ.ร.บ.หอพัก พ.ศ.2558 และคณะอนุกรรมการพิจารณาคัดเลือกหอพักเอกชนที่ได้รับการประกาศเกียรติคุณ และเสนอแนวทางในการแก้ไขปรับปรุงพระราชบัญญัติหอพัก พ.ศ. 2558 รวมทั้งจัดเวทีรับฟังความคิดเห็นของผู้ประกอบกิจการหอพักและผู้เกี่ยวข้องเพื่อรับฟังปัญหาและอุปสรรคในการปฏิบัติตามพระราชบัญญัติหอพัก พ.ศ.2558 เพื่อใช้เป็นข้อมูลประกอบการปรับปรุงกฎหมายให้สอดคล้องกับสถานการณ์ปัจจุบัน
พลเอก อนันตพร กล่าวต่อไปว่า สำหรับการประชุมฯ ครั้งนี้ นับว่าเป็นครั้งที่ 2 ของปี 2561 ซึ่งที่ประชุมได้มีการพิจารณาแนวทางการปรับปรุงและแก้ไขปัญหาการบังคับใช้พระราชบัญญัติหอพัก พ.ศ. 2558 ใน 4 ประเด็นสำคัญ คือ 1) การกำหนดแนวทางสำหรับผู้พักอาศัยที่เป็นนักเรียนนักศึกษา อายุไม่เกิน 25 ปี เน้นการบังคับใช้กฎหมายเข้มงวด และมีมาตรการจูงใจ หรือการไม่กำหนดหลักเกณฑ์วุฒิการศึกษาและอายุ แต่อาจมีการกำหนดคุณสมบัติเพิ่มเติม กรณีผู้พักอายุเกิน 25 ปี 2) การกำกับดูแลหอพักของสถาบันการศึกษาภาครัฐและเอกชน โดยคำนึงถึงหลักการปฏิบัติที่เป็นธรรมและเสมอภาค 3) การปรับปรุงองค์ประกอบคณะกรรมการ โดยการเพิ่มปลัดกรุงเทพมหานครเข้าร่วมคณะกรรมการระดับชาติ และเพิ่มผู้แทนผู้ประกอบกิจการหอพักเข้าร่วมคณะกรรมการระดับจังหวัด และ 4) ให้กระทรวงมหาดไทย แต่งตั้งข้าราชการในหน่วยงานภาครัฐอื่นๆ ที่เกี่ยวข้อง และอาจารย์สถานศึกษาเป็นพนักงานเจ้าหน้าที่ เพื่อให้การบังคับใช้และการส่งเสริมการดำเนินงานตามกฎหมายเป็นไปอย่างมีประสิทธิภาพ
พลเอก อนันตพร กล่าวต่ออีกว่า ทั้งนี้ ได้มีการสำรวจข้อมูลหอพักที่ได้รับใบอนุญาตประกอบกิจการหอพัก และหอพักที่ไม่ได้รับใบอนุญาตประกอบกิจการหอพักจากจำนวน 67 จังหวัดทั่วประเทศ (ข้อมูล ณ วันที่ 10 ก.ย.61) พบว่า หอพักที่มีใบอนุญาตฯ มีจำนวน 8,450 แห่ง ไม่มีใบอนุญาตฯจำนวน 4,194 แห่ง สาเหตุที่หอพักไม่สามารถมีใบอนุญาตฯ เนื่องจากกฎหมายว่าด้วยการควบคุมอาคารและกฎหมายผังเมือง โดยทางกรมโยธาธิการและผังเมืองกำลังนำเรื่องไปพิจารณา เพื่อหาแนวทางหรือมาตรการชั่วคราวภายใต้กฎหมายทั้งสองฉบับ อีกทั้งเพื่อส่งเสริมให้ผู้ประกอบกิจการหอพักสามารถดำเนินการให้สามารถขอรับใบอนุญาตได้ตามที่กฎหมายกำหนด แต่ทั้งนี้จะต้องไม่ต่ำกว่ามาตรฐานหรือส่งผลกระทบต่อการดูแลคุ้มครองสวัสดิภาพของเด็กและเยาวชนที่อาศัยในหอพัก
"นอกจากนี้ กระทรวง พม. จะยังคงมีบทบาทเป็นพี่เลี้ยงทำหน้าที่สนับสนุนการดำเนินงาน ให้คำปรึกษา แนะนำให้กับผู้ปฏิบัติงานในหน่วยงานทั้งระดับจังหวัดและท้องถิ่น เพื่อให้สามารถปฏิบัติงานได้อย่างถูกต้องเป็นไปตามแนวทางที่กำหนด และมอบหมายให้สถาบันพัฒนาบุคลากรท้องถิ่นรับผิดชอบในการพัฒนาศักยภาพผู้ปฏิบัติงาน เพื่อให้งานหอพักดำเนินการไปอย่างต่อเนื่อง รวมถึงจัดทำ "คู่มือปฏิบัติงานหอพัก การเปรียบเทียบ และการดำเนินคดีตามพระราชบัญญัติหอพัก พ.ศ.2558” ซึ่งจะช่วยให้การดำเนินงานหอพักเป็นไปตามแนวทางที่กฎหมายกำหนด และขอให้เร่งรัดจัดอบรมชี้แจงให้ผู้ปฏิบัติงานมีความรู้ ความเข้าใจ ในวิธีการ ขั้นตอนการปฏิบัติงาน รวมถึงอัตราการเปรียบเทียบคดีความผิด เพื่อให้มีการปฏิบัติที่มีมาตรฐานเดียวกัน” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/15334
