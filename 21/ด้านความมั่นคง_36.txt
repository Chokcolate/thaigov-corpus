รัฐบาลไทย-ข่าวทำเนียบรัฐบาล-มหาดไทยปลูกฝังจิตสํานึกรักสามัคคีและเสริมสร้างความปรองดอง ดึงเยาวชนทั่วประเทศ ร่วมเสวนา “ประชาธิปไตยเยาวชนไทยหัวใจปรองดอง”

วันอังคารที่ 11 กันยายน 2561
มหาดไทยปลูกฝังจิตสํานึกรักสามัคคีและเสริมสร้างความปรองดอง ดึงเยาวชนทั่วประเทศ ร่วมเสวนา “ประชาธิปไตยเยาวชนไทยหัวใจปรองดอง”
มหาดไทยปลูกฝังจิตสํานึกรักสามัคคีและเสริมสร้างความปรองดอง ดึงเยาวชนทั่วประเทศ ร่วมเสวนา “ประชาธิปไตยเยาวชนไทยหัวใจปรองดอง”
วันนี้ (11 ก.ย. 61) เวลา 08.30 น. ที่โรงแรมปรินซ์พาเลซ มหานาค กรุงเทพมหานคร นายประยูร  รัตนเสนีย์ รองปลัดกระทรวงมหาดไทย เป็นประธานเปิดโครงการ “เสวนาประชาธิปไตยเยาวชนไทยหัวใจปรองดอง” โดยมี ผู้แทนเยาวชนจากทุกจังหวัดทั่วประเทศ ผู้แทนครู ผู้ปกครอง เจ้าหน้าที่ที่เกี่ยวข้อง ผู้แทนกระทรวงกลาโหม กองอำนวยการรักษาความมั่นคงภายในราชอาณาจักร สำนักงานตำรวจแห่งชาติ และกระทรวงศึกษาธิการ เข้าร่วมโครงการฯ รวม 380 คน
รองปลัดกระทรวงมหาดไทย กล่าวว่า รัฐบาลและคณะรักษาความสงบแห่งชาติ (คสช.) มีนโยบายในการเสริมสร้างความปรองดองสมานฉันท์ และการธํารงรักษาสถาบันภายใต้การปกครองระบอบประชาธิปไตยอันมีพระมหากษัตริย์ทรงเป็นประมุข เพื่อให้ทุกคนในชาติอยู่ร่วมกันได้อย่างสงบสุข ร่วมเป็นกำลังสำคัญในการพัฒนาประเทศให้รุ่งเรือง ทำให้ทุกคนมีโอกาสเท่าเทียมกันทั้งด้านเศรษฐกิจ สังคม เป็นสังคมที่ มั่นคง มั่งคั่ง อย่างยั่งยืน ซึ่งกระทรวงมหาดไทย ได้ตระหนักถึงความสำคัญของพลังเยาวชน ที่จะเป็นผู้รับประโยชน์และส่งต่อการพัฒนาประเทศให้รุ่งเรืองยิ่งขึ้นต่อไป จึงได้จัดโครงการ "เสวนาประชาธิปไตยเยาวชนไทยหัวใจปรองดอง" เพื่อต่อยอด ขยายผลให้น้อง ๆ เยาวชนที่ผ่านกระบวนการ 3 ร่วม เพื่อ 3 สร้าง ได้แก่ “ร่วมกันคุย” เพื่อสร้างสามัคคี “ร่วมกันคิด” เพื่อสร้างพลัง “ร่วมกันทำ” เพื่อสร้างสังคมปรองดอง ซึ่งน้อง ๆ เยาวชนถือเป็นบุคคลที่มีพลังความคิด พลังแห่งการสร้างสรรค์สังคม โดยเชื่อมั่นว่าน้อง ๆ เหล่านี้จะเป็นฐาน
ทางปัญญาในการร่วมมือกัน สร้างความปรองดองสมานฉันท์ให้เกิดขึ้นในสังคมไทยได้อย่างแข็งแกร่ง และผลจากการเสวนาในครั้งนี้ จะทำให้ได้รับทราบมุมมองความคิดเห็นของเยาวชนคนรุ่นใหม่ ตลอดจนครู อาจารย์ ผู้ปกครอง และเจ้าหน้าที่ของทุกจังหวัดซึ่งเป็นเครือข่ายที่สําคัญในระดับพื้นที่ เพื่อใช้เป็นแนวทางในการกําหนดวิธีการดําเนินงานเพื่อสร้างความปรองดองของคนในชาติตามนโยบายของรัฐบาลต่อไป
รองปลัดกระทรวงมหาดไทย กล่าวเพิ่มเติมว่า สิ่งที่สำคัญของการพัฒนาชาติบ้านเมืองประเทศไทยของเรานั้น คือ “พลังแห่งความสามัคคี” ซึ่งเป็นเครื่องมือสำคัญในการสร้างพลังการมีส่วนร่วมของคนไทยทุกคน เพื่อก้าวนำพาประเทศไปสู่ความเจริญรุ่งเรือง ทั้งมิติด้านเศรษฐกิจ และสังคม ดังนั้น เยาวชนทุกคนต้องร่วมกันผนึกความรัก ความสามัคคี เพื่อสร้างสังคมแห่งความปรองดอง พัฒนาประชาธิปไตยที่สร้างสรรค์เพื่อให้เกิดความยั่งยืนตลอดไป

ที่มา : http://www.thaigov.go.th/news/contents/details/15304
