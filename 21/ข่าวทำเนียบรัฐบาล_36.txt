รัฐบาลไทย-ข่าวทำเนียบรัฐบาล-กลุ่มพันธมิตรธุรกิจยุโรป – อาเซียน แสดงความสนใจในการเพิ่มการลงทุนในไทย


วันพฤหัสบดีที่ 6 กันยายน 2561
483
พิมพ์
กลุ่มพันธมิตรธุรกิจยุโรป – อาเซียน แสดงความสนใจในการเพิ่มการลงทุนในไทย
กลุ่มพันธมิตรธุรกิจยุโรป – อาเซียน แสดงความสนใจในการเพิ่มการลงทุนในไทย
วันนี้ (วันพฤหัสบดีที่ 6 กันยายน 2561) เวลา 10.00 น. คณะนักธุรกิจกลุ่มพันธมิตรยุโรป – อาเซียน (Europe – ASEAN Business Alliance - EABA) นำโดย นาย Geoff Donald (เจฟฟ์ โดนัลด์) ผู้อำนวยการฝ่ายบริหาร EABA เข้าเยี่ยมคารวะ นายสมคิด จาตุศรีพิทักษ์ รองนายรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญของการหารือ ดังนี้
รองนายกรัฐมนตรียินดีที่ได้พบคณะนักธุรกิจ EABA และขอบคุณที่มาเข้าเยี่ยมคารวะ รัฐบาลไทยมีแนวทางเศรษฐกิจแบบเสรี ให้ความสำคัญแก่นักลงทุนต่างชาติ ด้วยนโยบายที่ประเทศไทยให้ความสำคัญกับการปฏิรูปทางเศรษฐกิจ มีแนวทางในการพัฒนาและอำนวยความสะดวกต่อการค้าการลงทุน จึงเชิญชวนกลุ่มนักธุรกิจฯ มาร่วมลงทุนในประเทศไทย
นายเจฟฟ์ กล่าวว่ากลุ่มนักธุรกิจฯ มีความสนใจการร่วมลงทุนในประเทศไทยเพิ่มขึ้น และสนใจการเปิดสำนักงานใหญ่ในประเทศไทย ชื่นชมรัฐบาลไทยที่บริหารประเทศทำให้มีตัวเลขการเติบโตทางเศรษฐกิจที่ดีขึ้น เป็นประเทศที่น่าสนใจในการเพิ่มการลงทุน
รองนายกรัฐมนตรีได้กล่าวถึงข้อได้เปรียบทางด้านภูมิศาสตร์ โดยการลงทุนในไทยจะเข้าถึงตลาด CLMVT ที่มีประชากรกว่า 200 ล้านคน และการเชื่อมต่อกันผ่านกลุ่มประเทศ CLMVT ได้พัฒนาไปจนถึงการประกาศ Master plan ร่วมกัน ทั้งนี้ นักลงทุนจะได้ประโยชน์จากโครงการ Thailand+1 โดยรัฐบาลมีมาตรการหลายด้านเพื่อกระตุ้นและเพิ่มเสถียรภาพทางเศรษฐกิจเพื่อปรับเปลี่ยนโครงสร้างเศรษฐกิจของประเทศไปสู่เศรษฐกิจที่ขับเคลื่อนด้วยเทคโนโลยีและนวัตกรรม ซึ่งเป็นขอบข่ายที่นักลงทุนยุโรปมีความเชี่ยวชาญ
ตลอดจนได้กล่าวถึงโครงการ EEC โดยรัฐบาลไทยจะพัฒนาให้ EEC เป็นเขตเศรษฐกิจพิเศษที่ดีที่สุด และทันสมัยที่สุดในเอเชียตะวันออกเฉียงใต้ ขณะนี้มีนักลงทุนจำนวนมากสนใจลงทุนในโครงการ EEC ซึ่งรัฐบาลได้ดำเนินนโยบายเพื่ออำนวยความสะดวกแก่นักลงทุนในเขตเศรษฐกิจพิเศษ EEC นี้ หากบริษัทใดมีความต้องการจะลงทุนใน EEC ขอให้แจ้งประสานงานผ่าน BOI ซึ่งพร้อมจะดูแลให้ความสะดวกอยู่แล้ว
ในตอนท้าย รองนายกรัฐมนตรีได้รับฟังความคิดเห็น ข้อเสนอแนะจากบริษัทต่างๆที่มาพบ และพร้อมจะประสานเพื่ออำนวยความสะดวกในการแก้ไขปัญหาดังกล่าวด้วย

ที่มา : http://www.thaigov.go.th/news/contents/details/15190