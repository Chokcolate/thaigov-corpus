รัฐบาลไทย-ข่าวทำเนียบรัฐบาล-มหาดไทย จัดพิธีมอบประกาศนียบัตร เข็มวิทยฐานะและโล่รางวัลแก่ผู้สำเร็จการอบรม หลักสูตรนักบริหารระดับกลางของกระทรวงมหาดไทย (บ.มท.) รุ่นที่ 31

วันศุกร์ที่ 21 กันยายน 2561
มหาดไทย จัดพิธีมอบประกาศนียบัตร เข็มวิทยฐานะและโล่รางวัลแก่ผู้สำเร็จการอบรม หลักสูตรนักบริหารระดับกลางของกระทรวงมหาดไทย (บ.มท.) รุ่นที่ 31
มหาดไทย จัดพิธีมอบประกาศนียบัตร เข็มวิทยฐานะและโล่รางวัลแก่ผู้สำเร็จการอบรม
หลักสูตรนักบริหารระดับกลางของกระทรวงมหาดไทย (บ.มท.) รุ่นที่ 31
วันนี้ (21 ก.ย. 2561) เวลา 10.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายประยูร รัตนเสนีย์ รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย ให้ทำหน้าที่แทนเพื่อเป็นประธานในพิธีมอบประกาศนียบัตร เข็มวิทยฐานะ และโล่รางวัลให้แก่ผู้สำเร็จการศึกษาหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 31 จำนวนทั้งสิ้น 81 คน โดยมีผู้บริหาร และหัวหน้าส่วนราชการในสังกัดกระทรวงมหาดไทย ให้เกียรติเข้าร่วมพิธี
โอกาสนี้ รองปลัดกระทรวงมหาดไทย ได้กล่าวแสดงความยินดีกับผู้สำเร็จการศึกษาหลักสูตรนักบริหารระดับกลางของกระทรวงมหาดไทย (บ.มท.) รุ่นที่ 31 ที่สามารถผ่านบททดสอบในเบื้องต้นเป็นที่เรียบร้อยแล้ว พร้อมทั้งให้โอวาทว่า การที่ท่านเข้ารับการศึกษาอบรมหลักสูตรนี้ ผู้บังคับบัญชา เพื่อนร่วมงาน ผู้ใต้บังคับบัญชา และผู้ร่วมปฏิบัติงานหรือผู้ที่เกี่ยวข้อง ตลอดจนพี่น้องประชาชน ย่อมคาดหวังในตัวท่านทั้งหลายว่าจะสามารถนำแนวคิดหรือวิทยาการใหม่ๆ กลับไปใช้ประโยชน์ในการปฏิบัติหน้าที่ในราชการทั้งในหน่วยงานและพื้นที่ที่รับผิดชอบ และหวังเป็นอย่างยิ่งว่าท่านจะเป็นกำลังสำคัญและเป็นกลไกในการขับเคลื่อนงานของหน่วยงาน ดังนั้น เมื่อกลับไปแล้วขอให้นำความรู้ที่ได้รับไปช่วยเหลือผู้บังคับบัญชา และหัวหน้าส่วนราชการ ตลอจนทำงานบำบัดทุกข์บำรุงสขพี่น้องประชนต่อไป และขอให้ทุกท่านพึงระลึกเสมอว่า ท่านได้สำเร็จการศึกษาอบรมจากสถาบันดำรงราชานุภาพ ซึ่งเป็นหน่วยงานที่ได้เชิญพระนามขององค์ปฐมเสนาบดีกระทรวงมหาดไทยมาเป็นชื่อของสถาบัน จึงขอให้ทุกท่านยึดมั่นในหลักคุณธรรมจริยธรรม กล้ายืนหยัดในความถูกต้อง มีความซื่อสัตย์สุจริต มีความรับผิดชอบต่อตนเอง ประเทศชาติ และประชาชน ด้วยการน้อมนำหลักการทรงงานของพระบาทสมเด็จพระปรมินทรมหาภูมิพลอดุลยเดช บรมนาถบพิตร มาประยุกต์ใช้ทั้งในการดำรงชีวิตและการทำงาน และขออำนวยพรให้ผู้สำเร็จการศึกษาอบรมทุกท่านมีกำลังกาย กำลังใจ และกำลังสติปัญญา ที่จะร่วมกันสร้างสรรค์พัฒนาประเทศชาติให้เจริญก้าวหน้ายิ่งๆ ขึ้นไป
สำหรับผู้สำเร็จการศึกษาอบรมในครั้งนี้มีจำนวนทั้งสิ้น 81 คน เป็นข้าราชการสังกัดสำนักงานปลัดกระทรวงมหาดไทย จำนวน 58 คน และ ข้าราชการ/พนักงานรัฐวิสาหกิจนอกสังกัดสำนักงานปลัดกระทรวงมหาดไทย จำนวน 23 คน  โดยใช้ระยะเวลาการศึกษาอบรมรวม 6 สัปดาห์ (ระหว่างวันที่ 18 เมษายน -29 พฤษภาคม 2561) ณ วิทยาลัยมหาดไทย อำเภอบางละมุง จังหวัดชลบุรี ซึ่งดำเนินการโดยสถาบันดำรงราชานุภาพ สำนักงานปลัดกระทรวงมหาดไทย มีวัตถุประสงค์เพื่อเตรียมบุคลากรให้มีความพร้อมทำหน้าที่ในตำแหน่งนักบริหารระดับกลาง ได้แก่ ผู้อำนวนยการกลุ่มงาน/ผู้อำนวยการส่วน หรือผู้ที่ได้รับมอบหมายเป็นหัวหน้ารับผิดชอบโครงการต่างๆ เพื่อให้มีสมรรถนะด้านการบริหารจัดการภาครัฐแนวใหม่ และการบริหารกิจการบ้านเมืองที่ดี ที่มีคุณธรรมและจริยธรรม สามารถปฏิบัติหน้าที่การบริหารจัดการในการนำนโยบาย ข้อสั่งการ ของผู้บริหารระดับสูง ถ่ายทอดให้เจ้าหน้าที่ผู้ปฏิบัติงานสามารถทำงานได้อย่างมีคุณภาพ ซึ่งหลักสูตรดังกล่าวผู้เข้ารับการศึกษาอบรมจะได้รับความรู้ทั้งภาคทฤษฏีและภาคปฏิบัติในกิจกรรมต่างๆ มีการศึกษาดูงานทั้งในประเทศและต่างประเทศ ซึ่งจะทำให้ผู้เข้ารับการอบรม สามารถนำความรู้และวิทยาการใหม่ๆ ที่ได้ไปประยุกต์ใช้ในการพัฒนางานของหน่วยงาน เพื่อประโยชน์สุขของประชาชน และประเทศชาติต่อไป

ที่มา : http://www.thaigov.go.th/news/contents/details/15577
