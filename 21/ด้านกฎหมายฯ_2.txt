รัฐบาลไทย-ข่าวทำเนียบรัฐบาล-ยุติธรรม เร่งหาวิธีบริหารจัดการคริปโตเคอเรนซี่และการต่อต้านอาชญากรรมในยุคดิจิทัล

วันศุกร์ที่ 31 สิงหาคม 2561
ยุติธรรม เร่งหาวิธีบริหารจัดการคริปโตเคอเรนซี่และการต่อต้านอาชญากรรมในยุคดิจิทัล
ยุติธรรม เร่งหาวิธีบริหารจัดการคริปโตเคอเรนซี่และการต่อต้านอาชญากรรมในยุคดิจิทัล
ในวันพฤหัสบดีที่ ๓๐ สิงหาคม ๒๕๖๑ เวลา ๐๙.๓๐ น.
ณ ห้องประชุมอโนมา ๒-๓ โรงแรมอโนมา ถนนราชดำริ เขตปทุมวัน กรุงเทพฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานเปิดการสัมมนาความก้าวหน้ากับการต่อต้านอาชญากรรมในยุคดิจิทัล : อาชญากรรมกับคริปโตเคอร์เรนซี่ โดยมีศาสตราจารย์พิเศษ ดร.กิตติพงษ์ กิตยารักษ์ ผู้อำนวยการสถาบันเพื่อการยุติธรรมแห่งประเทศไทย (TIJ) Mr.Julien Garsany รองผู้แทนประจำภูมิภาคเอเชียตะวันออกเฉียงใต้และแปซิฟิก สำนักงานสหประชาชาติ
ว่าด้วยยาเสพติดและอาชญากรรม (UNODC) ผู้บริหารกระทรวงยุติธรรม
พร้อมด้วยผู้เชี่ยวชาญด้านเทคโนโลยีและกระบวนการยุติธรรม เข้าร่วมฯ
เพื่อแลกเปลี่ยนมุมมอง และหาทางออกที่สร้างสรรค์ร่วมกัน
ในการบริหารจัดการคริปโตเคอเรนซี่และการต่อต้านอาชญากรรมในยุคดิจิทัล
โดยมุ่งเน้นให้บุคลากรของรัฐและหน่วยงานที่เกี่ยวข้อง มีศักยภาพและรู้เท่าทันเทคโนโลยี
เพื่อสามารถดำเนินการกับองค์กรอาชญากรรมด้านเทคโนโลยีได้อย่างมีประสิทธิภาพมากยิ่งขึ้น
ในโอกาสนี้ พลอากาศเอกประจิน ฯ กล่าวปาฐกถาพิเศษ ใจความตอนหนึ่งว่า
ในปัจจุบัน เงินดิจิทัล ถือเป็นปัญหาด้านอาชญากรรมอย่างหนึ่งในภูมิภาคเอเชียตะวันออกเฉียงใต้
ด้วยการออกแบบให้คริปโตเคอเรนซี่แตกต่างจากเงินตราทั่วไป ทำให้ภาครัฐติดตามการเคลื่อนไหวของธุรกรรมได้ยาก
องค์กรอาชญากรรมจึงใช้เป็นช่องทางในการกระทำผิดกฎหมาย เช่น ฟอกเงิน หรือสนับสนุนการก่อการร้าย เป็นต้น
หน่วยงานที่เกี่ยวข้องจึงควรเตรียมพร้อมในการเพิ่มศักยภาพบุคลากรให้รู้เท่าทันเทคโนโลยีเหล่านั้น
เพื่อป้องกันการเกิดความเสียหายในระดับบุคคล องค์กร และระดับประเทศ
ทั้งนี้ กระทรวงยุติธรรม ตระหนักและให้ความสำคัญกับเรื่องของคริปโตเคอเรนซี่ บล็อกเชน และบิทคอยน์
เป็นอย่างมาก ที่ผ่านมามีการจัดประชุมหาแนวทางการช่วยเหลือประชาชนที่ได้รับผลกระทบ
เพื่ออำนวยความยุติธรรม ลดความเหลื่อมล้ำ และขจัดความทุกข์ยากให้แก่ประชาชน
ป้องกันไม่ให้ประชาชนถูกเอารัดเอาเปรียบหรือตกเป็นเหยื่ออาชญากรรม

ที่มา : http://www.thaigov.go.th/news/contents/details/15059
