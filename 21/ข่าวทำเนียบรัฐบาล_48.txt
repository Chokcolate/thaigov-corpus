รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีรับพระราชทานเครื่องราชอิสริยาภรณ์   และสิ่งอันเป็นที่ระลึกแก่ผู้ปฏิบัติภารกิจสำคัญที่เป็นผู้เสียสละอย่างยิ่ง เบื้องหน้าพระฉายาลักษณ์สมเด็จพระเจ้าอยู่หัว


วันศุกร์ที่ 7 กันยายน 2561
1,162
พิมพ์
นายกรัฐมนตรีเป็นประธานในพิธีรับพระราชทานเครื่องราชอิสริยาภรณ์   และสิ่งอันเป็นที่ระลึกแก่ผู้ปฏิบัติภารกิจสำคัญที่เป็นผู้เสียสละอย่างยิ่ง เบื้องหน้าพระฉายาลักษณ์สมเด็จพระเจ้าอยู่หัว
รัฐบาลจัดพิธีรับพระราชทานเครื่องราชอิสริยาภรณ์   อันเป็นที่สรรเสริญยิ่งดิเรกคุณาภรณ์ และเข็มที่ระลึกเบื้องหน้าพระฉายาลักษณ์สมเด็จพระเจ้าอยู่หัว แก่ผู้ปฏิบัติภารกิจช่วยเหลือผู้ประสบภัย ณ วนอุทยานถ้ำหลวง – ขุนน้ำนางนอน จังหวัดเชียงราย
วันนี้ ( 7 กันยายน  2561) เวลา 15.30 น. ณ ตึกสันติไมตรี (หลังนอก) ทำเนียบรัฐบาล  พลเอก ประยุทธ์ จันทร์โอชา  นายกรัฐมนตรี เป็นประธานในพิธีรับพระราชทานเครื่องราชอิสริยาภรณ์และสิ่งอันเป็นที่ระลึกแก่ผู้ปฏิบัติภารกิจสำคัญที่เป็นผู้เสียสละอย่างยิ่ง ต่อเบื้องหน้าพระฉายาลักษณ์สมเด็จพระเจ้าอยู่หัว   โดยมีคณะรัฐมนตรี เอกอัครราชทูต ผู้บริหารส่วนราชการ และผู้แทนประเทศที่เกี่ยวข้อง จำนวน 4 ประเทศ ได้แก่ สาธารณรัฐฟินแลนด์ สหรัฐอเมริกา ราชอาณาจักรเบลเยียม และญี่ปุ่น ผู้เข้ารับพระราชทานสิ่งอันเป็นที่ระลึกแก่ผู้ปฏิบัติภารกิจสำคัญที่เป็นผู้เสียสละอย่างยิ่ง และเจ้าหน้าที่ที่เกี่ยวข้องร่วมเป็นสักขีพยานโดยพร้อมเพรียงกัน
โอกาสนี้ นายกรัฐมนตรีกล่าวน้อมสำนึกในพระมหากรุณาธิคุณฯ ความตอนหนึ่งว่า  นับเป็นพระมหากรุณาธิคุณล้นเกล้าล้นกระหม่อมอย่างหาที่สุดมิได้ที่สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานเครื่องราชอิสริยาภรณ์ดิเรกคุณาภรณ์ และสิ่งอันเป็นที่ระลึกแก่เจ้าหน้าที่ผู้ปฏิบัติภารกิจสำคัญที่เป็นผู้เสียสละอย่างยิ่ง สมควรได้รับการยกย่องเชิดชูเกียรติเป็นกรณีพิเศษ เพื่อเป็นขวัญและกำลังใจแก่คณะบุคคล ทั้งชาวไทยและชาวต่างชาติที่เสียสละ โดยอุทิศตนในการช่วยเหลือคณะนักฟุตบอล และผู้ช่วยฝึกสอนทีมหมูป่าอะคาเดมี ที่ติดอยู่วนอุทยานถ้ำหลวง – ขุนน้ำนางนอน จังหวัดเชียงราย ระหว่างวันที่ 23 มิถุนายน – วันที่ 10 กรกฎาคม 2561 ซึ่งถือได้ว่าเป็นการกระทำคุณประโยชน์ต่อสังคมและประเทศชาติจนเป็นที่ประจักษ์ และเป็นแบบอย่างที่ดีแก่บุคคลทั่วไป  โดยทรงพระกรุณาโปรดเกล้าโปรดกระหม่อมพระราชทานเครื่องราชอิสริยาภรณ์ดิเรกคุณาภรณ์ แก่ชาวต่างชาติ 114 ราย และประชาชนทั่วไป 74 ราย กับพระราชทานเข็มที่ระลึกเฉลิมพระชนมพรรษา 5 รอบ 28 กรกฎาคม 2555 แก่ข้าราชการพลเรือน ทหาร  และตำรวจ  จำนวน 184 เข็ม  มีชาวไทย จำนวน 217 ราย   ชาวต่างประเทศ จำนวน 6  ราย จำแนกเป็น ชั้นปฐมดิเรกคุณาภรณ์ (ป.ภ.) ได้แก่ นายมิกโกะ ปาซิ จากสาธารณรัฐฟินแลนด์ ชั้นทุติยดิเรกคุณาภรณ์ (ท.ภ.) ได้แก่ นายจอชัว เดวิด มอร์ริส จากสหรัฐอเมริกา ชั้นเบญจมดิเรกคุณาภรณ์ (บ.ภ.) ได้แก่ นายเบน เรเมอแนนส์ จากราชอาณาจักรเบลเยียม นายฮิเดกิ ฟูริฮาตะ  นายชิเกกิ มิยาเกะ จากประเทศญี่ปุ่น และนายบรูซ คอเนฟ จากสหรัฐอเมริกา  เพื่อเป็นขวัญกำลังใจแก่ผู้ทำคุณประโยชน์ และอุทิศตนในการกระทำความดีเพื่อสังคมและประเทศชาติสืบไป
..........................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15239