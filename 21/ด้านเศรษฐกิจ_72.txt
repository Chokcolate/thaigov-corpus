รัฐบาลไทย-ข่าวทำเนียบรัฐบาล-ก.อุตฯ จับมือ ธ.ไทยพาณิชย์ ติดอาวุธเอสเอ็มอี 4.0 หนุนเทคโนโลยีขับเคลื่อนวิสาหกิจชุมชนสร้างการเติบโตอย่างยั่งยืน

วันจันทร์ที่ 10 กันยายน 2561
ก.อุตฯ จับมือ ธ.ไทยพาณิชย์ ติดอาวุธเอสเอ็มอี 4.0 หนุนเทคโนโลยีขับเคลื่อนวิสาหกิจชุมชนสร้างการเติบโตอย่างยั่งยืน
ก.อุตฯ จับมือ ธ.ไทยพาณิชย์ ติดอาวุธเอสเอ็มอี 4.0 หนุนเทคโนโลยีขับเคลื่อนวิสาหกิจชุมชนสร้างการเติบโตอย่างยั่งยืน
วันนี้ (10 กันยายน 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นสักขีพยานและกล่าวแสดงความยินดีในพิธีลงนามบันทึกข้อตกลงความร่วมมือการสนับสนุนวิสาหกิจขนาดกลางและขนาดย่อม (SME) ธุรกิจ Start Up และวิสาหกิจชุมชน ระหว่างกระทรวงอุตสาหกรรม โดยกรมส่งเสริมอุตสาหกรรม (กสอ.) ร่วมกับ ธนาคารไทยพาณิชย์ โดยมีนายกอบชัย สังสิทธิสวัสดิ์ อธิบดีกรมส่งเสริมอุตสาหกรรม ร่วมด้วย ณ ชั้น18 ศูนย์การเรียนรู้ (Acadamy) ธนาคารไทยพาณิชย์ สำนักงานใหญ่ กทม.
รัฐมนตรีช่วยว่าการกระทรวงอุตสาหกรรม กล่าวว่า รัฐบาลได้กำหนดกระบวนการปฏิรูปประเทศโดยใช้โมเดลการพัฒนาประเทศไทย 4.0 เป็น Roadmap ในการขับเคลื่อนเศรษฐกิจด้วยองค์ความรู้ นวัตกรรม และเทคโนโลยีขั้นสูง หรือ Value-Base ในทุกมิติ โดยมีเป้าหมายเพื่อส่งเสริมวิสาหกิจชุมชน สตาร์ทอัพ และเอสเอ็มอี
ทั้งนี้ การสร้างผลสัมฤทธ์เพื่อการยกระดับเศรษฐกิจฐานรากให้ชุมชนเกิดความเข้มแข็ง ต้องอาศัยการมีส่วนร่วมจากทุกภาคส่วน ทั้งหน่วยงานภาครัฐ ภาคเอกชน และ Big Brothers ต่างๆ จะต้องเข้าไปช่วยเหลือโดยใช้ผ่านการใช้ประโยชน์จากเทคโนโลยี
โดยเป้าหมายดังกล่าวได้นำมาซึ่งความร่วมมือ (MOU) ระหว่าง กรมส่งเสริมอุตสาหกรรม (กสอ.) และ ธนาคารไทยพาณิชย์ จำกัด (มหาชน)
ความร่วมมือครั้งนี้ จะเป็นมิติใหม่ของวิสาหกิจชุมชน เอสเอ็มอี รวมถึงสตาร์ทอัพ ในการขยายช่องทางการตลาดและสามารถเข้าถึงลูกค้าได้กว้างขวางขึ้นด้วยดิจิทัลแพลตฟอร์มของธนาคาร และศักยภาพอื่นๆ ของธนาคารที่จะก่อให้เกิดการต่อยอดของผู้ประกอบการและวิสาหกิจชุมชนเพื่อก้าวสู่ยุคดิจิทัลได้ดียิ่งขึ้น พร้อมเดินหน้าผลักดันการใช้ดิจิทัลแพลตฟอร์มและเทคโนโลยีต่อยอดศักยภาพวิสาหกิจชุมชน เอสเอ็มอี และสตาร์ทอัพอย่างรอบด้าน ชูพันธกิจร่วมเสริมขีดความสามารถในการแข่งขันให้เอสเอ็มอีเพื่อสร้างรากฐานเศรษฐกิจดิจิทัลที่แข็งแกร่งและเติบโตอย่างยั่งยืน

ที่มา : http://www.thaigov.go.th/news/contents/details/15284
