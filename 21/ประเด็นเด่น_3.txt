รัฐบาลไทย-ข่าวทำเนียบรัฐบาล-อย. ชี้แจงกรณีมีการแอบอ้าง อย.บนสินค้ายาปลุกอารมณ์ทางเพศ 


วันพฤหัสบดีที่ 30 สิงหาคม 2561
100
พิมพ์
อย. ชี้แจงกรณีมีการแอบอ้าง อย.บนสินค้ายาปลุกอารมณ์ทางเพศ
เลขาธิการ อย. ชี้แจงกรณีมีการแอบอ้าง อย.บนสินค้ายาปลุกอารมณ์ทางเพศ ยืนยัน อย. ไม่เคยมีการขึ้นทะเบียนตำรับยาให้แก่ผลิตภัณฑ์ที่อวดอ้างสรรพคุณในลักษณะดังกล่าว
วันที่ 27 สิงหาคม 2561 นพ.วันชัย สัตยาวุฒิพงศ์ เลขาธิการคณะกรรมการอาหารและยา  สำนักงานคณะกรรมการอาหารและยา กระทรวงสาธารณสุข ชี้แจงประเด็นการแอบอ้าง อย.บนสินค้ายาปลุกอารมณ์ทางเพศ จากกรณีแฟนเพจ “Drama-addict” แจ้งเบาะแสกรณีมีการขายยาปลุกอารมณ์ทางเพศทางออนไลน์แอบอ้างว่าผ่านการรับรองจาก อย. และมีการแชร์ออกไปเป็นจำนวนมาก ผู้ขายได้นำใบเสียภาษีนำเข้าสินค้าที่ออกโดยกรมศุลกากรมาแสดง ซึ่งไม่เกี่ยวข้องกับการผ่านการตรวจมาตรฐานจาก อย. ตามที่กล่าวอ้างแต่อย่างใด
จากกรณีดังกล่าว สำนักงานคณะกรรมการอาหารและยา (อย.) ได้ตรวจสอบข้อมูลยาปลุกอารมณ์ทางเพศหรือ ยาปลุกเซ็กส์ Girly Sex ซึ่ง อย. ไม่เคยมีการขึ้นทะเบียนตำรับยาให้แก่ผลิตภัณฑ์ที่อวดอ้างสรรพคุณในลักษณะดังกล่าว ทั้งนี้ การโฆษณาอวดอ้างสรรพคุณของผลิตภัณฑ์นี้ เข้าข่ายเป็น "ยา" ตาม พ.ร.บ. ยา พ.ศ. 2510 แต่ผลิตภัณฑ์ดังกล่าวไม่มีเลขทะเบียนตำรับยา ดังนั้น ผู้นำเข้า/ ขาย มีความผิด ฐานนำเข้า/ ขายซึ่งยาที่ไม่ได้ขึ้นทะเบียนตำรับยา ต้องระวางโทษจำคุกไม่เกิน 3 ปี หรือปรับไม่เกิน 5,000 บาท หรือทั้งจำทั้งปรับ โฆษณาขายยาโดยไม่ได้รับอนุญาต และโฆษณาขายยาที่ทำให้เข้าใจว่าเป็นยาบำรุงกาม ต้องระวางโทษปรับไม่เกิน 100,000 บาท นอกจากนี้ยังเข้าข่ายผิดกฎหมายตาม พ.ร.บ.คอมพิวเตอร์ พ.ศ. 2560 อีกด้วย ซึ่ง อย. ได้ประสานไปยังกระทรวงดิจิทัลเพื่อเศรษฐกิจและสังคม เพื่อขอความร่วมมือในการระงับซึ่งการเผยแพร่ข้อมูลในเว็บไซต์และ Social Media ดังกล่าวแล้ว ทั้งนี้ กฎหมายไม่อนุญาตให้ขายยาในเว็บไซต์ หรือนอกสถานที่ขายยา โดยผู้ที่จะขายยาต้องมีใบอนุญาต และจำหน่ายโดยเภสัชกรเท่านั้น
ในส่วนของประชาชน อย. ได้ประชาสัมพันธ์ให้ทราบถึง ข้อควรระวังในการซื้อยาตามอินเทอร์เน็ต หรือทางเว็บไซต์ต่าง ๆ เพราะเสี่ยงทั้งได้รับยาปลอม ยาไม่มีคุณภาพ หรือได้รับผลข้างเคียงจากยา จนอาจเป็นอันตรายถึงชีวิตได้
---------------------

ที่มา : http://www.thaigov.go.th/news/contents/details/15026