รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย เป็นประธานประชุมขับเคลื่อนและติดตามนโยบายของรัฐบาลและภารกิจสำคัญของกระทรวงมหาดไทย เน้นย้ำผู้ว่าฯ ต้องทำงานเชิงรุก เข้าถึงปัญหา รอบรู้งานพื้นที่

วันจันทร์ที่ 10 กันยายน 2561
รัฐมนตรีว่าการกระทรวงมหาดไทย เป็นประธานประชุมขับเคลื่อนและติดตามนโยบายของรัฐบาลและภารกิจสำคัญของกระทรวงมหาดไทย เน้นย้ำผู้ว่าฯ ต้องทำงานเชิงรุก เข้าถึงปัญหา รอบรู้งานพื้นที่
รัฐมนตรีว่าการกระทรวงมหาดไทย เป็นประธานประชุมขับเคลื่อนและติดตามนโยบายของรัฐบาลและภารกิจสำคัญของกระทรวงมหาดไทย เน้นย้ำผู้ว่าฯ ต้องทำงานเชิงรุก เข้าถึงปัญหา รอบรู้งานพื้นที่
เมื่อวัันที่ 9 ก.ย. 61 เวลา 09.00 น. ณ ห้องเมจิก 3 ชั้น 2 โรงแรมมิราเคิล แกรนด์ คอนเวนชั่น ถ.วิภาวดีรังสิต กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมขับเคลื่อนและติดตามนโยบายของรัฐบาลและภารกิจสำคัญของกระทรวงมหาดไทย ประจำปีงบประมาณ พ.ศ. 2561 โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย อธิบดี หัวหน้าหน่วยงานรัฐวิสาหกิจ ผู้ว่าราชการจังหวัด หัวหน้าส่วนราชการ และผู้เกี่ยวข้อง เข้าร่วมการประชุม รวม 162 คน
พลเอก อนุพงษ์ฯ กล่าวว่า ผู้ว่าราชการจังหวัดต้องขับเคลื่อนงานในฐานะผู้บัญชาการพื้นที่แทนรัฐบาล (Area Manager) เน้นการทำงานเชิงรุก เข้าถึงปัญหา รอบรู้ รับผิดชอบภารกิจทั้งในเชิงนโยบาย (Agenda) อำนาจหน้าที่ (Function) และ พื้นที่ (Area) โดยต้องใช้กลไกมหาดไทยทั้งท้องที่ และท้องถิ่น ตอบสนองการขับเคลื่อนภารกิจในการ "บำบัดทุกข์ บำรุงสุข" โดยยึดประโยชน์ของสาธารณะและความต้องการของพี่น้องประชาชนเป็นสำคัญ
ด้านการเทิดทูนสถาบันของชาติในพื้นที่ ขอให้ผู้ว่าราชการจังหวัดน้อมนำศาสตร์พระราชา มาสืบสาน รักษา ต่อยอดในพื้นที่ และดำเนินโครงการจิตอาสาพระราชทานตามแนวพระราชดำริ "เราทำความ ดี ด้วยหัวใจ" ของสมเด็จพระเจ้าอยู่หัว รวมทั้งส่งเสริมให้คนมีคุณธรรม จริยธรรม ผ่านกลไกสถาบันครอบครัว ให้เด็ก เยาวชย และประชาชน มีความรู้รัก สามัคคี มีความเมตตา ความซื่อสัตย์ ไม่เอาเปรียบผู้อื่น
ด้านกลไกการขับเคลื่อนการทำงานของมหาดไทย ตั้งแต่ผู้ว่าราชการจังหวัด นายอำเภอ ท้องถิ่น ท้องที่ ต้องตอบสนองต่อนโยบายรัฐบาลในการบำบัดทุกข์ บำบัดสุขให้กับประชาชน และสร้างการรับรู้ให้ประชาชนในระดับพื้นที่ในเรื่องสำคัญต่างๆ โดยผ่านระบบปฏิบัติการสื่อสารของกระทรวงมหาดไทย เช่น line@มหาดไทย หอกระจายข่าว และอื่นๆ
พลเอก อนุพงษ์ฯ เน้นย้ำว่า ผู้ว่าราชการจังหวัดต้องให้ความสำคัญกับการขับเคลื่อนยุทธศาสตร์การพัฒนาในระดับพื้นที่ (Bottom-up Appraoch) ซึ่งต้องทำให้กลไกในระดับ Area มีความเข้มแข็ง โดยยึดถือความต้องการของประชาชนเป็นหลัก ด้วยการนำความต้องการของประชาชนสะท้อนไปถึงระดับนโยบาย และการดำเนินงานตามนโยบายและภารกิจของทุกกระทรวงต้องเป็นไปตามความต้องการของประชาชน
ในส่วนของโครงการไทยนิยม ยั่งยืน ขอให้ผู้ว่าราชการจังหวัดใช้กลไกในพื้นที่ขับเคลื่อนโดยนำปัญหาความต้องการของประชาชนจากเวทีประชาคมมาพิจารณาบรรจุแผนงาน/โครงการเข้าในแผนพัฒนาระดับต่าง ๆ และส่งเสริมสนับสนุนการดำเนินโครงการ ทั้งโครงการมาตรการพัฒนาคุณภาพชีวิตผู้มีบัตรสวัสดิการแห่งรัฐ โครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ (หมู่บ้าน/ชุมชนละ 2 แสนบาท) โครงการชุมชนท่องเที่ยว OTOP นวัตวิถี และการสนับสนุนงบประมาณโดยสำนักงานกองทุนหมู่บ้านและชุมชนเมืองแห่งชาติ
ด้านการจัดการสาธารณภัย ขอให้ผู้ว่าราชการจังหวัดในฐานะผู้อำนวยการป้องกันและบรรเทาสาธารณภัยจังหวัดต้องประเมินสถานการณ์ และบริหารจัดการบุคลากร รวมทั้งบูรณาการการทำงานกับทุกภาคส่วนเพื่อช่วยเหลือประชาชนผู้ประสบภัยได้อย่างทันท่วงทีและเป็นระบบ และต้องแถลงข่าวสร้างการรับรู้กับประชาชน เพื่อไม่เกิดความสับสน
ในส่วนของการบริหารจัดการขยะ ผู้ว่าราชการจังหวัดต้องนำนโยบายการบริหารจัดการขยะมูลฝอยของประเทศไปกำกับและให้คำแนะนำองค์กรปกครองส่วนท้องถิ่นในการจัดการสิ่งปฏิกูลและมูลฝอยตั้งแต่ต้นทาง คือ การคัดแยกขยะจากครัวเรือน การใช้หลัก 3Rs (Reuse Reduce Recycle) กลางทาง คือ การคัดแยกขยะขององค์กรปกครองส่วนท้องถิ่น และปลายทางคือ การขับเคลื่อนให้กลุ่มพื้นที่ในการจัดการมูลฝอยองค์กรปกครองส่วนท้องถิ่น (Clusters) ให้เกิดการดำเนินงานอย่างถูกต้อง  เหมาะสม และพิจารณากลั่นกรองโครงการจัดการมูลฝอยที่มอบให้เอกชนหรือร่วมดำเนินการกับภาคเอกชน เป็นต้น นอกจากนี้ ผู้ว่าราชการจังหวัดในฐานะผู้รับผิดชอบพื้นที่ต้องสร้างความเข้าใจแก่ประชาชนให้เห็นถึงความสำคัญของการแก้ไขปัญหาขยะอย่างยั่งยืน รวมทั้งใช้กลไกท้องที่ ท้องถิ่น รณรงค์ให้ประชาชนช่วยกันดูแลรักษาความสะอาดพื้นที่สาธารณะในทุกจังหวัด และการบำบัดน้ำเสียในทุกพื้นที่
ในด้านการป้องกันและแก้ไขปัญหายาเสพติด ผู้ว่าราชการจังหวัดในฐานะผู้อำนวยการรักษาความมั่นคงภายในจังหวัด (ผอ.รมน.จังหวัด) ดำเนินการบูรณาการกำลังพลทั้งทหาร ตำรวจ และพลเรือน ในการป้องกัน ปราบปราม ระงับ ยับยั้ง ตัดอุปสงค์ อุปทานของยาเสพติด และการแก้ไขปัญหาอาชญากรรมในพื้นที่ เพื่อให้เกิดความสงบเรียบร้อย และความปลอดภัยในชีวิต ทรัพย์สินของประชาชน รวมทั้งความปลอดภัยของนักท่องเที่ยว
ด้านการกำจัดผักตบชวา ให้ทุกจังหวัดดำเนินการตามมาตรการกำจัดผักตบชวาอย่างต่อเนื่อง (เก็บเล็ก) ในแหล่งน้ำปิด โดยจัดทำแผนบริหารจัดการ บูรณาการและรณรงค์ให้ประชาชนทุกภาคส่วนร่วมกำจัดผักตบชวา และหากเกินกำลังให้ประสานกรมโยธาธิการและผังเมืองดำเนินการ

ที่มา : http://www.thaigov.go.th/news/contents/details/15265
