รัฐบาลไทย-ข่าวทำเนียบรัฐบาล-คณะกรรมการวัคซีนแห่งชาติ เร่งปรับกลไกการพิจารณาการนำวัคซีนใหม่ มาใช้ในแผนงานสร้างเสริมภูมิคุ้มกันโรค และเพื่อรองรับสถานการณ์โรคอุบัติใหม่/อุบัติซ้ำ

วันพฤหัสบดีที่ 13 กันยายน 2561
คณะกรรมการวัคซีนแห่งชาติ เร่งปรับกลไกการพิจารณาการนำวัคซีนใหม่ มาใช้ในแผนงานสร้างเสริมภูมิคุ้มกันโรค และเพื่อรองรับสถานการณ์โรคอุบัติใหม่/อุบัติซ้ำ
พลเอกฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมวัคซีนแห่งชาติ ครั้งที่ 4/2561
วันนี้ (13 กันยายน 2561 ) เวลา 09.00 น.ณ ห้องประชุม 301 ตึกบัญชาการ1 ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมวัคซีนแห่งชาติ ครั้งที่ 4/2561 ร่วมกับหน่วยงานที่เกี่ยวข้อง
ที่ประชุมได้พิจารณา การปรับปรุงกลไกการพิจารณาการนำวัคซีนใหม่มาใช้ในแผนงานสร้างเสริมภูมิคุ้มกันโรค โครงการพัฒนาวัคซีนไข้สมองอักเสบเจอีชนิดเชื้อเป็นโดยใช้เทคโนโลยีพันธุวิศวกรรมภายใต้วาระแห่งชาติด้านวัคซีน และโครงการนำร่อง (Pilot project) การบูรณาการการบริหารจัดการวัคซีน การจัดซื้อและการสำรองวัคซีนรูปแบบใหม่ และปรับปรุงกลไกการพิจารณาการนำวัคซีนใหม่มาใช้ในแผนงานสร้างเสริมภูมิคุ้มกันโรค ตามที่กระทรวงสาธารณสุขเสนอ ซึ่งจะมีการทำงานร่วมกันของคณะอนุกรรมการสร้างเสริมภูมิคุ้มกันโรค ภายใต้คณะกรรมการวัคซีนแห่งชาติ และคณะอนุกรรมการภายใต้คณะกรรมการหลักประกันสุขภาพแห่งชาติ โดยมีคณะอนุกรรมการพัฒนาบัญชีวัคซีนหลักแห่งชาติ ภายใต้คณะกรรมการพัฒนาระบบยาแห่งชาติ เพื่อพิจารณานำวัคซีนมาใช้ทั้งในภาวะปกติและภาวะที่มีการระบาดของโรคอุบัติใหม่และอุบัติซ้ำ โดยทางเลือกใหม่นี้
พร้อมกันนี้ที่ประชุม รับทราบผลการดำเนินงานและสภาพปัญหาของโครงการพัฒนาวัคซีนไข้สมองอักเสบเจอีชนิดเชื้อเป็นโดยใช้เทคโนโลยีพันธุวิศวกรรมภายใต้วาระแห่งชาติด้านวัคซีน ซึ่งเป็นความร่วมมือระหว่างองค์การเภสัชกรรมและมหาวิทยาลัยมหิดล และได้ให้แนวทางในการแก้ปัญหา เพื่อให้เกิดการถ่ายทอดเทคโนโลยีด้านวัคซีนของประเทศ ซึ่งจะทำให้เกิดการต่อยอดการวิจัยพัฒนาสู่การผลิตในระดับอุตสาหกรรม และทำให้ประเทศไทยสามารถพึ่งตนเองและมีความมั่นคงด้านวัคซีน
สำหรับ ความคืบหน้าโครงการนำร่อง (Pilot project) การบูรณาการบริหารจัดการวัคซีน การจัดซื้อและการสำรองวัคซีนรูปแบบใหม่นั้น คณะทำงานดำเนินการโครงการนำร่องฯ ได้มีการประชุมทุกเดือน เพื่อให้หน่วยงานที่เกี่ยวข้องดำเนินการให้เป็นไปตามแผนที่กำหนด ทั้งการจัดซื้อร่วมกันแบบปีต่อปี (Pooled procurement) ตั้งแต่ปีงบประมาณ 2562 และการเตรียมการเพื่อการจัดซื้อวัคซีนบางชนิดแบบผูกพันงบประมาณหลายปี (Multi-year tender) ในปีงบประมาณ 2563 ซึ่งคณะกรรมการฯ ได้เห็นชอบ และมอบหมายให้สถาบันวัคซีนแห่งชาติ ร่วมกับ สำนักงานหลักประกันสุขภาพแห่งชาติ(สปสช.) และกระทรวงสาธารณสุข ดำเนินการขออนุมัติหลักการจาก ครม. ส่วนการจัดซื้อจากผู้ผลิตและ/หรือผู้นำเข้ามากกว่า 1 ราย (Multi-supplier) ในราคาเดียวกัน ให้สถาบันวัคซีนแห่งชาติเสนอต่อกรมบัญชีกลางเพื่อขอยกเว้นการดำเนินการตาม พ.ร.บ.การจัดซื้อจัดจ้างและการบริหารพัสดุภาครัฐ พ.ศ.2560 เพื่อลดปัญหาการขาดแคลนวัคซีน ซึ่งจะทำให้ประชาชนกลุ่มเป้าหมายได้รับการป้องกันโรคด้วยวัคซีนอย่างครอบคลุม
.....................................................
สำนักโฆษก
​
​

ที่มา : http://www.thaigov.go.th/news/contents/details/15352
