รัฐบาลไทย-ข่าวทำเนียบรัฐบาล-พล.อ.ประวิตร สั่งเกาะติดทำลายเส้นทางการเงินของนักค้ายาเสพติดรายสำคัญ และขบวนการแอบแฝงเบื้องหลังให้ถึงที่สุด วอนประชาชนจับตาเจ้าหน้าที่รัฐ “หากเกี่ยวข้อง ไม่เอาไว้”


วันพฤหัสบดีที่ 6 กันยายน 2561
2,133
พล.อ.ประวิตร สั่งเกาะติดทำลายเส้นทางการเงินของนักค้ายาเสพติดรายสำคัญ และขบวนการแอบแฝงเบื้องหลังให้ถึงที่สุด วอนประชาชนจับตาเจ้าหน้าที่รัฐ “หากเกี่ยวข้อง ไม่เอาไว้”
​พล.อ.ประวิตร วงษ์สุวรรณ รอง นรม. และ รมว.กห. ได้รับทราบรายงานสถานการณ์ยาเสพติดภาพรวม พบมีการผลิตในประเทศเพื่อนบ้านมากขึ้น จากสารเคมีตัวใหม่แทนสารเคมีเดิมที่ถูกสกัดกั้น และมีการลักลอบนำเข้าในปริมาณที่มากขึ้นอย่างต่อเนื่อง
โดยยาไอซ์ถูกลักลอบไปจำหน่ายทางภาคใต้ ก่อนจะออกไปประเทศที่สาม ขณะที่ยาบ้าร้อยละ 80 กระจายจำหน่ายในพื้นที่ กทม. และปริมณฑล  สำหรับความร่วมมือจากภาคประชาชน พบประชาชนตื่นตัวและเชื่อมั่นการทำงานของเจ้าหน้าที่รัฐมากขึ้น โดยร่วมแจ้งเบาะแสกับหน่วยงานในพื้นที่และส่วนกลางมากขึ้น
พล.อ.ประวิตร  กำชับฝ่ายความมั่นคง ทั้งทหาร ตำรวจ ฝ่ายปกครอง ให้ประสานกับหน่วยงาน ปปส. ในพื้นที่ ขยายผลจากความร่วมมือทางการข่าวกับประเทศเพื่อนบ้าน รุกทำลายเป้าหมายแหล่งผลิตยาเสพติดนอกประเทศอย่างต่อเนื่อง  พร้อมทั้งให้คงเข้มมาตรการสกัดกั้นและเฝ้าระวังตามแนวชายแดน รวมทั้งติดตามเส้นทางลำเลียงและแหล่งพักยาใหม่ โดยให้เปิดปฏิบัติการกวาดล้างร่วมกันในทุกจังหวัดอย่างต่อเนื่องกันไป  ขณะเดียวกัน ให้ประสานกับ ปปง. ติดตามและขยายผลทางลับ เชื่อมโยงทำลายเครือข่ายเส้นทางการเงินนักค้ายาเสพติดรายสำคัญ รวมทั้งขบวนการแอบแฝงที่อยู่เบื้องหลังให้ถึงที่สุด
พล.อ.ประวิตร กล่าวย้ำ ถึงข้อมูลชุมชน ที่ได้รับแจ้งจากภาคประชาชนมากขึ้น ทั้งทางเปิดและทางลับ ถึงตัวการจำหน่ายและเครือข่ายยาเสพติดทั้งในชุมชนเมืองและชนบท ขอให้เจ้าหน้าที่ตำรวจและทหารในทุกพื้นที่ ถือเป็นหน้าที่ต้องเข้าปฏิบัติการกวาดล้างทันที โดยไม่ยกเว้น  ทั้งนี้ ขอความร่วมมือประชาชนร่วมติดตามการทำงานของเจ้าหน้าที่รัฐไปด้วยกัน หากมีเจ้าหน้าที่รัฐเกี่ยวข้อง  “ยืนยันไม่เอาไว้ และ ต้องดำเนินการให้ถึงที่สุด”

ที่มา : http://www.thaigov.go.th/news/contents/details/15181