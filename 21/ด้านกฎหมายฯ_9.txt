รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม ประชุมเตรียมความพร้อมก่อนปล่อยในการนำแรงงานผู้ต้องขังออกสู่ภาคอุตสาหกรรม พร้อมหาแนวทางแก้ปัญหาคนล้นคุก


วันอังคารที่ 4 กันยายน 2561
229
รองนายกรัฐมนตรีและรัฐมนตรีว่าการกระทรวงยุติธรรม ประชุมเตรียมความพร้อมก่อนปล่อยในการนำแรงงานผู้ต้องขังออกสู่ภาคอุตสาหกรรม พร้อมหาแนวทางแก้ปัญหาคนล้นคุก
รองนายกรัฐมนตรีและรัฐมนตรีว่าการกระทรวงยุติธรรม ประชุมเตรียมความพร้อมก่อนปล่อยในการนำแรงงานผู้ต้องขังออกสู่ภาคอุตสาหกรรม พร้อมหาแนวทางแก้ปัญหาคนล้นคุก
ในวันเสาร์ที่ ๑ กันยายน ๒๕๖๑ เวลา ๐๘.๓๐ น. ณ ห้องประชุมกรมราชทัณฑ์ ชั้น ๒ กรมราชทัณฑ์ จังหวัดนนทบุรี  พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมเชิงปฏิบัติการเพื่อประมวลแนวทางการปรับปรุงกระบวนการพัฒนาพฤตินิสัย โดยที่ประชุมได้พิจารณาในประเด็นการปฏิบัติต่อผู้ต้องขังของกรมราชทัณฑ์ รวม ๓ ประเด็น ประกอบด้วย
๑.การเตรียมความพร้อมก่อนปล่อยด้านแรงงานอุตสาหกรรม แบ่งเป็น ๒ รูปแบบ คือ การนำผู้ต้องขังออกไปทำงานในสถานประกอบการนอกเรือนจำ และการอนุญาตให้ผู้ประกอบการเข้ามาลงทุนในเรือนจำ
๒.ข้อเสนอแนะในการแก้ไขปัญหาคนล้นคุก ซึ่งได้เคยมีการสัมมนาเชิงปฏิบัติการ เรื่อง "ก้าวผิด คิดพลาด...ให้โอกาสแก้ตัวใหม่" ที่ผ่านมา โดยได้ผลักดันนโยบายไปสู่การปฏิบัติจริงให้เกิดความชัดเจนเป็นรูปธรรม เช่น ผู้รับผิดชอบหลักในการดำเนินการตามกฎหมายที่เกี่ยวข้อง อาทิเช่น ประมวลกฎหมายวิธีพิจารณาความอาญาตามมาตรา ๘๙/๒ ตลอดจนในเรื่องของการกำหนดสถานที่อื่นที่ไม่ใช่เรือนจำ การกำหนดทางเลือกอื่นแทนการจำคุก การกำหนดกลุ่มผู้ต้องขังที่จะต้องใช้มาตรการทางเลือกอื่นและสถานที่อื่นที่ไม่ใช่เรือนจำ
๓.การใช้ประโยชน์จากศักยภาพในทัณฑสถานเปิดและเรือนจำชั่วคราว ซึ่งกรมราชทัณฑ์จะนำผู้ต้องขังที่ใกล้จะพ้นโทษ หรือเข้าสู่ระบบการเตรียมความพร้อมก่อนปล่อยในพื้นที่ดังกล่าว อันจะเป็นการลดความแออัดในเรือนจำ และเป็นการเตรียมความพร้อมก่อนปล่อยให้กับผู้ต้องขังก่อนที่จะกลับคืนสู่สังคม
โดยที่ประชุมเป็นการหาแนวคิด และข้อเสนอแนะในหัวข้อ "แนวทางการเตรียมความพร้อมก่อนปล่อยด้านแรงงานอุตสาหกรรม และการใช้โทษทางเลือกภายหลังมีคำพิพากษาในส่วนของกรมราชทัณฑ์" เพื่อหาแนวทางดำเนินการให้การเตรียมความพร้อมก่อนปล่อยที่จะนำแรงงานผู้ต้องขังออกสู่ภาคอุตสาหกรรม ซึ่งแรงงานเหล่านี้จะสามารถทำให้สังคมมั่นใจ และเชื่อมั่นได้ในเรื่องของระเบียบ วินัย ความซื่อสัตย์ที่สถานประกอบการสามารถตรวจสอบได้ตลอดเวลา อีกทั้งเป็นการสร้างโอกาสและคุณภาพชีวิตที่ดีให้แก่ผู้ต้องขังทั้งในด้านทักษะฝีมือ และจริยธรรม รวมถึงสร้างรายได้ให้เป็นทุนนำไปประกอบอาชีพภายหลังพ้นโทษ และไม่หวนกลับไปกระทำผิดซ้ำ

ที่มา : http://www.thaigov.go.th/news/contents/details/15131