รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมการจัดแสดงนิทรรศการ ผลงานวิจัยเด่น ของมหาวิทยาลัยราชภัฏเพชรบูรณ์

วันอังคารที่ 18 กันยายน 2561
นายกรัฐมนตรีเยี่ยมชมการจัดแสดงนิทรรศการ ผลงานวิจัยเด่น ของมหาวิทยาลัยราชภัฏเพชรบูรณ์
นายกรัฐมนตรีเยี่ยมชมการจัดแสดงนิทรรศการ ผลงานวิจัยเด่นของมหาวิทยาลัยราชภัฏเพชรบูรณ์ แนะให้นักศึกษาเลือกเรียนในสิ่งที่ชอบเพื่อให้เกิดศักยภาพ ค้นหาตัวเองให้เจอ เมื่อเรียนจบแล้วขอให้กลับมาพัฒนาบ้านเกิด  และนำความรู้เหล่ามาต่อยอดในการพัฒนาประเทศ
วันนี้ (18 กันยายน 2561) เวลา 09.00 น. ณ บริเวณห้องโถงชั้น 1 อาคารศูนย์ปฏิบัติการภาษาและคอมพิวเตอร์ มหาวิทยาลัยราชภัฏเพชรบูรณ์  บรรยากาศก่อนการประชุมคณะรัฐมนตรีอย่างเป็นทางการนอกสถานที่ หรือ ครม. สัญจร ที่มหาวิทยาลัยราชภัฏเพชรบูรณ์  พลเอก ประยุทธ์ จันทร์โอชา นายกรัฐมนตรี และคณะรัฐมนตรี ได้เยี่ยมชมการจัดแสดงนิทรรศการผลงานวิจัยเด่นของมหาวิทยาลัยราชภัฏเพชรบูรณ์ โดยมีอธิการบดีมหาวิทยาลัยราชภัฏเพชรบูรณ์ คณาจารย์ นักศึกษา และเจ้าหน้าที่ที่เกี่ยวข้องมารอให้การต้อนรับ
เมื่อนายกรัฐมนตรีเดินทางมาถึงได้รับฟังการร้องประสานเสียงเพลงสะพาน จากนักศึกษาคณะครุศาสตร์มหาวิทยาลัยราชภัฏเพชรบูรณ์ จำนวน 160 คน พร้อมกล่าวว่า รัฐบาลจะเป็นสะพานที่ให้ทุกคนก้าวข้ามไปด้วยกัน เพื่อความต่อเนื่องเชื่อมโยงต้องมีแผนแม่บทยุทธศาสตร์ชาติประเทศไทยให้เดินไปข้างหน้า ซึ่งวันนี้รัฐบาลต้องทำฐานรากให้ดีที่สุด เพราะทุกคนเป็นทรัพยากรที่มีค่าที่สุด  อีกทั้ง ในระบบการศึกษาเมื่อจบไปแล้วต้องมีงานทำ และงานเหล่านั้นต้องมั่นคง ต้องเลือกเรียนในสิ่งที่ตัวเองชอบเพื่อให้เกิดศักยภาพ ต้องค้นหาตัวเองให้เจอ  โดยเมื่อนักศึกษาทุกคนเรียนจบไปแล้วขอให้มาพัฒนาบ้านเกิด  และนำความรู้เหล่านั้นมาต่อยอดในการพัฒนาประเทศไทยต่อไป
พร้อมกันนี้  นายกรัฐมนตรีกล่าวว่า สมเด็จพระเจ้าอยู่หัวทรงมีรับสั่งว่า ให้กลับมาพัฒนาท้องถิ่นและรัฐบาลจะช่วยพัฒนาจังหวัดให้เจริญขึ้น จะได้ไม่ต้องไปทำงานไกลบ้าน นอกจากนี้  นายกรัฐมนตรียังขอให้นักศึกษาคณะครุศาสตร์เป็นครูที่ดี และขอให้ให้กำลังใจกับนายกรัฐมนตรีด้วย
จากนั้นนายกรัฐมนตรีได้เยี่ยมชมการจัดแสดงนิทรรศการผลงานวิจัยเด่นของมหาวิทยาลัยราชภัฏเพชรบูรณ์  โดยมีอธิการบดีมหาวิทยาลัยราชภัฏเพชรบูรณ์  และเจ้าหน้าที่ที่เกี่ยวข้องนำเยี่ยมชม  ประกอบด้วย 1) การวิจัยและนวัตกรรม เสื้อเกราะกันกระสุนอินทนิล ซึ่งเป็นผลงานชิ้นสำคัญของมหาวิทยาลัยฯ ที่ได้คิดค้นและพัฒนาต่อยอดทางความคิด นำวัสดุที่สามารถป้องกันกระสุนได้และมีน้ำหนักเบา คงทน ราคาถูก มีประสิทธิภาพตามเกณฑ์มาตรฐานมาใช้ และใช้วัสดุในงานประดับยนต์ทั่วไป ที่สามารถกันกระสุนได้เกือบทุกชนิด ยกเว้นกระสุนปืนที่มีอำนาจการทะลุทะลวงสูง  โดยเสื้อเกราะกันกระสุนอินทนิลสามารถป้องกันกระสุนขนาด 9 มม. .40 และ .45 ACP  หรือเทียบเท่า ระดับ 2A NU Standard-0101.04  ซึ่งเป็นมาตรฐานของเสื้อเกราะอ่อนที่ใช้ทั่วโลก  นอกจากนี้ เสื้อเกราะดังกล่าวยังได้มีการส่งมอบให้เจ้าหน้าที่ของรัฐนำไปใช้งานได้จริง  2) การเพิ่มมูลค่าและออกแบบรูปแบบผลิตภัณฑ์ของที่ระลึกจากผ้าทอมือเมืองเพชรบูรณ์  จังหวัดเพชรบูรณ์  3) การผลิตและการใช้ประโยชน์ปุ๋ยมูลไส้เดือนคุณภาพสูงในการผลิตพืชอินทรีย์เพื่อสร้างความเข้มแข็ง และความสามารถในการแข่งขันให้กลุ่มเกษตรกรผู้ผลิตพืชอินทรีย์ในจังหวัดเพชรบูรณ์  4) การออกแบบทดลองผลิตภัณฑ์จากกาบกล้วย โดยการมีส่วนร่วมของชุมชน  และ 5) การบริการจัดการท่องเที่ยวและการพัฒนาสื่อประชาสัมพันธ์เพื่อการท่องเที่ยวแบบโฮมสเตย์  อำเภอเขาค้อ จังหวัดเพชรบูรณ์
โอกาสนี้ นายกรัฐมนตรี ได้สอบถามเกี่ยวกับผลงานวิจัยต่าง ๆ ด้วยความสนใจ โดยเฉพาะการวิจัยและนวัตกรรม เสื้อเกราะกันกระสุนอินทนิล โดยนายกรัฐมนตรีขอให้พัฒนาต่อยอดเสื้อเกราะอินทนิลให้มีความคงทนและเสริมวัสดุให้มีความหนาแน่น มีประสิทธิภาพคงทนยิ่งขึ้นด้วย
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/15465
