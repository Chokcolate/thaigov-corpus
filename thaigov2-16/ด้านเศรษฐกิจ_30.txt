รัฐบาลไทย-ข่าวทำเนียบรัฐบาล-พาณิชย์  ลุย แจกถุงยังชีพ ช่วยประชาชน ! จุรินทร์ นำคณะบรรเทาทุกข์คนเดือดร้อน  พร้อมตั้งหน้าทำงาน-ปรับวิธีรับมือทุกวิกฤติ

วันอาทิตย์ที่ 9 สิงหาคม 2563
พาณิชย์  ลุย แจกถุงยังชีพ ช่วยประชาชน ! จุรินทร์ นำคณะบรรเทาทุกข์คนเดือดร้อน  พร้อมตั้งหน้าทำงาน-ปรับวิธีรับมือทุกวิกฤติ
วันที่ 9 สิงหาคม 2563  นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ ร่วมกับปลัดกระทรวงพาณิชย์  และคณะ ลงพื้นที่แจกถุงยังชีพให้กับประชาชนที่โรงเรียนรัตนโกสินทร์ร่มเกล้า การเคหะร่มเกล้า เขตลาดกระบัง และ เขตคลองสามวา
รองนายกรัฐมนตรีและรัฐมนตรีว่าการกระทรวงพาณิชย์ ระบุว่า  กระทรวงพาณิชย์นั้นเราก็ยังดำเนินการในเรื่องของรายได้โดยเฉพาะอย่างยิ่งในช่วงที่ประสบกับภาวะเศรษฐกิจโลกชะลอตัว สงครามการค้ายังไม่เลิก และขณะเดียวกันประสบกับภัยโควิดซ้ำซ้อนด้วยกัน การปรับตัวเข้าสู่ยุคนิวนอร์มอล เป็นเรื่องสำคัญโดยเฉพาะในเรื่องของการค้าการลงทุน โดยเฉพาะในส่วนของการค้าที่กระทรวงพาณิชย์รับผิดชอบโดยตรงก็ได้มีการปรับรูปแบบการตลาดหลายรูปแบบ ตั้งแต่การปรับตัวจากระบบออฟไลน์ทั่วไป นั่นคือการค้าแบบดั้งเดิม รูปแบบนี้ก็ยังใช้อยู่ แต่ต้องมีการเพิ่มเติมอีกหลายรูปแบบ ยกตัวอย่างเช่น รูปแบบของการค้าออนไลน์ซึ่งจะเข้ามามีบทบาทสำคัญ และกระทรวงพาณิชย์เองก็เข้ามามีบทบาทในการที่จะส่งเสริมเรื่องนี้ตั้งแต่การที่กระทรวงพาณิชย์ร่วมกับภาคเอกชนจัดให้มีการพบปะกันระหว่างผู้นำเข้าต่างประเทศหลายประเทศและผู้ส่งออกของเราบนหน้าจอ เพื่อให้สามารถทำสัญญาซื้อขายกันได้ในระบบออนไลน์
ซึ่งที่ผ่านมาก็ประสบความสำเร็จไม่ว่าจะเป็นพืชผลทางเกษตร ผลไม้หรือแม้แต่สินค้าเกษตรแปรรูปอาหาร และสินค้าอื่นๆนอกจากนั้นจะใช้ รูปแบบเคาน์เตอร์เทรด คือการแลกเปลี่ยนสินค้าซึ่งกันและกันทั้งในประเทศและต่างประเทศ แต่ถ้ามีส่วนเหลื่อมของมูลค่าก็ชำระเป็นเงินสด หรือถ้าเพิ่มเติมสินค้าชนิดอื่นยกตัวอย่างเช่นเมื่อวานที่จังหวัดนครศรีธรรมราชก็ได้มีการนำสินค้าสำคัญๆ มาแลกเปลี่ยนกัน เช่น นำมันแกวมาแลกกับปลาก็เป็นเรื่องที่ช่วยให้สามารถทำให้ค้าขายกันได้ เพราะต่างฝ่ายต่างไม่มีเงินสดในภาวะที่เศรษฐกิจพลิกผันไป นอกจากนั้นที่สำคัญอีกรูปแบบหนึ่งคือเกษตรพันธสัญญาคือการลงนามจะซื้อจะขายและทำสัญญาระหว่างกันว่าถ้าเกษตรกรผลิตผลผลิตทางการเกษตรได้ตามมาตรฐานที่กำหนด ผู้ซื้อก็ยินดีรับซื้อในราคาไม่ต่ำกว่าเท่าไหร่ภายในระยะเวลาหนึ่งปี ซึ่งเมื่อวานก็สามารถทำสัญญาขายมังคุด ที่จังหวัดนครศรีธรรมราชได้ 1000 กว่าตันสำหรับเกษตรกรทั้งสองอำเภอ เพราะฉะนั้นอันนี้ก็จะเป็นอีกรูปแบบหนึ่ง
" รวมทั้งที่จังหวัดเชียงใหม่เมื่อไม่นานมานี้ที่ผมเรียกว่าอมก๋อยโมเดล นั่นก็คือการนำเกษตรกรเชื้อสายกะเหรี่ยงที่ปลูกพืชผักผลไม้ก็สามารถลงนามเซ็นสัญญาขายของได้จำนวนมาก อันนี้ก็เป็นตัวอย่างที่เราดำเนินการไปแล้ว เพราะฉะนั้นการปรับรูปแบบการค้าในยุคนิวนอร์มอลก็ถือว่าเป็นเรื่องที่มีความสำคัญอย่างน้อย 4 รูปแบบนี้ถือเป็นกระบวนการที่ช่วยให้เดินหน้าต่อไป บวกกับเรื่องสุดท้ายคือเรื่องการค้าชายแดนเพราะว่าการค้าชายแดนจะช่วยเพิ่มมูลค่าการค้าระหว่างประเทศเพื่อนบ้านของเรา ซึ่งขณะนี้ก็กำลังดำเนินการให้เกิดการเปิดด่านที่ปิดไป รวมทั้งเปิดด่านใหม่ๆทั่วประเทศ ทั้งในส่วนของมาเลย์ เมียนม่า ลาว กัมพูชา เวียดนาม และรวมไปถึงประเทศจีน " นายจุรินทร์กล่าว
ส่วนโครงการพาณิชย์ลดราคานั้นก็ได้ดำเนินการมาถึงล็อตที่ 5 แล้วซึ่งลงลึกไปถึงระดับอำเภอ เพราะฉะนั้นทุกอำเภอได้มีการจัดเสร็จสิ้นแล้วโดยลดสูงสุดถึง 80% และมีสินค้าทั้งหมดกว่า 7,000 รายการ และจะมีล็อต 6 อีกที่จะลงลึกกว่าอำเภอ นั่นก็คือลงลึกไปถึงร้านโชห่วยที่กรมพัฒนาธุรกิจการค้า และกระทรวงพาณิชย์ไปปรับปรุงให้เป็นสมาร์ทโชห่วย และที่ยังไม่ปรับปรุงให้เข้าร่วมโครงการลดราคาในร้านโชห่วยทั่วประเทศ ซึ่งจะมีการเปิดตัวเร็วๆนี้  เพื่อช่วยลดค่าครองชีพให้ประชาชนลึกลงไปถึงระดับหมู่บ้านไม่ใช่แค่ระดับอำเภอ
นายจุรินทร์ กล่าวว่า วันนี้ก็ถือเป็นการลงพื้นที่ของในฐานะหัวหน้าพรรคประชาธิปัตย์อีกด้วย เนื่องจากในเขตกรุงเทพมหานคร ซึ่งวันนี้ก็จะลงพื้นที่สองเขตด้วยกันคือเขตลาดกระบังและเขตคลองสามวา ในช่วงระยะเวลาที่ผ่านมาเราก็เห็นว่ากรุงเทพมหานครมีความสำคัญไม่แพ้กับภาคอื่นๆทั่วประเทศและถือว่าเป็นพื้นที่เป้าหมายของพรรคประชาธิปัตย์ และขอเรียนความคืบหน้าสำหรับว่า สำหรับการคัดเลือกตัวผู้สมัคร สก. ส.ส.ช่างท้องถิ่นและระดับชาติคืบหน้าไปกว่า 80% แล้ว

ที่มา : https://www.thaigov.go.th/news/contents/details/34056
