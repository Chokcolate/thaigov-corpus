รัฐบาลไทย-ข่าวทำเนียบรัฐบาล-รมว.วธ.เปิดงาน “วันอาเซียน” ปี ๒๕๖๓ นำมิติทางวัฒนธรรมส่งเสริมปีแห่งอัตลักษณ์อาเซียน จัดแสดงอาหารจานเด่นจากประเทศอาเซียน ร่วมทำ “ต้มยำกุ้ง” อาหารมรดกภูมิปัญญาไทยโดยเชฟมิชลิน

วันจันทร์ที่ 10 สิงหาคม 2563
รมว.วธ.เปิดงาน “วันอาเซียน” ปี ๒๕๖๓ นำมิติทางวัฒนธรรมส่งเสริมปีแห่งอัตลักษณ์อาเซียน จัดแสดงอาหารจานเด่นจากประเทศอาเซียน ร่วมทำ “ต้มยำกุ้ง” อาหารมรดกภูมิปัญญาไทยโดยเชฟมิชลิน
รมว.วธ.เปิดงาน “วันอาเซียน” ปี ๒๕๖๓ นำมิติทางวัฒนธรรมส่งเสริมปีแห่งอัตลักษณ์อาเซียน
จัดแสดงอาหารจานเด่นจากประเทศอาเซียน ร่วมทำ “ต้มยำกุ้ง” อาหารมรดกภูมิปัญญาไทยโดยเชฟมิชลิน
รมว.วธ.เปิดงาน “วันอาเซียน” ปี ๒๕๖๓ นำมิติทางวัฒนธรรมส่งเสริมปีแห่งอัตลักษณ์อาเซียน
จัดแสดงอาหารจานเด่นจากประเทศอาเซียน ร่วมทำ “ต้มยำกุ้ง” อาหารมรดกภูมิปัญญาไทยโดยเชฟมิชลิน
วันที่ ๘ สิงหาคม ๒๕๖๓ ที่ศูนย์วัฒนธรรมอาเซียน ชั้น ๓ หอศิลป์ร่วมสมัยราชดำเนิน กรุงเทพฯ นายอิทธิพล คุณปลื้ม รัฐมนตรีว่าการกระทรวงวัฒนธรรม(รมว.วธ.) เป็นประธานในพิธีเปิดกิจกรรมวันอาเซียน ประจำปี ๒๕๖๓ ซึ่งจัดขึ้นระหว่างวันที่ ๘ – ๙ สิงหาคม ๒๕๖๓ พร้อมชมการแสดงชุด “อัตลักษณ์อาเซียน : ตำรับอาเซียน” ชมและชิม “อาหารจานเด่น” จากสถานเอกอัครราชทูตประเทศสมาชิกอาเซียนประจำประเทศไทย พร้อมทั้งร่วมทำ “ต้มยำกุ้ง” โดย นายวิชิต มุกุระ เชฟประจำร้านอาหารไทยซึ่งได้รับดาวมิชลิน ประจำปี ๒๕๖๓ เป็นผู้สาธิตและสอน โดยมี ผู้บริหารกระทรวงวัฒนธรรม ผู้แทนจากสถานเอกอัครราชทูตประเทศสมาชิกอาเซียนประจำประเทศไทย ผู้แทนกระทรวงการพัฒนาสังคมและความมั่นคงของมนุษย์ ผู้แทนกรมอาเซียน กระทรวงการต่างประเทศ และผู้แทนหน่วยงานที่เกี่ยวข้อง เข้าร่วม
นายอิทธิพล กล่าวว่า กลุ่มประเทศสมาชิกอาเซียนมีศิลปวัฒนธรรมและประเพณีที่คล้ายคลึงกัน ตลอดจนมีความสัมพันธ์และความร่วมมือด้านต่างๆ ระหว่างกันมายาวนานนับถึงปัจจุบันเป็นเวลา ๕๓ ปี นับจากวันก่อตั้งสมาคมประชาชาติเอเชียตะวันออกเฉียงใต้ หรืออาเซียน เมื่อวันที่ ๘ สิงหาคม ๒๕๑๐ ซึ่งรัฐบาลและกระทรวงวัฒนธรรม(วธ.) มีนโยบายในการสร้างบทบาทของไทยในเวทีอาเซียนและประชาคมโลก โดยใช้มิติทางวัฒนธรรมเสริมสร้างความสัมพันธ์ระหว่างประเทศ และเนื่องในวาระครบรอบ ๕ ปี การก่อตั้งศูนย์วัฒนธรรมอาเซียน และเพื่อให้สอดคล้องกับแนวนโยบายของสำนักเลขาธิการอาเซียน ที่ได้กำหนดให้ปี ๒๕๖๓ เป็นปีแห่งอัตลักษณ์อาเซียน (2020 Year of ASEAN Identity) วธ. จึงได้ดำเนินการจัดกิจกรรมวันอาเซียน ประจำปี ๒๕๖๓ ขึ้น เพื่อสร้างความตระหนักรู้และทัศนคติที่ดีต่อการคงอยู่ของอาเซียนและสามเสาอันประกอบเป็นประชาคมอาเซียน โดยนำเสนออัตลักษณ์ด้านวัฒนธรรมอาหารของอาเซียน ที่แสดงให้เห็นถึงความหลากหลายและโดดเด่นเฉพาะตัว อีกทั้งเป็นการประชาสัมพันธ์ส่วนนิทรรศการ “อาหารริมทางอาเซียน (ASEAN Street Food)” ภายในศูนย์วัฒนธรรมอาเซียน
สำหรับกิจกรรมวันอาเซียน ประจำปี ๒๕๖๓ ระหว่างวันที่ ๘ – ๙ สิงหาคม ๒๕๖๓ ประกอบด้วย (๑) การแสดงชุด “อัตลักษณ์อาเซียน : ตำรับอาเซียน” (๒) กิจกรรมการสาธิตและการนำเสนออาหารจานเด่นที่แสดงถึงอัตลักษณ์วัฒนธรรมของแต่ละประเทศ โดยผู้แทนจากสถานเอกอัครราชทูตประเทศสมาชิกอาเซียนประจำประเทศไทย อาทิ นม บ็อญ จ๊ก ซ็อมลอ ปรอเฮอ จากประเทศกัมพูชา ลุมเปีย เซอมารัง จากประเทศอินโดนีเซีย หมกไก่และแจ่วพริกสด จากประเทศลาว นาซิ เลอมัก จากประเทศมาเลเซีย อโดโบ จากประเทศฟิลิปปินส์ ปูผัดพริกสิงคโปร์ จากประเทศสิงคโปร์ และหน่ม บ่อ โค จากประเทศเวียดนาม นอกจากนี้ มีการสอนทำอาหารจานเด่นของไทย “ต้มยำกุ้ง” ซึ่งเป็นอาหารที่ได้รับการประกาศขึ้นบัญชีรายการมรดกภูมิปัญญาทางวัฒนธรรมของชาติเมื่อปี พ.ศ. ๒๕๕๔ และอยู่ระหว่างดำเนินการจัดทำข้อมูลมรดกภูมิปัญญาทางวัฒนธรรมเสนอต่อองค์การยูเนสโก เพื่อขอขึ้นทะเบียนเป็นรายการตัวแทนมรดกทางวัฒนธรรมที่จับต้องไม่ได้ของมนุษยชาติ โดย เชฟวิชิต มุกุระ หัวหน้าพ่อครัวประจำร้านอาหารไทย “ข้าว” ร้านอาหารรางวัลดาวมิชลิน ประจำปี พ.ศ. ๒๕๖๓ เป็นผู้สาธิตและสอน
ทั้งนี้ วธ.ขอเชิญชวนประชาชนเข้าร่วมกิจกรรมโดยไม่เสียค่าใช้จ่าย หรือชมถ่ายทอดสดผ่านทางเพจ Facebook ศูนย์วัฒนธรรมอาเซียน สอบถามรายละเอียดเพิ่มเติมได้ที่ ศูนย์วัฒนธรรมอาเซียน โทร. ๐ ๒๒๒๔ ๔๒๗๙
-----------------------------------

ที่มา : https://www.thaigov.go.th/news/contents/details/34091
