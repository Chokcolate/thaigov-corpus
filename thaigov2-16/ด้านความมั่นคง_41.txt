รัฐบาลไทย-ข่าวทำเนียบรัฐบาล-มหาดไทย ร่วมประชุมระดับเจ้าหน้าที่อาวุโสอาเซียนด้านการพัฒนาชนบทและขจัดความยากจน เตรียมพร้อมสำหรับการประชุมสมัยพิเศษระดับรัฐมนตรีอาเซียน AMRDPE

วันอังคารที่ 18 สิงหาคม 2563
พิมพ์
มหาดไทย ร่วมประชุมระดับเจ้าหน้าที่อาวุโสอาเซียนด้านการพัฒนาชนบทและขจัดความยากจน เตรียมพร้อมสำหรับการประชุมสมัยพิเศษระดับรัฐมนตรีอาเซียน AMRDPE
มหาดไทย ร่วมประชุมระดับเจ้าหน้าที่อาวุโสอาเซียนด้านการพัฒนาชนบทและขจัดความยากจน เตรียมพร้อมสำหรับการประชุมสมัยพิเศษระดับรัฐมนตรีอาเซียน AMRDPE
วันนี้ (18 ส.ค. 2563) เวลา 13.15 น. ณ ห้องประชุมดำรงธรรม อาคารศาลาว่าการกระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นผู้แทนเข้าร่วม การประชุมเตรียมการระดับเจ้าหน้าที่อาวุโสอาเซียนด้านการพัฒนาชนบทและขจัดความยากจน (Preparatory Senior Officials Meeting of The Asian Ministerial Meeting on Rural Development and Poverty Eradication : PrepSOMRDPE) ภายใต้แนวคิด “การลดความยากจนและการสร้างความเข้มแข็ง การฟื้นฟูในสถานการณ์โควิด-19” ผ่านระบบการประชุมทางไกล (Video Conference) โดยมีรัฐบาลสาธารณรัฐแห่งสหภาพเมียนมาเป็นประธานการประชุมในครั้งนี้ โดยมีวัตถุประสงค์เพื่อแลกเปลี่ยนประสบการณ์ของประเทศสมาชิกอาเซียนในการรับมือกับการแก้ไขปัญหาความยากจนที่มีแนวโน้มรุนแรงมากยิ่งขึ้น อันเนื่องมาจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) และเตรียมพร้อมสำหรับ การประชุมสมัยพิเศษระดับรัฐมนตรีอาเซียนด้านการพัฒนาชนบทและขจัดความยากจน (ASEAN Ministerial Meeting on Rural Development and Poverty Eradication : AMRDPE) ที่จะมีขึ้นในวันพรุ่งนี้ (19 สิงหาคม 2563)
นายบุญธรรม เลิศสุขีเกษม เปิดเผยว่า สำหรับการประชุมระดับรัฐมนตรีอาเซียนในวันพรุ่งนี้ เป็นการประชุมภายใต้หัวข้อ “การลดความยากจนและเสริมสร้างศักยภาพในการปรับตัวเพื่อรองรับการเปลี่ยนแปลงในช่วงฟื้นฟูประเทศจากสถานการณ์การแพร่ระบาดของโควิด-19” โดยประเทศไทยได้ขับเคลื่อนมาตรการหลัก คือ 1. มาตรการทางการเงินโดยการจ่ายเงินเยียวยาให้กับกลุ่มผู้มีรายได้น้อย 2. มาตรการฟื้นฟูเศรษฐกิจภายในประเทศ ภายใต้พระราชกำหนดฯ เงินกู้ 400,000 ล้านบาท ซึ่งมีแนวทางการดำเนินงานเพื่อฟื้นฟูประเทศ ได้แก่ 1) ขับเคลื่อนการฟื้นฟูเศรษฐกิจภายในประเทศบนหลักปรัชญาของเศรษฐกิจพอเพียง และสร้างการมีส่วนร่วมจากทุกภาคส่วน 2) สร้างความมั่นคงทางเศรษฐกิจและสังคมภายในประเทศ โดยมุ่งเน้นการสร้างงาน 3) ปรับโครงสร้างเศรษฐกิจของประเทศ และ 4) สร้างระบบการเรียนรู้สำหรับประชาชนในการพัฒนา/ปรับเปลี่ยนทักษะให้สอดรับกับความต้องการของตลาดแรงงานในอนาคต

ที่มา : https://www.thaigov.go.th/news/contents/details/34311
