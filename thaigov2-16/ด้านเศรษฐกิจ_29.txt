รัฐบาลไทย-ข่าวทำเนียบรัฐบาล-รมช.มนัญญา  นำทีม โชว์เกษตรอินทรีย์วิถีอุทัย เปิดงาน ”เบสท์ฟู้ดไทยคานิวัล อุทัยธานี”

วันอาทิตย์ที่ 9 สิงหาคม 2563
รมช.มนัญญา  นำทีม โชว์เกษตรอินทรีย์วิถีอุทัย เปิดงาน ”เบสท์ฟู้ดไทยคานิวัล อุทัยธานี”
รมช.มนัญญา  นำทีม โชว์เกษตรอินทรีย์วิถีอุทัย เปิดงาน ”เบสท์ฟู้ดไทยคานิวัล อุทัยธานี” ชูอัตลักษณ์  สืบสานอาหารท้องถิ่น สร้างชุมชนยั่งยืน
นางสาวมนัญญา ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ เป็นประธานในพิธีเปิดงาน “เบสท์ฟู้ดไทยคานิวัล อุทัยธานี” (Best Food Thai Carnival Uthaithani) ซึ่งจัดขึ้นระหว่างวันที่ 7-9 สิงหาคม 2563 ณ ลานสะแกกรัง อำเภอเมือง จังหวัดอุทัยธานี โดยมีนายอลงกต วรกี รองผู้ว่าราชการจังหวัดอุทัยธานี  นายเจเศรษฐ์ ไทยเศรษฐ์ สมาชิกสภาผู้แทนราษฎรจังหวัดอุทัยธานี ผู้แทนการท่องเที่ยวแห่งประเทศไทย ผู้บริหารส่วนราชการจังหวัดอุทัยธานี และประชาชนร่วมในงานอย่างคับคั่ง
รัฐมนตรีช่วยว่าการกระทรวงเกษตรและสหกรณ์ กล่าวว่า การจัดงานครั้งนี้ เกิดจากแนวคิดการมีส่วนร่วมของคนในชุมชน โดยได้รับความร่วมมืออย่างดียิ่งจากทุกส่วนราชการในจังหวัด และยังได้รับการสนับสนุนจากการท่องเที่ยวแห่งประเทศไทย เพื่อให้งานดังกล่าวสำเร็จลุล่วงและเป็นที่ชื่นชอบของชาวจังหวัดอุทัยธานีและนักท่องเที่ยว จังหวัดอุทัยธานีมีอาหารที่หลากหลาย รวมถึงวัตถุดิบขึ้นชื่อของจังหวัดนานาชนิด ซึ่งจะนำไปสู่การคิดค้นและพัฒนา สร้างสรรค์เมนูอาหารใหม่ๆ ที่ถูกใจคนรุ่นใหม่ แต่ยังคงไว้ซึ่งกลิ่นไอความเป็นพื้นบ้าน เอกลักษณ์อาหารของจังหวัดอุทัยธานี ทำให้เกิดเมนูอาหารแปลกใหม่ที่มีความโดดเด่นและเป็นที่ชื่นชอบของทุกคนที่ได้ลิ้มลอง ทั้งความสดสะอาดของพืชผัก ปลาแรดรสดี และวัตถุดิบพื้นถิ่นนานาชนิด
ไฮไลท์ของงาน นอกจากมีสินค้าโอทอปซึ่งเป็นของดีของจังหวัดอุทัยธานีมาจัดจำหน่ายแล้ว ยังมีกิจกรรมที่สำคัญ คือ การชูจุดเด่นเกษตรอินทรีย์วิถีอุทัย นำวัตถุดิบอาหารที่สำคัญ เช่น ปลาแรด ซึ่งเป็นวัตถุดิบที่โดดเด่นประจำจังหวัด นำไปรังสรรค์ประกอบอาหารได้ทั้งอาหารคาว และอาหารหวาน พืชสมุนไพร ส้มโอขาวแตงกวา นำมาปรุงและสร้างสรรค์เมนูอาหารใหม่ๆ ที่มีอัตลักษณ์ ภายในงานมีการประกอบอาหาร โดยเชฟจาก  celebrity chef มาปรุงอาหาร ในเมนู ขนมจีนปลาย่าง ส้าปลา ปลาแรดย่างน้ำปลาหวาน ต้มโคล้งแก้มปลา ปลาทาร์ตข้าวพองมูสสังขยาปลาแห้ง เป็นต้น ซึ่งเมนูอาหารดังกล่าว ประชาชนและคนในชุมชน สามารถนำไปปรุงอาหารรับประทานภายในครัวเรือน รวมถึงผู้ประกอบร้านค้าต่างๆ ก็สามารถนำสูตรอาหารไปจำหน่ายแก่นักท่องเที่ยว ทำให้เกิดรายได้หมุนเวียนในชุมชนมากขึ้นอีกด้วย

ที่มา : https://www.thaigov.go.th/news/contents/details/34052
