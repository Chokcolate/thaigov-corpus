รัฐบาลไทย-ข่าวทำเนียบรัฐบาล-คกก.ปฏิรูปประเทศด้านสาธารณสุข ระดมสมอง เน้นขับเคลื่อนดูแลประชาชนให้สุขภาพดี

วันอาทิตย์ที่ 16 สิงหาคม 2563
คกก.ปฏิรูปประเทศด้านสาธารณสุข ระดมสมอง เน้นขับเคลื่อนดูแลประชาชนให้สุขภาพดี
คณะกรรมการปฏิรูปประเทศด้านสาธารณสุข เห็นชอบในหลักการสำคัญเพื่อขับเคลื่อนการดูแลสุขภาพประชาชน ส่งเสริมสุขภาพ ป้องกันโรคไม่ติดต่อเรื้อรัง เตรียมรับมือกับภาวะฉุกเฉิน โรคระบาดและโรคอุบัติใหม่ ดูแล ฟื้นฟูผู้สูงอายุ ให้เข้าถึงการรักษาใกล้บ้าน ด้วย
คณะกรรมการปฏิรูปประเทศด้านสาธารณสุข เห็นชอบในหลักการสำคัญเพื่อขับเคลื่อนการดูแลสุขภาพประชาชน ส่งเสริมสุขภาพ ป้องกันโรคไม่ติดต่อเรื้อรัง เตรียมรับมือกับภาวะฉุกเฉิน โรคระบาดและโรคอุบัติใหม่ ดูแล ฟื้นฟูผู้สูงอายุ ให้เข้าถึงการรักษาใกล้บ้าน ด้วยเทคโนโลยีดิจิทัล
ศ.คลินิกเกียรติคุณ นายแพทย์อุดม คชินทร ประธานคณะกรรมการปฏิรูปประเทศด้านสาธารณสุข ให้สัมภาษณ์ภายหลังการประชุมคณะกรรมการปฏิรูปประเทศด้านสาธารณสุข ครั้งที่ 5/2563 ว่า รัฐบาลมีนโยบายขับเคลื่อนการปฏิรูปด้านสุขภาพให้เห็นผลสัมฤทธิ์อันเป็นประโยชน์ต่อประชาชนให้ได้ภายใน 2 ปี จากบทเรียนโรคโควิด 19 การป้องกันตัวเองไม่ให้มีความเสี่ยง และมีสุขภาพดีเป็นสิ่งสำคัญ จึงตั้งเป้าหมายการปฏิรูปสาธารณสุขที่ตอบสนองกับยุคหลังโควิด 19 ให้เป็น New Normal เน้นการส่งเสริมสุขภาพ การป้องกันโรค การฟื้นฟู และการเข้าถึงการรักษาใกล้บ้าน
ศ.คลินิกเกียรติคุณ นายแพทย์อุดม กล่าวต่อว่า จากที่ประชุมวันนี้คณะกรรมการมีมติเห็นชอบในหลักการ  สำคัญ คือ ปฏิรูปการบริหารจัดการสถานการณ์และความพร้อมเผชิญภาวะฉุกเฉินโรคระบาดและโรคอุบัติใหม่ระดับชาติ โดยนำบทเรียนที่ได้จากการบริหารสถานการณ์การระบาดโรคโควิด 19 มาปรับใช้เผชิญกับโรคระบาดและโรคอุบัติใหม่ บูรณาการกับทุกกระทรวงที่เกี่ยวข้องอย่างรวดเร็ว พัฒนาระบบการเงินการคลังและระบบประกันสุขภาพ จัดการข้อมูลสารสนเทศและการใช้เทคโนโลยีดิจิลทัล  รวมถึงการมีระบบกักกันและควบคุมการเข้าประเทศที่มีกฎหมายหรือระเบียบรองรับ ปฏิรูปการดูแลรักษาโรคไม่ติดต่อเรื้อรัง (NCD) เช่น โรคเบาหวาน โรคความดันโลหิตสูง โดยบูรณาการการสร้างเสริมสุขภาพและป้องกันโรคเข้ากับระบบบริการสุขภาพอย่างต่อเนื่องยั่งยืน ผลักดันนโยบายการตรวจสุขภาพ การเข้าถึงข้อมูลสุขภาพของตนเอง และการปรับเปลี่ยนพฤติกรรม
ยกระดับการเข้าถึงการบริบาลดูแลของผู้สูงอายุทั่วประเทศ จัดให้มีการดูแลรักษาใกล้บ้านโดยองค์การปกครองส่วนท้องถิ่นและหน่วยงานที่เกี่ยวข้อง มี อสม.ร่วมกันดูแลผู้สูงอายุในชุมชน ร่วมกับการใช้เทคโนโลยีดิจิทัลและการแพทย์ทางไกล เช่น telemedicine หรือvideo call  ตลอดจนพัฒนาระบบบริการที่มีผู้บริบาลดูแล โดยตั้งเป้าผลิตผู้บริบาล 1 แสนคน ภายใน 2 ปี ดูแลร่วมกับลูกหลานในครอบครัว
ทั้งนี้ คณะกรรมการได้เสนอให้ปรับปรุงพระราชบัญญัติโรคติดต่อ พ.ศ. 2558 โดยเฉพาะอนุบัญญัติที่จำเป็นและกำหนดมาตรการภาษีโซเดียมสำหรับป้องกันและลดความเจ็บป่วยจากโรคไม่ติดต่อ ซึ่งได้มอบฝ่ายเลขานุการ นำข้อเสนอของคณะกรรมการเพิ่มเติมให้ครอบคลุมทุกหลักการ เพื่อเสนอต่อสำนักงานสภาพัฒนาการเศรษฐกิจและสังคมแห่งชาติ  พิจารณาต่อไป
***********************************  สิงหาคม 2563
****************************

ที่มา : https://www.thaigov.go.th/news/contents/details/34228
