รัฐบาลไทย-ข่าวทำเนียบรัฐบาล-รัฐบาลปลื้ม ไทยเปิดบริการ 5G เชิงพาณิชย์เป็นประเทศแรกในอาเซียน เพิ่มจุดขายดึงดูดนักลงทุน ย้ำ “หยุดโควิด เศรษฐกิจไทยต้องไม่หยุด”

วันพุธที่ 19 สิงหาคม 2563
พิมพ์
รัฐบาลปลื้ม ไทยเปิดบริการ 5G เชิงพาณิชย์เป็นประเทศแรกในอาเซียน เพิ่มจุดขายดึงดูดนักลงทุน ย้ำ “หยุดโควิด เศรษฐกิจไทยต้องไม่หยุด”
รัฐบาลปลื้ม ไทยเปิดบริการ 5G เชิงพาณิชย์เป็นประเทศแรกในอาเซียน เพิ่มจุดขายดึงดูดนักลงทุน ย้ำ “หยุดโควิด เศรษฐกิจไทยต้องไม่หยุด”
นางสาวรัชดา ธนาดิเรก รองโฆษกประจำสำนักนายกรัฐมนตรี เผยไทยเป็นประเทศแรกในภูมิภาคอาเซียนที่มีบริการ 5G เชิงพาณิชย์ เพราะมีความพร้อมทั้งด้านผู้บริโภค ที่ต้องการใช้บริการ 5G  ขณะที่ฝั่งผู้ให้บริการ ไทยมีโครงสร้างพื้นฐานดิจิทัล 4G ครอบคลุมทั่วประเทศและพร้อมที่จะพัฒนาเป็น 5G  ทั้งนี้ รัฐบาล โดย พลเอกประยุทธ์ จันทร์โอชา นายกรัฐมนตรี ยังเห็นชอบมาตรการส่งเสริมการลงทุน 5G สร้างแรงจูงใจดึงดูดนักลงทุนให้เกิดการลงทุนในการพัฒนาเทคโนโลยีในรูปแบบใหม่ รวมทั้งโครงสร้างพื้นฐานของอุตสาหกรรม 5G  โดยการใช้งาน 5G จะเกิดขึ้นในพื้นที่เขตพัฒนาพิเศษภาคตะวันออก (EEC) เพื่อพัฒนาอุตสาหกรรมแห่งอนาคต และดึงดูดการลงทุนจากบริษัทต่างชาติ ขณะที่ 6 กลุ่มจังหวัดที่จะได้ประเดิมการใช้งาน 5G เพื่อนำไปสู่เมืองอัจฉริยะ (Smart City) ได้แก่ กรุงเทพมหานคร และปริมณฑล เชียงใหม่ นครราชสีมา ขอนแก่น สงขลา และภูเก็ต รวมทั้งท่าอากาศยานที่สำคัญที่จะได้สัมผัส 5G ก่อน
รองโฆษกประจำสำนักนายกรัฐมนตรียังได้เปิดเผยแผนปฏิบัติการว่าด้วยการส่งเสริมการใช้ประโยชน์เทคโนโลยี 5G ของประเทศไทยในระยะปี 2566-2570 ตั้งเป้าไว้ ให้มีโครงข่าย 5G ครอบคลุมร้อยละ 98 ของประชากรภายในปีพ.ศ. 2570 และมีความเร็วไม่ต่ำกว่า 100  Mbps ในเขตเทศบาลและ 50 Mbpsในทุกพื้นที่  เพิ่มเศรษฐกิจมีมูลค่าเพิ่มจากการประยุกต์ใช้เทคโนโลยี 5G เป็นสัดส่วนร้อยละ 6.6 ของ GDP และจำนวนผู้ประกอบการ SME ประยุกต์ใช้เทคโนโลยี 5Gไม่ต่ำกว่า 7,000 ราย  จำนวนผู้เรียนในระดับการศึกษาขั้นพื้นฐานที่สามารถเข้าถึงบริการดิจิตอลด้านการศึกษาโดยการประยุกต์ใช้ 5G ไม่ต่ำกว่า 700,000 ราย  อันดับการพัฒนาศักยภาพทางการแข่งขันของประเทศของ IMD ด้านประสิทธิภาพการประกอบธุรกิจและด้านองค์ความรู้เทคโนโลยีดิจิตอล ต้องดีขึ้นไม่น้อยกว่า 8 อันดับ และผลงานวิจัยนวัตกรรมที่เกี่ยวข้องกับเทคโนโลยี 5G ต้องขยายผลเชิงพานิชย์อย่างเป็นรูปธรรม ไม่ต่ำกว่าร้อยละ 50 ซึ่งมั่นใจได้ว่า ไทยจะไม่ตกขบวน 5G เพราะได้มีการนำร่องเปิดให้บริการ 5G ในหลายพื้นที่เรียบร้อยแล้ว ทำให้ไทยมีโครงข่ายดิจิทัลที่ทันสมัย  เช่น กับประเทศชั้นนำด้านเทคโนโลยี เช่น  จีน สหรัฐ และเกาหลีใต้
“ท่านนายกฯ ย้ำเสมอว่า วันนี้รัฐบาลพาประเทศมุ่งสู่อนาคต ไทยต้องใช้ประโยชน์จากเทคโนโลยีในการเดินหน้าขับเคลื่อนเศรษฐกิจ สังคม สาธารณสุขและสิ่งแวดล้อม แม้เราจะได้รับผลกระทบจากการแพร่ระบาดโควิด-19 แต่รัฐบาลได้มีการวางรากฐานเพื่อการพัฒนาในระยะยาว ต่อยอดศักยภาพและใช้จุดเด่นด้านทรัพยากร จึงขอให้มั่นใจว่า ประเทศไม่ได้หยุดพัฒนา ทั้งด้านเศรษฐกิจ และยกระดับคุณภาพชีวิตคนไทย” รองโฆษก กล่าว

ที่มา : https://www.thaigov.go.th/news/contents/details/34321
