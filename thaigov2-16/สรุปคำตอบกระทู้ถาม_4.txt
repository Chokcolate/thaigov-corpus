รัฐบาลไทย-ข่าวทำเนียบรัฐบาล-ความคืบหน้าและเป้าหมายของการปฏิรูปตำรวจตามรัฐธรรมนูญ

วันพฤหัสบดีที่ 6 สิงหาคม 2563
พิมพ์
ความคืบหน้าและเป้าหมายของการปฏิรูปตำรวจตามรัฐธรรมนูญ
สรุปการตอบกระทู้ถามในการประชุมวุฒิสภา วันจันทร์ที่ ๘ มิถุนายน ๒๕๖๓
เรื่อง                    ความคืบหน้าและเป้าหมายของการปฏิรูปตำรวจตามรัฐธรรมนูญ
ผู้ตั้งกระทู้ถาม      นายคำนูณ สิทธิสมาน
ถาม                    นายกรัฐมนตรี
ผู้ตอบ                 รัฐมนตรีประจำสำนักนายกรัฐมนตรี (นายเทวัญ ลิปตพัลลภ)
ผู้ถาม : นายคำนูณ สิทธิสมาน ถามกระทู้โดยสรุปดังนี้
ตามที่รัฐธรรมนูญกำหนดให้มีการปฏิรูปตำรวจ และให้คณะกรรมการปฏิรูปตำรวจดำเนินการแก้ไขปรับปรุงกฎหมายที่เกี่ยวข้องให้แล้วเสร็จภายในหนึ่งปีนับแต่วันประกาศใช้รัฐธรรมนูญ อย่างไรก็ดี กำหนดเวลาดังกล่าวได้ล่วงเลยมาสองปีแล้ว ปัจจุบันการปรับปรุงกฎหมายที่เกี่ยวข้องกับตำรวจยังไม่แล้วเสร็จ ทั้งที่มีการตั้งคณะกรรมการปฏิรูปประเทศด้านกระบวนการยุติธรรม (ตำรวจ) ซึ่งได้ดำเนินการศึกษาและเสนอร่างพระราชบัญญัติตำรวจแห่งชาติ พ.ศ. .... ต่อคณะรัฐมนตรี และคณะรัฐมนตรีเห็นชอบแล้ว ส่งให้สำนักงานคณะกรรมการกฤษฎีกาตรวจพิจารณา โดยมีการแต่งตั้งคณะกรรมการพิจารณาร่างพระราชบัญญัติตำรวจแห่งชาติ พ.ศ. .... ต่อมาในปี ๒๕๖๒ มีการแต่งตั้งคณะกรรมการพิจารณาร่างพระราชบัญญัติตำรวจแห่งชาติ พ.ศ. .... และร่างพระราชบัญญัติการสอบสวนคดีอาญา พ.ศ. .... ที่มีนายมีชัย  ฤชุพันธุ์ เป็นประธานกรรมการ สำนักงานคณะกรรมการกฤษฎีกาทำหน้าที่ฝ่ายเลขานุการ ซึ่งปัจจุบันได้พิจารณาเสร็จแล้ว และส่งให้สำนักเลขาธิการคณะรัฐมนตรี ขอเรียนถามว่ารัฐบาลมีแนวทางดำเนินการต่อร่างพระราชบัญญัติทั้งสองฉบับอย่างไร จะมีการตั้งคณะกรรมการขึ้นมาพิจารณาร่างพระราชบัญญัติอีกคณะหรือไม่ และจะเร่งรัดให้ดำเนินการปรับปรุงกฎหมายเกี่ยวข้องกับตำรวจให้แล้วเสร็จอย่างไร นอกจากนี้ รัฐธรรมนูญแห่งราชอาณาจักรไทย มาตรา ๒๕๘ ง. ด้านกระบวนการยุติธรรม (๔) เป็นบทบังคับตามรัฐธรรมนูญนายกรัฐมนตรีและคณะรัฐมนตรีควรให้ความสำคัญ และเสนอร่างพระราชบัญญัติทั้งสองฉบับเข้าสู่การพิจารณาของรัฐสภา ทั้งนี้จะขอนำประเด็นการปฏิรูปตำรวจไปอภิปรายในวาระการปฏิรูปประเทศต่อไป
ผู้ตอบ : รัฐมนตรีประจำสำนักนายกรัฐมนตรี (นายเทวัญ ลิปตพัลลภ) ตอบชี้แจงกระทู้โดยสรุปดังนี้
นายเทวัญ ลิปตพัลลภ รัฐมนตรีประจำสำนักนายกรัฐมนตรี ผู้ได้รับมอบหมายให้ตอบกระทู้ถามตอบชี้แจงว่า
ในปัจจุบันคณะกรรมการพิจารณาร่างพระราชบัญญัติตำรวจแห่งชาติ พ.ศ. .... และร่างพระราชบัญญัติการสอบสวนคดีอาญา พ.ศ. .... ที่นายมีชัย ฤชุพันธุ์ เป็นประธานกรรมการ ได้ดำเนินการตรวจพิจารณาร่างพระราชบัญญัติทั้งสองฉบับเสร็จเรียบร้อย และส่งไปที่สำนักเลขาธิการคณะรัฐมนตรีแล้ว ขณะนี้อยู่ระหว่างรอความเห็นจากหน่วยงานต่าง ๆ เพื่อเสนอต่อคณะรัฐมนตรีต่อไป ซึ่งคาดว่าจะใช้เวลาไม่นานและเมื่อเสนอต่อคณะรัฐมนตรีแล้วจะเรียนให้นายคำนูณ  สิทธิสมาน
ทราบต่อไป อย่างไรก็ดีแม้ว่าการปรับปรุงกฎหมายที่เกี่ยวข้องกับตำรวจจะยังไม่แล้วเสร็จ แต่นายกรัฐมนตรีได้สั่งการให้มีการปฏิรูปตำรวจในระยะเร่งด่วน ตั้งแต่ปี ๒๕๕๙ คู่ขนานกันไป โดยให้มีการปฏิรูปโครงสร้างของตำแหน่งข้าราชการตำรวจ แก้ไขคุณสมบัติเฉพาะสำหรับตำแหน่งในสถานีตำรวจทุกสายงานในสถานีตำรวจต้องผ่านงานสอบสวน ปรับปรุงหลักสูตรของโรงเรียนนายร้อยตำรวจ พัฒนาการพิสูจน์หลักฐานโดยการเพิ่มพนักงานสอบสวนในปี ๒๕๖๒ อีก ๑,๓๐๐ นาย และพัฒนาระบบสารสนเทศสถานีตำรวจพิเศษ
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33966
