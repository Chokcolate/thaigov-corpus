รัฐบาลไทย-ข่าวทำเนียบรัฐบาล-กรมการจัดหางาน  ขอแรงงานไทย สมัครเป็นสมาชิกกองทุนฯ ก่อนไปทำงานตปท. เพื่อสิทธิประโยชน์

วันศุกร์ที่ 7 สิงหาคม 2563
พิมพ์
กรมการจัดหางาน  ขอแรงงานไทย สมัครเป็นสมาชิกกองทุนฯ ก่อนไปทำงานตปท. เพื่อสิทธิประโยชน์
นายสุชาติ พรชัยวิเศษกุล อธิบดีกรมการจัดหางาน เปิดเผยถึงกรณี เหตุระเบิด ในกรุงเบรุต ประเทศเลบานอน ที่พบว่ามีแรงงานไทยได้รับบาดเจ็บจากเหตุการณ์ดังกล่าวและขณะนี้ได้เข้ารับการรักษาพยาบาลแล้ว
เกี่ยวกับเรื่องนี้ กรมการจัดหางาน ซึ่งมีภารกิจในการจัดส่งแรงงานไทยไปทำงานต่างประเทศ อย่างมีเกียรติ มีศักดิ์ศรี มีคุณภาพชีวิตที่ดี และได้รับการคุ้มครองเมื่อไปทำงานอยู่ในต่างประเทศ ได้เร่งตรวจสอบข้อมูลของแรงงานไทยที่ได้รับบาดเจ็บ หากเป็นสมาชิกกองทุนเพื่อช่วยเหลือคนหางานไปทำงานในต่างประเทศ จะได้รับการสงเคราะห์และช่วยเหลือเมื่อประสบปัญหาในต่างประเทศ ตามอัตราที่กองทุนฯกำหนด
นายสุชาติฯ กล่าวต่อว่า  กรมการจัดหางานมีกองทุนเพื่อช่วยเหลือคนหางานไปทำงานในต่างประเทศ เพื่อช่วยเหลือ และให้การคุ้มครองแรงงานไทยที่เดินทางไปทำงานต่างประเทศแล้วประสบปัญหาต่างๆโดยให้การสงเคราะห์แก่แรงงานไทยที่ไปหรือจะไปทำงานในต่างประเทศ หรือทายาทโดยธรรมของสมาชิกกองทุนฯ และจะมีสิทธิ์ได้รับเงินสงเคราะห์ตามสาเหตุของปัญหา
“หากเป็นสมาชิกกองทุนฯ กรณีประสบอันตรายในต่างประเทศ ให้การสงเคราะห์ค่ารักษาพยาบาลเท่าที่จ่ายจริงไม่เกิน 30,000 บาท และได้รับการสงเคราะห์ตามกรณีอื่นๆ เพิ่มอีก เช่น กรณีพิการ 15,000 บาท กรณีทุพพลภาพ 30,000 กรณีประสบปัญหาจากภัยสงคราม ภัยธรรมชาติ หรือโรคระบาด ซึ่งทางการของประเทศนั้น ๆ ประกาศกำหนดแล้ว 15,000 บาท หรือถูกเลิกจ้างจากสาเหตุประสบอันตราย ก็ได้รับ 15,000 บาท
ผู้ที่จะสมัครสมาชิกกองทุนฯ ต้องเป็นคนหางานที่จะเดินทางไปทำงานต่างประเทศ โดยบริษัทจัดหางานเป็นผู้จัดส่ง และกรมการจัดหางานเป็นผู้จัดส่ง ส่วนคนหางานที่แจ้งการเดินทางไปทำงานด้วยตนเองสามารถสมัครเป็นสมาชิกกองทุนฯ ได้ตามความสมัครใจ ซึ่งมีอัตราค่าสมัครสมาชิก 300-500 บาท แตกต่างกันตามประเทศที่เดินทางไป เมื่อจ่ายเงินเข้ากองทุนฯ จะคุ้มครองตามระยะเวลาที่กำหนดในสัญญาจ้าง และเมื่อทำงานครบกำหนดตามสัญญาจ้าง หรือสัญญาจ้างสิ้นสุด หากคนหางานยังอยู่หรือยังทำงานอยู่ในต่างประเทศ จะได้รับการคุ้มครองจากกองทุนฯ ต่อไปอีก 5 ปี โดยต้องยื่นคำร้องขอรับเงินสงเคราะห์จากกองทุนฯ ภายในระยะเวลา 2 ปี นับตั้งแต่วันเกิดสิทธิ กรมการจัดหางานอยากให้คนหางานเห็นความสำคัญของการเป็นสมาชิกกองทุนฯโดยเฉพาะการเดินทางไปทำงานด้วยวิธีแจ้งการเดินทางด้วยตนเอง เพราะหากประสบเหตุไม่คาดคิดในต่างประเทศ เงินสงเคราะห์ในส่วนนี้จะเป็นประโยชน์มาก” นายสุชาติฯ กล่าว
ทั้งนี้ สามารถสอบถามข้อมูลเพิ่มเติมได้ที่ สำนักงานจัดหางานจังหวัดทุกจังหวัด  สำนักงานจัดหางานกรุงเทพมหานครพื้นที่ 1-10 กองบริหารแรงงานไทยไปทำงานต่างประเทศ หรือสายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/34036
