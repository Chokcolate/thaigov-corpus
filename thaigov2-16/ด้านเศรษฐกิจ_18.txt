รัฐบาลไทย-ข่าวทำเนียบรัฐบาล-เลขาธิการ คปภ. เตือน..! อย่าหลงเชื่อกลุ่มมิจฉาชีพแอบอ้างชื่อเลขาธิการ คปภ. และ สำนักงาน คปภ. ติดต่อทำธุรกรรมการลงทุนทางอินเตอร์เน็ต

วันศุกร์ที่ 7 สิงหาคม 2563
พิมพ์
เลขาธิการ คปภ. เตือน..! อย่าหลงเชื่อกลุ่มมิจฉาชีพแอบอ้างชื่อเลขาธิการ คปภ. และ สำนักงาน คปภ. ติดต่อทำธุรกรรมการลงทุนทางอินเตอร์เน็ต
• สั่งการให้ดำเนินการตามกฎหมายต่อกลุ่มมิจฉาชีพในทุกกรณีความผิด
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า ด้วยมีกลุ่มมิจฉาชีพแอบอ้างใช้ชื่อสำนักงานคณะกรรมการกำกับและส่งเสริมการประกอบธุรกิจประกันภัย โดยการสร้างอีเมล์ปลอมชื่อ  Suthiphon Thaveechaiyagarn suthiphon@oicofficial.com เว็บไซต์ปลอมชื่อ www.oicofficial.com  และแอบอ้างใช้ชื่อ Dr. Suthiphon Thaveechaiyagarn ตำแหน่ง Secretary-General of OIC Risk Compliance Manager ในการหลอกลวงเพื่อเสนอขายผลิตภัณฑ์การลงทุนใน “Bond” ที่รับรองและรับประกันผลประโยชน์จากการลงทุนและปลอมแปลงเอกสาร ในนามของสำนักงานคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) ซึ่งการกระทำดังกล่าว ทำให้ประชาชนหลงผิด ด้วยหวังจะสร้างความน่าเชื่อถือในการหลอกลวงให้ลงทุน
เลขาธิการ คปภ. กล่าวว่า สำนักงาน คปภ. เป็นหน่วยงานของรัฐที่มีบทบาทหน้าที่ในการส่งเสริม กำกับดูแลและคุ้มครองสิทธิของประชาชนด้านการประกันภัย มิได้เป็นหน่วยงานที่แสวงหาผลกำไร จึงไม่มีบทบาทหน้าที่ในการเสนอขายผลิตภัณฑ์ใด ๆ ทั้งสิ้น ทั้งนี้ ได้สั่งการให้สายกฎหมายและคดี ดำเนินคดีร้องทุกข์กล่าวโทษและแจ้งหน่วยงานที่เกี่ยวข้อง เพื่อดำเนินการทางกฎหมายต่อกลุ่มมิจฉาชีพในทุกกรณีความผิด ดังนั้น จึงขอให้ประชาชนอย่าได้หลงเชื่อ การกระทำผิดของกลุ่มมิจฉาชีพดังกล่าว หากได้รับการติดต่อเพื่อเสนอขายผลิตภัณฑ์ใด ๆ โดยอ้างว่าเป็นเจ้าหน้าที่สำนักงาน คปภ. ไม่ว่าจะเป็นทางโทรศัพท์ อีเมล์ หรือช่องทางใด ๆ ให้สันนิษฐานไว้ก่อนว่าเป็นการหลอกลวงประชาชน และขอให้ตรวจสอบข้อเท็จจริงของข้อมูลไปยังสำนักงาน คปภ. โดยตรง ผ่านสายด่วน คปภ. 1186

ที่มา : https://www.thaigov.go.th/news/contents/details/34026
