รัฐบาลไทย-ข่าวทำเนียบรัฐบาล-ก.อุตฯ เชื่อมอีคอมเมิร์ซ ผุด“ร้านรักชุมชน” นำสินค้าโอทอปผ่านมาตรฐาน มผช.จำหน่ายออนไลน์

วันจันทร์ที่ 10 สิงหาคม 2563
พิมพ์
ก.อุตฯ เชื่อมอีคอมเมิร์ซ ผุด“ร้านรักชุมชน” นำสินค้าโอทอปผ่านมาตรฐาน มผช.จำหน่ายออนไลน์
กระทรวงอุตสาหกรรม เชื่อมอีคอมเมิร์ซ ผุด“ร้านรักชุมชน” นำสินค้าโอทอปผ่านมาตรฐาน มผช.จำหน่ายออนไลน์
กระทรวงอุตสาหกรรม ผนึกกำลัง ธ.กรุงไทย และภาคเอกชน รุกตลาดอีคอมเมิร์ซดันสินค้า โอทอป ที่ผ่านมาตรฐานผลิตภัณฑ์ชุมชน (มผช.)  เปิด“ร้านรักชุมชน” จำหน่ายออนไลน์ผ่าน บิ้กอีมาร์เก็ตเพลส ทั้ง ลาซาด้า และ ช้อปปี้ หวังเพิ่มช่องทางการตลาด สร้างรายได้ บรรเทาความเดือนร้อนกลุ่ม SMEs วิสาหกิจชุมชน พร้อมอัดโปรโมชั่นจูงใจ ให้คนไทยอุดหนุนสินค้าคุณภาพของชุมชนไทย
นายกอบชัย สังสิทธิสวัสดิ์ ปลัดกระทรวงอุตสาหกรรม เปิดเผยว่า “ร้านรักชุมชน” เป็นการผนึกกำลังร่วมกันระหว่าง กระทรวงอุตสาหกรรม ธนาคารกรุงไทย และบริษัท N-Squared ภาคเอกชน ที่ดำเนินงานด้านอีคอมเมิร์ซ เพื่อมุ่งช่วยเหลือบรรเทาความเดือดร้อนให้กับผู้ประกอบการ SMEs และกลุ่มวิสาหกิจชุมชนที่ผลิตและจำหน่าย สินค้าที่ได้รับมาตรฐานผลิตภัณฑ์ชุมชน (มผช.) และสินค้า โอทอป ซึ่งเป็นกลุ่มที่มีจำนวนกว่า 12,000 รายทั่วประเทศ และได้รับผลกระทบจากวิกฤตการณ์แพร่ระบาดของโรค โควิด – 19 ซึ่งส่งผลให้ผู้ประกอบการไม่สามารถขายสินค้าได้ผ่านหน้าร้านค้าหรือตามร้านขายของฝากตามแหล่งสถานที่ท่องเที่ยวต่าง ๆ ได้ ซึ่งส่งผลทำให้สินค้าค้างสต๊อกจำนวนมากส่งผลกระทบต่อยอดขายของธุรกิจ ด้วยเหตุนี้ กระทรวงอุตสาหกรรม ธนาคารกรุงไทย และบริษัท N-Squared จึงร่วมกันพัฒนาช่องทางจัดจำหน่ายผ่านตลาดอีคอมเมิร์ซ โดยเลือกอีมาร์เก็ตเพลส ที่ได้รับความนิยมจากกลุ่มตลาดผู้ซื้อ เช่น ลาซาด้า (Lazada) และ ช้อปปี้ (Shopee) ภายใต้ชื่อ “ร้านรักชุมชน” ซึ่งจะสามารถช่วยให้เกิดการขายและระบายสินค้าของผู้ประกอบการที่มีอยู่ในปัจจุบันได้ โดยเฉพาะอย่างยิ่งสินค้าที่มีวันหมดอายุ เช่น สินค้าการเกษตร อาหาร อาหารเพื่อสุขภาพ เครื่องดื่ม เป็นต้น ซึ่งจะสามารถช่วยลดความเสียหายทางด้านการลงทุนไปได้
ทั้งนี้ สำหรับเกณฑ์การคัดเลือกผลิตภัณฑ์ที่จะนำมาจัดจำหน่ายผ่านร้านรักชุมชน จะคัดเลือกจากอุตสาหกรรมจังหวัดทั่วประเทศ ที่จะเป็นสินค้าชุมชนที่ได้มาตรฐาน มีคุณภาพ และมีจุดเด่นในตัวของสินค้าโดยในปัจจุบันมีสินค้าที่ผ่านการคัดเลือกและจำหน่ายแล้วในร้านรักชุมชน ทั้งบนแพลตฟอร์ม Lazada และ Shopee กว่า 17 รายการ และจากผลตอบรับทำให้หลาย ๆ สินค้าเริ่มมียอดขายและ ออเดอร์กลับมา ตัวอย่างเช่น ปลาสลิดทอดกรอบ แบรนด์มิสเตอร์แชมป์ จากจังหวัดสุพรรณบุรี ที่เดิมขายผ่านหน้าร้านหรือร้านขายของฝากซึ่งได้รับผลกระทบ จึงสนใจและเข้าร่วมขายผ่านร้านรักชุมชนเมื่อเดือนที่ผ่านมาทำให้เกิดยอดขายกว่าหนึ่งหมื่นบาท และ เห็ดนางฟ้าภูฐานกรอบ ของชื่นฟาร์ม จากจังหวัดนครราชสีมา ที่เดิมเคยจำหน่ายบนสายการบิน แต่ก็ประสบปัญหาไม่สามารถขายได้ จึงหันมาขายสินค้าผ่านช่องทางออนไลน์และได้รับคำสั่งซื้อจำนวนมาก
เพื่อเป็นขยายผลการดำเนินงาน กระทรวงอุตสาหกรรม ธนาคารกรุงไทย และบริษัท N-Squared จึงเร่งนำสินค้าขึ้นจำหน่ายผ่านร้านรักชุมชนเพิ่มขึ้นอีกกว่า 40 รายการ พร้อมทั้งการสนับสนุน โปรโมชั่นสำหรับผู้ซื้อ โดยมีส่วนลด 5% สูงสุด 100 บาท เมื่อกดติดตามร้าน และจัดส่งสินค้าฟรี เมื่อซื้อครบ 399 บาทขึ้นไป อีกทั้งหากชำระเงินผ่านบัตรเครดิต หรือ เดบิต KTC ก็จะได้รับส่วนลดเพิ่มเติมอีกด้วย ซึ่งได้รับความสนใจอย่างดีจากกลุ่มผู้ประกอบการที่มุ่งหวังเพิ่มยอดจำหน่ายและต้องการปรับเปลี่ยนรูปแบบการตลาดเป็นการขาย Online มากขึ้น ซึ่งจะสอดคล้องกับวิถี New Normal อีกด้วย
ปลัดกระทรวงอุตสาหกรรม กล่าวทิ้งท้าย ความร่วมมือในครั้งนี้ จะสามารถช่วยเหลือกลุ่มผู้ประกอบการ SMEs และวิสาหกิจชุมชน ที่กระจายตัวอยู่ในพื้นที่ต่าง ๆ ทั่วประเทศได้เป็นอย่างดี ซึ่งจะสามารถช่วยฟื้นฟูเศรษฐกิจหลังวิกฤต ขับเคลื่อนเศรษฐกิจฐานรากด้วยเทคโนโลยีทำให้เกิดความแข็งแรงอย่างแท้จริงและยั่งยืน

ที่มา : https://www.thaigov.go.th/news/contents/details/34073
