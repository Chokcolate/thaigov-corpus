รัฐบาลไทย-ข่าวทำเนียบรัฐบาล-กรมศุลกากรประกาศผลการประมูลขายทอดตลาดรถของกลาง ประจำปี 2563 (8 สิงหาคม 2563)  รวมรายได้เข้ารัฐทั้งสิ้น 291,015,000 บาท

วันอังคารที่ 11 สิงหาคม 2563
พิมพ์
กรมศุลกากรประกาศผลการประมูลขายทอดตลาดรถของกลาง ประจำปี 2563 (8 สิงหาคม 2563)  รวมรายได้เข้ารัฐทั้งสิ้น 291,015,000 บาท
กรมศุลกากร ได้ทำการประมูลขายทอดตลาดรถของกลาง ประจำปี 2563 เมื่อวันเสาร์ที่ 8 สิงหาคม 2563 ที่ผ่านมา โดยกรมศุลกากรสามารถขายทอดตลาดรถของกลางได้จำนวน 165 คัน จากจำนวนรถทั้งหมด 201 คัน รวมรายได้เข้ารัฐทั้งสิ้น 291,015,000 บาท
นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร เปิดเผยว่า จากการที่กรมศุลกากร ได้ทำการประมูลขายทอดตลาดรถของกลาง ประจำปี 2563 เมื่อวันเสาร์ที่ 8 สิงหาคม 2563 ที่ผ่านมา มีประชาชนสนใจเข้าร่วมการประมูลเป็นจำนวนมากเกินความคาดหมาย ทำให้การประมูลครั้งนี้ ประสบความสำเร็จไปได้ด้วยดี โดยกรมศุลกากรสามารถขายทอดตลาดรถของกลางได้จำนวน 165 คัน จากจำนวนรถทั้งหมด 201 คัน รวมรายได้เข้ารัฐทั้งสิ้น 291,015,000 บาท  ในส่วนของรถที่ไม่สามารถจำหน่ายได้ในครั้งนี้ กรมศุลกากรจะเก็บรักษาไว้ เพื่อทำการประมูลในครั้งต่อไป สำหรับรถยนต์ของกลางที่มีผู้ประมูลในราคาสูงสุด 3 ลำดับแรก ได้แก่
1. รถยนต์ยี่ห้อ FERRARI รุ่น CALIFORNIA T ปี 2015 สี แดง เปิดประมูลในราคา 10.31 ล้านบาท สามารถจำหน่ายได้ในราคา 12.7 ล้านบาท
2. รถยนต์ยี่ห้อ FERRARI รุ่น TESTAROSSA ปี 1994 สี แดง เปิดประมูลในราคา 1.95 ล้านบาท สามารถจำหน่ายได้ในราคา  11 ล้านบาท
3. รถยนต์ยี่ห้อ BENTLEY รุ่น CONTINENTAL GT ปี 2013 สีเทา เปิดประมูลในราคา 5.39 ล้านบาท สามารถจำหน่ายได้ในราคา 9 ล้านบาท
ในส่วนของรถจักรยานยนต์ของกลางที่มีผู้ประมูลในราคาสูงสุด 3 ลำดับแรก ได้แก่
1. รถจักรยานยนต์ยี่ห้อ BMW รุ่น R69 S ปี 1968 สีดำ เปิดประมูลในราคา 250,000 บาท สามารถจำหน่ายได้ในราคา 1.5 ล้านบาท
2. รถจักรยานยนต์ยี่ห้อ LAMBRETTA  สีขาว-แดง เปิดประมูลในราคา 80,000 บาท สามารถจำหน่ายได้ในราคา 910,000 บาท
3. รถจักรยานยนต์ยี่ห้อ LAMBRETTA  สีเทา เปิดประมูลในราคา 50,000 บาท สามารถจำหน่ายได้ในราคา 810,000 บาท
ทั้งนี้ ผู้ชนะการประมูลต้องชำระเงินค่าซื้อรถยนต์และจักรยานยนต์ให้ครบเต็มจำนวนที่ประมูลได้ต่อกรมศุลกากร ภายในเวลา 16.30 น. ของวันพุธที่ 19 สิงหาคม พ.ศ. 2563 ที่อาคาร 7 ส่วนของกลาง กองสืบสวนและปราบปราม กรมศุลกากร

ที่มา : https://www.thaigov.go.th/news/contents/details/34099
