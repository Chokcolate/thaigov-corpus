รัฐบาลไทย-ข่าวทำเนียบรัฐบาล-นายกฯ ตั้ง “ศูนย์บริหารสถานการณ์เศรษฐกิจ" ฟื้นฟูเศรษฐกิจจากผลdระทบโควิด-19

วันจันทร์ที่ 17 สิงหาคม 2563
พิมพ์
นายกฯ ตั้ง “ศูนย์บริหารสถานการณ์เศรษฐกิจ" ฟื้นฟูเศรษฐกิจจากผลdระทบโควิด-19
--
#ไทยคู่ฟ้า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แต่งตั้งคณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (โควิด-19) หรือ "ศูนย์บริหารสถานการณ์เศรษฐกิจ" โดยมีนายกรัฐมนตรีเป็นประธาน และมีรัฐมนตรีกระทรวงต่าง ๆ และผู้แทนหน่วยงานที่เกี่ยวข้อง ร่วมเป็นกรรมการ
สำหรับหน้าที่สำคัญของ “ศูนย์บริหารสถานการณ์เศรษฐกิจ” คือ จัดทำข้อเสนอและกรอบแนวทางดำเนินมาตรการเศรษฐกิจ และสั่งการหน่วยงานต่าง ๆ และขอความร่วมมือภาคเอกชน เพื่อยกระดับศักยภาพและวางรากฐานการพัฒนาเศรษฐกิจในอนาคต ทั้งระยะเร่งด่วน ระยะปานกลางและระยะยาว และกำหนดให้มีคณะกรรมการขับเคลื่อนมาตรการบริหารเศรษฐกิจ ทำหน้าที่ขับเคลื่อนมาตรการต่าง ๆ ให้มีผลในทางปฏิบัติอย่างมีประสิทธิภาพ และเร่งรัดติดตามการดำเนินงานของแต่ละหน่วยงาน ซึ่งพร้อมเดินหน้าได้ทันที
นอกจากนี้ ยังแต่งตั้งคณะกรรมการอำนวยการขับเคลื่อนไทยไปด้วยกัน เพื่อกำกับ ติดตาม เร่งรัด ช่วยเหลือเยียวยา และแก้ไขปัญหาในระดับพื้นที่ โดยเริ่มจากปัญหาความเดือดร้อนเร่งด่วนให้เกิดผลสัมฤทธิ์อย่างเป็นรูปธรรมและรวดเร็ว
อย่างไรก็ตาม กำหนดให้มีคณะกรรมการขับเคลื่อนไทยไปด้วยกันระดับจังหวัด ซึ่งผู้ว่าราชการจังหวัดและผู้แทนส่วนราชการในพื้นที่เป็นกรรมการ ทำหน้าที่บูรณาการทุกภาคส่วนแก้ปัญหาความเดือดร้อนของประชาชน ยกระดับคุณภาพชีวิต และเสริมสร้างศักยภาพในการพัฒนาประเทศตามหลักปรัชญาของเศรษฐกิจพอเพียง แนวคิดชีวิตวิถีใหม่ และการขับเคลื่อนไทยไปด้วยกัน ซึ่งพร้อมเดินหน้าทำงานทันที

ที่มา : https://www.thaigov.go.th/news/contents/details/34259
