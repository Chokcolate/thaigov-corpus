รัฐบาลไทย-มหาดไทยแจ้งทุกจังหวัดเชิญชวนประชาชนร่วมพิธีเนื่องในการจัดกิจกรรมเฉลิมพระเกียรติ เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12

วันเสาร์ที่ 8 สิงหาคม 2563
พิมพ์
มหาดไทยแจ้งทุกจังหวัดเชิญชวนประชาชนร่วมพิธีเนื่องในการจัดกิจกรรมเฉลิมพระเกียรติ เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12
มหาดไทยแจ้งทุกจังหวัดเชิญชวนประชาชนร่วมพิธีเนื่องในการจัดกิจกรรมเฉลิมพระเกียรติ เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2563
วันนี้ (8 ส.ค. 63) นายฉัตรชัย พรหมเลิศ ปลัดกระทรวงมหาดไทย เปิดเผยว่า เนื่องด้วยการประชุมการจัดกิจกรรมเฉลิมพระเกียรติเนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง  12 สิงหาคม 2563 เมื่อวันที่ 30 กรกฎาคม 2563 ที่ประชุมได้มีมติเห็นชอบให้กระทรวงมหาดไทยแจ้งจังหวัดจัดกิจกรรมเฉลิมพระเกียรติฯ ในวันพุธที่ 12 สิงหาคม 2563 พร้อมกับส่วนกลาง
นายฉัตรชัย พรหมเลิศ กล่าวว่า เพื่อให้การจัดกิจกรรมเฉลิมพระเกียรติฯ เป็นไปด้วยความเรียบร้อยและสมพระเกียรติจึงได้แจ้งให้จังหวัดทุกจังหวัดดำเนินการจัดกิจกรรมเฉลิมพระเกียรติฯ ในวันพุธที่ 12 สิงหาคม 2563 ณ บริเวณศาลากลางจังหวัดหรือสถานที่ตามที่จังหวัดพิจารณาเห็นว่าเหมาะสม โดยมีผู้ว่าราชการจังหวัดเป็นประธาน ได้แก่ 1) พิธีทำบุญตักบาตรถวายพระราชกุศล (พระสงฆ์และสามเณรจำนวน 89 รูปหรือจำนวนตามที่จังหวัดเห็นว่าเหมาะสม) ตั้งแต่เวลา 06.00 น. เป็นต้นไป 2) พิธีลงนามถวายพระพรชัยมงคล ตั้งแต่เวลา 09.00 น. เป็นต้นไป 3) พิธีถวายเครื่องราชสักการะและวางพานพุ่ม และพิธีจุดเทียนถวายพระพรชัยมงคล ตั้งแต่เวลา 18:00 น เป็นต้นไป พร้อมแจ้งไปยังนายอำเภอทุกอำเภอดำเนินการจัดกิจกรรมเฉลิมพระเกียรติฯ ตามที่จังหวัดพิจารณาเห็นว่าเหมาะสม และ 4) กิจกรรมจิตอาสา “12 สิงหาคม 2563 รักเอยรักลูก” เป็นกิจกรรมการช่วยเหลือและบรรเทาความเดือดร้อนให้แก่ประชาชน โดยเฉพาะกลุ่มเด็ก สตรี ผู้สูงอายุ และกลุ่มเปราะบางในพื้นที่ ตามที่จังหวัดพิจารณาเห็นว่าเหมาะสม โดยบูรณาการความร่วมมือกับส่วนราชการ หน่วยงานรัฐวิสาหกิจ สถาบันการศึกษา เอกชน องค์กรปกครองส่วนท้องถิ่น ภาคประชาชน และจิตอาสาพระราชทานในพื้นที่ในการดำเนินการจัดกิจกรรม โดยให้ประชาสัมพันธ์ไปยังจิตอาสาพระราชทานเข้าร่วมกิจกรรม และเชิญชวนประชาชนภาคส่วนต่าง ๆ สวมเสื้อสีฟ้าเข้าร่วมพิธีและกิจกรรมตามที่เห็นสมควร
นายฉัตรชัย พรหมเลิศ กล่าวเพิ่มเติมว่า กระทรวงมหาดไทยได้กำชับไปยังจังหวัดทุกจังหวัดดำเนินการจัดพิธีและกิจกรรมให้เป็นไปตามมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) เช่น การจำกัดจำนวนผู้เข้าร่วมพิธีและกิจกรรมให้เหมาะสมมิให้แออัด การลดเวลาการทำกิจกรรมให้สั้นลงเท่าที่จำเป็น การรักษาระยะห่างระหว่างบุคคล การตรวจวัดอุณหภูมิร่างกาย สวมหน้ากากผ้าหรือหน้ากากอนามัย และจัดสบู่หรือเจลแอลกอฮอล์ไว้ทำความสะอาดมือ และการทำความสะอาดพื้นผิวสัมผัสของสถานที่จัดกิจกรรม เป็นต้น

ที่มา : https://www.thaigov.go.th/news/contents/details/34048
