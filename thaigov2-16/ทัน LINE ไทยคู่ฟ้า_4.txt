รัฐบาลไทย-ข่าวทำเนียบรัฐบาล- ชวนใช้บริการ e-Service ของรัฐ กว่า 280 บริการ แบบ New normal

วันพุธที่ 5 สิงหาคม 2563
พิมพ์
ชวนใช้บริการ e-Service ของรัฐ กว่า 280 บริการ แบบ New normal
--
#ไทยคู่ฟ้า การพัฒนางานบริการของรัฐในรูปแบบ e-Service ตามนโยบายรัฐบาลดิจิทัล (Digital Government) คือ การพัฒนาคุณภาพการให้บริการข้อมูลและทำธุรกรรมของภาครัฐผ่านเครือข่ายอินเตอร์เน็ต เพื่ออำนวยความสะดวกให้ประชาชนที่มาขอรับบริการ ซึ่งจะช่วยลดภาระค่าใช้จ่าย สะดวกรวดเร็ว มีประสิทธิภาพ ตอบโจทย์ชีวิตวิถีใหม่ในเรื่องการเว้นระยะห่างทางสังคมในยุค New Normal ที่สำคัญประชาชนสามารถตรวจสอบความโปร่งใสในการทำงานของรัฐบาลได้
ปัจจุบันมีการให้บริการในรูปแบบ e-Service แล้วจำนวน 280 งาน โดยประชาชนสามารถติดต่อขอรับบริการจากหน่วยงานของรัฐได้ทุกที่ ทุกเวลา โดยไม่ต้องเดินทางไปติดต่อ ณ สำนักงาน แบ่งออกเป็น 3 กลุ่ม คือ
กลุ่มที่ 1 กลุ่มงานบริการที่สนับสนุนช่วยเหลือให้ภาคเศรษฐกิจและสังคมที่ประสบปัญหาในสถานการณ์โรคโควิด 19 ให้ฟื้นตัวได้เร็วขึ้น เช่น ระบบฐานข้อมูลเพื่อส่งเสริมการท่องเที่ยวไทย /การพัฒนาคุณภาพสินค้าเกษตรสู่มาตรฐาน (GAP) พืช ประมง และปศุสัตว์ /ช่วยเหลือและพัฒนาศักยภาพผู้ว่างงานให้กลับเข้าสู่ตลาดแรงงาน /ตรวจสอบสถานะคดี /ระบบ e-VISA /ระบบจองคิวพบแพทย์ /ระบบการให้ความช่วยเหลือและสงเคราะห์ผู้สูงอายุ /ระบบรับชำระภาษีที่ดิน เป็นต้น
กลุ่มที่ 2 กลุ่มงานบริการที่ให้บริการแบบออนไลน์แล้ว แต่มีบางขั้นตอนประชาชนยังต้องเดินทางไปติดต่อ ณ หน่วยงานของรัฐ เช่น ติดตามเรื่องชำระค่าธรรมเนียมหรือรับเอกสารราชการ ซึ่งการดำเนินการของกลุ่มนี้ จะมุ่งยกระดับการให้บริการไปสู่การให้บริการแบบ e-Service ได้แบบเบ็ดเสร็จ ที่ประชาชนสามารถยื่นเรื่อง/ยื่นขอชำระค่าธรรมเนียม และออกใบอนุญาตได้ทางอิเล็กทรอนิกส์ หรืออนุมัติผ่านช่องทางอิเล็กทรอนิกส์โดยไม่ต้องเดินทางไปติดต่อ
กลุ่มที่ 3 เป็นกลุ่มงานบริการที่ยังไม่มีการให้บริการแบบออนไลน์ การดำเนินการตั้งเป้าที่การพัฒนาให้มีระบบ e-Service ให้ได้อย่างน้อยในระดับที่ประชาชนสามารถยื่นเรื่อง/ยื่นคำขอผ่านระบบออนไลน์ได้
ผู้สนใจสามารถตรวจสอบรายชื่องานบริการของรัฐ แบบ e-Service ทั้ง 280 งาน และเข้าใช้งานได้ที่ http://1ab.in/cDN

ที่มา : https://www.thaigov.go.th/news/contents/details/33951
