รัฐบาลไทย-ข่าวทำเนียบรัฐบาล-“Grants for Change กองทุนสร้างสรรค์สื่อ สื่อสร้างสรรค์สังคม”

วันศุกร์ที่ 21 สิงหาคม 2563
“Grants for Change กองทุนสร้างสรรค์สื่อ สื่อสร้างสรรค์สังคม”
“Grants for Change กองทุนสร้างสรรค์สื่อ สื่อสร้างสรรค์สังคม”
(21 ส.ค.63)  ห้องวิภาวดี บอลรูม เอ บี โรงแรมเซ็นทาราแกรนด์ แอท เซ็นทรัลพลาซ่า ลาดพร้าว กรุงเทพฯ  กองทุนพัฒนาสื่อปลอดภัยและสร้างสรรค์  จัดงาน Grants for Change แถลงข่าวเปิดรับข้อเสนอโครงการเพื่อขอรับการสนับสนุนทุนประจำปี 2563 วงเงินไม่เกิน 300 ล้านบาท  พร้อมกัน 5 ภูมิภาค ส่วนกลางกรุงเทพฯ ส่วนภูมิภาค เชียงใหม่ ,ขอนแก่น ,ชลบุรี, สงขลา  โดยการจัดงานในครั้งนี้ได้รับความสนใจจากประชาชนมีผู้ลงทะเบียนเข้าร่วมงานเต็มจำนวนทุกภูมิภาค
นายกฤษศญพงษ์ ศิริ ปลัดกระทรวงวัฒนธรรม ประธานอนุกรรมการบริหารกองทุนพัฒนาสื่อปลอดภัย
และสร้างสรรค์  ประธานเปิดงานกล่าวว่า คนไทยมีวัฒนธรรม มีความเอื้ออาทร ความห่วงใย  มีน้ำใจ
และมีความคิดสร้างสรรค์  ทุกคนไม่ใช่เป็นเพียงผู้รับสื่อแต่เป็นผู้ผลิตสื่อ  วันนี้เรามีสิ่งดีๆ จากช่องทางของรัฐ
คือกองทุนพัฒนาสื่อปลอดภัยและสร้างสรรค์  จึงอยากให้คนที่มีความสนใจเข้ามายื่นข้อเสนอโครงการ มาร่วมผลิตสื่อ เพราะทุกท่านมีคุณค่า ที่จะมาช่วยสร้างความเข้มแข็ง  อยากให้มาช่วยกันสร้างสรรค์สื่อที่ปลอดภัย  ป้องกันสื่อร้ายเป็นวัคซีนให้กับสังคม
ด้าน ดร.ธนกร ศรีสุขใส ผู้จัดการกองทุนพัฒนาสื่อปลอดภัยและสร้างสรรค์   กล่าวว่าการจัดงานพร้อมกันใน 5 ภูมิภาคของประเทศในวันนี้   เจ้าหน้าที่ทุกคนของสำนักงานกองทุนพัฒนาสื่อปลอดภัยและสร้างสรรค์  มีความตั้งใจเป็นหนึ่งเดียวที่จะให้บริการและดูแลผู้สนใจเสนอโครงการฯ  การจัดงานในครั้งนี้เราอยากจะให้กองทุนสื่อกับช้างเผือกได้มาเจอกัน  เราจะได้ค้นพบผู้ผลิตหน้าใหม่ หรือรายเดิม ที่จะมาช่วยกันสร้างสรรค์ผลงานใหม่   โดยกองทุนสื่อจะเป็นกลไกในการที่จะไปค้นพบผู้ผลิตสื่อที่ดีและมีคุณภาพ  กองทุนสร้างสรรค์สื่อเพื่อให้สื่อไปสร้างสรรค์สังคม
“ อยากให้ทุกคนฝันร่วมกันฝันว่างานนั้นจะเป็นมาสเตอร์พีซ   ที่สร้างผลกระเทือนต่อสังคมไม่ใช่เฉพาะในประเทศไทยแต่ส่งผลกระเทือนไปยังนานาชาติได้ ทั่วโลกได้  และคอนเท้นต์หนึ่งคอนเท้นต์คลิปหนึ่งคลิปมันเปลี่ยนชีวิตเลย   อยากขอเชิญชวนผู้ขอรับทุนทุกคน ให้คิดใหญ่ งานของท่านจะดังไกลไปทั่วโลกไม่ใช่เฉพาะในประเทศไทย ”  ดร.ธนกรกล่าว
ซึ่งงานในวันนี้กองทุนสื่อ ได้เปิดเวทีเสวนา “เขียนโครงการอย่างไรให้ได้ทุน” โดยวิทยากร
ผู้มีประสบการณ์และตัวแทนผู้รับทุน มาร่วมแบ่งปันประสบการณ์   รวมถึงการเปิดคลินิกให้คำแนะนำ วิธีคิดวิธีการเขียนโครงการ  การทำความเข้าใจรายละเอียดในสัญญา และการบริหารโครงการและการประสานงานกับกองทุนฯ
ผู้สื่อข่าวรายงานว่า เวทีเปิดรับเปิดรับข้อเสนอโครงการเพื่อขอรับการสนับสนุนทุนประจำปี 2563 วงเงินไม่เกิน 300 ล้านบาท ทั้งส่วนกลางและภูมิภาค มีผู้สนใจเข้าร่วมงานอย่างคับคั่ง  นอกจากนี้ยังมีผู้ติดตามรับชมการถ่ายทอดสดทางเฟซบุ๊กของกองทุนพัฒนาสื่อปลอดภัยและสร้างสรรค์ อีกจำนวนมาก

ที่มา : https://www.thaigov.go.th/news/contents/details/34408
