รัฐบาลไทย-ข่าวทำเนียบรัฐบาล-กรมธนารักษ์เดินหน้าพัฒนาโครงการ “ที่พักอาศัยผู้สูงอายุ รามา-ธนารักษ์ บ้านสวัสดิการกรมธนารักษ์  และบ้านพักข้าราชการ”

วันศุกร์ที่ 14 สิงหาคม 2563
พิมพ์
กรมธนารักษ์เดินหน้าพัฒนาโครงการ “ที่พักอาศัยผู้สูงอายุ รามา-ธนารักษ์ บ้านสวัสดิการกรมธนารักษ์  และบ้านพักข้าราชการ”
กรมธนารักษ์จัดพิธีลงนามบันทึกข้อตกลง (MOU : Memorandum of Understanding) โครงการบูรณาการสวัสดิการที่พักอาศัยผู้สูงอายุ รามา - ธนารักษ์ และบ้านพักข้าราชการ ประจำปีงบประมาณ พ.ศ. 2563
กรมธนารักษ์จัดพิธีลงนามบันทึกข้อตกลง (MOU : Memorandum of Understanding) การบริหารจัดการที่ราชพัสดุ โครงการ “ที่พักอาศัยผู้สูงอายุ รามา-ธนารักษ์” โครงการ “บ้านสวัสดิการกรมธนารักษ์บนที่ราชพัสดุแปลงหมายเลขทะเบียนที่ นม.2612 (บางส่วน) ตำบลหนองสาหร่าย อำเภอปากช่อง จังหวัดนครราชสีมา” โครงการ “บูรณาการสวัสดิการที่พักอาศัยกับสถานที่ทำงานและศูนย์บริการของข้าราชการพลเรือนสามัญ” เพื่อรองรับการเข้าสู่สังคมผู้สูงอายุ (Ageing Society) ของประเทศ และเพื่อตอบสนองนโยบายของรัฐบาลในการพัฒนาเศรษฐกิจฐานรากจากโครงการพัฒนาอสังหาริมทรัพย์บนที่ราชพัสดุที่มีศักยภาพ รวมทั้งยกระดับคุณภาพชีวิตของประชาชน เจ้าหน้าที่ และบุคลากรของรัฐ
วันนี้ (14 สิงหาคม 2563) ณ กรมธนารักษ์ นายยุทธนา หยิมการุณ อธิบดีกรมธนารักษ์ ลงนามบันทึกข้อตกลง (MOU : Memorandum of Understanding) โครงการบูรณาการสวัสดิการที่พักอาศัยผู้สูงอายุ รามา - ธนารักษ์ และบ้านพักข้าราชการ ประจำปีงบประมาณ พ.ศ. 2563 โดยเป็นความร่วมมือระหว่าง กรมธนารักษ์ คณะแพทยศาสตร์โรงพยาบาลรามาธิบดี สำนักงานคณะกรรมการข้าราชการพลเรือน ธนาคารอาคารสงเคราะห์ ธนาคารออมสิน ธนาคารกรุงไทย จำกัด (มหาชน) และบริษัท ธนารักษ์พัฒนาสินทรัพย์ จำกัด โดยมีนายสันติ พร้อมพัฒน์ รัฐมนตรีช่วยว่าการกระทรวงการคลัง ให้เกียรติเป็นประธานพิธีลงนาม ซึ่งมีรายละเอียดของโครงการ ดังนี้
1. โครงการ “ที่พักอาศัยผู้สูงอายุ รามา-ธนารักษ์” บนที่ราชพัสดุ จังหวัดสมุทรปราการ กรมธนารักษ์ได้ร่วมมือกับคณะแพทยศาสตร์โรงพยาบาลรามาธิบดี มหาวิทยาลัยมหิดล ดำเนินโครงการฯ บนที่ราชพัสดุแปลงหมายเลขทะเบียนที่ สป.623 ตำบลบางปลา อำเภอบางพลี จังหวัดสมุทรปราการ เนื้อที่ประมาณ 20-0-00 ไร่ และยังได้มีการขยายโครงการดังกล่าวในระยะที่ 2 อีก 50 ไร่ ทั้งนี้ เพื่อให้ผู้สูงอายุมีระบบการดูแลสุขภาพและสวัสดิการอื่นๆ แบบครบวงจร รวมทั้งให้ผู้สูงอายุมีคุณภาพชีวิตที่ดีขึ้น โดยโครงการดังกล่าวถือว่าเป็นโครงการนำร่องของกรมธนารักษ์และจะนำไปประยุกต์ใช้เป็นแนวทางในจังหวัดอื่นต่อไป
2. โครงการ “บ้านสวัสดิการกรมธนารักษ์บนที่ราชพัสดุ” จังหวัดนครราชสีมา กรมธนารักษ์ได้ร่วมมือกับส่วนราชการต่างๆ ดำเนินโครงการฯ บนที่ราชพัสดุแปลงหมายเลขทะเบียนที่ นม.2612 (บางส่วน) ตำบลหนองสาหร่าย อำเภอปากช่อง จังหวัดนครราชสีมา เนื้อที่ประมาณ 31-1-89 ไร่ ทั้งนี้ เพื่อเป็นการจัดสวัสดิการด้านที่พักอาศัยให้แก่ข้าราชการและลูกจ้างของหน่วยงานภาครัฐ รวมทั้งเป็นการพัฒนาคุณภาพชีวิตและเสริมสร้างขวัญและกำลังใจของข้าราชการและลูกจ้างตามความจำเป็นขั้นพื้นฐาน ซึ่งจะเปิดจองพร้อมกันในวันที่ 14 สิงหาคม 2563 เป็นต้นไป
3. โครงการ “บูรณาการสวัสดิการที่พักอาศัยกับสถานที่ทำงานและศูนย์บริการของข้าราชการพลเรือนสามัญ” กรมธนารักษ์ได้ร่วมมือกับสำนักงานคณะกรรมการข้าราชการพลเรือน (สำนักงาน ก.พ.) เพื่อพัฒนาแนวคิดในการจัดสวัสดิการและเสริมสร้างคุณภาพงาน คุณภาพชีวิตให้แก่ข้าราชการพลเรือน โดยได้บูรณาการเรื่องของสถานที่พักอาศัย สถานที่ทำงาน และศูนย์บริการประชาชนให้อยู่ในพื้นที่เดียวกัน โดยนำ     ที่ราชพัสดุมาดำเนินโครงการบูรณาการสวัสดิการที่พักอาศัยกับสถานที่ทำงาน และศูนย์บริการของข้าราชการพลเรือนสามัญ
นอกจากนี้ กรมธนารักษ์ยังได้มีการเปิดให้จองโครงการบ้านสวัสดิการในพื้นที่จังหวัดชลบุรี บนที่ราชพัสดุแปลงหมายเลขทะเบียนที่ ชบ.633 ตำบลพลูตาหลวง อำเภอสัตหีบ จังหวัดชลบุรี เนื้อที่ประมาณ 46-2-88 ไร่ เพื่อเป็นสวัสดิการด้านที่พักอาศัยให้กับข้าราชการและลูกจ้างของหน่วยงานภาครัฐ ภายในงานแถลงข่าวครั้งนี้ด้วย
สำหรับโครงการพัฒนาที่ราชพัสดุทั้ง 4 โครงการดังกล่าว กรมธนารักษ์ได้ตอบสนองนโยบายของรัฐบาลในการพัฒนาเศรษฐกิจฐานรากผ่านโครงการพัฒนาอสังหาริมทรัพย์บนที่ราชพัสดุที่มีศักยภาพเพื่อกระตุ้นเศรษฐกิจของประเทศ อีกทั้ง ยังช่วยยกระดับคุณภาพชีวิตของประชาชน เจ้าหน้าที่และบุคลากรของรัฐอีกด้วย

ที่มา : https://www.thaigov.go.th/news/contents/details/34203
