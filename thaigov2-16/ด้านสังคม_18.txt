รัฐบาลไทย-ข่าวทำเนียบรัฐบาล-รมว.พม. มอบบ้านพอเพียงชนบท พร้อมงบประมาณสนับสนุน ช่วยพัฒนาคุณภาพชีวิตผู้มีรายได้น้อยในพื้นที่ อ.ท่าฉาง จ.สุราษฎร์ธานี

วันจันทร์ที่ 10 สิงหาคม 2563
รมว.พม. มอบบ้านพอเพียงชนบท พร้อมงบประมาณสนับสนุน ช่วยพัฒนาคุณภาพชีวิตผู้มีรายได้น้อยในพื้นที่ อ.ท่าฉาง จ.สุราษฎร์ธานี
รมว.พม. มอบบ้านพอเพียงชนบท พร้อมงบประมาณสนับสนุน ช่วยพัฒนาคุณภาพชีวิตผู้มีรายได้น้อยในพื้นที่ อ.ท่าฉาง จ.สุราษฎร์ธานี
เมื่อวันที่ 8 ส.ค. 63 เวลา 09.00 น. นายจุติ ไกรฤกษ์ รัฐมนตรีว่การกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดสุราษฎร์ธานี พร้อมด้วยคณะผู้บริหาร ทีม One Home จังหวัดสุราษฎร์ธานี และหน่วยงานที่เกี่ยวข้อง ในพื้นที่ เพื่อติดตามการขับเคลื่อนภารกิจที่สำคัญของกระทรวง พม. พร้อมช่วยเหลือประชาชนกลุ่มเป้าหมายที่ประสบปัญหาความเดือดร้อนทางสังคม
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักของภาครัฐในการขับเคลื่อนภารกิจด้านการพัฒนาสังคมในภาพรวมของประเทศ  โดยเฉพาะการช่วยเหลือและพัฒนาคุณภาพชีวิตประชาชนกลุ่มเป้าหมาย ตั้งแต่เด็กแรกเกิด เยาวชน คนพิการ ผู้สูงอายุ คนไร้ที่พึ่ง และผู้ด้อยโอกาสในสังคม รวมทั้งผู้มีรายได้น้อย โดยเฉพาะภายหลังสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) คลี่คลายลง ซึ่งรัฐบาลภายใต้พลเอกประยุทธ์ จันทร์โอชา นายกรัฐมนตรี ได้มอบหมายให้รัฐมนตรีเดินทางลงพื้นที่เพื่อมาพบประชาชนด้วยตัวเอง เพื่อให้เห็นว่าปัญหาอุปสรรค์ของประชาชนมีอะไรบ้าง และช่วยแก้ไขปัญหาให้กับประชาชนได้อย่างรวดเร็ว
นายจุติ กล่าวต่อไปว่า วันนี้ ตนจึงได้ลงพื้นที่ ณ ที่ว่าการอำเภอท่าฉาง อำเภอท่าฉาง จังหวัดสุราษฎร์ธานี เพื่อติดตามการขับเคลื่อนงานของขบวนองค์กรชุมชน พร้อมทั้งมอบบ้านพอเพียงชนบท และถุงยังชีพให้กับครอบครัวผู้มีรายได้น้อยในพื้นที่ จำนวน 22 ครัวเรือน และมอบงบประมาณบ้านพอเพียงชนบทจังหวัดสุราษฎร์ธานี จำนวน 46 ตำบล รวม 721 หลังคาเรือน ตลอดจนมอบงบประมาณโครงการพัฒนาคุณชีวิตเมืองและชนบท ฟื้นฟูชุมชนจากวิกฤตโควิด-19 จำนวน 47 ตำบล และเครือข่ายเมือง จำนวน 5 เครือข่าย และงบประมาณสมทบกองทุนสวัสดิกรชุมชนจังหวัดสุราษฎร์ธานี จำนวน 44 ตำบล นอกจากนี้ ได้ลงพื้นที่เยี่ยมให้กำลังใจและรับฟังปัญหาผู้ประสบปัญหาทางสังคม รวมถึงเยี่ยมชมบ้านพอเพียงชนบทและร่วมกิจกรรมทาสีบ้านพอเพียงชนบท
นายจุติ กล่าวเพิ่มเติมว่า กระทรวง พม. มีสถาบันพัฒนาองค์กรชุมชน (องค์การมหาชน)หรือ พอช.  เป็นฐานรากของประชาธิปไตยที่แท้จริง ซึ่งบ้านพอเพียงชนบทจะมอบให้ใครต้องมาจากมติของชุมชน ว่าใครสมควรที่จะได้รับความช่วยเหลือมากที่สุด ทั้งนี้ กระทรวง พม. จะเสนอขอกู้เงินเพื่อมาซ่อมบ้านพอเพียง เพื่อจะมอบให้ประชาชนในชุมชน โดยเราจะยึดเอามติของคนในชุมชนเป็นที่ตั้ง โดยเฉพาะปีนี้เศรษฐกิจมีปัญหาเกิดจากผลกระทบของโรคโควิด-19 ที่ไม่ใช่เพียงจังหวัดใดจังหวัดหนึ่งที่มีความยากลำบาก แต่มันเกิดขึ้นและกระทบกันทั้งโลก โดยเราจะมีการฝึกอาชีพแม่เลี้ยงเดี่ยว พ่อเลี้ยงเดี่ยว หรือคนที่ไม่มีงานทำ โดยจะบูรณาการกับกระทรวงแรงงาน ด้วยการหาอาชีพใหม่ๆ หลังโรคโควิด-19 ทั้งนี้ เราต้องเริ่มต้นตั้งแต่วันนี้ เพราะเมื่อประเทศเปิด  จะได้มีรายได้จากการท่องเที่ยว เพราะการมีอาชีพ นอกจากจะเลี้ยงดูตนเองได้ ยังสามารถดูแลครอบครัวต่อไปได้

ที่มา : https://www.thaigov.go.th/news/contents/details/34105
