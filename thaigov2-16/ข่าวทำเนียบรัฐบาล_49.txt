รัฐบาลไทย-ข่าวทำเนียบรัฐบาล-โฆษก ศบค. แจงการขยายระยะเวลา พ.ร.ก. ฉุกเฉินฯ ไม่กระทบชีวิตประจำวัน ของประชาชน ย้ำขอให้ทุกคนใช้ชีวิตวิถีใหม่เพื่อสุขภาพของตนเอง

วันศุกร์ที่ 21 สิงหาคม 2563
พิมพ์
โฆษก ศบค. แจงการขยายระยะเวลา พ.ร.ก. ฉุกเฉินฯ ไม่กระทบชีวิตประจำวัน ของประชาชน ย้ำขอให้ทุกคนใช้ชีวิตวิถีใหม่เพื่อสุขภาพของตนเอง
โฆษก ศบค. แจงการขยายระยะเวลา พ.ร.ก. ฉุกเฉินฯ ไม่กระทบชีวิตประจำวันของประชาชน ย้ำขอให้ทุกคนใช้ชีวิตวิถีใหม่เพื่อสุขภาพของตนเอง
วันนี้ (21 ส.ค. 63) เวลา 12.00 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงถึงเหตุผลที่ขยายระยะเวลาการใช้ พ.ร.ก. ฉุกเฉินฯ โดยเป็นการหารือและตัดสินใจร่วมกันของทุกกระทรวงและหน่วยงานที่เกี่ยวข้อง เพื่อเป็นการบูรณาการทำงานร่วมกันแบบ New Normal ซึ่งปัจจัยเสี่ยงคือการติดเชื้อผ่านชุดพฤติกรรมของคน ดังนั้นจึงต้องควบคุมการแพร่ระบาดของโรค ของคนภายในประเทศ รวมทั้งคนต่างด้าวที่เดินทางเข้ามาผ่านจุดผ่านแดนทั้งทางบก ทางน้ำ กว่าหลายพันคน พร้อมย้ำว่า พ.ร.ก. ฉุกเฉินฯ นั้นจะไม่กระทบต่อการใช้ชีวิตประจำวันของประชาชน เนื่องจากกิจการ/กิจกรรม กลับมาให้บริการปกติ ไม่มีการห้ามออกจากเคหะสถาน แต่ขอให้ทุกคนใช้ชีวิตแบบชีวิตวิถีใหม่เพื่อสุขภาพของตนเอง
ขณะเดียวกัน ที่ประชุมฯ ได้มีการหารือในส่วนของกีฬาซึ่งเป็นส่วนเชื่อมโยงเกี่ยวกับด้านสุขภาพของประชาชน รวมทั้งด้านเศรษฐกิจของประเทศ ซึ่งขณะนี้ได้มีการจัดลำดับตามความเสี่ยงของชนิดกีฬา ทั้งในส่วนของประเภทกีฬากลางแจ้ง และกีฬาในร่ม จำกัดจำนวนของผู้เข้าชมให้เหมาะสมกับชนิดของกีฬา รวมทั้งการกำหนดมาตรการต่าง ๆ เพื่อสร้างความปลอดภัยให้แก่ประชาชนให้ได้มากที่สุด
ในตอนท้าย โฆษก ศบค. กล่าวเพิ่มเติมว่า นายกรัฐมนตรีในฐานะผู้อำนวยการศูนย์ฯ ได้ย้ำถึงการบริหารสถานการณ์ฯ ที่จะต้องบริหารควบคู่กันไประหว่างสุขภาพของประชาชนและเศรษฐกิจของประเทศ ไม่ให้เกิดผลกระทบต่อกลุ่มใดกลุ่มหนึ่ง สร้างความเชื่อมั่นและการรับรู้ที่เท่าเทียมกันให้กับประชาชน ไม่ให้เกิดการเข้าใจผิด พร้อมย้ำว่าการปฏิบัติตามมาตรการป้องกันต่าง ๆ ยังคงมีความสำคัญอยู่
.................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34405
