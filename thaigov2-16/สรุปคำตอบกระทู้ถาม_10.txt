รัฐบาลไทย-ข่าวทำเนียบรัฐบาล-รายการในทีวีหรือสื่อต่าง ๆ หลอกลวง/งมงาย

วันพฤหัสบดีที่ 6 สิงหาคม 2563
พิมพ์
รายการในทีวีหรือสื่อต่าง ๆ หลอกลวง/งมงาย
สรุปการตอบกระทู้ถามในการประชุมวุฒิสภา วันจันทร์ที่ ๒๐ กรกฎาคม ๒๕๖๓
เรื่อง                  รายการในทีวีหรือสื่อต่าง ๆ หลอกลวง/งมงาย
ผู้ตั้งกระทู้ถาม    นายวันชัย  สอนศิริ
ถาม                  นายกรัฐมนตรี
ผู้ตอบ               รัฐมนตรีประจำสำนักนายกรัฐมนตรี
ผู้ถาม :       นายวันชัย  สอนศิริ ถามกระทู้โดยสรุปดังนี้
กรณีรายการโทรทัศน์ที่มีลักษณะเกี่ยวกับเรื่องลี้ลับ และความเชื่อต่าง ๆ อาทิ รายการ ช่องส่องผี ซึ่งรายการลักษณะนี้จะมีบุคคลที่กล่าวอ้างว่าเป็นผู้วิเศษหรือมีลักษณะพิเศษที่สามารถล่วงรู้เรื่อง ลี้ลับต่างๆ ได้ นอกจากนี้ยังมีการหาผลประโยชน์จากความเชื่อดังกล่าว โดยสร้างรายได้เป็นจำนวนมาก ทั้งนี้เรื่องดังกล่าวจะเกี่ยวข้องกับการคุ้มครองผู้บริโภคที่อาจมีการหลอกลวง โฆษณาเกินจริง ก่อผลร้าย ต่อสังคมเกิดความแตกแยกขัดแย้งกัน รวมถึงสร้างความงมงายในสังคม โดยส่วนราชการที่เกี่ยวข้อง ต้องดำเนินการ ถึงแม้ว่าจะเป็นเรื่องของความเชื่อส่วนบุคคลก็ตาม แต่ต้องอยู่ภายในกรอบของรัฐธรรมนูญ ที่ต้องไม่เป็นปฏิปักษ์ต่อหน้าที่ของปวงชนชาวไทย ไม่เป็นอันตรายต่อความปลอดภัยของรัฐ และไม่ขัดต่อความสงบเรียบร้อยหรือศีลธรรมอันดีของประชาชน
ขอเรียนถามว่า รัฐบาลทราบและจะมีมาตรการจัดการ เพื่อไม่ให้เกิดขึ้นอีกในสังคมไทยหรือไม่ อย่างไร
ผู้ตอบ :        รัฐมนตรีประจำสำนักนายกรัฐมนตรี ตอบชี้แจงกระทู้โดยสรุปดังนี้
นายเทวัญ  ลิปตพัลลภ รัฐมนตรีประจำสำนักนายกรัฐมนตรี ผู้ได้รับมอบหมายให้ตอบกระทู้ถามตอบชี้แจงว่า กรณีรายการช่องส่องผีที่มีเนื้อหารายการเกี่ยวกับคุณย่าโมและคุณย่าบุญเหลือ ซึ่งมีการบิดเบือนประวัติศาสตร์สร้างความขัดแย้งและโกรธเคืองกับประชาชนจังหวัดนครราชสีมา นั้น กรณีดังกล่าวได้มีการดำเนินการ
ในส่วนที่เกี่ยวข้อง ดังนี้ ประการแรกได้ตรวจสอบไปยังวัดศาลาลอย และทราบข้อมูลว่าไม่ได้มีการขออนุญาตเป็น    ลายลักษณ์อักษรเพื่อดำเนินรายการมีเพียงประสานงานด้วยวาจาเท่านั้น อีกทั้งทางวัดไม่ได้คิดว่ารายการดังกล่าว จะมีการบิดเบือนประวัติศาสตร์ ประการที่สอง ได้แจ้งให้ผู้ว่าราชการจังหวัดนครราชสีมาตรวจสอบข้อเท็จจริงและดำเนินการพร้อมทั้งให้สำนักงานพระพุทธศาสนาแห่งชาติ ส่งเรื่องให้กระทรวงวัฒนธรรมพิจารณาว่าการกระทำดังกล่าวมีความผิดอย่างไร รวมถึงได้หารือไปยังมหาเถรสมาคมให้ประสานไปยังวัดต่าง ๆ ในกรณีที่จะมีการอนุญาตให้มีการถ่ายทำรายการต่างๆ ให้ช่วยตรวจสอบข้อมูลก่อน ประการที่สาม ได้หารือไปยังคณะกรรมการกิจการกระจายเสียงกิจการโทรทัศน์ และกิจการโทรคมนาคมแห่งชาติ (กสทช.) ว่าจะมีการดำเนินการทางกฎหมายอย่างไร นอกจากนี้
ในกรณีอื่น ๆ ที่อาจจะเข้าข่ายการหลอกลวงและผิดกฎหมาย นั้น หน่วยงานที่เกี่ยวข้องต้องดำเนินการตรวจสอบและดำเนินการตามกฎหมายอย่างเข้มงวดต่อไป
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33981
