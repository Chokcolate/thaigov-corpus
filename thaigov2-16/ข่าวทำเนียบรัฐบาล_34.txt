รัฐบาลไทย-ข่าวทำเนียบรัฐบาล-นายกฯ เตรียมประชุมศูนย์บริหารสถานการณ์เศรษฐกิจ เร่งฟื้นฟูเศรษฐกิจ มอบนโยบายทีมโฆษกรัฐบาล เน้นทำงาน New Normal ตามนโยบาย “รวมไทยสร้างชาติ” สร้างการรับรู้การทำงานรัฐบาลอย่างทั่วถึง

วันอังคารที่ 18 สิงหาคม 2563
พิมพ์
นายกฯ เตรียมประชุมศูนย์บริหารสถานการณ์เศรษฐกิจ เร่งฟื้นฟูเศรษฐกิจ มอบนโยบายทีมโฆษกรัฐบาล เน้นทำงาน New Normal ตามนโยบาย “รวมไทยสร้างชาติ” สร้างการรับรู้การทำงานรัฐบาลอย่างทั่วถึง
นายกรัฐมนตรี เตรียมประชุมศูนย์บริหารสถานการณ์เศรษฐกิจ เร่งฟื้นฟูเศรษฐกิจ มอบนโยบายทีมโฆษกรัฐบาล เน้นทำงาน New Normal ตามนโยบาย “รวมไทยสร้างชาติ” สร้างการรับรู้การทำงานรัฐบาลอย่างทั่วถึง
วันนี้ (18 ส.ค. 63) เวลา 13.20 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงผลการประชุมคณะรัฐมนตรี พร้อมแนะนำ นายอนุชา บูรพชัยศรี โฆษกประจำสำนักนายกรัฐมนตรี โดยให้เน้นการทำงานในรูปแบบ New Normal ตามนโยบาย “รวมไทยสร้างชาติ” ให้สอดคล้องกับสถานการณ์ในปัจจุบัน ให้มีการพบปะเพิ่มการสื่อสารออนไลน์ เพื่อสร้างการรับรู้ถึงนโยบายของรัฐบาลทั้งที่ดำเนินการแล้วและในอนาคตให้มากยิ่งขึ้น
โอกาสนี้ นายกรัฐมนตรีชี้แจงว่า วันพรุ่งนี้ (19 ส.ค. 63) จะมีการประชุมของศูนย์บริหารสถานการณ์เศรษฐกิจ โดยมีนายกรัฐมนตรีเป็นประธานการประชุม เป็นการทำงานในรูปแบบของ คณะกรรมการ ผ่านอนุกรรมการ คล้ายคลึงกับคณะรัฐมนตรีเศรษฐกิจ แต่จะเพิ่มอนุกรรมการเพื่อให้ครอบคลุมสมาคม กิจกรรมต่าง ๆ  นายกรัฐมนตรียังเน้นย้ำว่า รัฐบาลให้ความสำคัญกับการแก้ปัญหาเศรษฐกิจ โดยเฉพาะการจ้างงาน ซึ่งมีกระทรวงแรงงานเป็นเจ้าภาพในการจัด Expo เพื่อบริการจัดหางานกว่าหลายแสนตำแหน่ง ซึ่งเป็นความร่วมมือกันระหว่างภาครัฐและภาคเอกชน ขอให้ทุกฝ่ายเร่งประชาสัมพันธ์ให้ประชาชนได้รับรู้ นอกจากนี้ นายกรัฐมนตรียังย้ำถึงความสำคัญในการลงทุนจากภาครัฐ ภาคเอกชนและต่างชาติ รวมทั้งการแก้ปัญหารายกลุ่ม ซึ่งศูนย์บริหารสถานการณ์เศรษฐกิจพร้อมที่จะทำงานเพื่อฟื้นฟูเศรษฐกิจ
นายกรัฐมนตรีเปิดเผยมติคณะรัฐมนตรี เห็นชอบการประกันราคาสินค้าต่าง ๆ เช่น ผลผลิตทางการเกษตร รวมทั้งการปลดล็อคเพื่อช่วยกลุ่มผู้เดือดร้อน อย่างไรก็ตามรัฐบาลยังต้องคำนึงงบประมาณที่มีอยู่ รวมถึงงบประมาณจาก พ.ร.ก. กู้เงินฯ ที่จะต้องมาบริหารจัดการช่วยเหลือประชาชนอย่างทั่วถึง
นายกรัฐมนตรีย้ำรัฐบาลเดินหน้าปฏิรูประบบการศึกษา เพื่อให้สอดคล้องกับสถานการณ์ในปัจจุบัน เร่งรัดการพัฒนาเด็กนักเรียน บุคลากรทางด้านการศึกษา และสถาบันการศึกษา ยกระดับมาตรฐานการประเมินผลให้มีความทันสมัย แก้ไขอุปสรรคต่าง ๆ ปรับปรุงวิธีการเรียนการสอนเพื่อให้เยาวชนได้มีเวลาว่างนำมาใช้ให้เป็นประโยชน์ในชุมชนของตน
ในช่วงท้าย นายกรัฐมนตรียังกล่าวถึงสถานการณ์การแพร่ระบาดของเชื้อไวรัสโควิด-19 ซึ่งบางประเทศเกิดการแพร่ระบาดซ้ำ เนื่องจากแก้ไขปัญหาเศรษฐกิจที่รวดเร็วเกินไป แต่ไทยได้ดำเนินการทยอยเปิดบางกิจการ/กิจกรรมที่ส่งผลดีต่อเศรษฐกิจในระดับฐานราก เช่น การท่องเที่ยว การรักษาพยาบาลในโรงพยาบาลรัฐและเอกชน ที่ประเทศไทยเป็นศูนย์กลาง Medical Hub ที่สำคัญที่สุดคือความร่วมมือของภาคประชาชนในพื้นที่ วอนทุกฝ่ายเข้าใจสถานการณ์ฝ่าวิกฤตประเทศไทยในเวลานี้ไปด้วยกัน
........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34308
