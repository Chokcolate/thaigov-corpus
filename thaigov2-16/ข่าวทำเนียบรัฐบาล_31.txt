รัฐบาลไทย-ข่าวทำเนียบรัฐบาล-นายกฯ เปิดงาน “ยกกำลังสองการศึกษาไทย สู่ความเป็นเลิศ” ย้ำรัฐบาลพัฒนาทรัพยากรมนุษย์  กำหนดเป้าหมายการพัฒนาคนในทุกมิติ ทุกช่วงวัยให้เป็นคนดี เก่ง มีคุณภาพ

วันจันทร์ที่ 17 สิงหาคม 2563
พิมพ์
นายกฯ เปิดงาน “ยกกำลังสองการศึกษาไทย สู่ความเป็นเลิศ” ย้ำรัฐบาลพัฒนาทรัพยากรมนุษย์  กำหนดเป้าหมายการพัฒนาคนในทุกมิติ ทุกช่วงวัยให้เป็นคนดี เก่ง มีคุณภาพ
พลเอก ประยุทธ์ จันทร์โอชา นายกรัฐมนตรี เปิดงาน “ยกกำลังสองการศึกษาไทย สู่ความเป็นเลิศ” ย้ำรัฐบาลพัฒนาทรัพยากรมนุษย์  กำหนดเป้าหมายการพัฒนาคนในทุกมิติ ทุกช่วงวัยให้เป็นคนดี เก่ง มีคุณภาพ
วันนี้ (17 สิงหาคม 2563) เวลา 13.30 น. ณ ห้อง   Auditorium ชั้น 6 อาคารทรู ดิจิทัล พาร์ค กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดงาน “ยกกำลังสองการศึกษาไทย สู่ความเป็นเลิศ” (Thailand Education Eco-System) สร้างทุนมนุษย์ (Human Capital) ให้ประเทศไทยมุ่งสู่ความเป็นเลิศและยั่งยืน โดยไม่ทิ้งใครไว้ข้างหลัง โดยมี นายณัฏฐพล ทีปสุวรรณ รัฐมนตรีว่าการกระทรวงศึกษาธิการ คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ  ผู้แทนภาครัฐ เอกชน  และสื่อมวลชนเข้าร่วมด้วย
โอกาสนี้ นายกรัฐมนตรี กล่าวขอบคุณคนไทยทุกคนที่ร่วมมือกันขับเคลื่อน “ยกกำลังสองการศึกษาไทย สู่ความเป็นเลิศ” (Thailand Education Eco-System) เพื่อเปลี่ยนหน้าประวัติศาสตร์การศึกษาไทย พัฒนาทุนมนุษย์ ซึ่งเป็นหนึ่งในยุทธศาสตร์สำคัญภายใต้แผนยุทธศาสตร์ชาติ 20 ปี ที่กำหนดเป้าหมายการพัฒนาคนในทุกมิติและในทุกช่วงวัยให้เป็นคนดี เก่ง และมีคุณภาพ มีสุขภาวะที่ดีทุกช่วงวัย มีจิตสาธารณะ รับผิดชอบต่อสังคมและผู้อื่น  และเป็นพลเมืองดีของชาติมีหลักคิดถูกต้อง ซึ่ง “การปฏิรูปด้านการศึกษา” เป็นรากฐานสำคัญ ที่ต้องอาศัยการผสานพลังจากทุกภาคส่วนทั้งจากภาครัฐ ภาคเอกชน ภาคสังคม สื่อมวลชน สถาบันการศึกษา และประชาชนทุกคน ช่วยให้เกิดระบบนิเวศทางการศึกษาอย่างแท้จริง
นายกรัฐมนตรียังสะท้อนถึงปัญหาทรัพยากรมนุษย์ที่ไทยกำลังเผชิญอยู่ในขณะนี้ ทั้งการขาดแคลนแรงงานเฉพาะทาง แรงงานที่มีฝีมือสูง ทักษะแรงงานไม่ตรงกับความต้องการของตลาดโดยเฉพาะนักศึกษาจบใหม่ ขณะที่ตลาดแรงงานต้องการอาชีวศึกษากลับไม่ได้รับความสนใจจากฝั่งผู้เรียน จึงจำเป็นต้องปรับเปลี่ยนวิธีคิดให้นักเรียนมีทางเลือกตรงกับความสามารถและศักยภาพของตนเอง สอดคล้องความของตลาด Supply และ Demand การพัฒนาประเทศและเทคโนโลยี รวมถึงสนับสนุนให้คนที่จบแล้วกลับไปทำงานในภูมิลำเนาเพื่อพัฒนาพื้นที่ในระดับจังหวัด ยกระดับคุณภาพของคุณครูทั่วประเทศสู่มาตรการการเรียนการสอนระดับสากล  นายกรัฐมนตรีย้ำการพัฒนาทรัพยากรมนุษย์ภายใต้ยุทธศาสตร์ชาติ 20 ปี จะเป็นกลไกสำคัญให้ประชาชนเรียนรู้ได้ตลอดชีวิตและขับเคลื่อนประเทศไปสู่เป้าหมายที่กำหนดไว้
โอกาสนี้ รัฐมนตรีว่าการการะทรวงศึกษาธิการกล่าวว่า ตลอดระยะเวลา 1 ปีทีผ่านมากระทรวงศึกษาธิการได้จัดเตรียมกลไกขับเคลื่อนการศึกษาไทยยุคใหม่สู่การเป็นฐานทุนมนุษย์ที่เป็นเลิศไว้ 3 ส่วน ประกอบด้วย ศูนย์พัฒนาศักยภาพบุคคลด้วยความเป็นเลิศ (Human Capital Excellence Center : HCEC) แพลตฟอร์มด้านการศึกษาเพื่อความ เป็นเลิศ (Digital Education Excellence Platform : DEEP) และแผนพัฒนารายบุคคลเพื่อความเป็นเลิศ (Excellence Individual Development Plan : EIDP)  โมเดลการศึกษายกกำลังสอง หรือ Thailand Education Eco-System (TE’s) จะช่วยยกระดับระบบการศึกษาให้มีความยืดหยุ่นเท่าทันกับการเปลี่ยนแปลง มุ่งเน้นการพัฒนาบุคคล สู่ความเป็นเลิศตามแบบฉบับของตนเอง
-----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34277
