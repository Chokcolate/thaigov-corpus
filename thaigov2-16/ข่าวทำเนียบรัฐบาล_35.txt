รัฐบาลไทย-ข่าวทำเนียบรัฐบาล-นายกฯ นำคณะรัฐมนตรี ประชุม ครม. สัญจร จ. ระยองในวันที่ 24-25 สิงหาคม นี้

วันอังคารที่ 18 สิงหาคม 2563
พิมพ์
นายกฯ นำคณะรัฐมนตรี ประชุม ครม. สัญจร จ. ระยองในวันที่ 24-25 สิงหาคม นี้
น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เผยนายกรัฐมนตรี นำคณะรัฐมนตรี ประชุม ครม. สัญจร จ. ระยองในวันที่ 24-25 สิงหาคม นี้
วันนี้ (18 สิงหาคม 2563) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะเตรียมเดินทางไปตรวจราชการจังหวัดระยองและจังหวัดจันทบุรี พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 2/2563 ณ จังหวัดระยอง ระหว่าง 24 - 25 สิงหาคม 2563  เพื่อเร่งขับเคลื่อนเศรษฐกิจในพื้นที่ ฟื้นฟูการท่องเที่ยว ส่งเสริมการลงทุนระยะยาว และการพัฒนาเกษตรปลอดภัย ซึ่งจังหวัดระยองและจังหวัดจันทบุรีเป็นพื้นที่สำคัญที่มีศักยภาพทั้งด้านเกษตรและท่องเที่ยว มีกำหนดการสำคัญ ดังนี้
วันจันทร์ที่ 24 สิงหาคม 2563 นายกรัฐมนตรีและคณะจะเยี่ยมชมศูนย์ปฏิบัติการภาวะฉุกเฉิน (EOC) กรณีโรคติดเชื้อไวรัสโคโรนา 2019 (โควิด-19) และตรวจเยี่ยมจุดคัดกรองผู้โดยสาร ณ อาคารผู้โดยสารแห่งที่ 2 ท่าอากาศยานนานาชาติอู่ตะเภา และเป็นประธานเปิดให้บริการทางหลวงระหว่างเมืองหมายเลข 7 ช่วงพัทยา – มาบตาพุด จากนั้น จะพบปะตัวแทนผู้ประกอบการการท่องเที่ยวจังหวัดระยอง ชมนิทรรศการบริษัท ประชารัฐรักสามัคคีระยอง (วิสาหกิจเพื่อสังคม) จำกัด และเยี่ยมชมตลาดสินค้าครบวงจร เทศบาลบ้านเพ (ตลาด 100 เสา)  และเยี่ยมชมวิถีกลุ่มประมงเรือเล็กพื้นบ้านสวนสน - แกลง 1 ณ หาดสวนสน เพื่อส่งเสริมอาชีพประมง การแปรรูปอาหารทะเล รวมทั้งติดตามการฟื้นฟูทรัพยากร สัตว์ทะเลและโครงการธนาคารปู รวมทั้งการแก้ไขปัญหาการกัดเซาะชายฝั่งทะเลและลมมรสุม โอกาสนี้ นายกรัฐมนตรีจะนั่งรถยนต์ตรวจถนนเลียบหาดแสงจันทร์ - สุชาดา ซึ่งเป็นส่วนหนึ่งของการศึกษาออกแบบถนนเฉลิมบูรพาชลทิต ระยะที่ 2 ด้วย
วันอังคารที่ 25 สิงหาคม 2563 นายกรัฐมนตรีเป็นประธานการประชุมการพัฒนาเศรษฐกิจและสังคมกลุ่มจังหวัดภาคตะวันออก 1 (ฉะเชิงเทรา ชลบุรี และระยอง) และการประชุมคณะรัฐมนตรีอย่างเป็นทางการนอกสถานที่ ครั้งที่ 2/2563 ณ โรงแรมสตาร์ คอนเวนชั่น   พร้อมเป็นสักขีพยานในโอกาสรัฐมนตรีว่าการกระทรวงทรัพยากรธรรมชาติและ สิ่งแวดล้อม ในการมอบหนังสืออนุญาตให้เข้าทำประโยชน์หรืออยู่อาศัยในพื้นที่เป้าหมายการจัดที่ดินทำ กินให้ชุมชนให้แก่ผู้ว่าราชการจังหวัดฉะเชิงเทราและผู้ว่าราชการจังหวัดระยองด้วย ทั้งนี้ หลังการประชุมคณะรัฐมนตรี นายกรัฐมนตรีและคณะ จะตรวจเยี่ยมพื้นที่โครงการนำร่องการนำยางพารามาใช้เพื่อปรับปรุงเพิ่มความปลอดภัย ทางถนน (Kick off) ณ ทางหลวงหมายเลข 3249  และชมการสาธิตการติดตั้งกำแพงคอนกรีตหุ้มแผ่นยางพารา (Rubber Fender Barrier : RFB) ก่อนเดินทางกลับกรุงเทพมหานครในช่วงเย็นวันเดียวกัน
ทั้งนี้ การประชุม ครม. สัญจร ในครั้งนี้ใช้พื้นที่โรงแรมเป็นสถานที่จัดการประชุม ซึ่งเป็นการสนับสนุนธุรกิจภาคเอกชนด้านการบริการสร้างความคึกคักให้กับภาคธุรกิจในจังหวัดระยองอีกทางหนึ่ง โดยเฉพาะโรงแรมที่พัก เช่น โรงแรม Kantary Bay  โรงแรม Holiday Inn  โรงแรม Wisdom โรงแรม Marriott Resort and Spa  โรงแรม Classic Kameo ขณะนี้หลายภาคส่วนราชการได้สำรองที่พักกันแล้ว
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34312
