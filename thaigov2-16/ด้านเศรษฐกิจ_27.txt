รัฐบาลไทย-ข่าวทำเนียบรัฐบาล-รมช. มนัญญา ชวนร่วมงาน

วันเสาร์ที่ 8 สิงหาคม 2563
รมช. มนัญญา ชวนร่วมงาน
รมช. มนัญญา ชวนร่วมงาน "เบสท์ฟู้ดไทยคานิวัล อุทัยธานี" ชูของดีเมืองอุทัยธานี สืบสานอาหารท้องถิ่น สร้างรายได้สู่ชุมชน
นางสาวมนัญญา  ไทยเศรษฐ์  รัฐมนตรีช่วยว่าการกระทรวงเกษตรและสหกรณ์ เปิดเผยถึงการจัดงาน “เบสท์ฟู้ดไทยคานิวัล อุทัยธานี” (Best Food Thai Carnival Uthaithani) ระหว่างวันที่ 7- 9 สิงหาคม 2563 ซึ่งจะจัดพิธีเปิดงานอย่างเป็นทางการในวันที่ 8 สิงหาคม 2563 นี้ ณ ลานสะแกกรัง อำเภอเมือง จังหวัดอุทัยธานี ว่างานดังกล่าวจัดขึ้นเพื่อเป็นการรักษาสืบสานอาหารพื้นเมืองที่มีเอกลักษณ์ เป็นภูมิปัญญาของไทย รวมถึงสนับสนุนการใช้วัตถุดิบทางการเกษตรที่ขึ้นชื่อของจังหวัดอุทัยธานี เช่น ส้มโอพันธุ์ขาวแตงกวา ปลาแรด รวมถึงพืชสมุนไพร และผักสวนครัวที่มีหลากหลายชนิด นำมาสร้างสรรค์เมนูอาหารใหม่ๆ  เพื่อเป็นเมนูในการประกอบอาหารรับประทานในครัวเรือน และยังสามารถเป็นเมนูเพื่อสุขภาพจำหน่ายสร้างรายให้ได้แก่คนในชุมชนชาวอุทัยธานีอีกด้วย
ปัจจุบันเมืองอุทัยธานีจัดเป็นเมืองรองที่มีของดีวิถีชุมชน ซึ่งได้รับการสนับสนุนหลักจากการท่องเที่ยวแห่งประเทศไทยอย่างเป็นทางการ เพื่อสานต่อตามที่รัฐบาลได้จัดทำแนวคิด Gastronomic/Tourism 4 เสาหลักแห่งการท่องเที่ยวเชิงอาหาร ซึ่งครอบคลุมไปถึงแหล่งที่มาของวัตถุดิบ การผลิต การใช้ความคิดสร้างสรรค์ ไปจนถึงการบริโภค ผลักดันการพัฒนาอย่างยั่งยืนบนพื้นฐานของการท่องเที่ยว อนุรักษ์ ส่งเสริมเรื่องราวและการใช้วัตถุดิบท้องถิ่น เพื่อสร้างโอกาสให้เกิดการปกป้องมรดกอาหารประจำท้องถิ่นให้คงอยู่อย่างยั่งยืนต่อไป

ที่มา : https://www.thaigov.go.th/news/contents/details/34047
