รัฐบาลไทย-ข่าวทำเนียบรัฐบาล-การรื้อถอนโบราณสถาน “บ้านบอมเบย์เบอร์ม่า” ที่จังหวัดแพร่

วันพฤหัสบดีที่ 6 สิงหาคม 2563
พิมพ์
การรื้อถอนโบราณสถาน “บ้านบอมเบย์เบอร์ม่า” ที่จังหวัดแพร่
สรุปการตอบกระทู้ถามในการประชุมวุฒิสภา  วันจันทร์ที่ ๒๒ มิถุนายน ๒๕๖๓
เรื่อง                 การรื้อถอนโบราณสถาน “บ้านบอมเบย์เบอร์ม่า” ที่จังหวัดแพร่
ผู้ตั้งกระทู้ถาม    นายคำนุณ สิทธิสมาน
ถาม                   นายกรัฐมนตรี
ผู้ตอบ                รัฐมนตรีว่าการกระทรวงทรัพยากรธรรมชาติและสิ่งแวดล้อม
ผู้ถาม : นายคำนูณ สิทธิสมาน ถามกระทู้โดยสรุปดังนี้
จากกรณีปัญหาการรื้อถอนโบราณสถาน “บ้านบอมเบย์เบอร์ม่า” ซึ่งเป็นอาคารไม้ อายุราว ๑๒๐ - ๑๓๐ ปี และใช้เป็นอาคารศูนย์เรียนรู้การป่าไม้ อำเภอเมืองแพร่ จังหวัดแพร่ นั้น ปัจจุบันมีหลายหน่วยงานราชการใช้สถานที่เชิงโบราณสถานเป็นสถานที่ทำการจำนวนมาก และมีการเปลี่ยนแปลงสภาพอาคารจากเดิม การรื้อถอนดังกล่าวเป็นการกระทำความผิดตามกฎหมายอย่างชัดแจ้ง มีโทษทางอาญา โดยตามมาตรา ๔ ส่วนบทนิยาม “โบราณสถาน” ของพระราชบัญญัติโบราณสถาน โบราณวัตถุ ศิลปวัตถุ และพิพิธภัณฑสถานแห่งชาติ พ.ศ. ๒๕๐๔ แก้ไขเพิ่มเติม พ.ศ. ๒๕๓๕ ถือว่าอาคารแห่งนี้เป็นโบราณสถาน ซึ่งการดำเนินการที่ถูกต้องตามกฎหมายต้องขออนุญาตต่อกรมศิลปากร ประกอบกับ ต้องทำตามเงื่อนไขต่าง ๆ ที่กำหนดไว้และหากไม่ดำเนินการจะมีโทษทางอาญา ในกรณีอาคาร “บ้านบอมเบย์เบอร์ม่า” นี้จากการประชุมร่วมกันของหน่วยราชการและภาคประชาชน จะเห็นได้ว่าการซ่อมแซม การรื้ออาคารไม่ได้กระทำตามหลักวิชาการอนุรักษ์ซ่อมแซม
ขอเรียนถามว่า การรื้อถอน โบราณสถาน “บ้านบอมเบย์เบอร์ม่า” เป็นการกระทำผิดตามกฎหมายหรือไม่และการซ่อมแซมให้เหมือนเดิม หรือใกล้เคียงเดิมให้มากที่สุดจะดำเนินการอย่างไร และจะใช้งบประมาณส่วนไหน อีกทั้ง ผู้ใดจะเป็นผู้รับผิดชอบ และจากบทเรียนนี้จะมีการดำเนินการอย่างไรเพื่อไม่ให้เกิดเหตุขึ้นอีก ในส่วนของวุฒิสภานั้น คณะกรรมาธิการสามัญวุฒิสภาชุดที่เกี่ยวข้องกับกรณีดังกล่าวคงรับดำเนินการสอบสวนต่อไป นอกจากนี้ ขอเสนอให้นำเรื่องนี้เข้าสู่คณะรัฐมนตรีเพื่อที่จะดำเนินการอย่างเป็นระบบในเรื่องที่เกี่ยวกับอาคารที่มีลักษณะโบราณสถานตามสภาพที่อยู่ในการครอบครองหน่วยงานราชการต่าง ๆ
ผู้ตอบ : รัฐมนตรีว่าการกระทรวงทรัพยากรธรรมชาติและสิ่งแวดล้อม ตอบชี้แจงกระทู้โดยสรุปดังนี้
นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ผู้ได้รับมอบหมายให้ตอบกระทู้ถามตอบชี้แจงว่า กระทรวงทรัพยากรธรรมชาติและสิ่งแวดล้อมขอแสดงความเสียใจและขอโทษไปยังประชาชนจังหวัดแพร่ และประชาชนที่รักในโบราณสถานต่อเหตุการณ์ที่เกิดขึ้น ทั้งนี้ อาคารแห่งนี้ตั้งขึ้นมาตั้งแต่ปีประมาณ พ.ศ. ๒๔๓๒ และปี ๒๕๔๕ โอนมาอยู่ภายใต้กรมอุทยานแห่งชาติ สัตว์ป่า และพันธุ์พืช ต่อมามีแนวคิดจะบูรณะและซ่อมแซมให้ดีขึ้น โดยได้งบประมาณในปี พ.ศ. ๒๕๖๓ สำหรับความผิดพลาดที่เกิดขึ้น เนื่องจากเจ้าหน้าที่ไม่ได้คำนึงถึงประชาชน และการมีส่วนร่วมของประชาชนในพื้นที่ ขณะนี้กรมอุทยานแห่งชาติ สัตว์ป่า และพันธุ์พืช ได้ตั้งกรรมการสอบสวน พร้อมทั้งได้ย้ายหัวหน้าสวนรุกขชาติเชตวันออกนอกพื้นที่ไปแล้ว หากในกระบวนการสอบสวนพบผู้ใดกระทำความผิด โดยเฉพาะเจ้าหน้าที่ของรัฐ ขอให้คำมั่นว่าจะไม่มีการปกป้องผู้กระทำความผิดอย่างแน่นอน ในส่วนความเสียหายที่เกิดขึ้นกรมอุทยานแห่งชาติ สัตว์ป่าและพันธุ์พืช จะรับผิดชอบค่าใช้จ่ายทั้งหมดในการเยียวยาเพื่อบูรณะอาคารดังกล่าว และจะประสานงานกับทุกหน่วยงาน เพื่อขอคำแนะนำจากผู้เชี่ยวชาญในการดำเนินการ และต้องมีการประสานงานกับหน่วยงานต่าง ๆ ที่เกี่ยวข้องในจังหวัดอย่างใกล้ชิด ส่วนที่มีการรื้อถอนมาแล้วจะมีการดูแลอย่างเข้มงวดเพื่อป้องกันเหตุต่าง ๆ ที่อาจเกิดขึ้น หากใครมีข้อมูลว่ามีการนำไม้ไปขายขอให้แจ้งมาจะดำเนินการให้ถึงที่สุด สำหรับอาคารเก่าอื่น ๆ อาทิ อาคารในพื้นที่ของกรมป่าไม้ได้กำชับในทุก ๆ พื้นที่ที่มีอาคารเก่าว่าหากจะมีการซ่อมแซมหรือบูรณะ ต้องมีการประชุมร่วมกันของภาคเอกชนและประชาชนในพื้นที่ ถึงความต้องการและวิธีการซ่อมแซม เมื่อได้แนวทางร่วมกันแล้ว จึงจะพิจารณาดำเนินการ
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33974
