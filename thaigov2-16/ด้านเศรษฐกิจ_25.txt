รัฐบาลไทย-ข่าวทำเนียบรัฐบาล-กรมศุลกากร จัดงานประมูลรถของกลาง ประจำปี 2563 จำนวน 201คัน คาดมีรายได้เข้ารัฐ กว่า 300 ล้านบาท

วันเสาร์ที่ 8 สิงหาคม 2563
พิมพ์
กรมศุลกากร จัดงานประมูลรถของกลาง ประจำปี 2563 จำนวน 201คัน คาดมีรายได้เข้ารัฐ กว่า 300 ล้านบาท
กรมศุลกากรจัดงานประมูลรถของกลาง ประจำปี 2563 โดยวิธีการประมูลด้วยวาจา (ยกป้ายหน้าลาน) และระบบประมูลออนไลน์ จำนวน 201 คัน โดยมีนายกฤษฎา จีนะวิจารณะ อธิบดีกรมศุลกากร เป็นประธานในพิธีเปิดการประมูลรถของกลาง ประจำปี 2563
วันนี้ (วันเสาร์ที่ 8 สิงหาคม 2563) เวลา 08.30 กรมศุลกากรจัดงานประมูลรถของกลาง ประจำปี 2563 โดยวิธีการประมูลด้วยวาจา (ยกป้ายหน้าลาน) และระบบประมูลออนไลน์ จำนวน 201 คัน โดยมีนายกฤษฎา จีนะวิจารณะ อธิบดีกรมศุลกากร เป็นประธานในพิธีเปิดการประมูลรถของกลาง ประจำปี 2563 คาดว่าจะสามารถนำรายได้เข้ารัฐไม่ต่ำกว่า 300ล้านบาท ณ ลานจอดรถหน้าส่วนของกลาง กองสืบสวนและปราบปราม กรมศุลกากร คลองเตย
นายกฤษฎาจีนะวิจารณะอธิบดีกรมศุลกากร เปิดเผยว่ากรมศุลกากรได้มอบหมายให้บริษัท สยามอินเตอร์การประมูล จำกัด (SIA) เป็นผู้ดำเนินการจัดงานประมูลรถของกลาง ประจำปี 2563 โดยวิธีการประมูลด้วยวาจา (ยกป้ายหน้าลาน) และระบบประมูลออนไลน์ซึ่งการประมูลในปีนี้จะมีความพิเศษ ด้วยการเพิ่มระบบการประมูลแบบออนไลน์เข้ามา ซึ่งจะตอบโจทย์สำหรับผู้ต้องการความสะดวกในการประมูลที่ไม่ต้องเดินทางมาที่กรมศุลกากร อยู่ที่ไหนก็สามารถประมูลรถได้ ทั้งนี้ กรมศุลกากรได้เปิดให้ผู้ที่สนใจเข้าชมสภาพภายนอกรถยนต์ของกลางตั้งแต่วันที่ 5-7 สิงหาคม2563 ที่ผ่านมาและได้รับความสนใจจากประชาชนจำนวนมาก กรมศุลกากรซึ่งมีหน้าที่เก็บรักษาและจำหน่ายรถยนต์ของกลาง ได้จัดการขายทอดตลาดด้วยวิธีการประมูลด้วยวาจาและประมูลด้วยระบบออนไลน์ เพื่อนำเงินส่งเข้าเป็นรายได้ของรัฐอย่างโปร่งใส และเป็นธรรม ตามที่กระทรวงการคลังได้กำหนดหลักเกณฑ์ วิธีการ และเงื่อนไขการจำหน่ายรถยนต์ของกลาง ประกอบระเบียบปฏิบัติเกี่ยวกับการขายของกลาง รวมถึงกำหนดกระบวนการดำเนินงานประมูลขายทอดตลาดไว้อย่างรัดกุม
สำหรับการขายทอดตลาดในครั้งนี้ มีรถยนต์และรถจักรยานยนต์ยี่ห้อต่างๆนำมาร่วมประมูล จำนวน 201คัน โดยรถยนต์ที่ประชาชนให้ความสนใจได้แก่ รถยนต์ยี่ห้อ FERRARI รุ่น CALIFORNIA T ปี 2015 ราคาเปิดประมูล 10.31 ล้านบาท ปิดการประมูลที่ราคา 12.7 ล้านบาท Nissan GTR (R35) ปี 2008 ราคาเปิดประมูล 2.5 ล้านบาท ปิดการประมูลที่ราคา 5.1 ล้านบาท  และ Porsche Panamera Turbo ปี 2010 ราคาเปิดประมูล 1.95 ล้านบาท ปิดการประมูลที่ราคา 3.5 ล้านบาท   สำหรับรถที่ราคาไม่สูงมากและเป็นที่น่าสนใจ ได้แก่ Nissan Cube  ปี 2003 ราคาเปิดประมูล1.29 แสนบาท ทั้งนี้คาดว่าการขายทอดตลาดฯ ในครั้งนี้จะสามารถนำรายได้เข้ารัฐไม่ต่ำกว่า 300ล้านบาท ซึ่งในปี 2560ที่ผ่านมา กรมศุลกากรสามารถขายทอดตลาดรถยนต์และรถจักรยานยนต์ของกลางได้กว่า 355ล้านบาท

ที่มา : https://www.thaigov.go.th/news/contents/details/34045
