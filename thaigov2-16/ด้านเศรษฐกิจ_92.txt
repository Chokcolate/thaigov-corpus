รัฐบาลไทย-ข่าวทำเนียบรัฐบาล-กรมศุลกากรเปิดที่ทำการด่านศุลกากรเชียงแสนแห่งใหม่เพื่อรองรับการขยายตัวการค้าชายแดน

วันอังคารที่ 18 สิงหาคม 2563
พิมพ์
กรมศุลกากรเปิดที่ทำการด่านศุลกากรเชียงแสนแห่งใหม่เพื่อรองรับการขยายตัวการค้าชายแดน
นายกฤษฎา จีนะวิจารณะ อธิบดีกรมศุลกากร มอบหมายให้ นายชูชัย อุดมโภชน์ ที่ปรึกษาด้านพัฒนาระบบสิทธิประโยชน์ทางศุลกากร เป็นประธานในพิธีเปิดอาคารที่ทำการด่านศุลกากรเชียงแสนแห่งใหม่  เพื่อรองรับการขยายตัวของการค้าชายแดนในจังหวัดเชียงราย
วันนี้ (วันที่ 17 สิงหาคม 2563) นายกฤษฎา จีนะวิจารณะ อธิบดีกรมศุลกากร มอบหมายให้ นายชูชัย อุดมโภชน์ ที่ปรึกษาด้านพัฒนาระบบสิทธิประโยชน์ทางศุลกากร เป็นประธานในพิธีเปิดอาคารที่ทำการด่านศุลกากรเชียงแสนแห่งใหม่  เพื่อรองรับการขยายตัวของการค้าชายแดนในจังหวัดเชียงราย และเพิ่มศักยภาพในการขนส่งสินค้าข้ามแดน ร่วมด้วย และนายกิตติ สุทธิสัมพันธ์ รองอธิบดี รักษาการในตำแหน่ง ที่ปรึกษาด้านการพัฒนาและบริหารการจัดเก็บภาษี ทั้งนี้ ได้รับเกียรติจากนายปกรณ์ สุริวรรณ นายอำเภอเชียงแสน และหัวหน้าส่วนราชการในพื้นที่เข้าร่วมงานฯ  สำหรับภายในงานประกอบด้วยพิธีสงฆ์ และกิจกรรมเพื่อสังคม (CSR)  มอบทุนการศึกษาแก่โรงเรียนในพื้นที่อำเภอเชียงแสน จำนวน 6 ทุน ณ ที่ทำการด่านศุลกากรเชียงแสนแห่งใหม่ ตำบลบ้านแซว อำเภอเชียงแสน จังหวัดเชียงราย
นายชูชัย อุดมโภชน์ ที่ปรึกษาด้านพัฒนาระบบสิทธิประโยชน์ทางศุลกากร กล่าวว่า โครงการก่อสร้างอาคารที่ทำการด่านศุลกากรเชียงแสนแห่งใหม่ เป็นด่านศุลกากรในสังกัดสำนักงานศุลกากรภาคที่ 3 ปัจจุบันมีนายธวัช เพ่งพินิจ ผู้อำนวยการสำนักงานศุลกากรภาคที่ 3 และนายนิโรจน์ โง้วเจริญสุข นายด่านศุลกากรเชียงแสน เป็นผู้กำกับดูแล ซึ่งโครงการดังกล่าว เป็นโครงการที่จัดตั้งขึ้นเพื่อรองรับการขยายตัวของการค้าชายแดนในจังหวัดเชียงราย และเพื่อเพิ่มศักยภาพในการขนส่งสินค้าข้ามแดน อีกทั้งยังเป็นการเพิ่มประสิทธิภาพด้านการควบคุมตรวจสอบการขนส่งสินค้าภายใต้นโยบายเขตพัฒนาเศรษฐกิจพิเศษระยะที่ 2 อีกด้วย ด่านศุลกากรเชียงแสนเป็นด่านศุลกากรทางบกที่อยู่ติดเขตแดนสาธารณรัฐประชาธิปไตยประชาชนลาวและสาธารณรัฐแห่งสหภาพเมียนมา โดยมีแม่น้ำโขงกั้นเป็นเขตแดน มีเขตพื้นที่รับผิดชอบ 5 อำเภอในจังหวัดเชียงราย ได้แก่ อำเภอเชียงแสน อำเภอดอยหลวง อำเภอเวียงเชียงรุ้ง อำเภอพญาเม็งราย และอำเภอเวียงชัย มีด่านพรมแดน 4 จุด จุดผ่านแดนถาวร 2 จุด และจุดผ่อนปรน 1 จุด ถือเป็นด่านศุลกากรที่มีความสำคัญต่อการค้าชายแดนและเป็นประตูทางการค้าระหว่างประเทศสาธารณรัฐประชาธิปไตยประชาชนลาว สาธารณรัฐแห่งสหภาพเมียนมา และสาธารณรัฐประชาชนจีน โดยมีมูลค่าการค้าชายแดนในปีงบประมาณ 2562 อยู่ที่ประมาณ 18,463.73 ล้านบาท
สำหรับโครงการดังกล่าวตั้งอยู่บริเวณพื้นที่ท่าเรือพาณิชย์เชียงแสน ตำบลบ้านแซว อำเภอเชียงแสน จังหวัดเชียงราย  โดยมีเนื้อที่ประมาณ 13.5 ไร่ ซึ่งประกอบด้วยสิ่งปลูกสร้าง ได้แก่ อาคารที่ทำการด่านศุลกากรเชียงแสนแห่งใหม่ อาคารคลังของกลางและอาคารบ้านพักข้าราชการ โดยโครงการดังกล่าวได้ดำเนินการก่อสร้างเมื่อวันที่ 11 มีนาคม 2560 และก่อสร้างแล้วเสร็จในเดือนมกราคม 2563 ใช้งบก่อสร้างรวมทั้งสิ้น 203,382,218 บาท
ทั้งนี้กรมศุลกากรยังคงยึดมั่นในการปกป้องสังคมให้ปลอดภัยด้วยระบบควบคุมทางศุลกากรเพื่อให้มีการจัดเก็บภาษีอย่างเป็นธรรม โปร่งใส และมีประสิทธิภาพและพร้อมเป็นองค์กรที่มุ่งมั่นให้บริการศุลกากรเป็นเลิศ เพื่อการพัฒนาที่ยั่งยืนของเศรษฐกิจไทยและเชื่อมโยงการค้าโลก

ที่มา : https://www.thaigov.go.th/news/contents/details/34285
