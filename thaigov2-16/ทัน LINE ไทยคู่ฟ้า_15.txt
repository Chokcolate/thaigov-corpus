รัฐบาลไทย-ข่าวทำเนียบรัฐบาล-ดีเดย์ 13 ส.ค. นี้ เปิดเรียนเต็มรูปแบบทั่วประเทศ

วันพฤหัสบดีที่ 13 สิงหาคม 2563
พิมพ์
ดีเดย์ 13 ส.ค. นี้ เปิดเรียนเต็มรูปแบบทั่วประเทศ
--
#ไทยคู่ฟ้า ข่าวดีสำหรับผู้ปกครองที่มีบุตรหลานอยู่ในวัยเรียน และมีความกังวลเกี่ยวกับการสลับเวลาเรียนหรือวันเรียน ตามมาตรการจำกัดจำนวนนักเรียนต่อห้อง เพื่อป้องกันการแพร่ระบาดของโรคโควิด-19 ในโรงเรียน ที่อาจส่งผลกระทบต่อการเรียนรู้ของบุตรหลาน นั้น
ล่าสุด สำนักงานคณะกรรมการการศึกษาขั้นพื้นฐาน หรือ สพฐ. แจ้งให้สถานศึกษาทุกแห่งทั่วประเทศ ทดลองเปิดการเรียนการสอนแบบเต็มรูปแบบ เพื่อให้นักเรียนนักศึกษาได้รับการศึกษาอย่างมีคุณภาพ ต่อเนื่อง และกลับสู่รูปแบบปกติ ตั้งแต่วันพฤหัสบดีที่ 13 ส.ค. 63 เป็นต้นไป แต่ยังคงต้องปฏิบัติตามมาตรการควบคุมโรคของกระทรวงสาธารณสุขอย่างเคร่งครัด
นอกจากนี้ ยังกำหนดให้นักเรียนต้องจดบันทึกการเดินทางไปสถานที่ต่าง ๆ หลังเลิกเรียน เพื่อติดตามสอบสวนโรคหากมีการแพร่ระบาดของโรคโควิด-19 ในสถานศึกษา และสถานศึกษาจะต้องปรับการจัดการเรียนการสอนโดยเน้นจัดกิจกรรมนอกห้องเรียน เพื่อใช้ห้องเรียนให้น้อยที่สุด เป็นต้น
ส่วนมาตรการเว้นระยะห่างทางสังคม (Social Distancing) หากสถานศึกษามีความจำเป็นต้องจัดกิจกรรมที่ทำให้เกิดการรวมตัวกันเป็นจำนวนมาก เช่น การประชุม การจัดกิจกรรมรื่นเริง หรือการละเล่นต่าง ๆ ควรงดเว้น หรือหากมีความจำเป็นต้องจัด ให้สถานศึกษาประสานสาธารณสุขในพื้นที่หรือหน่วยงานที่รับผิดชอบการเฝ้าระวังในพื้นที่ให้ความเห็นชอบ และแจ้งให้ผู้ว่าราชการจังหวัดทราบ

ที่มา : https://www.thaigov.go.th/news/contents/details/34154
