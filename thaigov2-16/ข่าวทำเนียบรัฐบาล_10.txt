รัฐบาลไทย-ข่าวทำเนียบรัฐบาล-ศบค. ยืนยัน ทุกโรงแรมที่ใช้เป็นพื้นที่ ASQ ได้รับการตรวจสอบจาก สธ.-ฝ่ายความมั่นคงอย่างเข้มงวด มีมาตรฐานสูง ประชาชนตรวจสอบรายชื่อโรงแรม ASQ ได้ที่ www.hsscovid.com

วันศุกร์ที่ 7 สิงหาคม 2563
พิมพ์
ศบค. ยืนยัน ทุกโรงแรมที่ใช้เป็นพื้นที่ ASQ ได้รับการตรวจสอบจาก สธ.-ฝ่ายความมั่นคงอย่างเข้มงวด มีมาตรฐานสูง ประชาชนตรวจสอบรายชื่อโรงแรม ASQ ได้ที่ www.hsscovid.com
ศบค. ยืนยันทุกโรงแรมที่ใช้เป็นพื้นที่ ASQ ได้รับการตรวจสอบจาก สธ.-ฝ่ายความมั่นคงอย่างเข้มงวด มีมาตรฐานสูง ประชาชนตรวจสอบรายชื่อโรงแรม ASQ ได้ที่ www.hsscovid.com
วันนี้ (7 ส.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชน ช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีการกักตัวรูปแบบ Alternative State Quarantine (ASQ) โดยการใช้โรงแรมเป็นพื้นที่ในการกักตัวสังเกตอาการ ซึ่งไม่ได้มีการปิดบังแต่อย่างใด ซึ่งประชาชนสามารถตรวจสอบรายชื่อโรงแรมที่ให้บริการ ASQ ได้ทาง www.hsscovid.com โฆษก ศบค. ยืนยันว่า ทุกโรงแรมที่ใช้พื้นที่เป็นสถานที่กักกันได้รับการตรวจสอบจากกระทรวงสาธารณสุขและฝ่ายความมั่นคงอย่างเข้มงวด มีมาตรฐานระดับสูง ในกรณีที่บางโรงแรมเปิดให้บริการด้านอื่น ๆ อาทิ ร้านอาหาร และเปิดให้แขกทั่วไปเข้าพัก ก็มีมาตรการป้องกันอย่างเข้มงวดสำหรับผู้ที่กักตัวสังเกตอาการ แยกโซนเฉพาะผู้กักตัวไม่ปะปนกับคนทั่วไป พักอยู่แต่ในห้องส่วนตัว รับประทานอาหารส่วนตัว แยกของใช้ส่วนตัวและถุงขยะ รับการตรวจหาเชื้อไวรัสโควิด-19 จำนวน 2 ครั้ง ถ้าพบเชื้อจะมีการนำส่งโรงพยาบาลทันที รวมถึงมีแพทย์ พยาบาล ให้การดูแลตลอด 24 ชม. จนกว่าจะครบ 14 วัน จึงขอให้ประชาชนให้ความมั่นใจ เข้ารับบริการจากโรงแรมดังกล่าวและอุดหนุนร้านค้าประกอบการในพื้นที่บริเวณใกล้เคียง เพื่อสนับสนุนการกระตุ้นเศรษฐกิจ ในโอกาสนี้ โฆษก ศบค. กล่าวขอบคุณโรงพยาบาลที่ได้ให้ความร่วมมือในการให้พื้นที่เป็น ASQ เพื่อเป็นส่วนหนึ่งในการช่วยกันหยุดโควิด แต่ไม่หยุดเศรษฐกิจไทย
โฆษก ศบค. เผยกรณีทหารสหรัฐอเมริกาที่เดินทางเข้าสู่ประเทศไทยเพื่อรับการฝึก ได้เข้าสู่สถานที่กักตัวสังเกตอาการแบบ ASQ ใน 3 โรงแรม ได้แก่ โรงแรม Anantara Riverside โรงแรม The Idle และโรงแรม Conrad โดย EOC กระทรวงสาธารณสุขรายงานว่า ผลการตรวจหาเชื้อไวรัสโควิด-19 ทั้ง 110 นาย ยังไม่พบผู้ป่วยติดเชื้อ ซึ่ง ศบค. ได้มอบหมายให้กองทัพบกและกระทรวงสาธารณสุขรายงานข้อมูลแก่พี่น้องประชาชนอย่างต่อเนื่อง
ในตอนท้าย โฆษก ศบค. กล่าวว่าในวันนี้ คณะกรรมการเฉพาะกิจพิจารณาการผ่อนคลายบังคับใช้มาตรการในการป้องกันและยับยั้งการแพร่ระบาดของโรคติดเชื้อไวรัสโคโรนา 2019 (โควิด-19) จะหารือในเรื่อง 1) การเปิดการเรียนการสอนแบบปกติ โดยไม่ต้องสลับกลุ่มเรียน และหาแนวทางป้องกันโรคในชั้นเรียน โดยเฉพาะโรงเรียนที่มีขนาดเล็ก 2) การเปิดให้บริการของรถโดยสารสาธารณะโดยไม่ต้องเว้นที่นั่ง 3) การแข่งขันกีฬาแบบมีผู้ชม 4) การให้บริการอาหารบนเครื่องบิน และ 5) การขยายเวลาเปิดสถานบริการถึง 02.00 น. โดยทั้งหมดจะต้องจัดทำมาตรการป้องกันการแพร่ระบาดของเชื้อไวรัสโควิด-19 อย่างเข้มงวด
---------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34021
