รัฐบาลไทย-ข่าวทำเนียบรัฐบาล-นายกฯ ติดตามสถานการณ์ชุมนุม ยืนยัน ไม่ได้สั่งจับใคร หวังสภาช่วยหาทางออก

วันเสาร์ที่ 15 สิงหาคม 2563
พิมพ์
นายกฯ ติดตามสถานการณ์ชุมนุม ยืนยัน ไม่ได้สั่งจับใคร หวังสภาช่วยหาทางออก
นายกรัฐมนตรี ติดตามสถานการณ์ชุมนุม ยืนยัน ไม่ได้สั่งจับใคร หวังสภาช่วยหาทางออก
เมื่อวันที่ 15 ส.ค. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชานายกรัฐมนตรีและ รมว.กลาโหม ติดตามความเคลื่อนไหวทางการเมืองอย่างต่อเนื่อง ไม่ว่าจะเป็น การทำงานของสภาผู้แทนราฎษรและการชุมนุมประท้วงของนิสิต นักศึกษา โดยเห็นว่าในสถานการณ์ปัจจุบัน ทุกฝ่ายควรใช้เหตุผลในการนำเสนอ หลีกเลี่ยงการยุยั่ว ปลุกปั่น อันจะเป็นเหตุในการสร้างความไม่พอใจให้อีกฝ่าย ก่อให้การปะทะและเผชิญหน้ากัน ซึ่งเป็นสิ่งที่ประชาชนคนไทยไม่อยากเห็น
น.ส.ไตรศุลี กล่าวว่า พล.อ.ประยุทธ์ ไม่เคยคิดว่าอยู่เหนือการเมืองแต่อย่างใด และพยายามหารือทุกภาคส่วนเพื่อร่วมกันหาทางออก จึงได้ดำริให้มีกระบวนการเปิดรับฟังความคิดเห็นของเยาวชนคนรุ่นใหม่ เพื่อสะท้อนมุมมอง ความต้องการ ว่าอยากเห็นอนาคตของตัวเองและประเทศชาติเดินไปในทิศทางใด จึงขอเชิญชวนให้เยาวชนคนรุ่นใหม่ ได้เข้ามาแสดงความคิดเห็นเพื่อนำเสนอมุมมองใหม่ๆแก้ไขปัญหาประเทศ
น.ส.ไตรศุลี กล่าวว่า ในสถานการณ์บ้านเมืองปัจจุบันนี้ พล.อ.ประยุทธ์ คาดหวังให้สภาผู้แทนราษฎร ได้ใช้กลไกที่มีอยู่แก้ไขปัญหาต่างๆตามหลักของกระบวนการประชาธิปไตย ขณะที่รัฐบาลก็เตรียมเสนอร่างแก้ไขรัฐธรรมนูญ โดยไม่ได้นิ่งเฉยกับข้อเรียกร้องของผู้แทนและภาคส่วนต่างๆ ดังนั้น จึงขอให้สมาชิกสภาผู้แทนราษฎร ได้ทำงานอย่างเต็มกำลัง เพื่อหาทางออกจากสถานการณ์นี้ เพราะว่าปัญหาทางการเมืองนั้น ควรถกเถียงและแก้ไขกันในสภา เพราะสภาคือตัวแทนของประชาชน
“ส่วนกรณีเจ้าหน้าที่ตำรวจ ได้จับกลุ่มนักศึกษา นักกิจกรรมทางการเมืองนั้น นายกรัฐมนตรี ยืนยันว่า ไม่ได้มีการสั่งการ แต่เป็นอำนาจหน้าที่ของเจ้าหน้าที่ตำรวจ และย้ำอีกว่า นายกฯไม่มีอำนาจเข้าไปแทรกแซงการทำงานของเจ้าหน้าที่ตำรวจ ทุกอย่างเป็นไปตามกระบวนการและการใช้ดุลพินิจของเจ้าหน้าที่ ” น.ส.ไตรศุลี กล่าว

ที่มา : https://www.thaigov.go.th/news/contents/details/34218
