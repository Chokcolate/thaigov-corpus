รัฐบาลไทย-ข่าวทำเนียบรัฐบาล-ชวนวางแผนการออมให้บุตรหลานตั้งแต่วัยเรียน สร้างความมั่นคงในอนาคต

วันพฤหัสบดีที่ 6 สิงหาคม 2563
พิมพ์
ชวนวางแผนการออมให้บุตรหลานตั้งแต่วัยเรียน สร้างความมั่นคงในอนาคต
--
#ไทยคู่ฟ้า “ออมวันนี้ วันหน้าไม่มีอด” หนึ่งในแนวคิดที่มุ่งส่งเสริมให้รู้จักเก็บออม เพราะการออมเงินเป็นเรื่องที่ต้องอาศัยระยะเวลา เมื่อเริ่มออมได้ไว เงินออมที่เก็บไว้ยิ่งทวีค่าขึ้นตามไปด้วย และเพื่อจูงใจให้คนไทยหันมาออมเงินให้มากขึ้น กองทุนการออมแห่งชาติ หรือ กอช. ขอเชิญชวนผู้ปกครอง ออมเงินให้ลูกหลาน นักเรียนและนักศึกษา ได้รู้จักวางแผนการออมเงินตั้งแต่วัยเรียน ซึ่งเป็นประโยชน์ต่อการวางแผนใช้จ่ายเงินของตัวเองได้อย่างมีประสิทธิภาพในอนาคต โดยเริ่มออมขั้นต่ำได้ตั้งแต่ 50 บาท สูงสุด 13,200 บาทต่อปี พร้อมสิทธิประโยชน์คูณ 3 ได้แก่
ประโยชน์ที่ 1 รับเงินรัฐสมทบเพิ่มตามช่วงอายุของสมาชิก โดยช่วงอายุ 15 - 30 ปี รัฐสมทบให้ร้อยละ 50 ของเงินออมแต่ละครั้ง รวมกันทั้งปีไม่เกิน 600 บาท /ช่วงอายุมากกว่า 30 – 50 ปี รัฐสมทบให้ร้อยละ 80 ของเงินออมแต่ละครั้ง รวมกันทั้งปีไม่เกิน 960 บาท และช่วงอายุมากกว่า 50 – 60 ปี รัฐสมทบให้ 100% ของเงินออมแต่ละครั้งรวมกันทั้งปีไม่เกิน 1,200 บาท
ประโยชน์ที่ 2 เงินออมสะสมและเงินสมทบจะได้รับการคุ้มครองผลตอบแทนจากการลงทุน
และประโยชน์ที่ 3 สามารถลดหย่อนภาษีได้เต็มจำนวนเงินออมสะสม
ผู้ปกครองที่สนใจ ศึกษาข้อมูลเพิ่มเติมได้ที่เว็บไซต์ กอช. https://www.nsf.or.th/ หรือ สายด่วน เงินออม โทร. 0 2049 9000

ที่มา : https://www.thaigov.go.th/news/contents/details/33975
