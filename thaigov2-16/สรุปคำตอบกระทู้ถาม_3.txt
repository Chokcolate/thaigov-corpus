รัฐบาลไทย-ข่าวทำเนียบรัฐบาล-การพัฒนาให้ประเทศไทนเป็นศูนย์กลางการค้าเมล็ดพันธ์ระดับเอเชีย

วันพฤหัสบดีที่ 6 สิงหาคม 2563
พิมพ์
การพัฒนาให้ประเทศไทนเป็นศูนย์กลางการค้าเมล็ดพันธ์ระดับเอเชีย
สรุปการตอบกระทู้ถามในการประชุมวุฒิสภา วันจันทร์ที่ ๘ มิถุนายน ๒๕๖๓
เรื่อง                   การพัฒนาให้ประเทศไทนเป็นศูนย์กลางการค้าเมล็ดพันธ์ระดับเอเชีย
ผู้ตั้งกระทู้ถาม     นายสมชาย ชาญณรงค์กุล
ถาม                    นายกรัฐมนตรี
ผู้ตอบ                  รัฐมนตรีช่วยว่าการกระทรวงเกษตรและสหกรณ์ (นายประภัตร โพธสุธน)
ผู้ถาม : นายสมชาย ชาญณรงค์กุล ถามกระทู้โดยสรุปดังนี้
ด้วยประเทศไทยมีพื้นที่ทำการเกษตรประมาณ ๑๔๙ ล้านไร่ และมีพื้นที่การเกษตรที่ใช้เมล็ดพันธุ์เป็นปัจจัยต้นน้ำในการผลิตจากข้อมูลปี ๒๕๖๐ จำนวน ๙๘.๘๗ ล้านไร่ เป็นการผลิตข้าว ๖๘.๓๗ ล้านไร่ พืชไร่ยกเว้นอ้อย ๑๙.๗๔๖ ล้านไร่ ผักและไม้ดอก ๑.๔ ล้านไร่ ซึ่งสภาพการใช้เมล็ดพันธุ์ในการผลิตของเกษตรกรพบว่าเกษตรกรเก็บเมล็ดพันธุ์ข้าวไว้ใช้เองลดลงจากอดีต และไม่เพียงพอต่อความต้องการจึงต้องหาซื้อจากแหล่งชุมชนเพื่อทดแทนส่วนที่ขาด มีการนำเข้าส่งออกเมล็ดพันธุ์ควบคุมจำนวนมากและดำเนินการปรับปรุงพัฒนาเมล็ดพันธุ์ให้ดีขึ้น โดยมีแผนแม่บทยุทธศาสตร์ศูนย์กลางเมล็ดพันธุ์ พ.ศ. ๒๕๕๘ - ๒๕๖๗ ซึ่งมีวิสัยทัศน์ให้ประเทศไทยเป็นศูนย์กลางเมล็ดพันธุ์ ในระดับสากลในการผลิตจำหน่ายรวมถึงการให้บริการทางเทคโนโลยี มีเมล็ดพันธุ์ที่หลากหลาย มีคุณภาพดีปริมาณเพียงพอต่อความต้องการทั้งภายในและภายนอกประเทศ และกระทรวงเกษตรและสหกรณ์ได้ตั้งกองวิจัยพัฒนาเมล็ดพันธุ์พืชเพื่อศึกษาวิจัยและพัฒนาเทคโนโลยีเมล็ดพันธุ์ แต่หน่วยงานดังกล่าว รวมถึงอีกหลายหน่วยงานที่จัดตั้งขึ้นยังไม่สามารถทำหน้าที่ได้อย่างเต็มประสิทธิภาพ
ขอเรียนถามว่า รัฐบาลมีแผนปฏิบัติการในการดำเนินงานเพื่อพัฒนาเมล็ดพันธุ์ให้มีคุณภาพและเพียงพอต่อความต้องการใช้ในประเทศแ ละพัฒนาให้ประเทศไทยเป็นศูนย์กลางการค้าเมล็ดพันธุ์ระดับเอเชีย (Seed Hub of Asia) อย่างไร และมีแผนการรองรับทางด้านหน่วยงานและภารกิจที่ต้องขยายเพื่อรองรับความต้องการเมล็ดพันธุ์พืช ทั้งเพื่อการใช้ภายในประเทศและการส่งออกอย่างไร มีแผนดำเนินการอย่างไร เพื่อให้บรรลุผลตามยุทธศาสตร์ชาติภายใต้แผนเกษตรอัจฉริยะตามแนวทางการพัฒนาให้มีการส่งเสริมพัฒนาเมล็ดพันธุ์พืช รวมทั้งการดำเนินการภายใต้แผนแม่บทยุทธศาสตร์การพัฒนาอุตสาหกรรมการผลิตเมล็ดพันธุ์พืช อีกทั้ง ความชัดเจนของหน่วยงานที่จัดตั้งเป็นการภายในของหน่วยงานระดับกรมของหน่วยงานในกระทรวงเกษตรและสหกรณ์จะสามารถดำเนินงานตามภารกิจที่คาดหวังและเกิดผลสัมฤทธิ์ ตามที่กำหนดไว้ในแผนยุทธศาสตร์ต่าง ๆ ได้หรือไม่ อย่างไร รวมถึงงบประมาณที่ได้รับในปี พ.ศ. ๒๕๖๓ หน่วยงานต่าง ๆ จะมีการดำเนินงานในด้านการส่งเสริมและพัฒนาเมล็ดพันธุ์พืชอย่างไร ในปริมาณเท่าใด สามารถทดแทนบางส่วนที่ต้องนำเข้าและขยายการส่งออกให้เพิ่มขึ้นได้อย่างไร
ผู้ตอบ : รัฐมนตรีช่วยว่าการกระทรวงเกษตรและสหกรณ์ (นายประภัตร โพธสุธน) ตอบชี้แจงกระทู้โดยสรุปดังนี้
นายประภัตร  โพธสุธน รัฐมนตรีช่วยว่าการกระทรวงเกษตรและสหกรณ์ ผู้ได้รับมอบหมายให้ตอบกระทู้ถาม
ตอบชี้แจงว่า ปัจจุบันเมล็ดพันธุ์พืชผลิตภายในประเทศไม่เพียงพอต่อความต้องการเมล็ดพันธุ์ข้าว ๖๐ ล้านไร่ เราใช้เมล็ดพันธุ์ข้าว ๑๕ กิโลกรัมต่อไร่ ใช้เมล็ดพันธุ์ข้าว ๑๒๐ ล้านตัน แต่กรมการข้าวผลิตเมล็ดพันธุ์ได้เพียง ๘๐,๐๐๐ กิโลกรัม จึงไม่สามารถแข่งขันได้และยังให้ภาคเอกชนเพาะเมล็ดพันธุ์ขายซึ่งเป็นพันธุ์ข้าวที่ไม่ถูกต้อง และการผลิตเมล็ดพันธุ์พืชต่าง ๆ ก็ไม่เพียงพอเช่นกัน มีการนำเข้าเมล็ดพันธุ์จากต่างประเทศจำนวนมาก เช่น ประเทศสหรัฐอเมริกามีการนำเข้าเมล็ดพันธุ์ถั่วเหลืองกว่า ๓ ล้านตัน ประเทศไทยจึงไม่สามารถเป็นศูนย์กลางผลิตเมล็ดพันธุ์พืชได้ เนื่องจากหน่วยงานที่เกี่ยวข้องได้รับการจัดสรรงบประมาณไม่เพียงพอ ซึ่งรัฐบาลจะต้องเพิ่มงบประมาณในส่วนนี้ให้มากขึ้น และขอให้วุฒิสภาช่วยกันผลักดันในเรื่องนี้ด้วย
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33964
