รัฐบาลไทย-ข่าวทำเนียบรัฐบาล-“ไกด์ไลน์ฟู้ด เดลิเวอรี่” แนวทางเพื่อป้องกันปัญหาธุรกิจส่งอาหารออนไลน์

วันพฤหัสบดีที่ 13 สิงหาคม 2563
พิมพ์
“ไกด์ไลน์ฟู้ด เดลิเวอรี่” แนวทางเพื่อป้องกันปัญหาธุรกิจส่งอาหารออนไลน์
--
#ไทยคู่ฟ้า หลังจากการระบาดของโรคโควิด-19 วิถีการใช้ชีวิตของคนในสังคมก็เป็นเปลี่ยนไป ธุรกิจต่าง ๆ ได้ปรับกลยุทธ์เป็นการดำเนินธุรกิจสมัยใหม่ New Normal โดยเฉพาะธุรกิจการส่งอาหารออนไลน์ที่เติบโตขึ้นอย่างรวดเร็ว ดังนั้น คณะกรรมการการแข่งขันทางการค้า (กขค.) จึงได้วางแนวทางปฏิบัติทางการค้าเพื่อให้เกิดความเป็นธรรมระหว่างผู้ประกอบธุรกิจให้บริการรับ และส่งอาหารผ่านช่องทางอิเล็กทรอนิกส์กับผู้ประกอบธุรกิจร้านอาหาร หรือที่เรียกว่า “ไกด์ไลน์ฟู้ด เดลิเวอรี่” แล้ว ขณะนี้อยู่ระหว่างเตรียมเปิดรับฟังความคิดเห็น เพื่อนำความคิดเห็นมาปรับปรุงก่อนจะออกประกาศบังคับใช้ต่อไป
สำหรับไกด์ไลน์ธุรกิจให้บริการฟู้ด เดลิเวอรี่มีเงื่อนไขที่ห้ามกระทำในเบื้องต้น คือ ห้ามเรียกรับผลประโยชน์ทางเศรษฐกิจที่ไม่เป็นธรรม เช่น
- การเรียกเก็บค่าส่วนแบ่งรายได้ในอัตราที่สูงเกินสมควร หรือแตกต่างกันระหว่างผู้ประกอบธุรกิจร้านอาหาร
- การเรียกเก็บอัตราค่าธรรมเนียมการโฆษณา ที่เป็นการเรียกเก็บโดยปราศจากความชัดเจน และไม่มีเหตุผลอันสมควร
- การเรียกเก็บค่าส่งเสริมการขายในโอกาสพิเศษทางการตลาด โดยไม่มีเหตุผลอันสมควร
- เรียกผลประโยชน์ทางเศรษฐกิจที่ไม่เป็นธรรมอื่น ๆ
ทั้งนี้ การแก้ไขเปลี่ยนแปลงอัตรา หรือวิธีการเรียกรับผลประโยชน์ทางเศรษฐกิจใด ๆ แพลตฟอร์มฟู้ด เดลิเวอรี่ จะต้องแจ้งให้ผู้ประกอบธุรกิจร้านอาหารทราบล่วงหน้าถึงเหตุผลและความจำเป็นในการเปลี่ยนแปลงในระยะเวลาที่เหมาะสม ขณะเดียวกันห้ามใช้อำนาจเหนือตลาดหรืออำนาจต่อรองที่เหนือกว่าอย่างไม่เป็นธรรม
Cr. สำนักงานคณะกรรมการการแข่งขันทางการค้า

ที่มา : https://www.thaigov.go.th/news/contents/details/34155
