รัฐบาลไทย-ข่าวทำเนียบรัฐบาล-รมช.สาธิต ให้ อสม. ช่วยแนะข้อมูลสิทธิพื้นฐานด้านสวัสดิการสังคมแก่ประชาชน

วันศุกร์ที่ 14 สิงหาคม 2563
รมช.สาธิต ให้ อสม. ช่วยแนะข้อมูลสิทธิพื้นฐานด้านสวัสดิการสังคมแก่ประชาชน
รัฐมนตรีช่วยว่าการกระทรวงสาธารณสุข มอบให้ อสม. นำข้อมูลสิทธิพื้นฐานระบบสวัสดิการสังคมของประเทศที่ประชาชนต้องได้รับ อาทิ ด้านที่อยู่อาศัย ด้านการรักษาพยาบาลและสุขภาพ ผู้สูงอายุ ผู้พิการ เผยแพร่ให้คนในชุมชนรับทราบ เพิ่มคุณภาพชีวิตที่ดี
รัฐมนตรีช่วยว่าการกระทรวงสาธารณสุข มอบให้ อสม. นำข้อมูลสิทธิพื้นฐานระบบสวัสดิการสังคมของประเทศที่ประชาชนต้องได้รับ อาทิ ด้านที่อยู่อาศัย ด้านการรักษาพยาบาลและสุขภาพ ผู้สูงอายุ ผู้พิการ เผยแพร่ให้คนในชุมชนรับทราบ เพิ่มคุณภาพชีวิตที่ดี
วันนี้ (14 สิงหาคม 2563) ที่ จ.สมุทรสงคราม ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เปิดการประชุมสัมมนา เรื่อง สวัสดิการสังคมกับงานอาสาสมัครสาธารณสุข จัดโดย คณะกรรมาธิการสวัสดิการสังคม สภาผู้แทนราษฎร มีอาสาสมัครสาธารณสุขประจำหมู่บ้าน (อสม.) ผู้นำชุมชนและประชาชนในพื้นที่จังหวัดสมุทรสงครามที่สนใจ เข้าร่วมสัมมนา จำนวนทั้งสิ้น 1,300 คน
ดร.สาธิตกล่าวว่า คณะกรรมาธิการสวัสดิการสังคม สภาผู้แทนราษฎร ได้รวบรวมข้อมูลสิทธิพื้นฐานด้านสวัสดิการสังคมของประเทศ จัดทำเป็นคู่มือและสื่อประชาสัมพันธ์ให้ประชาชนไทยทุกคนได้รับทราบถึงสวัสดิการที่คนไทยทุกคนได้รับจากภาครัฐ โดยได้มอบให้ อสม. นำความรู้เกี่ยวกับระบบสวัสดิการและสิทธิประโยชน์ด้านต่าง ๆ นำไปเผยแพร่ให้คนในชุมชนรับทราบ  ทั้งนี้ สิทธิพื้นฐานด้านสวัสดิการสังคม ประกอบด้วย สวัสดิการขั้นพื้นฐานสำหรับเด็กและครอบครัว ,ผู้สูงอายุ ,ผู้พิการ สวัสดิการด้านที่อยู่อาศัย และด้านการรักษาพยาบาลและสุขภาพ
หากประชาชนมีความรู้ความเข้าใจก็จะสามารถนำไปใช้ให้เกิดประโยชน์ มีคุณภาพชีวิตที่ดี โดยเฉพาะกลุ่มเปราะบางด้อยโอกาส
ดร.สาธิตกล่าวต่อว่า ที่ประชุมคณะรัฐมนตรี (ครม.) วันที่  13 สิงหาคม 2563 ได้อนุมัติงบประมาณค่าตอบแทนพิเศษให้กับอาสาสมัครสาธารณสุขประจำหมู่บ้าน (อสม.) ในการเฝ้าระวังป้องกันควบคุมโรคโควิด 19 ในชุมชน ตามที่กรมสนับสนุนบริการสุขภาพ กระทรวงสาธารณสุข เสนอเป็นเวลา 7 เดือน ตั้งแต่เดือนมี.ค.-ก.ย. 2563 เป็นผลมาจากการทำงานของเจ้าหน้าที่ อสม. ที่ทุ่มเท เสียสละในช่วงสถานการณ์โควิด 19 ที่ผ่านมา แล้วหลังจากนั้นจะดูสถานการณ์โควิด 19 อีกครั้ง ซึ่งนายกรัฐมนตรี ได้บอกว่า ถ้ายังมีโควิด 19 อยู่ก็ต้องดูแล อสม.กันต่อไป ไม่ลืมอยู่แล้ว
“ผมขอชื่นชม เจ้าหน้าที่ อสม. ทุกท่านที่ได้ปฏิบัติงานในพื้นที่อย่างเข้มข้น ตรวจคัดกรองระดับหมู่บ้าน ติดตามหาข่าวผู้มีความเสี่ยงต้องเฝ้าระวังหรือกักตัว และให้ความรู้ป้องกันการติดเชื้อ เป็นส่วนหนึ่งที่ทำให้ไม่มีการแพร่ระบาดในประเทศ ซึ่งผลงานเป็นที่น่าชื่นชมจนทั่วโลกยอมรับ” ดร.สาธิตกล่าว
ทั้งนี้ ประชาชนที่สนใจข้อมูลพื้นฐานระบบสวัสดิการสังคมสามารถเข้าเยี่ยมชมได้ที่เว็บไซต์ : www.parliament.go.th  เฟซบุ๊ก:  @welfarecommitteeTH และอีเมล : swommittee@gmail.com
*************************** 14 สิงหาคม 2563
*****************************************************

ที่มา : https://www.thaigov.go.th/news/contents/details/34202
