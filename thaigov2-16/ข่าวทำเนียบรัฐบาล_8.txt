รัฐบาลไทย-ข่าวทำเนียบรัฐบาล-นายกรัฐมนตรีเปิดร้าน APCD 60+Plus Bakery &amp; Chocolate Cafe @ทำเนียบรัฐบาล  ส่งเสริมผู้พิการขับเคลื่อนธุรกิจ ยืนยันรัฐบาลทำตามพันธะสัญญา ดูแลคนไทยทุกกลุ่ม  “ไม่ทิ้งใครไว้ข้างหลัง”

วันศุกร์ที่ 7 สิงหาคม 2563
พิมพ์
นายกรัฐมนตรีเปิดร้าน APCD 60+Plus Bakery & Chocolate Cafe @ทำเนียบรัฐบาล  ส่งเสริมผู้พิการขับเคลื่อนธุรกิจ ยืนยันรัฐบาลทำตามพันธะสัญญา ดูแลคนไทยทุกกลุ่ม  “ไม่ทิ้งใครไว้ข้างหลัง”
นรม. เปิดร้าน APCD 60+Plus Bakery & Chocolate Cafe @ทำเนียบรัฐบาล  ส่งเสริมผู้พิการขับเคลื่อนธุรกิจ ยืนยันรัฐบาลทำตามพันธะสัญญา ดูแลคนไทยทุกกลุ่ม  “ไม่ทิ้งใครไว้ข้างหลัง”
วันนี้ (7 สิงหาคม 2563)  เวลา 09.30 น. พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในการเปิดร้านกาแฟ APCD 60+Plus Bakery & Chocolate Cafe @ทำเนียบรัฐบาล โดยมีนายเตช บุนนาค  ประธานกรรมการมูลนิธิศูนย์ฝึกพัฒนาและฝึกอบรมคนพิการแห่งเอเชียและแปซิฟิกในพระราชูปถัมภ์   นายพิรุณ ลายสมิต  ผู้อำนวยศูนย์ฝึกพัฒนาและฝึกอบรมคนพิการแห่งเอเชียและแปซิฟิก ในพระราชูปถัมภ์  พร้อมด้วยนายปรเมธี วิมลศิริ  ปลัดกระทรวงการพัฒนาสังคมและความมั่นคงของมนุษย์  นางสาวอาร์มิดา ซัลเซียะฮ์ อาลิสจะฮ์บานา เลขาธิการบริหารคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก (ESCAP) ผู้บริหารกระทรวงการต่างประเทศ นายกอบศักดิ์ ภูตระกูล  ผู้บริหารสำนักเลขาธิการนายกรัฐมนตรี และนายวิบูลย์ ฤกษ์ศิระทัย ผู้ว่าการการไฟฟ้าฝ่ายผลิตแห่งประเทศไทย (กฟผ.) ผู้ให้การสนับสนุนโครงการ 60+Plus พนักงานคนพิการ  เจ้าหน้าที่ที่เกี่ยวข้องเข้าร่วมในครั้งนี้
โอกาสนี้ นายกรัฐมนตรีกล่าวขอบคุณมูลนิธิฯ เลขาธิการคณะกรรมธิการเศรษฐกิจและสังคมภูมิภาคเอเชียและแปซิฟิกแห่งองค์การสหประชาชาติ (UNESCAP) รัฐวิสาหกิจ เอกชน ทุกฝ่ายที่ร่วมมือกันให้โครงการ ฯบรรลุความสำเร็จ สอดคล้องกับเป้าหมายการดำเนินนโยบายของรัฐบาล ที่คนไทยทุกกลุ่มต้องได้รับการดูแล โดยเฉพาะ กลุ่มเปราะบาง เพราะรัฐบาลจะ  "ไม่ทิ้งใครไว้ข้างหลัง" (leave no one behind) นอกจากนี้ ยังเป็นการอนุวัติการตามอนุสัญญาแห่งสหประชาติว่าด้วยสิทธิคนพิการ (United Nations Convention on the Rights of Persons with Disabilities : UNCRPD) เป็นไปตามยุทธศาสตร์ชาติ ในการส่งเสริมการมีงานทำ  ผู้พิการฝึกอาชีพสามารถทำงานเลี้ยงตัวเองได้ ซึ่งยังมีแนวคิดให้กระทรวงยุติธรรมได้ฝึกอบรมเชฟลูกกรงเหล็ก ความสำเร็จครั้งนี้ เป็นผลจากที่ทุกฝ่ายบูรณาการร่วมกัน เป็นวันที่มงคลที่ทุกคนได้ทำความดีให้กับประเทศชาติ ส่งเสริมกิจกรรมคนพิการที่เป็นรูปธรรมและแปรเปลี่ยนคนพิการจากกลุ่มเปราะบางให้กลายเป็นพลังในสังคม ขอให้สื่อมวลชนช่วยกันอุดหนุนและเผยแพร่เพื่อให้เป็นที่รู้จักกัน ภายหน้าอาจมีการตกแต่งสถานที่ให้สวยงาม  เปิดโอกาสให้บุคคลภายนอกเข้ามาอุดหนุน โดยมีการดูแลรักษาความปลอดภัย  ในอนาคตถนนเส้นนี้ อาจจะเป็นเหมือน ฌ็องเซลิเซ่ (Champs-Élysées) เมืองไทยก็ได้
........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34014
