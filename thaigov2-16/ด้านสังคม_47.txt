รัฐบาลไทย-ข่าวทำเนียบรัฐบาล-สธ.-กกท. ออกแนวทางการจัดแข่งขันกีฬาแบบจำกัดจำนวนผู้ชม ทั้งกีฬาในร่ม/กลางแจ้ง

วันพุธที่ 19 สิงหาคม 2563
สธ.-กกท. ออกแนวทางการจัดแข่งขันกีฬาแบบจำกัดจำนวนผู้ชม ทั้งกีฬาในร่ม/กลางแจ้ง
กระทรวงสาธารณสุข และการกีฬาแห่งประเทศไทย ออกแนวทางการจัดการแข่งขันกีฬาแบบจำกัดจำนวนผู้ชม ทั้งกีฬาในร่มและกีฬากลางแจ้ง ให้เจ้าหน้าที่/ กรรมการผู้ตัดสิน/ ผู้ฝึกสอน/ นักกีฬาตัวสำรอง ผู้ชมสวมหน้ากากอนามัย
กระทรวงสาธารณสุข และการกีฬาแห่งประเทศไทย ออกแนวทางการจัดการแข่งขันกีฬาแบบจำกัดจำนวนผู้ชม ทั้งกีฬาในร่มและกีฬากลางแจ้ง ให้เจ้าหน้าที่/ กรรมการผู้ตัดสิน/ ผู้ฝึกสอน/ นักกีฬาตัวสำรอง ผู้ชมสวมหน้ากากอนามัย
วันนี้ (19 สิงหาคม 2563) ที่ศูนย์ปฏิบัติการด้านข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี แพทย์หญิงพรรณพิมล วิปุลากร อธิบดีกรมอนามัย แถลงข่าวว่า ศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) ผ่อนคลายมาตรการให้จัดการแข่งขันกีฬาแบบมีผู้ชม กระทรวงสาธารณสุขและการกีฬาแห่งประเทศไทย ได้ร่วมกันกำหนดแนวทางปฏิบัติด้านสาธารณสุขเพื่อป้องกันการแพร่ระบาดของโรคโควิด 19 โดยมีการจำกัดจำนวนผู้ชมสอดคล้องกับสถานการณ์แพร่ระบาดของโรคโควิด 19 ซึ่งปัจจุบันประเทศไทยอยู่ในระดับสีเขียว คือไม่มีผู้ติดเชื้อในประเทศ แต่มีผู้ติดเชื้อที่เดินทางมาจากต่างประเทศ สนามกีฬากลางแจ้ง มีผู้ชมได้ไม่เกิน 25 เปอร์เซ็นต์ของความจุสนาม ส่วนสนามกีฬาในร่มมีผู้ชมได้ 15 เปอร์เซ็นต์ของความจุสนาม  หากสถานการณ์ดีขึ้นอยู่ในระดับสีขาว คือมีวัคซีนป้องกันโรคแล้ว ไม่มีผู้ติดเชื้อในประเทศ แต่มีผู้ติดเชื้อมาจากต่างประเทศ จะเพิ่มจำนวนผู้ชมมากขึ้นได้
แพทย์หญิงพรรณพิมลกล่าวต่อว่า ผู้จัดการแข่งขัน ควรเปิดให้ซื้อบัตรเข้าชมล่วงหน้าระบบออนไลน์ และจะต้องจัดเตรียมสถานที่ให้พร้อม ทั้งการกำหนดทางเข้า-ออก จุดคัดกรอง จุดล้างมือ การทำความสะอาดพื้น/ ห้องน้ำ-ห้องสุขา การจัดที่นั่งชมเว้นระยะห่างตามจำนวนที่กำหนด จัดโซนนักกีฬา เจ้าหน้าที่ ผู้ชม แยกจากกัน และต้องให้เจ้าหน้าที่/ กรรมการผู้ตัดสิน/ ผู้ฝึกสอน/ นักกีฬาตัวสำรอง/ ผู้ชมทุกคนสวมหน้ากากอนามัย หากเจ้าหน้าที่ป่วยให้หยุดงานและพบแพทย์ทันที สำหรับนักกีฬาต้องผ่านการตรวจเชื้อโควิด 19 ก่อนทำการแข่งขัน สวมหน้ากากอนามัยหรือหน้ากากผ้าเมื่อเข้าบริเวณสนามกีฬา ถอดออกได้เมื่ออบอุ่นร่างกายและขณะแข่งขัน ไม่ใช้สิ่งของร่วมกัน หากมีอาการป่วยให้แจ้งโค้ช หยุดร่วมแข่งขัน และพบแพทย์ทันที
“ฝากเจ้าของ/ผู้จัดการพื้นที่ การบริหารจัดการฝูงชนที่มาชมกีฬาจำนวนมากต้องมีจุดประชาสัมพันธ์
มีทีมงานคอยกำกับ ช่วยเตือนให้ผู้ชมกลับเข้าสู่การปฏิบัติตามแนวทาง ส่วนผู้ชมขอให้ลงทะเบียนผ่านแอปพลิเคชันไทยชนะ งดเข้าชมหากมีไข้ ไอ จาม มีน้ำมูก สวมหน้ากากผ้า/หน้ากากอนามัย ล้างมือบ่อย ๆ หลีกเลี่ยงการใช้มือสัมผัสใบหน้า ตา ปาก จมูก เว้นระยะห่าง 1-2 เมตรทั้งขณะต่อแถวและนั่งชม เพื่อให้ปลอดภัยจากโรคโควิด 19” แพทย์หญิงพรรณพิมลกล่าว

ที่มา : https://www.thaigov.go.th/news/contents/details/34330
