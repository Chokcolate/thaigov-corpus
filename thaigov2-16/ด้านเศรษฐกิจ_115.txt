รัฐบาลไทย-ข่าวทำเนียบรัฐบาล-สิ้นสุดการขยายเวลายื่นแบบภาษีเงินได้นิติบุคคล สำหรับรอบระยะเวลาบัญชีปี 2562 ถึง วันที่ 31 สิงหาคม 2563

วันศุกร์ที่ 21 สิงหาคม 2563
พิมพ์
สิ้นสุดการขยายเวลายื่นแบบภาษีเงินได้นิติบุคคล สำหรับรอบระยะเวลาบัญชีปี 2562 ถึง วันที่ 31 สิงหาคม 2563
กรมสรรพากรขอขอบคุณผู้ประกอบการ ที่ได้ยื่นแบบแสดงรายการภาษีเงินได้นิติบุคคลแล้ว ซึ่งจะดำเนินการส่ง e-mail แจ้งผู้ประกอบการที่ยังไม่ได้ยื่นแบบฯ ให้ดำเนินการยื่นแบบฯ ภายในวันที่ 31 สิงหาคม 2563 โดยแนะนำให้ยื่นแบบฯ ผ่านทางระบบอิเล็กทรอนิกส์
กรมสรรพากรขอขอบคุณผู้ประกอบการ ที่ได้ยื่นแบบแสดงรายการภาษีเงินได้นิติบุคคลแล้ว ซึ่งจะดำเนินการส่ง e-mail แจ้งผู้ประกอบการที่ยังไม่ได้ยื่นแบบฯ ให้ดำเนินการยื่นแบบฯ ภายในวันที่ 31 สิงหาคม 2563 โดยแนะนำให้ยื่นแบบฯ ผ่านทางระบบอิเล็กทรอนิกส์ได้ที่ www.rd.go.th หากมีการขอคืนภาษีให้ขอคืนภาษีผ่านระบบ PromptPay ซึ่งจะช่วยทำให้ผู้เสียภาษีได้รับภาษีคืนด้วยความสะดวก
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ในช่วงที่ผ่านมาเกิดวิกฤตจากการแพร่ระบาดของโรคติดเชื้อไวรัสโคโรนา 2019 (COVID - 19) ส่งผลกระทบในการดำเนินกิจการของผู้ประกอบการ กรมสรรพากรจึงได้มีมาตรการ “เลื่อน” โดยการขยายเวลาการยื่นแบบแสดงรายการภาษีเงินได้นิติบุคคล (ภ.ง.ด.50 หรือ ภ.ง.ด.55) สำหรับรอบระยะเวลาบัญชีปี 2562  ถึงวันที่ 31 สิงหาคม 2563 จากข้อมูลปัจจุบันจนถึงวันที่ 17 สิงหาคม 2563 มีผู้ประกอบการยื่นแบบแสดงรายการแล้วรวม 313,262 ราย ซึ่งยังมีผู้ประกอบการอีก 258,898 ราย ยังไม่ได้ยื่นแบบแสดงรายการ (สถิติผู้ยื่นแบบ ภ.ง.ด.50 หรือ ภ.ง.ด.55 ในรอบระยะเวลาบัญชีปี 2561 ที่ผ่านมา รวมจำนวน 572,160 ราย) จึงขอเชิญชวนผู้ประกอบการ มูลนิธิและสมาคม ให้ยื่นแบบฯ ผ่านทางระบบอิเล็กทรอนิกส์ ตามโครงการ “ทำธุรกรรมภาษีที่บ้าน” (TAX  from  Home) ซึ่งจะช่วยให้การทำธุรกรรมภาษี   เป็นเรื่องง่ายที่ www.rd.go.th ทั้งการลงทะเบียน (e-Registration) การยื่นแบบฯ และนำส่งเอกสารที่เกี่ยวข้อง ( e-Filing ) การชำระภาษี ( e-Payment ) และการขอคืนเงินภาษี  (e-Refund) ที่สะดวก รวดเร็ว ปลอดภัย ซึ่งเป็นการสนับสนุนการป้องกันการกลับมาแพร่กระจายใหม่ของโรคติดเชื้อไวรัสโคโรนา 2019 (COVID - 19) ตามมาตรการให้คงระยะห่างทางสังคม (Social Distancing) ได้อย่างมีประสิทธิภาพ ”
โฆษกกรมสรรพากร กล่าวเพิ่มเติมว่า “TAX from Home ทำให้สามารถประกอบธุรกิจได้ง่ายขึ้น และเป็นการทำธุรกรรมภาษีแบบ Social Distancing ไม่จำเป็นต้องเจอหน้า ไม่มีการรับส่งเอกสาร ไม่มีการจับธนบัตรหรือเช็ค ไม่มีการสัมผัสใดๆซึ่งกันและกัน จึงขอเชิญชวนคนไทยร่วมมือร่วมใจใช้ TAX from Home  เพื่อสนับสนุนให้ประเทศไทยปลอดจากโรคติดเชื้อไวรัสโคโรนา 2019 (COVID - 19)  ตลอดไป”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center)   โทร. 1161 หรือที่สำนักงานสรรพากรทุกแห่งทั่วประเทศ
กรมสรรพากร  สำนักงานเลขานุการกรม กรมสรรพากร
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/34392
