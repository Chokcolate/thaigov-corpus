รัฐบาลไทย-ข่าวทำเนียบรัฐบาล-นายกฯห่วงใยเจ้าหน้าที่ไทยติดโควิด 19 จากการช่วยเหลือคนไทยในต่างประเทศ กำชับดูแล รักษาอย่างดีพร้อมส่งกำลังใจ

วันจันทร์ที่ 10 สิงหาคม 2563
นายกฯห่วงใยเจ้าหน้าที่ไทยติดโควิด 19 จากการช่วยเหลือคนไทยในต่างประเทศ กำชับดูแล รักษาอย่างดีพร้อมส่งกำลังใจ
--
วันนี้ (10 ส.ค. 2563) น.ส. ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมห่วงใย และสั่งการกระทรวงการต่างประเทศดูแลข้าราชการไทยในสถานเอกอัครราชทูต ณ กรุงริยาด ประเทศซาอุดีอาระเบีย ที่ได้รับเชื้อโควิด-19 ให้เป็นอย่างดี ซึ่งทราบว่าขณะนี้ข้าราชการดังกล่าวได้เข้าพักรักษาตัวในโรงพยาบาลและมีแพทย์ดูแลอาการอย่างใกล้ชิดแล้ว
ทั้งนี้ นายกรัฐมนตรีขอส่งกำลังใจ ถึงเจ้าหน้าที่ไทยทุกคน ทุกหน่วยงานที่ปฏิบัติหน้าที่ในต่างประเทศขอให้ดูแลรักษาสุขภาพ และให้มีความปลอดภัย เข้าใจดีว่าทุกคนทำหน้าที่อย่างทุ่มเทและเสียสละ เป็นตัวแทนของประเทศไทยเพื่อดูแลความเป็นอยู่ ให้คำแนะนำ ตลอดจนอำนวยความสะดวกให้ชาวไทยในต่างประเทศ พร้อมชื่นชมการทำงานของเจ้าหน้าที่ทุกคนที่ทำงานอย่างเต็มกำลังความสามารถ ส่งผลให้ตั้งแต่เกิดเหตุการณ์โควิด 19 เจ้าหน้าที่ไทยมีส่วนช่วยในการพาชาวไทยกลับมาจากต่างประเทศจำนวนแล้ว กว่า 6 หมื่นคน

ที่มา : https://www.thaigov.go.th/news/contents/details/34087
