รัฐบาลไทย-ข่าวทำเนียบรัฐบาล-จับกัง1’เดินสายพบผู้ประกอบการค้าปลีก หนุนเอกชนจ้างงานตามนโยบาย ‘รวมไทยสร้างชาติ’

วันศุกร์ที่ 21 สิงหาคม 2563
จับกัง1’เดินสายพบผู้ประกอบการค้าปลีก หนุนเอกชนจ้างงานตามนโยบาย ‘รวมไทยสร้างชาติ’
รัฐมนตรีว่าการกระทรวงแรงงาน ลงพื้นที่พบผู้ประกอบการค้าปลีก รับฟังมาตรการส่งเสริมการจ้างงาน และเยี่ยมชมการปฏิบัติงานของพนักงานเทสโก้ โลตัส สนับสนุนให้ผู้ประกอบการจ้างงานพาร์ทไทม์ ตามนโยบาย ‘รวมไทยสร้างชาติ’ ผนึกกำลังจากทุกภาคส่วนร่วมกันวางแผนกำหนดอนาค
เมื่อวันที่ 21 สิงหาคม 2563 นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่ไปพบกับนายสมพงษ์ รุ่งนิรัติศัย ประธานกรรมการบริหาร บริษัท เอก - ชัย ดิสทริบิวชั่น ซิสเทม จำกัด (เทสโก้ โลตัส) เพื่อรับฟังมาตรการส่งเสริมการจ้างงาน และเยี่ยมชมการปฏิบัติงานของพนักงานเทสโก้ โลตัส ณ เทสโก้โลตัส สำนักงานใหญ่ และสาขาสุขาภิบาล 1 ถนนนวมินทร์ เขตบึงกุ่ม กรุงเทพมหานคร โอกาสนี้มี นายสุทธิ สุโกศล ปลัดกระทรวงแรงงาน พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน เข้าร่วมในครั้งนี้ด้วย โดย รมว.แรงงาน กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้ความสำคัญกับการขับเคลื่อนประเทศ โดยเฉพาะการเร่งฟื้นฟูระบบเศรษฐกิจภายหลังสถานการณ์โควิด -19 คลี่คลายลง โดยนำนโยบาย “รวมไทยสร้างชาติ” เข้ามาดำเนินการ เพื่อมีเป้าหมายที่จะผนึกกำลังจากทุกภาคส่วนมาร่วมกันวางแผนเพื่อกำหนดอนาคตประเทศไทย” ซึ่งจากนี้ไปรัฐบาลจะต้องทำงาน โดยดึงทุกภาคส่วน ทุกระดับในสังคม เข้ามามีส่วนร่วม และมีบทบาทมากขึ้น ในการช่วยกันกำหนดอนาคตของประเทศ ซึ่งในส่วนของกระทรวงแรงงาน มีนโยบายที่จะไปพบภาคเอกชนรายใหญ่เพื่อขอความร่วมมือจัดตำแหน่งงานว่างให้ผู้ใช้แรงงานที่กำลังเดือดร้อน ตกงาน ได้มีงานทำ กลับเข้าสู่ระบบการจ้างงานให้ได้มากที่สุด และเกิดการขับเคลื่อนเศรษฐกิจของประเทศ
นายสุชาติ กล่าวต่อว่า กระทรวงแรงงาน มีนโยบายให้ความช่วยเหลือผู้ที่ได้รับผลกระทบจากโควิด - 19 ด้วยการส่งเสริมให้สถานประกอบการมีการจ้างงาน รวมทั้งพัฒนาทักษะและเสริมสร้างศักยภาพแรงงานให้สามารถประกอบอาชีพได้ ในส่วนของห้างค้าปลีกดังกล่าวปัจจุบันมีการจ้างงานพนักงานทุกกลุ่มอย่างต่อเนื่อง และสร้างงานสร้างอาชีพช่วยเหลือผู้ที่ได้รับผลกระทบให้มีงานทำ มีรายได้ อาทิ ได้จ้างพนักงานของร้านค้าในพื้นที่ศูนย์การค้า ที่ต้องปิดกิจการชั่วคราวมาทำงานในสาขา รวมทั้งได้จัดพื้นที่ขายสินค้าโดยไม่คิดค่าใช้จ่ายให้กับผู้ประกอบการขนาดกลางและเล็กภายในศูนย์อาหารฯ นอกจากนี้ ยังสนองนโยบายภาครัฐในการส่งเสริมการจ้างงานอย่างต่อเนื่อง โดยเตรียมตำแหน่งงานสำหรับผู้ที่ต้องการทำงานแบบรายชั่วโมง (Part time) เพื่อช่วยเหลือผู้ที่ได้รับผลกระทบจากโควิด -19 ให้มีทางเลือกในการทำงานมีรายได้เสริม ทั้งนี้ ปัจจุบันเทสโก้ โลตัส มีตำแหน่งงานว่างรายชั่วโมง (Part Time) อยู่ประมาณ 10,000 อัตรา ซึ่งลักษณะงานส่วนใหญ่เป็นประเภทจัดเรียงสินค้า บริการลูกค้า แผนกอาหาร ตัดแต่งผัก/ผลไม้ เป็นต้น

ที่มา : https://www.thaigov.go.th/news/contents/details/34427
