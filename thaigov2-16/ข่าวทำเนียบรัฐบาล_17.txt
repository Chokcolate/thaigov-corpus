รัฐบาลไทย-ข่าวทำเนียบรัฐบาล-รองฯ วิษณุ เป็นประธานแถลงข่าวความร่วมมือระหว่าง จุฬาฯ และ สพฐ. ในการพลิกโฉมคุณภาพการศึกษาไทยให้เข้าถึงนวัตกรรม

วันจันทร์ที่ 10 สิงหาคม 2563
พิมพ์
รองฯ วิษณุ เป็นประธานแถลงข่าวความร่วมมือระหว่าง จุฬาฯ และ สพฐ. ในการพลิกโฉมคุณภาพการศึกษาไทยให้เข้าถึงนวัตกรรม
รองฯ วิษณุ เป็นประธานแถลงข่าวความร่วมมือระหว่าง จุฬาฯ และ สพฐ. ในการพลิกโฉมคุณภาพการศึกษาไทยให้เข้าถึงนวัตกรรม
วันนี้ (10 ส.ค. 63) เวลา 13.00 น. ณ ตึกนารีสโมสร ทำเนียบรัฐบาล ศาสตราจารย์กิตติคุณ ดร.วิษณุ เครืองาม รองนายกรัฐมนตรี เป็นประธานแถลงข่าวความร่วมมือระหว่างจุฬาลงกรณ์มหาวิทยาลัย ร่วมกับสำนักงานคณะกรรมการการศึกษาขั้นพื้นฐาน (สพฐ.)  และกระทรวงศึกษาธิการ โดยกล่าวขอบคุณสำนักงานคณะกรรมการการศึกษาขั้นพื้นฐาน จุฬาลงกรณ์มหาวิทยาลัย และผู้เกี่ยวข้อง ที่ช่วยขับเคลื่อนผลักดันให้โครงการ “พลิกโฉมคุณภาพการศึกษาไทย ผู้เรียนทุกคนต้องเข้าถึงนวัตกรรมภายใน 2 ปี”  โดยดำเนินการปักหมุดพัฒนาโรงเรียนต้นแบบทั่วประเทศ กำหนดกลุ่มโรงเรียนต้นแบบในแต่ละจังหวัดทั้ง 77 จังหวัด โดยนำโรงเรียนขนาดใหญ่ จำนวน  1 โรงเรียน โรงเรียนขนาดกลางจำนวน 1 โรงเรียน โรงเรียนขนาดเล็กจำนวน 1 โรงเรียน เป็นกลุ่มแกนนำเพื่อพัฒนาให้ผู้เรียนทุกคนเข้าถึงนวัตกรรมและสามารถสร้างนวัตกรรมร่วมกันให้สำเร็จได้ 100% ภายใน 2 ปี พลิกโฉมการศึกษาไทยโดยปรับการเรียนการสอนจาก Passive Learning มาเป็นการสอนแบบ Active Learning ออกแบบการเรียนรู้ในรูปแบบ New Normal คือ มีลักษณะเปิดพื้นที่ให้ผู้เรียนได้กำหนดเป้าหมายการเรียนรู้ วิธีการเรียนรู้ ประเมินตนเอง นำความรู้ไปใช้ประโยชน์ และสะท้อนการคิดเพื่อพัฒนาตนเอง สอดคล้องกับกฎหมายรัฐธรรมนูญแห่งราชอาณาจักรไทย พ.ศ. 2560 มาตรา 258 จ (4) และยุทธศาสตร์ชาติด้านการพัฒนาและเสริมสร้างทรัพยากรมนุษย์ที่เน้นการปฏิรูปกระบวนการเรียนรู้ให้ทันกับการเปลี่ยนแปลงในศตวรรษที่ 21 เน้นความถนัดที่แตกต่างกันของผู้เรียนแต่ละคนตามหลักการพหุปัญญา เพื่อยกระดับศักยภาพของผู้เรียนในระดับการศึกษาขั้นพื้นฐานให้มีศักยภาพ มุ่งต่อยอดการเรียนรู้ในการพัฒนาคุณภาพชีวิตของตนเอง ครอบครัว ชุมชน ท้องถิ่น และประเทศ และเชื่อมั่นว่าระบบการศึกษาขั้นพื้นฐานมีความสำคัญต่อการพัฒนาประเทศตามยุทธศาสตร์ชาติทั้ง 12 ด้าน
ก่อนหน้านี้ รองนายกรัฐมนตรีได้เยี่ยมชมนิทรรศการนวัตกรรมของนักเรียนที่จัดตั้งในรูปแบบ Gallery Show แสดงผลงานต่าง ๆ ด้านนวัตกรรมเชิงพาณิชย์ เชิงอุตสาหกรรม และเชิงวิธีการอีกด้วย
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34098
