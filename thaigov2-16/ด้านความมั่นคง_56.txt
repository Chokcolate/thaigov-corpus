รัฐบาลไทย-ข่าวทำเนียบรัฐบาล-‘รองปลัดแรงงาน’ ปิดอบรมนักบริหารแรงงานระดับกลาง ‘พัฒนา ขรก. สานพลังขับเคลื่อนภารกิจ ก.แรงงาน’

วันศุกร์ที่ 21 สิงหาคม 2563
‘รองปลัดแรงงาน’ ปิดอบรมนักบริหารแรงงานระดับกลาง ‘พัฒนา ขรก. สานพลังขับเคลื่อนภารกิจ ก.แรงงาน’
รองปลัดกระทรวงแรงงาน ปิดการฝึกอบรมหลักสูตรนักบริหารแรงงานระดับกลาง รุ่นที่ 19 พัฒนาและสร้างเครือข่ายข้าราชการ แลกเปลี่ยนความคิดเห็น และประสบการณ์ร่วมกัน สานพลังในการขับเคลื่อนภารกิจของกระทรวงแรงงาน
วันนี้ (21ส.ค. 63) เวลา 09.00 น. นายสุรพล พลอยสุข รองปลัดกระทรวงแรงงาน เป็นประธานในพิธีปิดการฝึกอบรมหลักสูตร นักบริหารแรงงานระดับกลาง รุ่นที่ 19 ณ ห้องโคโค่ฮัท โรงแรมโคโค่วิว อำเภอเมือง จังหวัดสมุทรสงคราม โดย รองปลัดกระทรวงแรงงาน กล่าวว่า “ในการบริหารงานนั้นหลีกเลี่ยงไม่ได้ที่จะประสบปัญหาและอุปสรรค เพราะฉะนั้น นักบริหารที่ดีจึงต้องมีจิตใจเข้มแข็ง อดทน เสียสละ ทุ่มเท มุ่งปฏิบัติงานด้วยความซื่อสัตย์ สุจริต และเที่ยงธรรม เพื่อให้บรรลุเป้าหมายของการทำงาน ประกอบกับในปัจจุบันสังคมมีการเปลี่ยนแปลงอย่างรวดเร็ว ความก้าวหน้าทางเทคโนโลยีก่อให้เกิดความรู้ใหม่ๆ อย่างกว้างขวาง ดังนั้น ข้าราชการทุกคนจึงควรที่จะพัฒนาตนเองให้ทันต่อการเปลี่ยนแปลงและนวัตกรรม ด้วยการแสวงหาความรู้ในทุกมิติเพื่อพัฒนาตนเองและพัฒนางานในหน้าที่ที่รับผิดชอบอย่างต่อเนื่อง การฝึกอบรมของพวกเราทุกคนในครั้งนี้ คงมิใช่เพียงแค่ว่าเมื่อจบการฝึกอบรมแล้วต่างคนต่างไป หรือเพียงแต่ทำเอกสารรายงานผลงานทางวิชาการเก็บไว้  โดยมิได้นำความรู้ที่ได้ไปใช้หรือปฏิบัติ
ในการทำงาน ทุกท่านได้มีการพัฒนาและสร้างเครือข่ายที่มีการแลกเปลี่ยนความคิดเห็น และประสบการณ์ร่วมกัน มีการปรึกษาวางแผนงาน โดยมีจุดมุ่งหมาย เพื่อสานพลังในการขับเคลื่อนภารกิจของกระทรวงแรงงาน ดังนั้น จึงขอให้ท่านทั้งหลายนำความรู้ทั้งภาคทฤษฎีและปฏิบัติไปประยุกต์ใช้ในการปฏิบัติงานอย่างเต็มความสามารถ”
การฝึกอบรมหลักสูตรนี้ จัดขึ้นระหว่างวันที่ 10 - 21 สิงหาคม 2563 รวมระยะเวลาในการอบรมตลอดหลักสูตร 12 วัน โดยมีผู้เข้ารับการฝึกอบรมเป็นข้าราชการระดับชำนาญการและชำนาญงาน จากทุกหน่วยงานในสังกัดกระทรวงแรงงาน รวม 40 คน

ที่มา : https://www.thaigov.go.th/news/contents/details/34414
