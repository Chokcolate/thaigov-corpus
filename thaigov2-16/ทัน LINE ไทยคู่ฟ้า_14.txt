รัฐบาลไทย-ข่าวทำเนียบรัฐบาล- “ปันสุข ปลูกรัก” จิตอาสาร่วมทำความดี เพื่อชาติ ศาสน์ กษัตริย์

วันพฤหัสบดีที่ 13 สิงหาคม 2563
“ปันสุข ปลูกรัก” จิตอาสาร่วมทำความดี เพื่อชาติ ศาสน์ กษัตริย์
--
#ไทยคู่ฟ้า พลเอก ประยุทธ์ จันทร์โอชา นายกรัฐมนตรี และ รมว.กลาโหม เชิญชวนประชาชนทุกหมู่เหล่า มีจิตสาธารณะ ทำความดี รู้จักการให้ เสียสละ ช่วยเหลือ และแบ่งปัน แก่คนกลุ่มเปราะบางของสังคมให้มีคุณภาพชีวิตที่ดี และอยู่ร่วมกันในสังคมได้อย่างมีความสุข เพื่อสนองพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา วันที่ 12 สิงหาคม 2563
ในส่วนของรัฐบาลได้ร่วมกับภาคเอกชนน้อมนำแนวทางจิตอาสาพระราชทาน “เราทำความดี เพื่อชาติ ศาสน์ กษัตริย์” มาจัดกิจกรรมจิตอาสา “ปันสุข ปลูกรัก” แสดงออกซึ่งความสำนึกในพระมหากรุณาธิคุณอันหาที่สุดมิได้ของสมเด็จพระบรมราชชนนีพันปีหลวง ที่ทรงพระเมตตาและเอื้ออาทรห่วงใยราษฎรมาตลอดระยะเวลาอันยาวนาน
พระราชกรณียกิจทั้งปวงที่ทรงปฏิบัติบำเพ็ญ ล้วนทรงมุ่งหวังให้ทวยราษฎร์มีความผาสุกร่มเย็นและมีคุณภาพชีวิตที่ดี ทรงส่งเสริมให้พสกนิกรผู้ยากไร้และผู้ด้อยโอกาสทางสังคม ทั้งเด็ก สตรี ผู้สูงอายุ และผู้พิการ มีคุณภาพชีวิตที่ดีขึ้นโดยเฉพาะอย่างยิ่งเด็กที่ขาดผู้อุปการะ ขาดโอกาสทางการศึกษา ทรงมีพระราชประสงค์ให้เด็กและเยาวชนได้รับความรัก ความเอาใจใส่ และได้รับความช่วยเหลืออย่างครบวงจร เพื่อให้เด็กเหล่านี้เติบโตเป็นผู้ใหญ่ที่ดีพร้อมทั้งร่างกายและจิตใจ เพื่อเป็นกำลังสำคัญในการพัฒนาประเทศชาติสืบไป

ที่มา : https://www.thaigov.go.th/news/contents/details/34133
