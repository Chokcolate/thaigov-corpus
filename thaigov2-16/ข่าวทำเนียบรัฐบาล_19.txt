รัฐบาลไทย-นายกรัฐมนตรีและคณะรัฐมนตรี ร่วมกิจกรรมจิตอาสา "ปันสุข ปลูกรัก" เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2563

วันอังคารที่ 11 สิงหาคม 2563
พิมพ์
นายกรัฐมนตรีและคณะรัฐมนตรี ร่วมกิจกรรมจิตอาสา "ปันสุข ปลูกรัก" เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2563
นายกรัฐมนตรีและคณะรัฐมนตรี ร่วมกิจกรรมจิตอาสา "ปันสุข ปลูกรัก" เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2563
วันนี้ (11 สิงหาคม 2563) เวลา 09.00 น. ณ สถานสงเคราะห์เด็กชายบ้านปากเกร็ด อำเภอปากเกร็ด จังหวัดนนทบุรี พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหมและภริยา พร้อมด้วยคณะรัฐมนตรีและคู่สมรส ผู้แทนสมาคมแม่บ้านเหล่าทัพ สมาคมแม่บ้านตำรวจ สภาสตรีแห่งชาติในพระบรมราชินูปถัมภ์ กรมประมง และตัวแทนนิสิตจากมหาวิทยาลัยเกษตรศาสตร์ ร่วมกิจกรรมจิตอาสา “ปันสุข ปลูกรัก” เพื่อเฉลิมพระเกียรติสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2563  โดยมีนายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์กล่าวรายงานถึงที่มาของกิจกรรมจิตอาสา "ปันสุข ปลูกรัก" เพื่อปลูกฝังการทำความดี มีจิตอาสา ให้กับเด็กในสถานสงเคราะห์ และคณะรัฐมนตรีจะได้ร่วมทำกิจกรรมกับตัวแทนเด็กชายบ้านปากเกร็ด ได้แก่ การปล่อยปลา ปลูกผักอินทรีย์ เพาะเห็ด รวมทั้งแลกเปลี่ยนความคิดกับผู้แทนเยาวชนจากสถานสงเคราะห์ คุณแม่เลี้ยงเดี่ยว และเลี้ยงอาหารให้แก่เด็กในความอุปการะด้วย
โอกาสนี้ นายกรัฐมนตรีถวายความเคารพหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และเปิดกรวยกระทงดอกไม้ธูปเทียนแพ พร้อมกล่าวสดุดีสำนึกในพระมหากรุณาธิคุณและถวายพระพรชัยมงคล ความว่า
ขอเดชะฝ่าละอองธุลีพระบาท
ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี พร้อมด้วยคณะรัฐมนตรี ข้าราชการ และประชาชนทุกหมู่เหล่า มีความปลื้มปีติเป็นล้นพ้นที่ได้มาร่วมชุมนุมพร้อมเพรียงกันเพื่อร่วมกิจกรรมจิตอาสา “ปันสุข ปลูกรัก” ที่จัดขึ้น เนื่องในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม พุทธศักราช 2563
รัฐบาลร่วมกับภาคเอกชนได้น้อมนำแนวทางจิตอาสาพระราชทาน “เราทำความดี เพื่อชาติ ศาสน์ กษัตริย์” มาเพื่อจัดกิจกรรมจิตอาสา “ปันสุข ปลูกรัก” เพื่อเป็นการส่งเสริมให้ประชาชนทุกหมู่เหล่า ได้มีจิตสาธารณะเกิดความสำนึกร่วมกัน ในการทำความดี รู้จักการให้ การเสียสละ การช่วยเหลือ แบ่งปัน แก่ประชาชนกลุ่มเปราะบางของสังคมให้มีคุณภาพชีวิตที่ดี และอยู่ร่วมกันในสังคมได้อย่างมีความสุข เพื่อสนองพระราชปณิธานของใต้ฝ่าละอองธุลีพระบาท และเพื่อเป็นการแสดงความสำนึกในพระมหากรุณาธิคุณอันหาที่สุดมิได้ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงพระเมตตาและเอื้ออาทรห่วงใยราษฎรมาตลอดระยะเวลาอันยาวนาน พระราชกรณียกิจทั้งปวงที่ทรงปฏิบัติบำเพ็ญ ล้วนทรงมุ่งหวังให้ทวยราษฎร์มีความผาสุกร่มเย็นและมีคุณภาพชีวิตที่ดี ทรงส่งเสริมให้พสกนิกรผู้ยากไร้และผู้ด้อยโอกาสทางสังคม ทั้งเด็ก สตรี ผู้สูงอายุ และผู้พิการ มีคุณภาพชีวิตที่ดีขึ้นโดยเฉพาะอย่างยิ่งเด็กที่ขาดผู้อุปการะ ขาดโอกาสทางการศึกษา ทรงมีพระราชประสงค์ให้เด็กและเยาวชนได้รับความรัก ความเอาใจใส่ และได้รับความช่วยเหลืออย่างครบวงจร เพื่อให้เด็กเหล่านี้เติบโตเป็นผู้ใหญ่ที่ดีพร้อมทั้งร่างกายและจิตใจ เพื่อเป็นกำลังสำคัญในการพัฒนาประเทศชาติสืบไป
ในโอกาสอันเป็นมงคลนี้ ข้าพระพุทธเจ้า และผู้ที่มาชุมนุมกัน ณ ที่นี้ขอพระราชทาน ถวายพระพรชัยมงคล ขออัญเชิญคุณพระศรีรัตนตรัย และอำนาจสรรพสิ่งศักดิ์สิทธิ์ใน สากล โปรดอภิบาลประทานพรให้ใต้ฝ่าละอองธุลีพระบาท สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และสมเด็จพระนางเจ้าฯ พระบรมราชินี ทรงพระเจริญด้วยจตุรพิธพรชัย ทรงพระเกษมสำราญ พระเกียรติคุณแผ่ไพศาลไปทั่วทุกทิศานุทิศ สถิตเป็นมิ่งขวัญปกเกล้าเหล่าพสกนิกรชาวไทย ตราบกาลนาน เทอญ
ด้วยเกล้าด้วยกระหม่อม ขอเดชะ
จากนั้น นายกรัฐมนตรี ภริยา คณะรัฐมนตรีและคู่สมรส มอบถุงปันสุขซึ่งประกอบไปด้วยสิ่งของเพื่อใช้ในชีวิตประจำวันแก่เด็กในอุปการะสถานสงเคราะห์ฯ พร้อมกล่าวมอบโอวาทแก่เด็ก ๆ โดยขอให้เติบโตมาเป็นอนาคตที่ดีของประเทศไทย ขอเป็นกำลังใจให้ลูกหลานบ้านปากเกร็ด ทำวันนี้ให้ดี เพื่ออนาคตที่ดีงาม รัฐบาลนี้ให้ความสำคัญด้านการศึกษาและการพัฒนาศักยภาพแก่เยาวชน รวมถึงดูแลคนทุกกลุ่ม วันนี้เป็นการบูรณาการร่วมกันของหลายกระทรวงเพื่อเชื่อมโยงกันในการขับเคลื่อนประเทศ แม้สังคมโลกจะมีการเปลี่ยนแปลงไปอย่างมากมาย แต่ขออย่าลืมสิ่งดีงามความเป็นมาของประเทศ รากฐานความเป็นไทยซึ่งเป็นที่ชื่นชมของคนทั่วโลก เช่น ยิ้มสยาม นอกจากนี้ ไทยเป็นประเทศที่มีธรรมชาติสวยงาม ได้รับความชื่นชมจากทั่วโลก โดยเฉพาะมาตรการทางสาธารณสุของไทยด้วย เป็นหน้าที่ของรัฐบาลที่ต้องทำเต็มที่ในทุกมิติ ฝากข้าราชการทั้งทหารและพลเรือน ช่วยกันทำให้เกิดชีวิตใหม่ที่มีความสุข เป็น New Normal ทำวันนี้ คิดและมองไปวันข้างหน้า ทั้งนี้ ขอบคุณคณะรัฐมนตรี เจ้าหน้าที่ ครู อาจารย์ นิสิตมหาวิทยาลัยเกษตรศาสตร์ ขอทุกคนทำความดี เพื่อแผ่นดิน และเป็นกำลังใจซึ่งกันและกัน
โอกาสนี้  นายกรัฐมนตรี ภริยา คณะรัฐมนตรีและคู่สมรส ร่วมพูดคุยกับผู้แทนเด็ก คุณแม่เลี้ยงเดี่ยว พร้อมชมการใช้นวัตกรรมการสื่อสารเพื่อผู้ป่วย (ALC) โดยผู้ป่วยพิการ ให้สามารถพูดออกเสียงผ่านแป้นพิมพ์และปุ่มรูปภาพ นายกรัฐมนตรีกล่าวให้กำลังใจ ให้ทุกคนมีความเข้มแข็ง รัฐบาลมีหน้าที่ช่วยเหลือและบรรเทาความเดือดร้อนของประชาชน พร้อมสนับสนุนการศึกษานอกระบบ การสร้างอาชีพ ที่อยู่อาศัย รวมทั้งริเริ่มให้มีศูนย์ฝึกอาชีพในแต่ละจังหวัด ด้วยการขยายความร่วมมือกับภาคเอกชน รัฐวิสาหกิจซึ่งมีโครงการ CSR อยู่แล้วเพื่อสนับสนุนอาชีพ ส่งเสริมการจ้างงานทั้งในภาคอุตสาหกรรมใหม่และเกษตร BCG ด้วย วันนี้รัฐบาลยังต้องดูแลกลุ่มเปราะบางในประเทศที่มีจำนวนมาก ที่รอความช่วยเหลือ แต่ละกระทรวงต้องบูรณาการงานและงบประมาณ เพื่อยกระดับคุณภาพชีวิตของพี่น้องประชาชนให้เกิดความมั่นคงยั่งยืนในอนาคต
ก่อนเดินทางกลับ นายกรัฐมนตรี ภริยา คณะรัฐมนตรี และคู่สมรสได้ร่วมกิจกรรม ปล่อยปลาน้ำจืด พร้อมปลูกผักอินทรีย์ เพาะเห็ด ร่วมกับตัวแทนนิสิต คณะเกษตร มหาวิทยาลัยเกษตรศาสตร์ และเลี้ยงอาหารกลางวันและร่วมรับประทานอาหารกลางวันกับผู้แทนเด็กในอุปการะสถานสงเคราะห์เด็กชายบ้านปากเกร็ดด้วย
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34127
