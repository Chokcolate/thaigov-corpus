รัฐบาลไทย-ข่าวทำเนียบรัฐบาล-การก่อสร้างท่าอากาศยานแห่งใหม่ที่อำเภอบางเลน – นครชัยศรี จังหวัดนครปฐม

วันพฤหัสบดีที่ 6 สิงหาคม 2563
พิมพ์
การก่อสร้างท่าอากาศยานแห่งใหม่ที่อำเภอบางเลน – นครชัยศรี จังหวัดนครปฐม
สรุปการตอบกระทู้ถามในการประชุมวุฒิสภา วันจันทร์ที่ ๘ มิถุนายน ๒๕๖๓
เรื่อง                  การก่อสร้างท่าอากาศยานแห่งใหม่ที่อำเภอบางเลน – นครชัยศรี จังหวัดนครปฐม
ผู้ตั้งกระทู้ถาม    นาฉวีรัตน์ เกษตรสุนทร
ถาม                   รัฐมนตรีว่าการกระทรวงคมนาคม
ผู้ตอบ                รัฐมนตรีช่วยว่ากระทรวงคมนาคม (นายถาวร เสนเนียม)
ผู้ถาม : นางฉวีรันต์ เกษตรสุนทร ถามกระทู้โดยสรุปดังนี้
จากปัญหาความหนาแน่นของสนามบินหลักทั้งท่าอากาศายานดอนเมืองและท่าอากาศยานสุวรรณภูมิ ทำให้จำเป็นต้องมีการขยายท่าอากาศยานเพื่อการพัฒนาเศรษฐกิจและการคมนาคม ทั้งนี้ จากการที่คณะกรรมการโครงการสมาชิกวุฒิสภาพบประชาชน ลงพื้นที่ในจังหวัดนครปฐม ได้มีประชาชน ตำบลบางระกำ อำเภอบางเลน จังหวัดนครปฐม ได้ยื่นหนังสือร้องเรียนเกี่ยวกับข้อเสนอภาคประชาชนเพื่อทบทวนการก่อสร้างสนามบินนครปฐม ในพื้นที่อำเภอบางเลน – นครชัยศรี จำนวน ๓,๕๐๐ ไร่ โดยประชาชนมีความกังวลเนื่องจากพื้นที่ดังกล่าวเป็นพื้นที่เกษตรกรรมที่สำคัญ รวมทั้งเป็นพื้นที่แก้มลิงตะวันตกของแม่น้ำเจ้าพระยา อีกทั้งยังกังวลเกี่ยวกับผลกระทบต่อสิ่งแวดล้อม อย่างไรก็ตามเห็นว่า การสร้างความเข้าใจและให้ทุกฝ่ายเห็นชอบร่วมกันเพื่อให้เกิดประโยชน์สูงสุด
ผู้ตอบ : รัฐมนตรีช่วยว่าการกระทรวงคมนาคม (นายถาวร เสนเนียม) ตอบชี้แจงกระทู้โดยสรุปดังนี้
นายถาวร เสนเนียม รัฐมนตรีช่วยว่าการกระทรวงคมนมคม ผู้ได้รับมอบหมายให้ตอบกระทู้ถามตอบชี้แจงว่า ปัจจุบันมีการเดินทางทางอากาศและมีเที่ยวบินเพิ่มขึ้นอย่างมีนัยสำคัญ แม้ว่าจะมีการเพิ่มทางขึ้นลงเครื่องบิน และอาคารที่พักผู้โดยสารแล้ว แต่ในภาพรวมยังไม่สามารถรองรับการเพิ่มขึ้นของผู้โดยสารและเที่ยวบินได้ ทั้งนี้ ขอชี้แจงว่าในปี ๒๕๖๐ กรมท่าอากาศยาน ได้ว่าจ้างบริษัทมาทำการศึกษาความเป็นไปได้ของการจัดตั้งท่าอากาศยาน
ผลการศึกษาพื้นที่โครงการที่อยู่ในการศึกษาสร้างท่าอากาศยาน พบว่าพื้นที่อำเภอนครชัยศรี จังหวัดนครปฐม มีความเหมาะสมและเป็นไปได้ นอกจากนี้ได้มีการว่าจ้างบริษัทที่ปรึกษา เพื่อศึกษาเชิงลึก พบว่า พื้นที่อำเภอนครชัยศรี และอำเภอบางเลน มีพื้นที่คาบเกี่ยวกันทั้งเป็นพื้นที่ที่มีความเหมาะสม เนื่องจากทำเลที่ตั้งโครงการไม่ไกล นอกจากนี้พื้นที่ดังกล่าวยังอยู่ในจุดเชื่อมมอเตอร์เวย์สายบางใหญ่ - กาญจนบุรี เข้าสู่ประเทศเมียนมา ที่ทวาย และเชื่อมต่อรถไฟรางคู่ลงสู่ภาคใต้ ทั้งยังเป็นการเชื่อมโยงภายใน อนุภูมิภาคลุ่มแม่น้ำโขง อย่างไรก็ตามยังมีหลายขั้นตอนที่ต้องดำเนินการ อาทิ หลังจากมีผลการศึกษาเบื้องต้นเสร็จ ได้ส่งผลการศึกษาทั้งหมดไปยังสำนักนโยบายและแผน กระทรวงทรัพยากรธรรมชาติและสิ่งแวดล้อม และหากผ่านการพิจารณาแล้ว จะเสนอเรื่องเข้ากระทรวงคมนาคมและเสนอคณะรัฐมนตรีต่อไป นอกจากนี้ยังต้องมีการออก
พระราชกฤษฎีกากำหนดเขตที่ดินที่จะเวนคืน และขอรับการจัดสรรงบประมาณในการเวนคืนที่ดิน สำรวจพื้นที่เวนคืนและชดเชยให้ประชาชน หลังจากนั้นก็จะขอรับงบประมาณในการก่อสร้างและดำเนินการก่อสร้าง ส่วนผลการศึกษาความคุ้มค่าเชิงเศรษฐศาสตร์ ๓๐ ปี พบว่าอัตราผลตอบแทนทางเศรษฐกิจเท่ากับร้อยละ ๑๘.๗๖ มูลค่าปัจจุบันสุทธิเท่ากับ ๑๑,๒๐๐ กว่าล้านบาท อัตราผลประโยชน์ต่อต้นทุนของโครงการลงทุนทางธุรกิจมีความเหมาะสมในการลงทุน นอกจากนี้ในส่วนพื้นที่ที่มีความสำคัญ อาทิ วัดต่าง ๆ ในพื้นที่ จากการประเมินไม่พบผลกระทบด้านอาคาร โครงสร้าง และสิ่งปลูกสร้าง
ส่วนภาคการเกษตรและมลภาวะที่จะได้รับผลกระทบ ต้องมีการชดเชยเยียวยาในส่วนนี้ให้กับประชาชน ในส่วนการประชุมรับฟังความคิดเห็นของประชาชน ได้มีการจัดปฐมนิเทศโครงการ มีการประชุมกลุ่มย่อยจำนวนหลายครั้ง อีกทั้งมีการจัดปัจฉิมนิเทศโครงการ ซึ่งผลจากการรับฟังความคิดเห็นจากการปฐมนิเทศ พบว่ามีผู้เห็นด้วยร้อยละ ๕๐.๒  ไม่เห็นด้วยร้อยละ ๒๖.๒ ไม่แสดงความเห็นร้อยละ ๒๓.๖ และหลังจากการประชุมกลุ่มย่อยและปัจฉิมนิเทศ พบว่ามีผู้เห็นด้วยลดลง
ไม่เห็นด้วยเพิ่มขึ้น อย่างไรก็ตามหลักในการพัฒนาและการบริหารประเทศต้องพิจารณาทั้งในภาพรวม
และผลกระทบต่อประชาชนเป็นสำคัญ
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33960
