รัฐบาลไทย-ข่าวทำเนียบรัฐบาล-รองปลัดวรวรรณฯ ลงพื้นที่เยี่ยมชมสวนสละอาทิตย์ บ้านหนองปลิง ชุมชนต้นแบบนำระบบตลาดออนไลน์ฝ่าวิกฤตโควิค-19

วันพฤหัสบดีที่ 13 สิงหาคม 2563
พิมพ์
รองปลัดวรวรรณฯ ลงพื้นที่เยี่ยมชมสวนสละอาทิตย์ บ้านหนองปลิง ชุมชนต้นแบบนำระบบตลาดออนไลน์ฝ่าวิกฤตโควิค-19
นางวรวรรณ ชิตอรุณ รองปลัดกระทรวงอุตสาหกรรม  ลงพื้นที่เยี่ยมชมสวนสละอาทิตย์ บ้านหนองปลิง ชุมชนต้นแบบนำระบบตลาดออนไลน์ฝ่าวิกฤตโควิค-19
จ.สุราษฎร์ธานี : นางวรวรรณ ชิตอรุณ รองปลัดกระทรวงอุตสาหกรรม พร้อมด้วย นายเจตนิพิฐ รอดภัย รองอธิบดีกรมส่งเสริมอุตสาหกรรม นายภักดี ปานหงษ์ อุตสาหกรรมจังหวัดสุราษฎร์ธานี นางรวีวรรณ อุตรนคร ผู้อำนวยการกองกลาง สำนักงานปลัดกระทรวงอุตสาหกรรม ลงพื้นที่เยี่ยมชมสวนสละอาทิตย์ ชุมชนบ้านหนองปลิง อำเภอนาสาร จังหวัดสุราษฎร์ธานี โดยมีนายกัมปนาท กลิ่นเสาวคนธ์ นายอำเภอบ้านนาสาร และผู้นำชุมชนให้การต้อนรับ
ซึ่งสำนักงานอุตสาหกรรมจังหวัดสุราษร์ธานี และ Big Brother ผู้ประกอบการเหมืองแร่ในพื้นที่ได้ร่วมกันสนับสนุนผ่านโครงการยกระดับหมู่บ้านอุตสาหกรรมสร้างสรรค์อุตสาหกรรม (Creative Industry Village :CIV) ประจำปี 2562 หมู่บ้าน CIV เน้นให้หมู่บ้านนำทุนวัฒนธรรม วิถีชีวิต มาผนวกกับความคิดสร้างสรรค์และการออกแบบ เพื่อสร้างผลิตภัณฑ์ใหม่ๆ ของสินค้าที่ระลึกเพื่อการท่องเที่ยวและบริการให้เกิดมูลค่าเพิ่มทางเศรษฐกิจบนแนวคิดอุตสาหกรรมสร้างสรรค์ และยังได้เข้าร่วมโครงการ Big Brother หรือ “พี่ช่วยน้อง” ของกรมส่งเสริมอุตสาหกรรม ซึ่งเป็นโครงการสานพลังประชารัฐ เพื่อช่วยขับเคลื่อน SMEs ไปสู่ยุค 4.0 ชุมชนได้รับการส่งเสริม สนับสนุน จากผู้ประกอบการเหมืองแร่ในพื้นที่ในการสนับสนุน แนะนำแนวคิดการออกแบบผลิตภัณฑ์
โดยมี นายอาทิตย์ มติธรรม เจ้าของสวนให้การต้อนรับและแนะนำการปลูกสละ และการแปรรูปสละลอยแก้ว  ซึ่งถือได้ว่าสวนแห่งนี้มีระบบการบริหารจัดการที่ทันสมัย นำเทคโนโลยีมาช่วยในทุกขั้นตอนไม่ว่าจะเป็นระบบการจัดการสวน การตลาดผ่านสื่อออนไลน์ และสามารถปรับตัวในช่วงสถานการณ์โควิค-19 ได้ดี ซึ่งในช่วงเวลาดังกล่าวทางสวนได้ปรับเปลี่ยนการขายจากการขายหน้าร้านเป็นการขายผ่านช่องทางออนไลน์ ซึ่งได้รับการตอบรับจากลูกค้าเป็นอย่างดี

ที่มา : https://www.thaigov.go.th/news/contents/details/34166
