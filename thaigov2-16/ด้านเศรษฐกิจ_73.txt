รัฐบาลไทย-ข่าวทำเนียบรัฐบาล-กรมสรรพากรสร้างความมั่นใจในการทำธุรกรรมภาษีบนโลกดิจิทัล คุ้มครองข้อมูลส่วนบุคคล

วันศุกร์ที่ 14 สิงหาคม 2563
พิมพ์
กรมสรรพากรสร้างความมั่นใจในการทำธุรกรรมภาษีบนโลกดิจิทัล คุ้มครองข้อมูลส่วนบุคคล
กรมสรรพากรให้ความมั่นใจ ประกาศนโยบายธรรมาภิบาลข้อมูล (Data Governance) เพื่อคุ้มครองการเข้าถึงและการใช้ข้อมูลของผู้เสียภาษี หน่วยงาน และประชาชน ให้มีความปลอดภัย และป้องกันการถูกละเมิด เพื่อยกระดับการให้บริการของกรมสรรพากรมุ่งสู่ดิจิทัลเต็มรูปแบบ
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “กรมสรรพากรในฐานะหน่วยงานของรัฐที่มีอำนาจหน้าที่ในการจัดเก็บภาษีอากร ได้ออกประกาศกรมสรรพากร เรื่อง “นโยบายธรรมาภิบาลข้อมูลของกรมสรรพากร พ.ศ. ๒๕๖๓” ลงวันที่ ๑๐ กรกฎาคม ๒๕๖๓ เพื่อยกระดับการบริหารจัดการข้อมูลให้เป็นมาตรฐานสากล มีความปลอดภัย สามารถป้องกันภัยคุกคามทางดิจิทัล อำนวยความสะดวกแก่ผู้เสียภาษี หน่วยงาน และประชาชน รวมทั้งยกระดับการให้บริการภาครัฐในระบบดิจิทัล ให้สอดคล้องตามพระราชบัญญัติการบริหารงาน และการให้บริการภาครัฐผ่านระบบดิจิทัล พระราชบัญญัติข้อมูลข่าวสารของราชการ พระราชบัญญัติคุ้มครองข้อมูลส่วนบุคคล กรอบธรรมาภิบาลข้อมูลภาครัฐ (Data Governance) ของสำนักงานพัฒนารัฐบาลดิจิทัล (องค์การมหาชน) (สพร.) รวมถึงกฎหมาย และระเบียบอื่นที่เกี่ยวข้อง”
โฆษกกรมสรรพากร กล่าวเพิ่มเติมว่า “ขอให้ผู้เสียภาษี และผู้ประกอบการทุกท่าน มั่นใจในการใช้บริการอิเล็กทรอนิกส์ต่าง ๆ ของกรมสรรพากร เช่น ระบบยื่นแบบแสดงรายการผ่านอินเทอร์เน็ต (e-Filing) ระบบตรวจสอบข้อมูลค่าลดหย่อนและสิทธิประโยชน์ทางภาษี (My Tax Account) หรือใช้ระบบการจัดทำและนำส่งข้อมูลใบกำกับภาษีอิเล็กทรอนิกส์ และใบรับอิเล็กทรอนิกส์ (e-Tax Invoice & e-Receipt) ได้อย่างสบายใจ และเชื่อมั่นในความปลอดภัย ไม่ต้องกังวลว่าข้อมูลส่วนบุคคลจะถูกคุกคาม หรือถูกเปิดเผยโดยมิชอบแต่อย่างใด”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center) โทร. ๑๑๖๑
กรมสรรพากร  สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/34204
