รัฐบาลไทย-ข่าวทำเนียบรัฐบาล-“เพจอาสา จับตา ออนไลน์” เปิดตัวสัปดาห์แรก ปชช.ร่วมแจ้งเบาะแส 1050 ยูอาร์แอล

วันอังคารที่ 11 สิงหาคม 2563
“เพจอาสา จับตา ออนไลน์” เปิดตัวสัปดาห์แรก ปชช.ร่วมแจ้งเบาะแส 1050 ยูอาร์แอล
“เพจอาสา จับตา ออนไลน์” เปิดตัวสัปดาห์แรก ปชช.ร่วมแจ้งเบาะแส 1050 ยูอาร์แอล
ดีอีเอส เผยประชาชน ระดมแจ้งเบาะแสสื่อสังคมออนไลน์/เว็บผิดกฎหมาย ผ่านเพจ “อาสา จับตา ออนไลน์” จำนวน 1050 รายการ (ยูอาร์แอล) หลังเปิดตัวแค่สัปดาห์แรก
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวในงานแถลงข่าว " อาสา จับตา ออนไลน์" กับการกระตุ้นการมีส่วนร่วมสาธารณะในการดูแลสังคมออนไลน์ วันนี้ (10 สิงหาคม 2563) ว่า ในช่วง 1 สัปดาห์แรกของการเปิดตัว “เพจอาสาจับตาออนไลน์” เป็นช่องทางสร้างความมีส่วนร่วมของประชาชนในการแจ้งเบาะแส มีผู้ส่งข้อมูลแจ้งเบาะแสสื่อสังคมออนไลน์/เว็บผิดกฎหมายเข้ามาแล้ว จำนวน 1050 รายการ (ยูอาร์แอล)  โดยจากการตรวจสอบพบว่า เข้าข่ายซึ่งเป็นการดำเนินการกระทำความผิดตามกฎหมาย จำนวน  317 รายการ (ยูอาร์แอล)
ทั้งนี้ หลังผ่านกระบวนการตรวจสอบ รวบรวมหลักฐาน ได้ดำเนินการยื่นศาลขอปิดกั้น จำนวน 181 รายการ (ยูอาร์แอล) และศาลมีคำสั่งแล้วทั้ง  7 รายการ (ยูอาร์แอล) มีเรื่องอยู่ระหว่างตรวจสอบข้อกฎหมาย 101 รายการ (ยูอาร์แอล) และเป็นความผิดส่วนตน (หลอกลวง ถูกฉ้อโกง) จำนวน 35 รายการ (ยูอาร์แอล) (ให้คำปรึกษาประชาชนในการแจ้งความแล้ว)
ทั้งนี้ ปัจจุบันกระทรวงดิจิทัลฯ ได้เร่งรัดระบบรับเรื่องร้องเรียนสื่อออนไลน์ให้รวดเร็วยิ่งขึ้น กระบวนการรวบรวมและตรวจสอบหลักฐานต่างๆ ต้องเสร็จสิ้นภายใน 48 ชั่วโมง แล้วส่งให้ศาลอนุมัติคำสั่ง เพื่อทางตำรวจกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) และตำรวจที่เกี่ยวข้องไปตามจับผู้กระทำผิดได้โดยเร็ว ตลอดจนส่งต่อไปยังหน่วยงานที่เกี่ยวข้องปิดเว็บหรือลบเนื้อหาที่ไม่เหมาะสม โดยที่ผ่านมาเฉพาะครึ่งปีแรกของปี 2563 รับแจ้ง 8,715 เว็บ ส่งศาลเพื่อออกคำสั่งไปแล้วทั้งสิ้น 7,164 เว็บ
“ผมเชื่อเสมอว่าประชาชนเป็นหูเป็นตาที่ดีที่สุด เมื่อพบสื่อสังคมออนไลน์หรือเว็บผิดกฎหมาย แจ้งได้ทุกเรื่องที่เพจ “อาสา จับตา ออนไลน์” ทาง inbox m.me/DESMonitor  จะมีเจ้าหน้าที่รับเรื่องและตรวจสอบตลอด 24 ชั่วโมง พิจารณาข้อมูลร้องเรียนตามข้อกฎหมายและตอบกลับโดยเร็ว” นายพุทธิพงษ์กล่าว
นายพุทธิพงษ์ กล่าวว่า นับตั้งแต่เข้ารับตำแหน่ง รมว.ดีอีเอส ได้พยายามหามาตรการต่างๆ เพื่อแก้ปัญหาการโพสต์เนื้อหาผิดกฎหมายบนโซเชียลมีเดียในประเทศไทย แม้จะใช้เวลานานพอควร เพราะเป็นเรื่องใหม่ แต่ก็ขอขอบคุณคนไทยทุกคนที่สนับสนุนและให้กำลังใจมาตลอด ซึ่งทางออกสำหรับเรื่องนี้ก็คือต้องบังคับใช้ พ.ร.บ.ว่าด้วยการกระทาความผิดเกี่ยวกับคอมพิวเตอร์ (ฉบับที่ 2) พ.ศ. 2560 มาตรา 27 อย่างจริงจัง
โดยมาตรา 27 ใน พ.ร.บ.คอมพิวเตอร์ฯ ระบุไว้ว่า “ผู้ใดไม่ปฏิบัติตามคำสั่งของศาลหรือพนักงานเจ้าหน้าที่ที่สั่งตามมาตรา 18 หรือมาตรา 20 หรือไม่ปฏิบัติตามคำสั่งของศาลตามมาตรา 21 ต้องระวางโทษปรับไม่เกินสองแสนบาทและปรับเป็นรายวันอีกไม่เกินวันละห้าพันบาทจนกว่าจะปฏิบัติให้ถูกต้อง” ซึ่งหมายความว่าแพลตฟอร์มสื่อสังคมออนไลน์รายใด ไม่ปฏิบัติตามคำสั่งศาลที่ให้ลบหรือปิดเนื้อหาผิดกฎหมาย จะมีทั้งโทษปรับและปรับรายวันอีก จนกว่าจะยอมแก้ไข
พร้อมกันนี้ กระทรวงดิจิทัลฯ ต้องขอขอบคุณประชาชนผู้แจ้งเบาะแสทุกท่าน ที่ร่วมกันเป็นหูเป็นตา และทนไม่ได้กับการกระทำความผิดทางออนไลน์ ช่วยกันสอดส่องดูแลเว็บไซต์ไม่เหมาะสม ที่มีการกระทำผิดกฎหมายทางออนไลน์ หรือผิดตาม พ.ร.บ. คอมพิวเตอร์ฯ  โดยได้แจ้งข้อมูลทาง เพจเฟซบุ้ก “อาสา จับตา ออนไลน์” ซึ่งเป็นช่องทางรับแจ้งข้อมูลจากประชาชน มีเจ้าหน้าที่รับเรื่องและตรวจสอบตลอด 24 ชม. จึงทำให้ภายในระยะเวลา 10 วัน ตั้งแต่เปิดตัวเพจทำให้เจ้าหน้าที่สามารถรับเรื่องได้ทั้งสิ้น 1050 รายการ (ยูอาร์แอล) หวังเป็นอย่างยิ่งว่ากระทรวงจะได้รับความร่วมมืออย่างดีเช่นนี้จาก  อาสา จับตา ออนไลน์ ทุกท่าน
****************

ที่มา : https://www.thaigov.go.th/news/contents/details/34088
