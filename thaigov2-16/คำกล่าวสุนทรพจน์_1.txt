รัฐบาลไทย-ข่าวทำเนียบรัฐบาล-คำกล่าวปาฐกถาพิเศษของนายกรัฐมนตรี ในงานครบรอบ 74 ปี หนังสือพิมพ์บางกอกโพสต์ ภายใต้หัวข้อ “พลิกฟื้นประเทศไทย: ก้าวต่อไปอย่างมั่นคง”

วันศุกร์ที่ 7 สิงหาคม 2563
พิมพ์
คำกล่าวปาฐกถาพิเศษของนายกรัฐมนตรี ในงานครบรอบ 74 ปี หนังสือพิมพ์บางกอกโพสต์ ภายใต้หัวข้อ “พลิกฟื้นประเทศไทย: ก้าวต่อไปอย่างมั่นคง”
คำกล่าวปาฐกถาพิเศษของนายกรัฐมนตรี ในงานครบรอบ 74 ปี หนังสือพิมพ์บางกอกโพสต์ ภายใต้หัวข้อ “พลิกฟื้นประเทศไทย: ก้าวต่อไปอย่างมั่นคง”
ปาฐกถาพิเศษ ของ พลเอกประยุทธ์ จันทร์โอชา นายกรัฐมนตรี
เนื่องในงานครบรอบ 74 ปี หนังสือพิมพ์บางกอกโพสต์
หัวข้อ “พลิกฟื้นประเทศไทย: ก้าวต่อไปอย่างมั่นคง”
วันพฤหัสบดีที่ 6 สิงหาคม 2563 เวลา 10.00 น.
ณ โรงแรมเซ็นทารา แกรนด์ แอท เซ็นทรัลพลาซ่าลาดพร้าว กรุงเทพ
ท่านผู้มีเกียรติทุกท่าน
ผมรู้สึกยินดีและเป็นเกียรติอย่างยิ่งที่ได้มาร่วมในพิธีเปิดงานครบรอบ 74 ปี หนังสือพิมพ์บางกอกโพสต์ หัวข้อ “พลิกฟื้นประเทศไทย: ก้าวต่อไปอย่างมั่นคง” และขอแสดงความยินดีที่บางกอกโพสต์ได้ทำหน้าที่สื่อมวลชนคุณภาพของประเทศในการนำเสนอข่าวสารแก่พี่น้องประชาชนทุกภาคส่วนมาอย่างต่อเนื่องยาวนาน ขอให้สื่อสารในสิ่งที่ดีงามต่อไปเพื่อประเทศของเรา
การมีสื่อมวลชนที่มีคุณภาพ ถือเป็นหนึ่งในโครงสร้างพื้นฐานสำคัญที่มีความจำเป็นอย่างยิ่งยวดต่อประเทศ เพราะการสื่อสารข้อมูลข่าวสารที่ถูกต้องและเป็นธรรม จะมีส่วนอย่างมากต่อการตัดสินใจในการดำรงชีวิตของประชาชนและการดำเนินธุรกิจของภาคเอกชน อีกทั้งการสร้างการรับรู้ข้อเท็จจริงอย่างกว้างขวาง มีข้อมูลและหลักฐานเป็นประโยชน์ต่อประชาชนทั้งในและต่างประเทศ การให้ความคิดเห็นอย่างตรงไปตรงมา สร้างสรรค์ สะท้อนความต้องการของประชาชน จะช่วยสร้างความเข้าใจ บรรเทาความขัดแย้ง ลดความเหลื่อมล้ำ สร้างความเป็นธรรมในสังคม ซึ่งจะเป็นประโยชน์อย่างยิ่งต่อการพลิกฟื้นประเทศในช่วงที่ทุกภาคส่วนได้รับผลกระทบจากวิกฤตการณ์ในปัจจุบัน
อีกมิติหนึ่งที่สำคัญ คือ พื้นฐานทางเศรษฐกิจของประเทศจำเป็นต้องดูแลอย่างต่อเนื่อง เป็นปัญหาระยะยาวที่เราเผชิญหน้ามาโดยตลอดหลายรัฐบาล หลายสิบปี ที่ยังมีความเหลื่อมล้ำ ทั้งอาชีพ รายได้ และเทคโนโลยีดิจิทัล เราต้องทำนุบำรุงให้แข็งแกร่ง ทั้งเรื่องการบริโภคภายในประเทศและการส่งออก เพื่อเป็นพื้นฐานที่ดีในการพลิกฟื้นประเทศไปสู่ความมั่นคงให้ได้เร็วที่สุด
ตั้งแต่ผมเข้ารับตำแหน่งนายกรัฐมนตรี เมื่อวันที่ 24 สิงหาคม 2557 ผมได้เห็นเศรษฐกิจไทยที่ปรับตัวดีขึ้นตามลำดับ อัตราการขยายตัวทางเศรษฐกิจในปี 2557 อยู่ที่เพียงร้อยละ 1.0 เพราะมีปัญหาเรื่องความขัดแย้งและความไม่มีเสถียรภาพ และเริ่มเพิ่มขึ้นเป็นร้อยละ 3.1 และร้อยละ 3.4 ในปี 2558 และ 2559 ตามลำดับ และเติบโตต่อเนื่องหลังจากนั้น จนกระทั่งปี 2563 ที่ทั้งเศรษฐกิจโลกและเศรษฐกิจไทยต้องเผชิญกับวิกฤตการณ์ทั้งการค้า การลงทุน รวมถึงแพร่ระบาดของโรคโควิด 19 ผมได้ติดตามข้อมูลการแพร่ระบาดในต่างประเทศก็ดีขึ้นจำนวนมาก ต้องให้กำลังใจซึ่งกันและกัน หาแนวปฏิบัติที่ดีร่วมกัน เพราะเราเป็นประชาคมโลก เราถือเป็นประเทศต้นๆ ที่มีชื่อเสียงในการป้องกันการแพร่ระบาด การรักษา หรือการดำเนินมาตรการต่างๆ ซึ่งจำเป็นต้องได้รับความร่วมมือจากประชาชนในประเทศ วันนี้สถานการณ์โควิด-19 ไม่สามารถประมาทได้ ยังทวีความรุนแรงและขยายขอบเขตไปในหลายประเทศทั่วโลกอย่างรวดเร็ว ต้องไม่ตื่นตระหนก และร่วมมือกับรัฐบาลในการปฏิบัติตามมาตรการควบคุมการระบาดที่เข้มงวด ซึ่งรวมถึงการปิดสถานที่ การระงับและจำกัดการเดินทาง หรือมาตรการ Lockdown สิ่งสำคัญกับการรับมือกับโควิด-19 มี 2 ด้าน คือ 1. การตรวจสอบผู้ติดเชื้อและนำเข้าสู่การรักษา 2. การจำกัดการแพร่ระบาด มาตรการสวมหน้ากาก Social Distancing การกักตัวในพื้นที่ควบคุมของรัฐ State Quarantine และวันนี้มี Alternative Quarantine เพื่อให้นักธุรกิจมีโอกาสได้ติดต่อธุรกิจกัน และ Local Quarantine ในแต่ละพื้นที่ ทั้งหมดเป็นความร่วมมือระหว่างกัน ไม่ว่ารัฐจะออกมาตรการใดๆ ก็ตาม ย่อมมีทั้งคนเห็นด้วยและไม่เห็นด้วยแต่สิ่งสำคัญคือทำอย่างไรคนส่วนใหญ่จึงจะปลอดภัย ทุกวันนี้เศรษฐกิจทั่วโลกอยู่ในภาวะถดถอย และหลายประเทศขยายตัวต่ำสุดเป็นประวัติการณ์นับตั้งแต่วิกฤตการเงินโลกในปี 2552 ต้องเปรียบเทียบข้อมูลกับต่างประเทศด้วย เพราะไม่เช่นนั้นเราจะรู้สึกท้อแท้ เราจะต้องทำให้ดีและฟันฝ่าให้มากกว่าเดิม ต้องมีความอดทนและความร่วมมือถึงจะแก้ปัญหาเหล่านี้ได้ ทั้งนี้องค์กรระหว่างประเทศหลายแห่งคาดการณ์ว่าเศรษฐกิจโลกจะยังชะลอตัวไปอีก 1-2 ปี ในการแก้ปัญหาเราต้องร่วมมือ มีความเข้าใจ ลดความขัดแย้ง สร้างเสถียรภาพและความเชื่อมั่นทั้งในประเทศและต่างประเทศ
เราต้องยอมรับว่า วิกฤตในครั้งนี้ไม่เหมือนกับวิกฤตที่ไทยเคยประสบมาในอดีต ที่ส่วนใหญ่เป็นวิกฤตเศรษฐกิจที่มาจากภาคการเงินเป็นสำคัญ หรือส่งผลกระทบเฉพาะบางประเทศหรือบางภูมิภาคเท่านั้น เช่น วิกฤตต้มยำกุ้ง และวิกฤตแฮมเบอร์เกอร์ ดังนั้น การฟื้นฟูเศรษฐกิจในครั้งนี้ จึงหวังพึ่งพาปัจจัยภายนอกอย่างที่ผ่านมาไม่ได้ ในวันนี้ประเทศไทยมีเสถียรภาพทางการเงิน การคลัง สถานะทางการเงินแข็งแกร่ง แต่เศรษฐกิจเรายังพึ่งพาภาคการส่งออก ทำอย่างไรให้ส่งออกสินค้าที่มีคุณภาพและราคาสูงขึ้น ฉะนั้นต้องเร่งการวิจัยและพัฒนา คิดค้นนวัตกรรมใหม่ๆ โดยเฉพาะเกษตรกรรม ทำอย่างไรให้เกษตรกรของเราเข้าถึงเทคโนโลยี จัดหาเครื่องมือ เพื่อลดต้นทุนการผลิต ขณะเดียวกันภาคส่งออกก็ต้องดูตลาดใหม่ๆ ขอความร่วมมือผ่านกระทรวงต่างประเทศ และกระทรวงต่างๆ ที่ต้องทำงานเชื่อมโยงกัน สินค้าอะไรที่มีศักยภาพระหว่างกัน และให้เพิ่มพูนแลกเปลี่ยนประสบการณ์ในหลายมิติ ผมได้พบหารือกับเอกอัครราชทูตหลายประเทศ ซึ่งพร้อมให้การสนับสนุน ขอเพียงประเทศเรามีเสถียรภาพ อย่าให้มีความวุ่นวาย เขารู้สึกไม่ปลอดภัย ในการมาทำงาน และลงทุนในไทย ไม่เกิดความเชื่อมั่น สิ่งเหล่านี้เราต้องช่วยกัน
นอกจากมุมมองเศรษฐกิจขนาดใหญ่ ขนาดกลาง เราต้องกลับมาดู SMEs ของเรา เศรษฐกิจฐานราก เราต้องพัฒนาการผลิต การแปรรูป การตลาด ทุกคนต้องเข้าสู่ยุคใหม่ของการประกอบธุรกิจแล้ว ที่ต้องเข้าถึงด้วยเทคโนโลยี ดิจิทัล ออนไลน์ เหล่านี้ เราจะทำอย่างไรให้ประชาชนของเราให้มีการเรียนรู้ให้มากกว่านี้ รวมไปถึงการพัฒนาด้านทรัพยากรมนุษย์ ทำอย่างไรให้เด็กรู้ว่าเรากำลังดูแลเขาอย่างไร หลายอย่างต้องมีการแก้ไข ในช่วงที่ผ่านมาเราเห็นได้ว่ามีปัญหามากพอสมควร วันนี้เด็กทุกคนมักจะถูกสอนในตำราเป็นส่วนมาก เพราะฉะนั้นเด็กไทยจะคิดได้ช้า คนไทยไม่ใช่ไม่เก่ง คนไทยเก่ง เพราะฉะนั้นเราจะต้องหาโอกาสที่ทำให้เขาเหล่านั้นได้แสดงความคิดเห็นออกมา ที่เป็นประโยชน์ โดยมีแนวทางและหลักการที่นำด้วยแนวทางของที่เราทำกันมาแล้ว แนวทางของโลก แนวทางของประเทศอื่น ๆ มาศึกษา เพราะฉะนั้นสิ่งสำคัญที่สุดคือ ห้องสมุด ห้องสมุดเป็นห้องที่เราต้องปรับปรุงให้ดีขึ้น มีหนังสือที่ดี ๆ เพราะฉะนั้นต้องมีการรณรงค์ให้บริจาคหนังสือ
การเป็นนายกรัฐมนตรีของผม ผมก็ต้องอ่านหนังสือ ปรึกษาผู้ที่มีความสามารถ ทำให้รู้ว่าผมจะบริหารพวกเขาอย่างไร นั่นคือหน้าที่ของนายกรัฐมนตรีทุกคนต้องทำ เพราะฉะนั้นเราต้องทำบนพื้นฐานที่ต้องดีพอสมควร เรามีคนเก่งอยู่มาก ไม่ว่าจะเป็นทางด้านการเมือง ภาคธุรกิจ ภาคประชาชน แม้กระทั่งเด็กนักเรียน ทำอย่างไรเราจะดึงศักยภาพของเขาออกมา วันนี้เด็กของเรามีปัญหาเรื่องการบ้านเยอะ ได้ให้นโยบายไปแล้ว ในการจัดการเรื่องการให้การบ้าน ในส่วนของการเปิดมุมมอง ต้องให้เด็กได้มีโอกาสแลกเปลี่ยนเรียนรู้ ให้ออกไปเรียนรู้นอกห้องเรียน เด็กก็จะมีความรักในแผ่นดิน รักในพื้นที่ของเขา ในเรื่องการปรับวิธีคิดและแนวคิดขับเคลื่อนให้เราไปข้างหน้า ไม่อย่างนั้นเราจะติดกับดักไม่ไปไหน ดังนั้น ไทยจึงจำเป็นต้องหันกลับมาเร่งส่งเสริมเศรษฐกิจฐานรากภายในประเทศให้แข็งแกร่ง ในช่วงนี้เราก็ต้องมีการใช้จ่ายในประเทศให้มากยิ่งขึ้น
วันนี้รัฐบาลพยายามจะหาทางปลดล็อกการท่องเที่ยวในประเทศ หลายๆ มาตรการ สำเร็จบ้างไม่สำเร็จบ้างเราก็ได้ดำเนินการไปอย่างต่อเนื่อง วันนี้สถานการณ์ก็เริ่มดีขึ้น แต่บางจังหวัดหรือบางพื้นที่ยังไม่ดี ตราบใดที่ชาวต่างชาติยังไม่สามารถเข้ามาในประเทศได้ เราก็ต้องคงสภาพอยู่แบบนี้ เราต้องรณรงค์ให้คนไทยไปเที่ยวให้มากขึ้น อาจจะต้องมีการร่วมมือกับรัฐบาลให้มากขึ้น ไม่เพียงแต่จะมุ่งหวังผลกำไร แต่เราต้องช่วยคนไทยด้วยกัน ในการที่จะลดการเลิกจ้างพนักงาน อาทิ การหยุดประกอบการของโรงแรมทำให้มีผลกระทบเป็นห่วงโซ่ โดยฝากแนวคิดไว้ด้วย ทุกภาคเอกชนที่ผมขอความร่วมมือไป หลายบริษัทก็ร่วมมือ ลดการเลิกจ้างพนักงาน เพิ่มการจ้างเป็นรายชั่วโมงในกรณีพิเศษ รวมไปถึงดูแลพนักงานในช่วงสถานการณ์จนกว่าจะดีขึ้น ในบริษัทขนาดใหญ่ยังคงสามารถบริหารได้ แต่ในบริษัทขนาดเล็กรัฐบาลก็ต้องดูแลว่าจะทำอย่างไร เราก็ต้องระวังในการใช้จ่ายเงิน
ที่ผ่านมา รัฐบาลได้แก้ปัญหาเร่งด่วนมาเป็นลำดับ โดยได้ออกมาตรการเพื่อช่วยเหลือและเยียวยาประชาชน ทุกคนต้องทำความเข้าใจว่าที่ผ่านมาเราได้รับอะไรมาแล้วบ้าง เพราะความต้องการของมนุษย์มีทุกวัน แต่ในช่วงที่ผ่านมา ไม่ว่าจะรัฐบาลไหนก็ตาม ทุกคนต่างได้รับประโยชน์ ซึ่งจะได้มากน้อยขึ้นอยู่กับการบริหาร เราได้ให้แต่ละกระทรวงชี้แจงอย่างละเอียดถึงสถิติด้านต่าง ๆ เราทำงานกันอย่างหนัก ในด้านโครงสร้างพื้นฐาน อาทิ ด้านถนน ด้านรถไฟรางคู่ รถไฟความเร็วสูง รถไฟฟ้า รวมไปถึงการปรับขนส่งมวลชน เพื่อจะช่วยลดปัญหา PM2.5 สิ่งเหล่านี้เราต้องทำต่อเนื่องตามลำดับ การบริการจัดการน้ำ การดูแลผู้มีรายได้น้อย แต่อย่างไรก็ตามไม่เพียงพอต่อความต้องการ เพราะฉะนั้นเราต้องสร้างโอกาสให้กับเขาเหล่านั้น มี 2 คำ คือ คำว่าโอกาส ถือว่าเป็นสิ่งที่เท่าเทียม เป็นสิ่งที่รัฐบาลต้องทำให้ ให้ทุกคนเขาถึงโอกาสเหล่านั้น เข้าถึงโครงสร้างพื้นฐานต่าง ๆ นี่คือความเท่าเทียม ทุกคนมีโอกาสเข้าไปแสวงโอกาสจากตรงนั้นได้ อันต่อมาของความเท่าเทียมคือ กฎหมาย กฎหมายเดียวกัน ซึ่งทุกคนอยู่ภายใต้กฎหมายเดียวกัน หากเราเคารพซึ่งกันและกัน เราก็จะไม่มีปัญหาในเรื่องของกฎหมาย เพราะฉะนั้น นี่คือความเท่าเทียม ความเป็นธรรม ทำอย่างไรเราจะดูแลผู้ที่อ่อนแอกว่า ทำอย่างไรเราจะดูแลผู้มีรายได้น้อย ทำอย่างไรเราจะดูแลคนที่ยากจน กลุ่มเปราะบาง พิการ นี่คือเรื่องของความเป็นธรรม คือคนที่อ่อนแอกว่า ต้องได้รับการดูแลเป็นพิเศษ มีอีกสองคำ คือ ความเท่าเทียม และความเป็นธรรม เท่าเทียมของโอกาส และเป็นธรรมสำหรับผู้ที่อ่อนแอกว่า ซึ่งรัฐบาลก็มีหน้าที่ตรงนี้ เพราะฉะนั้นจะทำทุกอย่างไปทั้งหมดคงไม่ได้
ปัญหาเรื่องงบประมาณ เราต้องย้อนกลับไปว่าเราทำอะไรไว้บ้าง ในช่วงที่ผ่านมาการดูแลกลุ่มต่างๆ เหล่านี้ ทั้งแหล่งน้ำ แหล่งต่าง ๆ ก็ยังไม่พอ เราจะต้องทำต่อไป เนื่องจากเป็นยุทธศาสตร์ชาติ ซึ่งเรื่องน้ำเป็นปัญหาสำคัญที่สุด เพราะหลายคนกล่าวว่า เราทำมาหลายปียังไม่พอ ซึ่งเราต้องทำไปมากกว่านี้ แต่สำคัญที่สุดคือ การเปลี่ยนแปลงสภาวะโลกสำคัญที่สุด หากฝนไม่ตกจะทำอย่างไร เพราะแหล่งน้ำมาจากน้ำฝนเพียงแหล่งเดียว วันนี้ให้ความสำคัญเรื่องการสร้างอ่างเก็บน้ำใหม่ เพราะส่วนใหญ่เราจะไปสร้างในพื้นที่ภาคเอกชน ภาคประชาชน และต้องได้การยินยอม รวมไปถึงปัญหา EIA เรื่องกฎหมาย ความร่วมมือ รวมทั้งการทำประชาพิจารณ์ เพราะฉะนั้นเราต้องคิดให้ถี่ถ้วน มีรายละเอียด เราจะได้หลักคิดที่ถูกต้องใหม่ให้กับประชาชน จะได้เกิดความร่วมมือระหว่างกัน เราต้องเอาบทเรียนต่างประเทศมาเรียนรู้ เขาผ่านอะไรมาแล้วบ้าง และของเรามีอะไรมาแล้วบ้าง ประเทศของเราอาจเป็นประเทศที่มีความสุขพอสมควร ในแผ่นดินทองแห่งนี้ ไม่หนาวร้อนเกินไป
มีเพียงเรื่องน้ำที่เราต้องจัดการกันต่อไป ประเทศไทยเป็นที่ราบสูงจากเหนือมาใต้ ทำอย่างไรจะเก็บน้ำที่ไหลมาให้ได้ ต้องดูเส้นทางน้ำใหม่ทำอย่างไร สิ่งที่ผมคิดมาตลอดคือ ทำอย่างไรจะมีเส้นทางคลองสายไหมเบี่ยงเบนน้ำเหล่านั้นออกจากเขตเมืองที่ตั้งขวางอยู่ในปัจจุบัน เนื่องจากชุมชนใหญ่ขึ้นกว่าเมื่อก่อน ทางน้ำไม่มีทางไป เราต้องไปขุดเพื่อเอาน้ำออกไปทางข้างๆ ไปทำแก้มลิง ปัญหาคือที่ดินของประชาชนบริเวณนั้น จะยินยอมหรือไม่ ไม่งั้นเราก็จะเจอปัญหาอยู่แบบนี้ อีกเรื่องคือการชะลอน้ำ การเบี่ยงน้ำออกข้างนอกไม่ให้เข้ามาในเขตใจกลางเมือง เหล่านี้คือสิ่งที่ต้องทำทั้งหมด อยู่ในแผนนโยบายการจัดการน้ำ การสร้างอ่างเก็บน้ำ การสร้างแก้มลิง พระบาทสมเด็จพระเจ้าอยู่หัวรัชกาลที่ 9 และรัชกาลที่ 10 ทรงพระราชทานไว้แล้ว เราจะต้องทำทั้งการกักเก็บน้ำ ระบบกระจายน้ำ และการจูงน้ำ ตอนนี้ผมได้กำหนดเส้นทางคลองไว้หลายเส้นให้ร่างขึ้นมา ทั้งตอนกลาง ตอนเหนือ และตอนเหนือของแม่น้ำเจ้าพระยา เพราะเราต้องการแก้ปัญหาเรื่องน้ำท่วมกรุงเทพมหานครด้วย คิดไปสู่อนาคตให้พวกเขา ถ้าไม่คิดตอนนี้ วันหน้าต้องไปเสียเวลาคิดใหม่ ไม่ทันสถานการณ์ อยากฝากพวกเราให้รับรู้รับทราบด้วยนะครับ
วันนี้สิ่งที่เราดูแลประชาชนในเรื่องของการลดภาระค่าใช้จ่ายครัวเรือนของประชาชน อาทิ การลดค่าน้ำประปา ค่าไฟฟ้า การสนับสนุนเงินให้แก่ประชาชนกลุ่มผู้ได้รับผลกระทบ อาทิ ลูกจ้างรายวัน มัคคุเทศก์ ผู้ประกอบการท่องเที่ยว รวมถึงการจัดการหนี้เดิมที่มีอยู่ อาทิ มาตรการพักเงินต้น ลดดอกเบี้ย และขยายระยะเวลาชำระหนี้แก่ลูกหนี้ของสถาบันการเงินเฉพาะกิจ ทั้งนี้ เพื่อบรรเทาผลกระทบให้ประชาชนสามารถดำรงชีพอยู่ได้ในช่วงของการแพร่ระบาด ปัญหาสำคัญที่สุดคือ ปัญหาหนี้ครัวเรือน เพราะเขามีหนี้อยู่แล้ว ในช่วงนี้ก็อยากให้ไปพูดคุยเจรจา ยืดการชำระหนี้แบบรัฐบาลได้ไหม อยากขอความร่วมมือจากทุกท่านด้วย ภาคเอกชนต่าง ๆ ช่วยกัน นั่นแหละคือไทยช่วยไทย ในช่วงเวลานี้ไม่มีใครที่ควรจะได้ประโยชน์มากที่สุด ผมพูดในฐานะเป็นรัฐบาล ในเวลานี้เป็นช่วงที่เราต้องช่วยชาติกัน
นอกจากนี้ เพื่อให้ทรัพยากรของภาครัฐเพียงพอต่อการพยุงสถานการณ์เศรษฐกิจ และรักษาเสถียรภาพในระยะเร่งด่วน เหมือนเป็นการต่อลมหายใจให้เขา ให้พยุงตัวอยู่ได้ ให้มีอาหารกิน มีไฟฟ้าใช้ แต่ปัญหาหนี้ครัวเรือนโดยร้อยละ 60 เป็นการผ่อนบ้าน ผ่อนรถ การประกอบอาชีพ อีกร้อยละ 40 อาจจะเป็นหนี้ที่ไม่จำเป็น เช่น หนี้บัตรเครดิต จะทำอย่างไรให้มีเงินเพียงพอใช้หนี้เหล่านั้น บริหารหนี้เหล่านั้นได้ เพราะฉะนั้นก็ต้องเรียนรู้การบริหารหนี้ของตัวเอง ซึ่งมีพระราชดำริมากมายเป็นแนวทาง วันนี้รัฐบาลจึงได้ตราพระราชกำหนดให้อำนาจกระทรวงการคลังกู้เงินเพื่อแก้ไขปัญหา เยียวยา และฟื้นฟูเศรษฐกิจและสังคม ที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. 2563 วงเงิน 1,000,000 ล้านบาท โดยมีวัตถุประสงค์ในการดำเนินงานเป็นไปตาม 3 แผนงาน ได้แก่ (1) แผนงานหรือโครงการด้านการแพทย์และสาธารณสุข วงเงิน 45,000 ล้านบาท ซึ่งเป็นเรื่องของบุคลากรทางการแพทย์ การตรวจรักษา ค่าใช้จ่าย State Quarantine และค่าใช้จ่ายทางการแพทย์ทั้งหมด และหากในวันหน้าไม่มีการระบาดในระลอกที่ 2 เราสามารถใช้งบประมาณที่เหลือไปดูแลในเรื่องโรงพยาบาล สาธารณสุขประจำตำบลที่มีกว่า 9,000 แห่ง ให้มีเครื่องมือ หรือไปเติมในศูนย์ของโรงพยาบาลต่าง ๆ ที่เครื่องมือยังไม่เพียงพอ เงินก้อนนี้ก็จะรักษาไว้รองรับสถานการณ์ที่อาจเกิดขึ้น หรือค่าใช้จ่ายที่จะตามมาในระหว่างที่ยังไม่มีวัคซีน หรือมีแล้วก็อาจจะยังมีโอกาสอยู่ ท้ายสุดคือไปดูแลด้านสาธารณสุข โรงพยาบาลต่าง ๆ (2) แผนงานหรือโครงการเพื่อช่วยเหลือ เยียวยา และชดเชยให้กับผู้ได้รับผลกระทบ วงเงิน 555,000 ล้านบาท เป็นตัวเลขที่ดูเยอะ แต่ใช้ 3 เดือนหมด แล้วก็จ่ายไปแล้วด้วย นั่นเป็นช่วงที่เราดูแล 3 เดือนเท่านั้น และ (3) แผนงานหรือโครงการฟื้นฟูเศรษฐกิจและสังคม วงเงิน 400,000 ล้านบาท ตอนนี้อยู่ในขั้นนี้ อันนี้ต้องใช้อย่างระมัดระวัง
การจัดสรรเงินภายใต้เงินกู้ของพระราชกำหนดฯ นี้ ในเบื้องต้น คาดว่าจะช่วยพยุงให้กิจกรรมทางเศรษฐกิจดำเนินไปได้ระดับหนึ่ง โดยปัจจุบันได้มีการดำเนินงานภายใต้แผนงานหรือโครงการด้านการแพทย์และสาธารณสุข เพื่อเตรียมความพร้อมในการรองรับสถานการณ์ฉุกเฉินอันเนื่องมาจากโรคติดเชื้อไวรัสโคโรนา 2019 นอกจากนี้ ยังมีส่วนของแผนงานหรือโครงการเพื่อช่วยเหลือ เยียวยา และชดเชยให้กับผู้ได้รับผลกระทบ คณะรัฐมนตรีได้อนุมัติให้ความช่วยเหลือผู้ได้รับผลกระทบแล้ว 4 กลุ่ม ประกอบด้วย (1) กลุ่มอาชีพอิสระ โดยใช้จ่ายจากพระราชกำหนดฯ วงเงิน 170,000 ล้านบาท (2) กลุ่มเกษตรกร วงเงิน 150,000 ล้านบาท (3) กลุ่มเปราะบาง วงเงิน 20,345 ล้านบาท และ (4) กลุ่มประชาชนผู้ถือบัตรสวัสดิการแห่งรัฐ วงเงิน 3,492 ล้านบาท ซึ่งจะเอื้อให้การใช้จ่ายและมีเงินหมุนเวียนในระบบเศรษฐกิจเริ่มกลับมาได้
สำหรับการดำเนินงานภายใต้แผนงานหรือโครงการฟื้นฟูเศรษฐกิจและสังคม วงเงิน 400,000 ล้านบาท ที่มีวัตถุประสงค์เพื่อการลงทุนและพัฒนากิจกรรมที่จะเป็นแรงส่งในการพลิกฟื้นเศรษฐกิจภายหลังสถานการณ์การระบาดเริ่มคลี่คลาย วันนี้เราอยู่มาตรการระยะที่ 5 แล้ว กำลังจะเข้าสู่ระยะที่ 6 เตรียมการในการที่จะดูเรื่องการท่องเที่ยวให้มากยิ่งขึ้น เพราะประเทศไทยพึ่งพาการท่องเที่ยว บริการ เยอะ ทำอย่างไรจะต่อลมหายใจให้พวกเขาได้ เศรษฐกิจฐานรากจะทำอย่างไร จะถือโอกาสสร้างความเข้มแข็งให้วิสาหกิจชุมชนได้ไหม วันนี้กำลังดำเนินการเรื่องนี้อยู่โดยมีคณะกรรมการคัดกรองอยู่เพื่อรองรับการดำเนินวิถีชีวิตเข้าสู่วิถีปกติใหม่ (New Normal) ได้อย่างราบรื่น ผ่านการจ้างงานและการสร้างรายได้ ซึ่งทุกกระทรวงจะมีงบจ้างงานลงไป เพื่อช่วยเหลือประชาชนที่ได้รับผลกระทบ และมุ่งเน้นโครงการที่จะสามารถสร้างการเติบโตทางเศรษฐกิจของชุมชนได้อย่างยั่งยืนเป็นลำดับแรก ซึ่งจะเป็นพื้นฐานสำคัญในการทำให้เศรษฐกิจไทยในระยะต่อไปพลิกฟื้นขึ้นมาได้ ในระหว่างนี้เรื่องสินค้าต่าง ๆ ผมได้เร่งรัดไปแล้วว่า ให้รัฐบาลใช้จ่ายงบประมาณของแผ่นดิน/กระทรวงในการซื้อสินค้าโดยตรงจากวิสาหกิจชุมชนได้ เพราะเป็นแหล่งที่มาของรายได้ของพวกเขา วันนี้ได้ปลดล็อคกฎหมายต่าง ๆ แต่สิ่งสำคัญคือ วิสาหกิจเหล่านั้นต้องนำสินค้าขึ้นทะเบียน ไม่เช่นนั้นจะไม่มีช่องทางควบคุมระหว่างกัน วันนี้หลาย ๆ อย่างได้ดำเนินการไปแล้ว เราสามารถใช้เงินงบประมาณร้อยละ 30 ของแต่ละกระทรวงในการจัดซื้อจัดจ้าง หรือไปเอาสินค้าที่อยู่ในบัญชีนวัตกรรมที่มีกว่า 300 รายการของกระทรวงอุตสาหกรรมนำมาใช้ ถ้าผลิตออกมาแล้วไม่ใช้จะไปต่อไม่ได้ ขอฝากภาคเอกชนให้ช่วยกันอุดหนุน  เพื่อช่วยเหลือประชาชนที่ได้รับผลกระทบ และมุ่งเน้นโครงการที่จะสามารถสร้างการเติบโตทางเศรษฐกิจของชุมชนได้อย่างยั่งยืนเป็นลำดับแรก ซึ่งจะเป็นพื้นฐานสำคัญในการทำให้เศรษฐกิจไทยในระยะต่อไปพลิกฟื้นขึ้นมาได้ ในขณะเดียวกัน รัฐบาลจะยังเฝ้าระวังและมีมาตรการต่อเนื่องในการป้องกันการระบาดของโรคติดเชื้อไวรัสโคโรนา 2019 รอบสองควบคู่ไปด้วย หน้ากากจึงมีความจำเป็น รัฐบาลเฝ้าระวัง ในขณะเดียวกันก็ให้ความสำคัญในด้านเศรษฐกิจไปด้วย ผมรับฟังความคิดเห็นจากภาคเอกชนต่างๆ หอการค้า อุตสากรรม ทุกสมาคม ด้วยตัวเอง รัฐบาลยืนยันว่า จะดำเนินการอะไรก็ตามต้องมีกฎหมายรองรับ หลายส่วนยังไม่มีกฎหมาย เช่น กฎหมายดิจิทัล ซึ่งรัฐบาลกำลังแก้ปัญหาตรงนี้อยู่ เรื่องออนไลน์ เรื่องการค้า ทั้งนี้ การใช้จ่ายเงินตามพระราชกำหนดฯ จะต้องพิจารณาให้สอดคล้องกับสถานการณ์การแพร่ระบาด เพราะเงินที่ได้มาต้องนำไปชำระหนี้ ต้องวางแผนในการบริหารหนี้สาธารณะ ถ้าไม่เงินตรงนี้ ประเทศจะแย่ลง ทั้งหมดจะเดินหน้าไปสู่ ควบคู่ไปกับงบประมาณรายจ่ายประจำปีงบประมาณ พ.ศ. 2564 ที่ได้มีการพิจารณาจัดสรรกรอบงบประมาณในเบื้องต้นและจะเสนอให้รัฐสภาพิจารณาให้ความเห็นชอบตามขั้นตอนต่อไป
นอกเหนือไปจากการเยียวยาฟื้นฟู รัฐบาลยังเล็งเห็นความสำคัญในการปรับบริบทการพัฒนาประเทศด้านอื่น ๆ ให้สอดคล้องไปกับการเจริญเติบโตทางเศรษฐกิจ ไม่ว่าจะเป็นการแก้ไขปัญหาทุจริตและประพฤติมิชอบให้มีความโปร่งใส ยาเสพติด ค้ามนุษย์ และความผิดต่างๆ มีสถิติการทำงานทุกเดือน ให้มีการรายงานให้ผมทราบทุกเดือน เรื่องทรัพยากรธรรมชาติและสิ่งแวดล้อมนับเป็นการเดินหน้าที่สอดคล้องกับยุทธศาสตร์ชาติ 20 ปีและแผนปฏิรูปประเทศที่รัฐบาลได้วางแผนการดำเนินงานมาอย่างต่อเนื่อง เพื่อสร้างความแข็งแกร่งให้กับเศรษฐกิจและสังคมของประเทศ
ที่สำคัญ รัฐบาลจะเร่งปรับปรุงวิธีการทำงานของภาครัฐและให้ประชาชนมีส่วนร่วมมากขึ้น โดยรับฟังความคิดเห็นของประชาชนและติดตามประเมินผลการดำเนินงานของส่วนราชการต่างๆ เพื่อให้เห็นผลอย่างเป็นรูปธรรม ทุกอย่างมีปัญหา แต่ขอให้เชื่อมั่นว่า ผมจะ “ทำให้ดีที่สุด” ผมอยู่มา ผมรู้ว่าปัญหาคืออะไร ก่อนหน้าที่ผมจะเป็นนายกรัฐมนตรี ผมอาจไม่เกี่ยวข้องกับสถานการณ์การเมือง แต่วันนี้เมื่อเข้ามาแล้วก็จำเป็นต้องทำทุกอย่างให้เรียบร้อย มีความมั่นคง เสถียรภาพ วันนี้สิ่งที่สำคัญ คือ
การพัฒนาระบบการให้บริการประชาชนให้ดำเนินการผ่านระบบดิจิทัลมากขึ้น เพื่อตอบสนองต่อความต้องการของพี่น้องประชาชนได้อย่างแท้จริง สิ่งนี้เกิดขึ้นมาแล้ว ใช้เวลาถึง 5 ปีเต็ม และอีก 1 ปีที่ทำต่อมาเยอะพอสมควร เราจะไม่ทำต่อไปเหรอ ต้องคำนึงถึงเป้าหมายสุดท้าย “มั่นคง มั่งคั่ง ยั่งยืน” จะเดินหน้า 6 ยุทธศาสตร์อย่างไรเพื่อให้ไปถึงจุดสุดท้าย และมองย้อนกลับทุก 5 ปี และทำแผนย้อนกลับไปอีกที นี่เป็นหลักคิด – การวางแผน การดำเนินการให้เป็นไปตามแผน การจัดหางบประมาณให้เหมาะสมในแต่ละปี จึงต้องมีแผนยุทธศาสตร์มากำหนดให้เหมาะสม โครงการขนาดใหญ่ทำยาก บางที 5 ปี ยังไม่เสร็จ ผมสั่งให้แบ่งลงมาให้เล็กลง สั้นลง ที่ ผมเพียงแต่ขอความร่วมมือ ส่วนใหญ่ให้ความร่วมมือ จะมีเพียงส่วนน้อย ซึ่งทำให้แผนช้าลง ต้องทำความเข้าใจว่าที่รัฐบาลดำเนินการเพื่อใคร เพื่ออะไร สิ่งเหล่านี้เป็นการสานต่อ เป็นเส้นเลือดให้กับประเทศไทย ต้องทำเส้นเลือดใหญ่ให้แข็งแรง เส้นเลือดเล็กกระจายไปในทุกพื้น ในทุกกิจกรรม เป้าหมายมีไว้ให้พุ่งชน ขณะเดียวกันก็มีอุปสรรคตลอดทาง เช่น โควิด สงครามการค้า สู้รบ ทำไมไม่ทำให้ประเทศไทยสงบ จะเป็นโอกาสในเวทีโลกว่า สถานการณ์โควิดในประเทศก็ดี สินค้าก็มีคุณภาพ บ้านเมืองมีเสถียรภาพ ปลอดภัย ควรมาท่องเที่ยว โอกาสรอเราอยู่ทั้งสิ้น รัฐบาลพยายามทำงานเชิงรุกของรัฐบาลในการแก้ไขและพัฒนาที่จะพลิกฟื้นเศรษฐกิจสอดรับกับวิถีปกติใหม่ (New Normal)
ทั้งนี้ ผมเห็นว่าควรต้องใช้วิกฤตครั้งนี้ เป็นโอกาสในการพลิกฟื้นประเทศให้กลับมา ไม่เพียงแต่ดีเท่าเดิม แต่ต้องดีกว่าเดิม ซึ่งต้องการความร่วมแรงร่วมใจของพี่น้องประชาชนจากทุกภาคส่วนในการ “รวมไทยสร้างชาติ” ภายใต้วิกฤตนี้ เราจะฟันฝ่าไปด้วยกัน “วันนี้เราต้องรอด วันหน้าเราต้องเข้มแข็งกว่าเดิม” และเดินต่อไปโดยไม่ทิ้งใครไว้ข้างหลัง เพราะเรามีเป้าหมายที่ชัดเจนอยู่ข้างหน้า เรามีเวลาเหลือไม่มากแล้ว เราจึงต้องเร่งฟื้นฟู เรียนรู้ และร่วมมือกันอย่างแข็งขัน
ความสำเร็จของประเทศไทย ล้วนมาจากความร่วมมือ ร่วมใจของทุกท่าน ที่ร่วมกันฟันฝ่าอุปสรรคต่าง ๆ ดังนั้น ผมขอให้ทุกท่านช่วยตระหนักถึงความร่วมมือและการสร้างความมั่นคงภายใน ภายนอก เศรษฐกิจระดับบน กลาง และล่าง ที่จะสร้างบรรยากาศและความเชื่อมั่นให้กับการค้าการลงทุนในโครงการที่รัฐบาลได้ริเริ่มขึ้น เช่น การพัฒนาพื้นที่ภาคตะวันออก การพัฒนาพื้นที่ระเบียงเศรษฐกิจภาคใต้ การพัฒนาพื้นที่เศรษฐกิจพิเศษ ที่จะช่วยสร้างรากฐานของการพัฒนาเศรษฐกิจและสังคมของประเทศในระยะยาว และจะนำพาประเทศไทยให้หลุดพ้นกับดักรายได้ปานกลาง และผมขอยืนยันว่ารัฐบาลมีความแน่วแน่และจะ “ไม่ทิ้งใครไว้ข้างหลัง” พร้อมขอให้สื่อมวลชนทำความเข้าใจในเรื่องหลักคิดของคนไทยในโลกยุคโควิด-19 เพื่อให้คิดตรงกันและไปด้วยกัน
ผมขอเสริมอีกหนึ่งเรื่องที่กำลังเป็นประเด็นใหญ่ที่สังคมให้ความสนใจ คือเรื่อง นายบอส  กรณีนี้แสดงให้เราเห็นได้ชัดเจนถึงความสำคัญของสื่อที่มีต่อ สังคมไทย และนั่นคือเหตุผลที่ผมเชื่อว่า ในประเทศไทย สื่อต้องมีจรรยาบรรณ มีความเป็นอิสระ และมีความแข็งแรง เรื่องนี้ ท้าทายระบบยุติธรรมและระบบกฏหมาย และกระทบต่อความไว้วางใจของประชาชนที่มีต่อระบบรัฐทั้งหมด คดีนี้เป็นคดีที่ผมให้ความสำคัญอย่างยิ่งยวด เพราะฉะนั้นในเรื่องนี้จุดยืนของผมคือ “ผมไม่โอเค” กับหลายเรื่องที่ยังไม่ชัดเจน ผมต้องการให้มีความโปร่งใส ผมจะติดตาม ขับเคลื่อน ผลักดันอย่างใกล้ชิด ผมพร้อมที่จะดำเนินการ ตามอำนาจหน้าที่ และกฎหมายที่มีอยู่ หลังจากเห็นข้อสรุปของคณะกรรมการที่ผมตั้งขึ้น ซึ่งมีความเป็นอิสระ และประกอบไปด้วยผู้ที่เป็นที่ยอมรับของสังคม ทั้งในเรื่องความรู้และความเป็นกลาง ที่ได้กล่าวมาทั้งหมดนั้น ขอให้ทุกท่านเข้าใจต้องการแจ้งว่าบทบาทของนายกรัฐมนตรีอยู่ตรงไหน ไม่สามารถลงไปแก้ไขปัญหาทุกปัญหาได้ แต่สามารถติดตามได้ กำกับดูแลได้ ประเมินการทำงานได้ ไล่เลียงจากข้างบนลงไป ทุกเรื่องที่มีปัญหาส่งผลมาถึงผมทั้งสิ้น ผมติดตาม อ่าน ข่าวจากสื่อทุกทาง สื่อโซเชียล ผมอ่านและมาประมวล ไม่ใช่อ่านทุกชิ้นและเชื่อ เป็นหลักคิดที่จะไม่ทำให้บ้านเมืองสับสน
ในโอกาสนี้ ผมขอเป็นกำลังใจให้กับหนังสือพิมพ์บางกอกโพสต์ในการทำหน้าที่เป็นสื่อแนวหน้าของประเทศ และต่างประเทศ และสร้างสรรค์ผลงานที่จะมีบทบาทในการพลิกฟื้นและพัฒนาประเทศทั้งด้านเศรษฐกิจ สังคม การเมือง ตลอดจนการสร้างการรับรู้ให้กับเวทีต่างประเทศด้วย ต่างประเทศจะรับข้อมูลข่าวสารส่วนหนึ่งจากเอกอัครราชทูต ตัวแทน ผู้แทน และอีกช่องทางก็คือ สื่อ หนังสือพิมพ์ เห็นว่าสื่อของท่านเป็นช่องทางที่มีประสิทธิภาพ มีศักยภาพ ตลอดเวลาที่ผมได้พบเอกอัครราชทูต ทุกท่านเห็นว่าประเทศไทยน่าอยู่ อยากจะมาใช้ชีวิตในบั้นปลายที่ประเทศไทย แต่มีคนไทยบางกลุ่มที่อยู่ในประเทศไทยไม่ได้ อากาศดี เป็นมิตร อาหารอร่อย ระบบรักษาพยาบาลก็ยอดเยี่ยม วันนี้อาจจะพูดเยอะ ผมขอโทษหากมีการก้าวล่วงไม่ได้มีเจตนาไม่ดี แต่ขอให้เข้าใจเจตนาของผม ผมควบคุมความคิดท่านไม่ได้ แต่ขอให้เข้าใจหลักคิด ว่าเราต้องคิดอย่างไร ประเทศชาติ ศาสนา พระมหากษัตริย์ กฎหมาย ประชาชนอยู่ตรงไหน อำนาจนิติบัญญัติ อำนาจบริหาร อำนาจตุลาการอยู่ตรงไหน ใครรับผิดชอบ ก้าวล่วงกันไม่ได้ แต่ต้องทำงานร่วมกัน ไม่ว่าจะเป็นส่วนการทำงานของสภาผู้แทนราษฎร การเมือง คณะรัฐมนตรี ทุกส่วนมีการทำงานที่ชัดเจน ผมทำงานที่คณะรัฐมนตรี ก้าวก่ายสภาไม่ได้ แต่ต้องพึ่งสภาฝ่ายนิติบัญญัติในการออกกฎหมาย กฎหมายใหม่ต้องออกให้เร็ว กฎหมายลงโทษเรามีเยอะ กฎหมายอำนวยความสะดวกน้อย กฎหมายมหาชนน้อย เราต้องพัฒนากฎหมาย การปฏิรูปกฎหมาย กระบวนการยุติธรรม ซึ่งรัฐบาลกำลังเร่งพัฒนาอยู่ จะเห็นว่าคณะทำงานใหม่ๆ มีฝ่ายปฏิรูปกฎหมายด้วย ซึ่งต้องดูว่าปัญหาที่เกิดเกิดจากอะไร นายกรัฐมนตรีจะเข้าไปแก้ปัญหาได้อย่างไร ผมไม่สามารถสั่งการได้ทั้งหมด การทำงานของผมดำเนินภายใต้กฎหมายกำหนดเท่านั้น และผมยืนยันว่าเราต้องปราบปรามการทุจริต สิ่งไม่ดี แม้จะยาก เหมือนยุทธศาสตร์ชาติ ที่เราต้องพัฒนาไปเรื่อยๆ ขออวยพรให้การจัดงานในวันนี้บรรลุผลสำเร็จ ตามเจตนารมณ์ทุกประการ
-ขอบคุณครับ-

ที่มา : https://www.thaigov.go.th/news/contents/details/34000
