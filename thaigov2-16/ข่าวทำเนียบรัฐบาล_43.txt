รัฐบาลไทย-ข่าวทำเนียบรัฐบาล-พลเอก ประวิตรฯ รองนายกรัฐมนตรี ย้ำ การใช้จ่ายเงินกองทุนต้องเป็นไปอย่างโปร่งใส เป็นธรรม และให้ถึงมือนักกีฬาเพื่อพัฒนานักกีฬาไทยทำผลงานเป็นเจ้าเหรียญทองซีเกมส์ในครั้งต่อไป

วันพฤหัสบดีที่ 20 สิงหาคม 2563
พลเอก ประวิตรฯ รองนายกรัฐมนตรี ย้ำ การใช้จ่ายเงินกองทุนต้องเป็นไปอย่างโปร่งใส เป็นธรรม และให้ถึงมือนักกีฬาเพื่อพัฒนานักกีฬาไทยทำผลงานเป็นเจ้าเหรียญทองซีเกมส์ในครั้งต่อไป
พลเอก ประวิตรฯ รองนายกรัฐมนตรี ย้ำ การใช้จ่ายเงินกองทุนต้องเป็นไปอย่างโปร่งใส เป็นธรรม และให้ถึงมือนักกีฬาเพื่อพัฒนานักกีฬาไทยทำผลงานเป็นเจ้าเหรียญทองซีเกมส์ในครั้งต่อไป
วันนี้ (20 ส.ค.63) เวลา 10.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเอก ประวิตร วงสุวรรณ รองนายกรัฐมนตรี เป็นประธานในการประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 4/2563 โดยที่ประชุมได้พิจารณาในประเด็นต่าง ๆ ที่น่าสนใจ อาทิ การจัดซื้ออุปกรณ์อำนวยความสะดวกและบรรเทาอาการเจ็บป่วยทางร่างการให้แก่อดีตนักกีฬาทุพพลภาพ อนุมัติสนับสนุนเงินรางวัล ขยายระยะเวลาเก็บตัวฝึกซ้อมโครงการโอลิมปิกเกมส์ (Road to Tokyo) ประจำปี 2563 สนับสนุนและปรับปรุงรายละเอียดงบประมาณการเก็บตัวซ้อมโครงการเอเชียนบีชเกมส์ ครั้งที่ 6 แผนปฏิบัติงานและแผนการใช้จ่ายงบประมาณประจำปีงบประมาณ พ.ศ. 2564 และแผนงานภาพรวมในระยะ 4 ปี (2564-2567)  เป็นต้น
โอกาสนี้ รองนายกรัฐมนตรี ได้ย้ำถึงการใช้จ่ายเงินกองทุนจะต้องเป็นไปอย่างถูกต้อง โปร่งใส เป็นธรรม คุ้มค่าและเกิดประโยชน์สูงสุดตามเป้าหมายที่กำหนด โดยให้ตั้งคณะกรรมการติดตามการใช้เงินของสมาคมกีฬาต่าง ๆ เพื่อติดตามตรวจสอบให้การใช้จ่ายเงินงบประมาณเป็นไปด้วยความโปร่งใส และเป็นธรรมกับทุกฝ่าย โดยเฉพาะการจ่ายเงินสนับสนุนให้นักกีฬาและผู้ฝึกสอน ต้องไปถึงตัวนักกีฬาและผู้ฝึกสอนโดยตรงอย่างแท้จริง เพื่อให้เกิดการพัฒนาทางด้านการกีฬาของประเทศและเป็นขวัญกำลังใจให้นักกีฬาในการฝึกซ้อมเตรียมความพร้อมสำหรับการแข่งขันสำคัญต่าง ๆ ในระดับสากล เช่น เอเชียนบีชเกมส์ โอลิมปิกเกมส์ ซีเกมส์ ฯลฯ เพื่อให้นักกีฬาทำผลงานได้ตามเป้าหมาย โดยมุ่งหวังให้ประเทศไทยได้เป็นเจ้าเหรียญทองในซีเกมส์ครั้งต่อไป ที่จะจัดขึ้นที่ประเทศเวียดนาม
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34369
