รัฐบาลไทย-ข่าวทำเนียบรัฐบาล-เตรียมเปิดพื้นที่ให้เยาวชนร่วมเสนอนโยบายพัฒนาประเทศ

วันพุธที่ 5 สิงหาคม 2563
พิมพ์
เตรียมเปิดพื้นที่ให้เยาวชนร่วมเสนอนโยบายพัฒนาประเทศ
--
#ไทยคู่ฟ้า นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี สั่งการให้กระทรวงต่าง ๆ จัดพื้นที่ให้เยาวชนและคนรุ่นใหม่ได้แสดงออกถึงความคิดและนำเสนอสิ่งดี ๆ เพื่อการพัฒนาประเทศในด้านต่าง ๆ ซึ่งได้มีกรอบไว้ให้เป็นไปตามยุทธศาสตร์การพัฒนาประเทศ จะครอบคลุมประเด็น อาทิ การพัฒนาเศรษฐกิจในยุคดิจิทัล (e-Commerce การพัฒนาแอปพลิเคชัน) การอนุรักษ์ทรัพยากรธรรมชาติ การเตรียมพร้อมรับมือภาวะโลกร้อน สังคมสูงวัย การลดช่องว่างทางสังคม การใช้เทคโนโลยีพัฒนาการเกษตร การพัฒนาระบบราชการ การส่งเสริมการท่องเที่ยวเชิงสุขภาพ การปรับปรุงระบบการศึกษาทั้งในและนอกระบบ และทุกระดับ การปรับปรุงกระบวนการยุติธรรมและกฎหมาย เป็นต้น
ทั้งนี้ นายกรัฐมนตรีได้มอบหมายให้สภาพัฒนาเศรษฐกิจและสังคมแห่งชาติเป็นหน่วยงานหลักทำงานร่วมกับกระทรวงที่เกี่ยวข้อง โดยรูปแบบการเปิดพื้นที่ นายกรัฐมนตรี หรือผู้แทน และส่วนงานของรัฐจะไปร่วมรับฟัง และมีการจัดทำ Workshop เพื่อให้ได้ข้อเสนอแนะอย่างเป็นรูปธรรม เริ่มตั้งแต่เดือนสิงหาคมนี้และจะจัดอย่างต่อเนื่อง สำหรับแนวคิดนี้มาจากความตั้งใจของนายกรัฐมนตรีที่ต้องการให้ทุกภาคส่วนได้ช่วยกัน ดังที่เรียกว่า “รวมไทยสร้างชาติ” และจากที่ท่านได้ไปรับฟังความเห็นจากสื่อออนไลน์

ที่มา : https://www.thaigov.go.th/news/contents/details/33941
