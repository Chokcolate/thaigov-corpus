รัฐบาลไทย-ข่าวทำเนียบรัฐบาล-การตรวจสอบประวัติอาชญากรรมของบุคคลที่จะบวชเป็นพระ

วันพฤหัสบดีที่ 6 สิงหาคม 2563
พิมพ์
การตรวจสอบประวัติอาชญากรรมของบุคคลที่จะบวชเป็นพระ
สรุปการตอบกระทู้ถามในการประชุมวุฒิสภา วันจันทร์ที่ ๘ มิถุนายน ๒๕๖๓
เรื่อง                 การตรวจสอบประวัติอาชญากรรมของบุคคลที่จะบวชเป็นพระ
ผู้ตั้งกระทู้ถาม     นายวันชัย สอนศิริ
ถาม                     นายกรัฐมนตรี
ผู้ตอบ                  รัฐมนตรีประจำสำนักนายกรัฐมนตรี (นายเทวัญ ลิปตพัลลภ)
ผู้ถาม : นายคำนูณ สิทธิสมาน ถามกระทู้โดยสรุปดังนี้
ในปัจจุบันได้มีอาชญากรที่กระทำความผิดตามกฎหมายและได้มีการหลบหนีคดีไปอุปสมบท โดยเฉพาะอย่างยิ่งวัดที่อยู่ในพื้นที่ที่ห่างไกลความเจริญ ขอเรียนถามว่า สำนักงานพระพุทธศาสนาแห่งชาติได้มีมาตรการในการตรวจสอบ กลั่นกรองประวัติของพุทธศาสนิกชนผู้ที่จะทำการอุสมบทหรือไม่ อย่างไร นอกจากนี้ ได้เสนอให้สำนักงานพระพุทธศาสนาแห่งชาติ เป็นหน่วยงานที่ทำหน้าที่รับสนองงานต่อคณะสงฆ์เพื่อปกป้องและคุ้มครองพระพุทธศาสนา รวมถึงไม่ให้เกิดการทุจริตเงินอุดหนุนการบูรณปฏิสังขรณ์วัด
ผู้ตอบ : รัฐมนตรีประจำสำนักนายกรัฐมนตรี (นายเทวัญ ลิปตพัลลภ) ตอบชี้แจงกระทู้โดยสรุปดังนี้
นายเทวัญ  ลิปตพัลลภ รัฐมนตรีประจำสำนักนายกรัฐมนตรี ผู้ได้รับมอบหมาย ให้ตอบกระทู้ถามตอบชี้แจงว่า ตั้งแต่ปี พ.ศ. ๒๕๖๐ เป็นต้นมา สำนักงานพระพุทธศาสนาจังหวัดทุกจังหวัด ได้มีการจัดทำบัตรประจำตัวพระ ๑๓ หลัก (บัตรประชาชนพระ) และได้ทำการตรวจสอบประวัติของพุทธศาสนิกชน ผู้ที่จะทำการอุปสมบทไปยังสำนักงานตำรวจแห่งชาติโดยละเอียด รวมทั้งเจ้าอาวาสซึ่งทำหน้าที่พระอุปัชฌาย์ก็ได้ทำการตรวจสอบประวัติของผู้ที่จะทำการอุปสมบทด้วยเช่นกันว่ามีประวัติ เป็นอาชญากร หรือเคยได้รับโทษจำคุก หรือรอลงอาญาหรือไม่ อีกทั้งได้มีการกำกับดูแลไม่ให้เกิดการทุจริตขึ้นในสำนักงานพระพุทธศาสนาแห่งชาติ และขอรับข้อคิดเห็นของสมาชิกวุฒิสภาผู้ตั้งกระทู้ถามไปดำเนินการต่อไป
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33972
