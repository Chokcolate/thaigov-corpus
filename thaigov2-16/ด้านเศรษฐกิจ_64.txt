รัฐบาลไทย-ข่าวทำเนียบรัฐบาล-รองปลัดวรวรรณฯ ลงพื้นที่เยี่ยมชมสวนลุงสงค์ ชุมชนแปรรูปมะพร้าวอินทรีย์ สร้างมูลค่าเพิ่มให้กับสินค้า

วันพฤหัสบดีที่ 13 สิงหาคม 2563
พิมพ์
รองปลัดวรวรรณฯ ลงพื้นที่เยี่ยมชมสวนลุงสงค์ ชุมชนแปรรูปมะพร้าวอินทรีย์ สร้างมูลค่าเพิ่มให้กับสินค้า
นางวรวรรณ ชิตอรุณ รองปลัดกระทรวงอุตสาหกรรม  ลงพื้นที่เยี่ยมชมสวนลุงสงค์ ชุมชนแปรรูปมะพร้าวอินทรีย์ สร้างมูลค่าเพิ่มให้กับสินค้า จังหวัดสุราษฎร์ธานี
จ.สุราษฎร์ธานี : นางวรวรรณ ชิตอรุณ รองปลัดกระทรวงอุตสาหกรรม พร้อมด้วย นายเจตนิพิฐ รอดภัย รองอธิบดีกรมส่งเสริมอุตสาหกรรม นายภักดี ปานหงษ์ อุตสาหกรรมจังหวัดสุราษฎร์ธานี นางรวีวรรณ อุตรนคร ผู้อำนวยการกองกลาง สำนักงานปลัดกระทรวงอุตสาหกรรม ลงพื้นที่เยี่ยมชมสวนลุงสงค์ ชุมชนบางใบไม้ อำเภอเมือง จังหวัดสุราษฎร์ธานี โดยมีคุณสมประสงค์ ศรีเทพ เจ้าของสวนให้การต้อนรับ
ซึ่งสำนักงานอุตสาหกรรมจังหวัดสุราษร์ธานี และกรมส่งเสริมอุตสาหกรรมได้ร่วมกันสนับสนุน ส่งเสริมผ่านโครงการยกระดับหมู่บ้านอุตสาหกรรมสร้างสรรค์อุตสาหกรรม (Creative Industry Village :CIV) หมู่บ้าน CIV เน้นให้ชุมชนนำทุนวัฒนธรรม วิถีชีวิต มาผนวกกับความคิดสร้างสรรค์และการออกแบบ เพื่อสร้างผลิตภัณฑ์ใหม่ๆ ของสินค้าที่ระลึกเพื่อการท่องเที่ยวและบริการให้เกิดมูลค่าเพิ่มทางเศรษฐกิจบนแนวคิดอุตสาหกรรมสร้างสรรค์
สำหรับสวนลุงสงค์ เป็นกลุ่มวิสาหกิจชุมชนน้ำมันมะพร้าวบางใบไม้ ส่งเสริมการปลูกมะพร้าวแบบอินทรีย์ที่มีมาตรฐาน เพื่อนำผลผลิตมะพร้าวมาสร้างผลิตภัณฑ์ต่างๆ ผ่านการวิจัย พัฒนา พร้อมนำเทคโนโลยีเข้ามาใช้ร่วมกับภูมิปัญญาดั้งเดิมผลิตน้ำมันมะพร้าวสกัดเย็นเป็นผลสำเร็จ นำมาสู่การผลิตเป็นเครื่องสำอางและผลิตภัณฑ์สุขภาพเกือบ 20 ชนิด โดยให้ความสำคัญกับมาตรฐานผลิตภัณฑ์เป็นที่ยอมรับในระดับสากล กระทั่งสามารถนำไปจำหน่ายบนสายการบิน ซูเปอร์มาร์เก็ตชั้นนำ นอกจากนั้น ยังนำวัสดุเหลือใช้จากมะพร้าวมารังสรรค์เป็นชิ้นงานของใช้ เครื่องประดับตกแต่ง เป็นการสร้างมูลค่าเพิ่มให้กับสินค้า

ที่มา : https://www.thaigov.go.th/news/contents/details/34178
