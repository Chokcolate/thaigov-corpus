รัฐบาลไทย-ข่าวทำเนียบรัฐบาล-แรงงาน ชวนเด็กจบใหม่ ทำ Part-time

วันพฤหัสบดีที่ 13 สิงหาคม 2563
พิมพ์
แรงงาน ชวนเด็กจบใหม่ ทำ Part-time
นายสุชาติ พรชัยวิเศษกุล อธิบดีกรมการจัดหางาน เผย สถานการณ์แพร่ระบาดของโรค COVID-19 ส่งผลกระทบต่อการจ้างงานในประเทศ รวมถึงผู้ที่สำเร็จการศึกษาใหม่ จำนวน 493,875 คน แนวโน้มตลาดรองรับไม่เพียงพอ สั่งการกกจ. เร่งหาแนวทางให้บัณฑิตใหม่เข้าสู่ระบบการจ้างงาน
“ หลายภาคส่วนกังวลเรื่อง การว่างงานของบัณทิตจบใหม่ โดยเฉพาะการเข้าสู่การว่างงานถาวร กระทรวงแรงงาน โดยกรมการจัดหางาน ไม่ได้นิ่งนอนใจ เร่งหามาตรการ และนโยบายเพื่อตอบโจทย์ปัญหาว่างงานเหล่านี้  ซึ่งผลกระทบจากการแพร่ระบาดของโรคโควิด-19 ทำให้รูปแบบการจ้างงานเปลี่ยนไป นอกจากจะมีการปิดกิจกิจการ ลดขนาดองค์กร สถานประกอบการหลายแห่งยังได้ปรับเปลี่ยนรูปแบบการจ้างงานจากเต็มเวลา เป็นการจ้างงานแบบ Part-time ประกอบกับ รูปแบบการทำงานของคนรุ่นใหม่ได้เปลี่ยนไป รับงานอิสระที่สามารถกำหนดเวลาการทำงานได้เป็นบางช่วงเวลา
จึงอาจเป็นอีกหนึ่งทางเลือก หากบัณทิต จะเลือกทำงานในรูปแบบ part-time ซึ่งขณะนี้ กรมการจัดหางาน ได้รับแจ้งตำแหน่งงาน part-time  จำนวน  2,396 อัตรา คือ 1.แรงงานด้านการผลิต 2.พนักงานจัดส่งสินค้าอื่น ๆ 3.เจ้าหน้าที่เก็บเงิน,แคชเชียร์  4.เจ้าหน้าที่ขนส่งอื่นๆ  5.พนักงานขาย  และผู้นำเสนอสินค้าอื่น ๆ  6.แรงงานในด้านการผลิตต่างๆ, แรงงานทั่วไป 7.พนักงานขายทอดตลาด  8.เจ้าหน้าที่สินเชื่อ,เจ้าหน้าที่การเงิน  9.ตัวแทนนายหน้าขายบริการธุรกิจอื่นๆ 10.พนักงานขายสินค้า (ประจำร้าน),พนักงานขายของหน้าร้าน
โดยสามารถสมัครงานได้ทาง เว็บไซต์ http://smartjob.doe.go.th และ ณ อาคาร 3 ชั้น หน้ากระทรวงแรงงาน หรือ ณ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือ ติดตามตำแหน่งงานว่าง Part-time ได้ทาง Facebook Fanpage : เสิร์ฟงานด่วน ” นายสุชาติฯ กล่าว
อธิบดีกรมการจัดหางาน  กล่าวเพิ่มเติมว่า ผลกระทบของโควิด-19 ทำให้นายจ้างมีปริมาณงานที่ลดลง ซึ่งเป็นสถานการณ์ที่เกิดขึ้นทั่วโลก อย่างไรก็ดี รัฐบาลตระหนักว่า  หากแรงงานในประเทศ ไม่มีงานทำย่อมส่งผลต่อการใช้จ่ายของคนในประเทศ และอาจส่งผลกระทบเป็นลูกโซ่ต่อไป ถึงภาคส่วนอื่นๆ  รัฐบาลจะเร่งหามาตรการและแนวทาง ที่ให้ผลดีที่สุดกับพี่น้องแรงงาน เกิดการขับเคลื่อนเศรษฐกิจของประเทศ  และทำให้ประชาชนผู้ว่างงานได้กลับมามีงานทำและรายได้

ที่มา : https://www.thaigov.go.th/news/contents/details/34163
