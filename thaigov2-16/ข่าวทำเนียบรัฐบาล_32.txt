รัฐบาลไทย-ข่าวทำเนียบรัฐบาล-นายกรัฐมนตรีย้ำสร้างความเข้มแข็งภาคการเกษตร ชูวิสาหกิจชุมชน และ Young Smart Farmer เป็นกลไกเสริมรากฐานเศรษฐกิจไทยมีความแข็งแรง

วันอังคารที่ 18 สิงหาคม 2563
พิมพ์
นายกรัฐมนตรีย้ำสร้างความเข้มแข็งภาคการเกษตร ชูวิสาหกิจชุมชน และ Young Smart Farmer เป็นกลไกเสริมรากฐานเศรษฐกิจไทยมีความแข็งแรง
นายกรัฐมนตรีย้ำสร้างความเข้มแข็งภาคการเกษตร ชูวิสาหกิจชุมชน และ Young Smart Farmer เป็นกลไกเสริมรากฐานเศรษฐกิจไทยมีความแข็งแรง
วันนี้ (18 ส.ค. 63) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการการจัดงานเกษตรสร้างชาติ ครั้งที่ 2 และรวมพลคนเกษตรสร้างชาติ โดยกระทรวงเกษตรและสหกรณ์ พร้อมร่วมประชาสัมพันธ์กิจกรรมการจัดงานผ้าสืบสาน อนุรักษ์ศิลปะผ้าถิ่น ดํารงไว้ ในแผ่นดินอุทัยธานี “อุทัยธานี ของดีอยู่ที่ผ้า” จังหวัดอุทัยธานี ประจําปี 2563 โดยมีนายเฉลิม ศรีอ่อน รัฐมนตรีว่าการกระทรวงเกษตรและสหกรณ์ นายอิทธิพล คุณปลื้ม รัฐมนตรีว่าการกระทรวงวัฒนธรรม นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ และนายดิสทัต โหตระกิตย์ เลขาธิการนายกรัฐมนตรี ร่วมชมนิทรรศการในครั้งนี้ด้วย
โอกาสนี้ นายกรัฐมนตรีให้ความสนใจลายผ้าไทยและชื่นชมลายผ้าทอพื้นเมืองที่มีลายเป็นอัตลักษณ์ จากอดีตจนถึงปัจจุบันได้มีการพัฒนาลวดลายผ้าให้มีความสวยงามมากยิ่งขึ้น รวมถึงนำผ้าทอมาต่อยอดเป็นผลิตภัณฑ์ที่ร่วมสมัย ตรงกับความต้องการของตลาด นายณรงค์ รักร้อย ผู้ว่าราชการจังหวัดอุทัยธานี ได้นำเสนอตัวอย่างผลิตภัณฑ์ผ้าทอที่เป็นเอกลักษณ์ของจังหวัดอุทัยธานี จากกลุ่มผ้าทอโสดาและกลุ่มผ้าทอพื้นเมือง ร่วมประชาสัมพันธ์การจัดงานผ้าสืบสาน อนุรักษ์ศิลปะผ้าถิ่น ดํารงไว้ ในแผ่นดินอุทัยธานี “อุทัยธานี ของดีอยู่ที่ผ้า” จังหวัดอุทัยธานี ประจําปี 2563 จะจัดขึ้นระหว่างวันที่ 5 – 13 ก.ย. 2563 ณ บริเวณสนามกีฬาจังหวัดอุทัยธานี
จากนั้น นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และคณะเข้าพบนายกรัฐมนตรีเพื่อประชาสัมพันธ์งานเกษตรสร้างชาติ ครั้งที่ 2 และรวมพลคนเกษตรสร้างชาติ โดยกรมส่งเสริมการเกษตร เพื่อจำหน่ายผลิตภัณฑ์ Premium to fly จากเกษตรกรไทย ส่งเสริมให้เกษตรกรพัฒนายกระดับสินค้าเกษตรและแสดงศักยภาพในการผลิตสินค้าเกษตร จากตลาดท้องถิ่น ตลาดภูมิภาค สู่ตลาดต่างประเทศและตลาดออนไลน์ ควบคู่ไปกับการสร้างเครือข่าย Young Smart Farmer เพื่อให้คนรุ่นใหม่หันกลับมาทำการเกษตร เป็นส่วนหนึ่งในการปฏิรูปภาคการเกษตรในอนาคต ทั้งนี้ นายกรัฐมนตรียังให้ความสนใจ “กล้วยบิสกิตกล้วยน้ำว้า สอดไส้แยมมะกรูด” โดย วิสาหกิจชุมชนกลุ่มผลิตน้ำพริกไร้สารกันบูด และ พืชทางเลือกใหม่ “อะโวคาโด” Product Premium พร้อมแนะนำเครือข่ายวิสาหกิจชุมชน ให้สร้างความเข้มแข็ง ช่วยเหลือซึ่งกันและกันในห่วงโซ่เกษตร ตั้งแต่ต้นทาง กลางทาง ปลายทาง สอดคล้องกับนโยบายรัฐบาลที่ต้องการเห็นเกษตรไทยแข็งแรง
........................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34284
