รัฐบาลไทย-ข่าวทำเนียบรัฐบาล-กองทุนสื่อฯ -ม.เกษตร ร่วมพัฒนาสื่อ เปิด 8 บทเรียนออนไลน์ “MOOC” หลักสูตร โควิด-19 และระบาดวิทยา โดย 2 ผู้เชี่ยวชาญ ศ.นพ.ยง-รศ.ยืน ภู่วรวรรณ นำองค์ความรู้ แก้ปัญหาประเทศชาติ

วันศุกร์ที่ 21 สิงหาคม 2563
กองทุนสื่อฯ -ม.เกษตร ร่วมพัฒนาสื่อ เปิด 8 บทเรียนออนไลน์ “MOOC” หลักสูตร โควิด-19 และระบาดวิทยา โดย 2 ผู้เชี่ยวชาญ ศ.นพ.ยง-รศ.ยืน ภู่วรวรรณ นำองค์ความรู้ แก้ปัญหาประเทศชาติ
กองทุนสื่อฯ -ม.เกษตร ร่วมพัฒนาสื่อ เปิด 8 บทเรียนออนไลน์ “MOOC” หลักสูตร โควิด-19 และระบาดวิทยา โดย 2 ผู้เชี่ยวชาญ ศ.นพ.ยง-รศ.ยืน ภู่วรวรรณ นำองค์ความรู้ แก้ปัญหาประเทศชาติ
กองทุนสื่อฯ -ม.เกษตร ร่วมพัฒนาสื่อ เปิด 8 บทเรียนออนไลน์ “MOOC” หลักสูตร โควิด-19 และระบาดวิทยา โดย 2 ผู้เชี่ยวชาญ ศ.นพ.ยง-รศ.ยืน ภู่วรวรรณ นำองค์ความรู้ แก้ปัญหาประเทศชาติ “ดูแล ปกป้อง ป้องกัน” หยุด ! โรค -การระบาดของโรค ถ่ายทอดความรู้ ส่งตรงถึงมือ ปชช.ในรูปแบบคลิป-วิดีโอ
วันนี้ (20 ส.ค.) ที่เคยู โฮม (KU Home) มหาวิทยาลัยเกษตรศาสตร์ กรุงเทพฯ สำนักบริการคอมพิวเตอร์ มหาวิทยาลัยเกษตรศาสตร์ จัดแถลงข่าวและเปิดการใช้งานบทเรียนออนไลน์ ภายใต้ “โครงการพัฒนาสื่อบทเรียนออนไลน์ และดำเนินการสำหรับนักเรียนและประชาชน หลักสูตร โควิด-19 และระบาดวิทยา” จากการสนับสนุนของ กองทุนพัฒนาสื่อปลอดภัยและสร้างสรรค์ โดยมี ศาสตราจารย์ นายแพทย์ ยง ภู่วรวรรณ และ รองศาสตราจารย์ ยืน ภู่วรวรรณ หัวหน้าโครงการฯ และคณะทำงานโครงการฯ ซึ่งเป็นผู้ที่มีความรู้ และประสบการณ์ตรงเป็นผู้ถ่ายทอดความรู้ในรูปสื่อบทเรียนออนไลน์ “MOOC” (Massive Open Online Course) บนเว็บไซต์ที่ทุกคนสามารถเข้ามาเรียนได้โดยง่าย
นายกฤษศญพงษ์ ศิริ ปลัดกระทรวงวัฒนธรรม และประธานอนุกรรมการบริหารกองทุนพัฒนาสื่อปลอดภัยและสร้างสรรค์ กล่าวว่า ทุกภาคส่วนของสังคมพยายามสร้างความร่วมมือในการฝ่าวิกฤต สถานการณ์การแพร่ระบาดของโรคติดเชื้อไวรัสโคโรนา หรือ โควิด-19 มาอย่างยาวนานเพื่อให้สังคมไทยกลับคืนสู่ความปกติสุข ซึ่งมีความพยายามสร้างความเข้าใจเรื่องการระบาดของไวรัส รวมถึงหาแนวทางให้คนไทยได้เรียนรู้ที่จะอยู่ในสภาวะการแพร่ระบาด การหาวิธีป้องกันตนเอง  และหาทางไม่ให้มีการแพร่ระบาดเป็นอันตรายต่อสังคม ทั้งนี้ กองทุนพัฒนาสื่อปลอดภัยและสร้างสรรค์ ได้ให้การสนับสนุนการสร้างการเรียนรู้ และสร้างความเข้าใจเกี่ยวกับโรคโควิด-19 โดยการเปิดหลักสูตรบทเรียนออนไลน์ MOOC โควิด-19 และการระบาด มุ่งให้เป็นเกราะป้องกันสังคม จึงขอเชิญชวนประชาชนทุกระดับ โดยเฉพาะเด็กและเยาวชนเข้ามาเรียนรู้ และนำความรู้ไปขยายผลให้กับคนในครอบครัว รวมถึงชุมชนต่อไป
นาวาเอก พรหมเมธ อติแพทย์ คณะทำงานขับเคลื่อนแผนงานเพื่อสนับสนุนการดำเนินงานของรัฐบาล ในการบริหารจัดการสถานการณ์การแพร่ระบาดของโรคติดเชื้อไวรัสโคโรนา 2019 (COVID – 19)  กล่าวว่า โครงการพัฒนาสื่อบทเรียนออนไลน์ ดำเนินการสำหรับนักเรียนและประชาชน หลักสูตร โควิด-19 และระบาดวิทยา เป็นโครงการที่ตอบโจทย์ได้ตรงกับวิสัยทัศน์และพันธกิจของกองทุนฯ อีกทั้ง ยังเป็นการแสดงพลังความร่วมมือในการทำงานเพื่อร่วมกันแก้ไขปัญหาของประเทศชาติในขณะนี้ ดังนั้น ในฐานะองค์กรที่มีบทบาทโดยตรงในการทำให้ประชาชนเข้าถึง เข้าใจ และฉลาดใช้สื่ออย่างปลอดภัยและสร้างสรรค์ จึงต้องสร้างความร่วมมือที่ก่อเกิดพลังออกมาในรูปขององค์ความรู้ที่เชื่อถือได้ โดยการทำงานร่วมกับผู้เชี่ยวชาญทางด้านสาธารณสุข การแพทย์และผู้เชี่ยวชาญด้านเทคโนโลยี โดยการนำองค์ความรู้ที่เป็นข้อมูลที่ถูกต้อง เชื่อถือได้ ไปสื่อสารบนแพลตฟอร์มที่ทรงพลังและปลอดภัย ให้เกิดการนำไปใช้ได้ง่ายและทันทีทันใด เท่าทันต่อสถานการณ์ในการใช้ชีวิตวิถีใหม่ (New normal)
“ขณะที่โลกกำลังขับเคลื่อนด้วยเทคโนโลยี ความคิดสร้างสรรค์ และนวัตกรรม การดำเนินวิถีชีวิตถึงยุคที่ต้องปรับเปลี่ยนให้เท่าทันการเปลี่ยนแปลงใหม่ ๆ ที่ก้าวเข้ามาโดยไม่ทันได้ตั้งตัวทุกเรื่อง โดยเฉพาะภัยคุกคามร้ายแรงที่สุดเรื่องสุขภาพ ดังที่ทั่วโลกกำลังเผชิญ “โควิด-19” เห็นผลกระทบเป็นที่ประจักษ์ชัดและรุนแรง ดังนั้น ด้วยสถานการณ์ที่ยังคงรุนแรงอยู่ เป้าหมายเดียวกันที่ทุกคนพยายาม คือวันที่จะชนะเชื้อโรคตัวนี้ ให้หยุดการแพร่ระบาด การดึงพลังความร่วมมือจากทุกภาคส่วน โดยเฉพาะสถาบันการศึกษาอย่างมหาวิทยาลัยเกษตรศาสตร์ที่เป็นองค์กรให้ความรู้แก่นักเรียน นักศึกษา และประชาชนทั่วไป ซึ่งเป็นกลุ่มเป้าหมายตามพันธกิจของกองทุนฯ มาเป็นเครือข่ายในการส่งต่อความรู้ให้กับสังคม เพื่อให้ทุกคนสามารถนำองค์ความรู้ที่เกิดจากความรู้พื้นฐานทางคณิตศาสตร์ และวิทยาศาสตร์ ในการเรียนรู้เรื่องโควิด-19 มาปรับใช้ให้เกิดประโยชน์ต่อการป้องกันโรค การดูแลตนเอง ครอบครัว และสังคมได้อย่างรู้เท่าทัน เพื่อการแก้ปัญหาได้อย่างยั่งยืน ซึ่งต้องอยู่บนพื้นฐานความรู้ที่ถูกต้องและการมีวินัยต่อการนำไปปฏิบัติใช้อย่างจริงจัง” นาวาเอก พรหมเมธ กล่าว
ศ.นพ. ยง ภู่วรวรรณ  หัวหน้าศูนย์เชี่ยวชาญเฉพาะทางด้านไวรัสวิทยาคลินิก คณะแพทยศาสตร์ จุฬาลงกรณ์มหาวิทยาลัย และหัวหน้าโครงการฯ กล่าวว่า ประเทศไทยกำลังอยู่ในสถานะการณ์ที่ต้องรับมือกับโรคระบาดร้ายแรงโควิด-19 ที่ระบาดไปทั่วโลก จนถึงวันที่ 1 สิงหาคม 2563 ทั่วโลก ยังอยู่ในสถานการณ์การระบาดที่รุนแรง ประเทศไทยเป็นประเทศแรกที่อยู่นอกประเทศจีนที่สามารถยืนยันผู้ติดเชื้อนอกประเทศจีนเป็นรายแรก ในวันที่ 13 มกราคม 2563 และมียอดผู้ป่วยเพิ่มมากขึ้นในเดือนมีนาคม 2563 จนถึงเดือนพฤษภาคม 2563 ก็สามารถควบคุมการระบาดได้ดีระดับหนึ่ง แต่ก็ยังอยู่ในสถานะการณ์เสี่ยงที่อาจจะมีการระบาดรอบสองได้
ศ.นพ. ยง กล่าวต่อว่า โรคโควิด 19 เป็นโรคใหม่ จำเป็นต้องศึกษาเรียนรู้ และทำความเข้าใจ ดังนั้น กองทุนพัฒนาสื่อปลอดภัยและสร้างสรรค์ จึงได้เห็นความสำคัญในเรื่องการเรียนรู้ของนักเรียน นักศึกษาและประชาชน ที่จะใช้ความรู้แก้ปัญหาให้กับประเทศชาติ จึงได้สนับสนุน และมอบหมายให้ มหาวิทยาลัยเกษตรศาสตร์ ดำเนินโครงการ พัฒนาบทเรียน หลักสูตร โควิด-19 และระบาดวิทยา โดยทำในรูปสื่อบทเรียนออนไลน์ แบบ MOOC (Massive Open Online Course) อยู่บนเว็บไซต์ให้ทุกคนเข้ามาเรียนได้ง่าย
“การเรียนออนไลน์ เป็นรูปแบบการเรียนรู้อย่างหนึ่ง เข้ากับสถานะการณ์การระบาด จึงอยากใช้วิกฤตินี้เป็นโอกาส เพื่อเสริมการเรียนรู้เกี่ยวกับไวรัสที่ทำให้เกิดโรคโควิด 19 และองค์ความรู้ในการดูแล ปกป้อง ป้องกันโรค และการระบาดของโรค โดยเน้นทางด้านวิชาการ วิทยาการเกี่ยวกับชีววิทยาไวรัส และโรคโควิด 19 รวมถึงเรื่องระบาดวิทยา เป็นความรู้พื้นฐานทางคณิตศาสตร์และวิทยาศาสตร์ เพื่อการเสริมการเรียนรู้ของเด็กและเยาวชน ประชาชนทั่วไป การดำเนินการได้ทำในรูปบทเรียนออนไลน์แบบ MOOC เพื่อสร้างสรรค์แบบเปิดให้เข้าถึงแบบกว้างขวาง” ศ.นพ. ยง กล่าว
ด้าน รศ. ยืน ภู่วรวรรณ กรรมการสภามหาวิทยาลัยเกษตรศาสตร์ ผู้ทรงคุณวุฒิ และคณะทำงานโครงการฯ กล่าวว่า โครงการนี้จัดทำโดยสำนักบริการคอมพิวเตอร์ มหาวิทยาลัยเกษตรศาสตร์ โดยจัดออนไลน์บนเครื่องเซิร์ฟเวอร์ ของมหาวิทยาลัยเกษตรศาสตร์ ภายใต้รายวิชา: โควิด 19 และระบาดวิทยา บนเว็บไซต์บทเรียน https://learningcovid.ku.ac.th ประกอบด้วย 8 บทเรียน ได้แก่ 1)ความรู้เกี่ยวกับไวรัส 2)รู้จักโรคโควิด 19 3)พื้นฐานการตรวจวินิจฉัยโรคโควิด 19 4)ระบาดวิทยา 5)การป้องกัน 6)เรียนรู้จากข้อมูลและสถิติเกี่ยวกับโควิด 19 7)ผลกระทบจากการระบาดของโรคโควิด 19 และ 8)วินัยการปฏิบัติตามมาตรการและทัศนคติที่ดีต่อผู้ป่วย โดยเนื้อหาการเรียนรู้หนึ่งบทมี 4-6 ตอน รวม 39 ตอน แต่ละตอนถ่ายทอดความรู้ในรูปแบบคลิปวิดีโอสั้น ขนาดความยาว 3- 15 นาที ผสมกับเนื้อหาความรู้ที่อ่านเข้าใจง่าย และมีแบบทดสอบ เพื่อเรียนรู้ด้วยตนเองแบบออนไลน์ เมื่อเรียนผ่านตามเกณฑ์ จะได้รับประกาศนียบัตร ที่ออกให้โดยมหาวิทยาลัยเกษตรศาสตร์ร่วมกับกองทุนพัฒนาสื่อปลอดภัยและสร้างสรรค์อีกด้วย

ที่มา : https://www.thaigov.go.th/news/contents/details/34384
