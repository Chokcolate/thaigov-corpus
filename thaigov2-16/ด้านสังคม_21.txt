รัฐบาลไทย-ข่าวทำเนียบรัฐบาล-พม. จับมือภาคีเครือข่ายเตรียมความพร้อมคนทุกวัย ร่วมขับเคลื่อนระเบียบวาระแห่งชาติ สังคมผู้สูงอายุ

วันจันทร์ที่ 10 สิงหาคม 2563
พม. จับมือภาคีเครือข่ายเตรียมความพร้อมคนทุกวัย ร่วมขับเคลื่อนระเบียบวาระแห่งชาติ สังคมผู้สูงอายุ
พม. จับมือภาคีเครือข่ายเตรียมความพร้อมคนทุกวัย ร่วมขับเคลื่อนระเบียบวาระแห่งชาติ สังคมผู้สูงอายุ
วันนี้ (10 ส.ค. 63) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน เตรียมความพร้อมคนทุกวัย ร่วมสร้างสังคมไทย สูงวัยอย่างมีพฤฒิพลัง ภายใต้วิสัยทัศน์ ก้าวสู่วิถีปรกติใหม่ในสังคมสูงวัย : Step Forward to New Normal Life for Aged Society โดยมีวัตถุประสงค์เพี่อเป็นการสร้างความรับรู้ให้กับคนทุกวัยได้ตระหนักถึงความสำคัญในการเตรียมความพร้อมเข้าสู่สังคมผู้สูงอายุ และเป็นการแสดงพลังความร่วมมือของภาคีเครือข่ายทุกภาคส่วนในการบูรณาการขับเคลื่อนงานผู้สูงอายุตามระเบียบวาระแห่งชาติ ณ ห้องราชาบอลรูม โรงแรมปริ๊นซ์ พาเลซ มหานาค กรุงเทพมหานคร
นายจุติ กล่าวว่า รัฐบาลได้ให้ความสำคัญในการเตรียมความพร้อมการเข้าสู่สังคมสูงอายุของประเทศไทย โดยมติคณะรัฐมนตรีเมื่อวันที่ 4 ธันวาคม 2561 ประกาศให้ประเด็นเรื่อง สังคมสูงอายุ เป็นระเบียบวาระแห่งชาติ พร้อมมอบหมาย 6 กระทรวงร่วมกันขับเคลื่อนงาน ได้แก่ กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) กระทรวงสาธารณสุข กระทรวงแรงงาน กระทรวงศึกษาธิการ กระทรวงมหาดไทย และกระทรวงอุดมศึกษา วิทยาศาสตร์ วิจัยและนวัตกรรม ภายใต้มาตรการหลัก การพัฒนาคุณภาพชีวิตผู้สูงอายุและคนทุกวัย (6 Sustainable) ประกอบด้วย มาตรการที่ 1 สร้างระบบคุ้มครองและสวัสดิการผู้สูงอายุ มาตรการที่ 2 ส่งเสริมการมีงานทำและมีรายได้ของผู้สูงอายุ มาตรการที่ 3 ระบบสุขภาพเพื่อรองรับสังคมสูงอายุ มาตรการที่ 4 ปรับสภาพแวดล้อมชุมชนและบ้านให้ปลอดภัยกับผู้สูงอายุ มาตรการที่ 5 ธนาคารเวลา สำหรับการดูแลผู้สูงอายุของประเทศไทย และมาตรการที่ 6 การสร้างความรอบรู้ให้คนรุ่นใหม่เตรียมความพร้อมในทุกมิติ และมาตรการหลัก การยกระดับขีดความสามารถ สู่การบริหารจัดการภาครัฐ 4.0 (4 Change) ประกอบด้วย 1) การยกระดับความร่วมมือเสริมพลังสังคมสูงอายุ 2) การปรับเปลี่ยนกฎหมาย ระเบียบปฏิบัติ ข้อบังคับให้เอื้อต่อการทำงานด้านผู้สูงอายุ 3) การปฏิรูประบบข้อมูลเพื่อขับเคลื่อนงานด้านผู้สูงอายุอย่างมีประสิทธิภาพ และ 4) การพลิกโฉมนวัตกรรม เพื่อลดความเหลื่อมล้ำในสังคมสูงอายุ
นายจุติ กล่าวต่อไปว่า การจัดงานวันนี้ เป็นการสร้างความรับรู้ให้กับคนทุกวัยได้ตระหนักถึงความสำคัญในการเตรียมความพร้อมเข้าสู่สังคมผู้สูงอายุ และเป็นการแสดงพลังความร่วมมือของภาคีเครือข่ายทุกภาคส่วนในการบูรณาการขับเคลื่อนงานผู้สูงอายุ ตลอดจนเพื่อเป็นการนำเสนอความก้าวหน้าในการดำเนินงานและทิศทางการขับเคลื่อนตามประเด็นระเบียบวาระแห่งชาติ เรื่อง สังคมสูงอายุในอนาคต เพื่อรองรับการก้าวเข้าสู่สังคมสูงอายุอย่างมีคุณภาพ และให้ผู้สูงอายุไทยคงความเป็น พฤฒิพลัง หรือ Active Ageing ในยุค New Normal โดยมีกิจกรรมที่น่าสนใจ ประกอบด้วย การบรรยายพิเศษในหัวข้อ ประเด็นท้าทาย การเตรียมความพร้อมของคนไทย สู่สังคมสูงวัยอย่างมีคุณภาพ โดย รศ.ดร.เจิมศักดิ์ ปิ่นทอง การเสวนาเรื่อง เตรียมตัวอย่างไรเป็นผู้สูงวัยมีคุณภาพ การแสดงชุดพิเศษจาก นายเนาวรัตน์ พงษ์ไพบูลย์ ผู้สูงอายุแห่งชาติ ประจำปี 2563 และศิลปินแห่งชาติสาขาวรรณศิลป์ ปี 2536 และนายธนิสร์ ศรีกลิ่นดี ศิลปินแห่งชาติ สาขาศิลปะการแสดง (ดนตรีไทยสากล) ประจำปี 2539 รวมถึงการนำแสดงผลงานภาพรวมการขับเคลื่อนระเบียบวาระแห่งชาติ และนิทรรศการให้ความรู้ในการเตรียมความพร้อมเข้าสู่วัยสูงอายุจากภาคีเครือข่ายที่เกี่ยวข้อง รวมจำนวนกว่า 21 บูธ
นายจุติ กล่าวเพิ่มเติมว่า  การเตรียมความพร้อมของคนไทยเข้าสู่สังคมสูงอายุ ทั้งมิติด้านคุณภาพ เศรษฐกิจ สังคม และสิ่งแวดล้อมนั้น เราต้องให้ผู้สูงอายุ ในทุกภาคส่วนของสังคมมีความสุขและทำงานเป็นประโยชน์ได้ ซึ่งวันนี้โครงสร้างเศรษฐกิจและสังคมไทยไม่เอื้ออำนวยให้คนสูงวัย เนื่องจากคนส่วนใหญ่จะยากจนก่อนสูงวัย ฉะนั้น จึงจำเป็นต้องมีการปรับหลายเรื่อง เพื่อไม่ให้มีปัญหาในอนาคต ประกอบกับผลกระทบที่เกิดจากโรคโควิด-19 ได้ชี้ให้เห็นถึงจุดอ่อนของโครงสร้างเศรษฐกิจ และความวิกฤติของโครงสร้างของหลักประกันสังคมที่ต้องระมัดระวังและเตรียมการอย่างรอบคอบ ทั้งนี้ เรามีพันธมิตรร่วมกันทั้ง 6 กระทรวงหลัก ได้แก่ กระทรวง พม. กระทรวงแรงงาน กระทรวงสาธารณสุข กระทรวงศึกษาธิการ กระทรวงอุดมศึกษา และกระทรวงมหาดไทย รวมถึงกระทรวงการคลังและสำนักนายกรัฐมนตรี โดยนายกรัฐมนตรีได้บูรณาการทรัพยากรทั้งหมด เพื่อรองรับสังคมสูงอายุ ซึ่งปีนี้เป็นปีแรกที่เข้าสู่สังคมสูงอายุ และได้เริ่มเห็นปัญหาว่า ผู้สูงอายุที่ไม่มีความพร้อมและประสบปัญหาทางเศรษฐกิจจะถูกทอดทิ้ง โดยกระทรวง พม.ได้เดินเข้าหาและเยียวยากลุ่มเป้าหมาย แต่เราได้วางแผนไว้ทั้งหมด แต่จำเป็นต้องออกกฎหมายเป็นพระราชบัญญัติให้ปฏิบัติตามแผน เพื่อดูแลสังคมสูงอายุให้มีความพร้อม ขณะนี้ เรื่องดังกล่าวกำลังเสนอไปยังคณะรัฐมนตรีเพื่อรับเป็นหลักการ ในขณะเดียวกัน ทุกองค์กรและทุกภาคส่วนต้องเข้ามามีส่วนร่วมด้วยกัน ซึ่ง ตนเชื่อว่าการที่มีกฎหมายจะเป็นหลักการที่ดีที่สุดของสังคมสูงอายุที่จะสามารถเข้าถึงความเท่าเทียมและเป็นธรรมของสังคม

ที่มา : https://www.thaigov.go.th/news/contents/details/34109
