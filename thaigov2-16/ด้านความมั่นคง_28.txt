รัฐบาลไทย-ข่าวทำเนียบรัฐบาล-​รมว.แรงงาน ห่วงใยล่ามไทยใน สนร.ริยาดติดโควิด -19 ร่วมส่งกำลังใจให้อาการดีขึ้นในเร็ววัน

วันศุกร์ที่ 14 สิงหาคม 2563
พิมพ์
​รมว.แรงงาน ห่วงใยล่ามไทยใน สนร.ริยาดติดโควิด -19 ร่วมส่งกำลังใจให้อาการดีขึ้นในเร็ววัน
รัฐมนตรีว่าการกระทรวงแรงงาน ห่วงใยล่ามคนไทยในสำนักงานแรงงานในประเทศซาอุดิอาระเบีย (กรุงริยาด) ผู้มีผลงานช่วยเหลือแรงงานไทยต่างแดนมากว่า 20 ปี ร่วมส่งกำลังใจให้มีอาการดีขึ้น หายป่วยจากการติดเชื้อโควิด -19 ในเร็ววั
นายสุชาติ ชมกลิ่น รัฐมนตรีว่าการกระทรวงแรงงาน มีความห่วงใยกรณีอาการป่วยของล่ามประจำสำนักงานแรงงานในประเทศซาอุดิอาระเบีย (กรุงริยาด) เนื่องจากติดเชื้อโควิด -19 โดยเรื่องดังกล่าวได้รับรายงานจากนาวาตรีวิทวัส กู้ประเสริฐ อัครราชทูตที่ปรึกษา (ฝ่ายแรงงาน) สำนักงานแรงงานในประเทศซาอุดีอาระเบีย (กรุงริยาด) ว่า เมื่อวันที่ 16 ก.ค.63 ล่ามของ สนร.ได้ออกไปปฏิบัติหน้าที่ ณ กองเนรเทศ สำนักตรวจคนเข้าเมืองของซาอุดิอาระเบีย สาขากรุงริยาดเพื่อไปประสานงานช่วยเหลือให้คนไทยที่ป่วยเป็นโรคเบาหวาน และพำนักอย่างผิดกฎหมายได้มีโอกาสเดินทางกลับประเทศไทยได้ทันในวันที่ 24 ก.ค.63 ตามคำร้องขอของ สอท.กรุงริยาด จนภารกิจสำเร็จ จากนั้นในวันที่ 21 ก.ค.63 เวลาประมาณ 16.00 น. ตามเวลาท้องถิ่น ล่ามแจ้งว่ามีอาการเจ็บคอ ปวดศรีษะและคล้ายมีไข้ นาวาตรีวิทวัสฯ ทูตแรงงาน สนร.ริยาด จึงได้สั่งให้ไปพบแพทย์ ที่โรงพยาบาล Al Hammadi เพื่อตรวจรักษาและหาเชื้อโควิด -19 ต่อมาในวันที่ 23 ก.ค.63 โรงพยาบาลแจ้งว่า ล่ามติดเชื้อโควิด -19 แต่เวลานั้นยังมีกำลังขับรถได้จึงพาบุตรชายทั้ง 2 คนไปตรวจและทราบภายหลังว่า บุตรชายคนเล็กติดเชื้อเช่นกัน จึงได้กักตัวตามที่กระทรวงสาธารณสุขของกรุงริยาดกำหนด แต่ในวันที่ 25 ก.ค.63 อาการของล่ามไม่ดีขึ้น โดยมีอาการอ่อนเพลียอย่างเฉียบพลัน หายใจไม่สะดวก จึงถูกส่งไปยังโรงพยาบาล King Fahac Medical City โดยผลตรวจพบว่าปอดอักเสบและออกซิเจนต่ำ
นาวาตรีวิทวัส ฯ ทูตแรงงาน สนร.กรุงริยาด ยังรายงานต่อว่า ในระหว่างวันที่ 1-4 ส.ค.63 ล่ามยังมีสติดีแต่พูดได้น้อย เนื่องจากมีอาการเหนื่อยและสามารถส่งข้อความผ่านไลน์มายังทุกคนที่รู้จักและเล่าอาการต่างๆ โดยได้รับออกซิเจนวันละ 4 ชม.ในท่านอนคว่ำ จนในวันที่ 5 ส.ค.63 ล่ามได้ส่งไลน์แจ้งว่าผลการตรวจยังเป็นบวกและระบบการหายใจยังไม่ดี จากนั้นการส่งข้อความขาดหายไป จน สอท.และ สนร.ริยาด ได้เริ่มติดตามสอบถามจากโรงพยาบาล จนพบว่าอาการของล่ามน่าเป็นห่วงมาก เนื่องจากต้องใช้เครื่องช่วยหายใจตลอดเวลา และต้องให้ออกซิเจนในปริมาณเข้มข้น นอกจากนี้ต้องให้ยานอนหลับเพื่อให้คนไข้สามารถพักผ่อนได้ และอยู่ในห้องไอซียู
สำหรับการให้ความช่วยเหลือ เบื้องต้น สนร.ริยาดได้ติดตามอาการป่วยและดูแลครอบครัวของล่ามแล้ว โดยปัจจุบันล่ามรายนี้อายุ 51 ปี เป็นคนไทยมุสลิม ภูมิลำเนาอยู่ที่กรุงเทพฯ ภรรยาอยู่ที่กรุงเทพฯ และบุตรชายสองคนอยู่ที่กรุงริยาด ซึ่งล่ามรายนี้ได้ปฏิบัติงานอยู่ในสำนักงานแรงงานฯ มากว่า 20 ปี มีผลงานได้ช่วยแรงงานไทยทั้งใน ซาอุดีอาระเบีย คูเวต บาห์เรน เลบานอน มามากมาย
"การที่ล่ามได้ไปติดเชื้อไวรัสฯ ครั้งนี้เนื่องจากเขาได้ออกไปทำงานเพื่อช่วยให้คนไทยที่เจ็บป่วยได้เดินทางกลับบ้าน และได้ดำเนินการจนสำเร็จลุล่วง จนทำให้ตัวเองต้องเจ็บหนัก จึงอยากให้ทุกคนช่วยกันส่งพลังใจให้เขามีอาการดีขึ้นและหายป่วยจากโควิด -19 ในเร็ววัน" นายสุชาติ กล่าวในท้ายสุด

ที่มา : https://www.thaigov.go.th/news/contents/details/34190
