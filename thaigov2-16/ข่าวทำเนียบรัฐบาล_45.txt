รัฐบาลไทย-ข่าวทำเนียบรัฐบาล-โฆษกรัฐบาลเผยกำหนดการนายกรัฐมนตรี ร่วมประชุมแม่โขง-ล้านช้าง ครั้งที่ 3  พร้อมลงพื้นที่และประชุม ครม. สัญจร จ. ระยอง-จันทบุรี สัปดาห์หน้า

วันศุกร์ที่ 21 สิงหาคม 2563
โฆษกรัฐบาลเผยกำหนดการนายกรัฐมนตรี ร่วมประชุมแม่โขง-ล้านช้าง ครั้งที่ 3  พร้อมลงพื้นที่และประชุม ครม. สัญจร จ. ระยอง-จันทบุรี สัปดาห์หน้า
โฆษกรัฐบาลเผยกำหนดการนายกรัฐมนตรี ร่วมประชุมแม่โขง-ล้านช้าง ครั้งที่ 3  พร้อมลงพื้นที่และประชุม ครม. สัญจร จ. ระยอง-จันทบุรี สัปดาห์หน้า
วันนี้ (21 สิงหาคม 2563) เวลา 8.30 น. ณ ทำเนียบรัฐบาล นายอนุชา บูรพชัยศรี โฆษกประจำสำนักนายกรัฐมนตรี เปิดเผยภารกิจพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมในสัปดาห์หน้าว่า ประกอบด้วยการเข้าร่วมประชุมผู้นำกรอบความร่วมมือแม่โขง-ล้านช้าง ครั้งที่ 3 (Mekong-Lancang Cooperation: MLC) ผ่านระบบการประชุมทางไกล  และการลงพื้นที่ตรวจราชการจังหวัดระยองและจังหวัดจันทบุรี พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 2/2563 ณ จังหวัดระยอง ระหว่าง 24 - 25 สิงหาคม 2563
โฆษกประจำสำนักนายกรัฐมนตรีกล่าวถึงการประชุมผู้นำกรอบความร่วมมือแม่โขง-ล้านช้าง ครั้งที่ 3 ว่า เป็นการประชุมที่พัฒนามาจากข้อริเริ่มของไทยเมื่อปี 2555  ที่ต้องการส่งเสริมความร่วมมือในอนุภูมิภาคให้เข้มแข็ง ซึ่งเช้าวันจันทร์ที่ 24 สิงหาคม นี้ นายกรัฐมนตรีจะร่วมการประชุมผู้นำกรอบความร่วมมือแม่โขง-ล้านช้าง ครั้งที่ 3 ร่วมกับผู้นำ  6 ประเทศสมาชิก ประกอบด้วย กัมพูชา สปป.ลาว เมียนมา เวียดนาม ไทย และจีน ภายใต้หัวข้อ “การยกระดับความเป็นหุ้นส่วนเพื่อความเจริญรุ่งเรืองร่วมกัน” โดยนายกรัฐมนตรีจะใช้โอกาสนี้ย้ำเจตนารมณ์ความร่วมมือในกลุ่มประเทศสมาชิกแม้ต้องเผชิญกับสถานการณ์โควิด-19 ในปัจจุบัน พร้อมนำเสนอ 4 ประเด็นสำคัญ  คือ การบริหารจัดการน้ำในแม่น้ำโขง การยกระดับความร่วมมือด้านสาธารณสุข  ความเชื่อมโยงในอนุภูมิภาค รวมทั้งการฟื้นฟูเศรษฐกิจหลังโควิด-19 (Post Covid-19 Economic Recovery) ด้วย
เมื่อเสร็จสิ้นการประชุม ช่วงสาย นายกรัฐมนตรีและรัฐมนตรีว่าการกระทรวงกลาโหม และคณะเตรียมเดินทางไปตรวจราชการจังหวัดระยองและจังหวัดจันทบุรี พร้อมประชุมคณะรัฐมนตรีอย่างเป็นทางการนอกสถานที่ ครั้งที่ 2/2563 ณ จังหวัดระยอง ระหว่าง 24 - 25 สิงหาคม 2563  เพื่อเร่งขับเคลื่อนเศรษฐกิจในพื้นที่ ฟื้นฟูการท่องเที่ยว ส่งเสริมการลงทุนระยะยาว และการพัฒนาเกษตรปลอดภัย  โดยจะตรวจเยี่ยมจุดคัดกรองผู้โดยสาร ณ อาคารผู้โดยสารแห่งที่ 2 ท่าอากาศยานนานาชาติอู่ตะเภา และเป็นประธานเปิดให้บริการทางหลวงระหว่างเมืองหมายเลข 7 ช่วงพัทยา – มาบตาพุด เยี่ยมชมตลาดสินค้าครบวงจร เทศบาลบ้านเพ (ตลาด 100 เสา) พบปะตัวแทนผู้ประกอบการการท่องเที่ยว และเยี่ยมชมวิถีกลุ่มประมงเรือเล็กพื้นบ้านสวนสน - แกลง 1
โดยในวันอังคารที่ 25 สิงหาคม ช่วงเช้าจะประธานการประชุมการพัฒนาเศรษฐกิจและสังคมกลุ่มจังหวัดภาคตะวันออก 1 (ฉะเชิงเทรา ชลบุรี และระยอง) และการประชุมคณะรัฐมนตรีอย่างเป็นทางการนอกสถานที่ ครั้งที่ 2/2563 ณ โรงแรมสตาร์ คอนเวนชั่น พร้อมเป็นสักขีพยานในมอบหนังสืออนุญาตให้เข้าทำประโยชน์หรืออยู่อาศัยในพื้นที่เป้าหมายการจัดที่ดินทำ กินให้ชุมชนให้แก่ผู้ว่าราชการจังหวัดฉะเชิงเทราและผู้ว่าราชการจังหวัดระยองด้วย
หลังการประชุมคณะรัฐมนตรีเสร็จสิ้น จะตรวจเยี่ยมพื้นที่โครงการนำร่องการนำยางพารามาใช้เพื่อปรับปรุงเพิ่มความปลอดภัย ทางถนน (Kick off) ณ ทางหลวงหมายเลข 3249  และชมการสาธิตการติดตั้งกำแพงคอนกรีตหุ้มแผ่นยางพารา (Rubber Fender Barrier : RFB) ก่อนเดินทางกลับกรุงเทพมหานครในช่วงเย็นวันเดียวกัน
*********************

ที่มา : https://www.thaigov.go.th/news/contents/details/34394
