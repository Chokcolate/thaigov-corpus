รัฐบาลไทย-ข่าวทำเนียบรัฐบาล-รองนายกฯ อนุทิน รับมอบอาคาร “จิตเมตตา ชูชาติ ดาวนภา”โรงพยาบาลคีรีมาศ ด้วยงบบริจาค 100 %

วันพุธที่ 19 สิงหาคม 2563
รองนายกฯ อนุทิน รับมอบอาคาร “จิตเมตตา ชูชาติ ดาวนภา”โรงพยาบาลคีรีมาศ ด้วยงบบริจาค 100 %
รองนายกรัฐมนตรีและรัฐมนตรีว่าการกระทรวงสาธารณสุข รับมอบและเปิดอาคารผู้ป่วยนอก “จิตเมตตา ชูชาติ ดาวนภา” โรงพยาบาลคีรีมาศ จังหวัดสุโขทัย พร้อมครุภัณฑ์ทางการแพทย์ รวมมูลค่า 50 ล้านบาท ด้วยงบบริจาค 100 % เพิ่มพื้นที่บริการผู้ป่วย
รองนายกรัฐมนตรีและรัฐมนตรีว่าการกระทรวงสาธารณสุข รับมอบและเปิดอาคารผู้ป่วยนอก “จิตเมตตา ชูชาติ ดาวนภา” โรงพยาบาลคีรีมาศ จังหวัดสุโขทัย พร้อมครุภัณฑ์ทางการแพทย์ รวมมูลค่า 50 ล้านบาท ด้วยงบบริจาค 100 % เพิ่มพื้นที่บริการผู้ป่วย ใช้ระบบดิจิทัลอำนวยความสะดวกผู้รับบริการ
วันนี้ (19 สิงหาคม 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลังเป็นประธานพิธีเปิดและรับมอบอาคารจิตเมตตา ชูชาติ ดาวนภา (อาคารผู้ป่วยนอก) โรงพยาบาลคีรีมาศ จังหวัดสุโขทัย ว่า กระทรวงสาธารณสุข ขอขอบคุณ คุณชูชาติ เพ็ชรอำไพ ประธานคณะกรรมการบริหารบริษัทเมืองไทยแคปปิตอล จำกัด (มหาชน) ที่มีจิตศรัทธาบริจาคอาคาร พร้อมครุภัณฑ์ทางการแพทย์ งบประมาณ 50 ล้านบาท นับเป็นอาคารก่อสร้างด้วยงบบริจาคพร้อมครุภัณฑ์ 100 % ช่วยเพิ่มประสิทธิภาพการบริการ ลดความแออัดการรับบริการที่แผนกผู้ป่วยนอก ตามแนวทางการแพทย์วิถีชีวิตใหม่  ได้นำระบบดิจิทัลมาใช้ในการให้บริการ เช่น ระบบคิวอัตโนมัติ ฐานข้อมูลรวม ลดการใช้กระดาษ และจะเพิ่มบริการคิวออนไลน์ในปี 2564 ยกระดับเป็นโรงพยาบาล SMART HOSPITAL
ทั้งนี้ อาคารจิตเมตตา ชูชาติ ดาวนภา เป็นอาคารสไตล์โมเดิร์น ออกแบบและควบคุมการก่อสร้างโดย คุณปริทัศน์ เพ็ชรอำไพ บุตรชายคุณชูชาติ เพ็ชรอำไพ เริ่มก่อสร้างตั้งแต่เดือนเมษายน 2562 แล้วเสร็จและเปิดให้บริการผู้ป่วยนอก เมื่อวันที่ 10 สิงหาคม 2563 เป็นอาคารสูง 3 ชั้น ประกอบด้วย ชั้นที่ 1 เป็นที่จอดรถสำหรับผู้มารับบริการ ชั้นที่ 2 เปิดให้บริการผู้ป่วยนอก ได้แก่ ห้องเวชระเบียน  ห้องตรวจโรคผู้ป่วยนอก ห้องแยกโรคเฉพาะผู้ป่วยทางเดินหายใจ  ห้องจ่ายยา  งานการเงิน งานประกันสุขภาพ และชั้นที่ 3 จะเปิดให้บริการเป็น    หอผู้ป่วยในจำนวน 32 เตียง
สำหรับโรงพยาบาลคีรีมาศปัจจุบันเป็นโรงพยาบาลชุมชน ขนาด 50 เตียง ให้บริการประชาชนในเขตพื้นที่อำเภอคีรีมาศ อำเภอกงไกรลาศ จังหวัดสุโขทัย อำเภอพรานกระต่าย จังหวัดกำแพงเพชร และอำเภอบางระกำ จังหวัดพิษณุโลก มีประชากรในความรับผิดชอบ  56,920 คน ผู้รับบริการที่แผนกผู้ป่วยนอกเพิ่มขึ้นปีละ 5-10% เฉลี่ย 400 คนต่อวัน ในปี 2562 มีผู้ป่วยนอกรับบริการ 139,203 ครั้ง ผู้ป่วยใน 3,144 คน เฉลี่ย 30 คนต่อวัน  ทำให้พื้นที่ให้บริการผู้ป่วยไม่เพียงพอกับจำนวนผู้รับบริการ  การได้รับอาคารบริจาคครั้งนี้ส่งผลให้อำนวยความสะดวกด้านบริการ สร้างความพอใจให้ประชาชนได้มากขึ้น
********************************************* 19 สิงหาคม 2563

ที่มา : https://www.thaigov.go.th/news/contents/details/34348
