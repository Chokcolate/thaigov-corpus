รัฐบาลไทย-ข่าวทำเนียบรัฐบาล-ดันส่งออก “เครื่องสำอางเด็ก” เจาะตลาดจีน

วันจันทร์ที่ 10 สิงหาคม 2563
ดันส่งออก “เครื่องสำอางเด็ก” เจาะตลาดจีน
--
#ไทยคู่ฟ้า เพราะยุคนี้ความงามไม่ได้จำกัดอยู่แค่เครื่องสำอางสำหรับผู้ใหญ่ที่ใช้ตกแต่งหน้าเพื่อความสวยงามอีกต่อไป ใครจะเชื่อว่าเวลานี้ ตลาด Kid Cosmetics หรือ เครื่องสำอางสำหรับเด็กนั้น กำลังเติบโตขึ้นเรื่อย ๆ และกลายเป็นหนึ่งในเทรนด์ที่มาแรงในปัจจุบัน
ล่าสุด กระทรวงพาณิชย์ โดยสำนักงานส่งเสริมการค้าในต่างประเทศ ณ กวางโจว สาธารณรัฐประชาชนจีน เปิดเผยถึงแนวโน้มตลาดเครื่องสำอางเด็กในจีน ที่มีการขยายตัวอย่างต่อเนื่อง โดยพบว่า ปัจจุบันมีการเติบโตกว่า 300% อีกทั้งข้อมูลจากเว็บไซต์ข่าวลาไห่โก้ว แสดงให้เห็นว่าในเดือนพ.ค. 63 ยอดขายเครื่องสำอางเด็กโดยรวมเพิ่มขึ้นมากกว่า 1,200%
โดยปัจจัยที่ส่งผลให้มีความต้องการเครื่องสำอางสำหรับเด็กเพิ่มขึ้น มาจากการพัฒนาอย่างรวดเร็วของอุตสาหกรรมความงาม วิดีโอ การสร้างความมั่นใจและความเชื่อมั่นให้เด็ก ด้วยการเข้าร่วมการแสดงต่าง ๆ นอกเหนือจากการเรียนในห้องเรียน ยิ่งทำให้มีความต้องการใช้เครื่องสำอางสำหรับเด็กมากขึ้น ส่งผลให้การแต่งหน้าของเด็กผู้หญิงกลายเป็นสิ่งจำเป็นเมื่อมีการแสดง
จึงเป็นโอกาสอันดีของผู้ประกอบไทยที่จะขยายตลาดเครื่องสำอางสำหรับเด็กเข้าสู่ตลาดจีน ที่จำเป็นต้องศึกษาแนวโน้มตลาด และกฎระเบียบที่เกี่ยวข้องกับสินค้าเครื่องสำอางเด็กและผลิตภัณฑ์ที่เกี่ยวข้อง เช่น มีคุณภาพ ปลอดภัย ไม่ก่อให้เกิดอาการแพ้ เพื่อตอบสนองพฤติกรรมและความต้องการของผู้บริโภคชาวจีน
สำหรับผู้สนใจ สามารถสอบถามข้อมูลเพิ่มเติมได้ที่ กรมส่งเสริมการค้าระหว่างประเทศ กระทรวงพาณิชย์ www.ditp.go.th หรือ โทร. 1169

ที่มา : https://www.thaigov.go.th/news/contents/details/34069
