รัฐบาลไทย-ข่าวทำเนียบรัฐบาล-ผู้ตรวจราชการกระทรวงดิจิทัลฯ ติดตามการดำเนินงานศูนย์ดิจิทัลชุมชนในพื้นที่จังหวัดปทุมธานี-นครนายก

วันศุกร์ที่ 21 สิงหาคม 2563
ผู้ตรวจราชการกระทรวงดิจิทัลฯ ติดตามการดำเนินงานศูนย์ดิจิทัลชุมชนในพื้นที่จังหวัดปทุมธานี-นครนายก
ผู้ตรวจราชการกระทรวงดิจิทัลฯ ติดตามการดำเนินงานศูนย์ดิจิทัลชุมชนในพื้นที่จังหวัดปทุมธานี-นครนายก
เมื่อวันที่ 20 สิงหาคม 2563 นายพลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคม และคณะ ได้เดินทางตรวจติดตามการดำเนินงานโครงการต่างๆ ของหน่วยงานสังกัดกระทรวงฯ ในพื้นที่จังหวัดปทุมธานี โดยได้เข้าพบนายชาธิป รุจนเสรี รองผู้ว่าราชการจังหวัดปทุมธานี เพื่อหารือข้อราชการเกี่ยวกับโครงการสำคัญที่กระทรวงดิจิทัลฯ ดำเนินการ อาทิ ภารกิจศูนย์ต่อต้านข่าวปลอม โครงการอาสาสมัครดิจิทัล ภารกิจเกี่ยวกับสถานการณ์โควิด-19 (แพลตฟอร์ม/แอปพลิเคชั่นไทยชนะ/การจัดส่งหน้ากากอนามัยให้กับกระทรวงมหาดไทย กระทรวงสาธารณสุข และกองทัพไทย) โครงการพัฒนาเมืองอัจฉริยะ (Smart City) ซึ่งรองผู้ว่าราชการฯ แจ้งว่า แนวทางการพัฒนา Smart City จังหวัดปทุมธานีได้แบ่งเป็น 2 โซน คือ โซนการค้า และโซนความรู้ รวมทั้งมีการตั้งคณะทำงาน 7 คณะ เพื่อพิจารณาเสนอประเด็นการพัฒนาแต่ละด้านสำหรับคัดเลือกพัฒนาเป็นอันดับแรกๆ ก่อน
จากนั้นได้ประชุมร่วมกับหัวหน้าหน่วยงานและเจ้าหน้าที่ของหน่วยงานในสังกัด เพื่อรับฟังและแลกเปลี่ยนความคิดเห็นในการดำเนินงาน รวมทั้งปัญหา/อุปสรรคเพื่อสรุปนำเสนอผู้บริหารระดับสูงพิจารณาแนวทางการแก้ไขพร้อมสนับสนุนการทำงานของแต่ละหน่วยงานอย่างเหมาะสมต่อไป ผู้ตรวจราชการฯ ได้เสนอแนะให้สำนักงานสถิติจังหวัดเตรียมพร้อมในการปรับเปลี่ยนวิธีการทำงานด้านการเก็บข้อมูลสำรวจ/สำมะโนให้สอดคล้องกับสถานการณ์ปัจจุบัน (New Normal) และ บจ.ไปรษณีย์ไทยควรพัฒนาบริการขนส่งให้มีความครอบคลุมมากยิ่งขึ้น รวมถึงทุกหน่วยงานในสังกัดควรมีการสื่อสารข้อมูลต่าง ๆ เพื่อส่งเสริมการทำงานร่วมกันอย่างมีประสิทธิภาพ
หลังจากติดตามโครงการฯในพื้นที่ จ.ปทุมธานี แล้วเสร็จ คณะผู้ตรวจราชการฯ ได้เดินทางต่อไปยังศูนย์ดิจิทัลชุมชน ณ กศน.ตำบลบ้านฉาง อำเภอเมือง จังหวัดนครนายก ซึ่งได้รับอุปกรณ์/เครื่องมือด้าน ICT จากโครงการของกระทรวงฯ เมื่อปี 2562 และได้ใช้ประโยชน์ในการจัดอบรมองค์ความรู้ต่างๆ ให้กับคนในชุมชนและนักเรียน กศน. อย่างต่อเนื่อง อาทิ จัดอบรมหลักสูตรเทคโนโลยีสื่อสารและการใช้สมาร์ทโฟน สอนการถ่ายภาพเพื่อนำเสนอสินค้าของชุมชน การจัดทำปลอกใส่แก้วแก่ผู้สูงอายุ เป็นต้น ทั้งนี้ ผู้ตรวจราชการฯ ได้ขอให้ครู กศน.ช่วยส่งเสริมให้คนในชุมชนได้ใช้ประโยชน์อย่างคุ้มค่ายิ่งขึ้นต่อไป
***************

ที่มา : https://www.thaigov.go.th/news/contents/details/34396
