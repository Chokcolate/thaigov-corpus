รัฐบาลไทย-ข่าวทำเนียบรัฐบาล-กรมสรรพสามิตปราบปรามบุหรี่ต่างประเทศหนีภาษี คิดเป็นเงินค่าปรับ 29.4 ล้านบาท

วันอังคารที่ 11 สิงหาคม 2563
พิมพ์
กรมสรรพสามิตปราบปรามบุหรี่ต่างประเทศหนีภาษี คิดเป็นเงินค่าปรับ 29.4 ล้านบาท
กรมสรรพสามิตดำเนินมาตรการเชิงรุกในการป้องกันและปราบปรามสินค้าผิดกฎหมายสรรพสามิต เพื่อสร้างความเป็นธรรม โปร่งใส และความมั่นใจให้แก่ผู้ประกอบการที่เสียภาษีโดยสุจริต
นายพชร อนันตศิลป์ อธิบดีกรมสรรพสามิต เปิดเผยว่า ได้ดำเนินงานตามมาตรการเชิงรุกในการป้องกันและปราบปรามผู้กระทำผิดกฎหมายสรรพสามิตตามพระราชบัญญัติภาษีสรรพสามิต พ.ศ. 2560 และจูงใจผู้ที่อยู่นอกระบบให้เข้ามาสู่ระบบภาษี ซึ่งที่ผ่านมากรมสรรพสามิตได้จัดทำแผนเฉพาะกิจปราบปรามผู้กระทำผิดกฎหมายสรรพสามิตโดยระดมกำลังเจ้าหน้าที่ ชุดเฉพาะกิจจากสำนักตรวจสอบ ป้องกันและปราบปราม และเจ้าหน้าที่สรรพสามิตพื้นที่ทั่วประเทศพร้อมสนธิกำลังกับหน่วยงานที่เกี่ยวข้องร่วมกันตรวจสอบและปราบปรามการกระทำผิดกฎหมายสรรพสามิต ตามพื้นที่เป้าหมายที่คาดว่าอาจมีการกระทำผิด เพื่อสร้างความเป็นธรรม โปร่งใส และความมั่นใจให้แก่ผู้ประกอบการที่เสียภาษีโดยสุจริต และเพื่อเป็นมาตรการเสริมทางอ้อมในการดูแลสุขภาพของผู้บริโภคให้บริโภคสินค้าที่ถูกต้องตามกฎหมาย เนื่องจากการบริโภคสินค้าที่หลีกเลี่ยงภาษีจะเป็นอันตรายและส่งผลเสียต่อสุขภาพมากกว่าสินค้าโดยทั่วไป
อธิบดีกรมสรรพสามิต กล่าวต่อว่า นายปิยกร อภิบาลศรี ที่ปรึกษาด้านยุทธศาสตร์ภาษีสรรพสามิต ว่าที่ ร.ต.ยงยุทธ ภูมิประเทศ ผู้อำนวยการสำนักตรวจสอบ ป้องกันและปราบปราม สั่งการให้ นายดุลยพล จูฑะพล นักวิชาการภาษีชำนาญการพิเศษ รักษาการในตำแหน่งผู้เชี่ยวชาญเฉพาะด้านการตรวจสอบสรรพสามิต นายวิโรจน์รัตน์ แจ่มวรรณา  ผู้อำนวยการส่วนป้องกันและปราบปราม 1 ร่วมกันวางแผนและอำนวยการจับกุม แล้วสั่งการให้สายตรวจชุดเฉพาะกิจสืบสวนและปราบปรามการกระทำผิดกฎหมายสรรพสามิตชุดที่ 3 ร่วมกันจับกุมผู้ต้องหา จำนวน 1 ราย พร้อมของกลางยาสูบที่หนีภาษี จำนวน 35,000 ซอง บรรจุกล่องกระดาษเก็บในห้องพักอพาร์ทเมนท์ ถนนรามคำแหง แขวงหัวหมาก เขตบางกะปิ กรุงเทพมหานคร คิดเป็นค่าปรับ มูลค่า 29,400,000 บาท  (ยี่สิบเก้าล้านสี่แสนบาทถ้วน) ทำให้รัฐสูญเสียรายได้เป็นภาษีมูลค่า 1,960,000 บาท (หนึ่งล้านเก้าแสนหกหมื่นบาทถ้วน) โดยข้อกล่าวหามีไว้เพื่อขายซึ่งสินค้าที่มิได้เสียภาษี
“หากประชาชนท่านใดทราบเบาะแสการกระทำความผิดเกี่ยวกับสินค้าที่ต้องเสียภาษีสรรพสามิตสามารถแจ้งโดยตรงได้ที่กรมสรรพสามิต หรือสำนักงานสรรพสามิตพื้นที่ทุกแห่งทั่วประเทศ หรือ Call center 1713 ได้ตลอด 24 ชั่วโมง หรือที่ www.excise.go.th ซึ่งกรมสรรพสามิตจะปกปิดข้อมูลของผู้แจ้งเบาะแสเป็นความลับ และจะมอบสินบนนำจับให้ ภายหลังจากคดีเสร็จสิ้นเรียบร้อยแล้ว”
ฝ่ายประชาสัมพันธ์  สำนักงานเลขานุการกรม กรมสรรพสามิต
โทร/โทรสาร 0 2241 4778

ที่มา : https://www.thaigov.go.th/news/contents/details/34112
