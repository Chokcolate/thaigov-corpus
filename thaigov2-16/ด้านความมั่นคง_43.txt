รัฐบาลไทย-ข่าวทำเนียบรัฐบาล-15 องค์กรลูกจ้างเข้าพบ‘จับกัง1’หารือแนวทางแก้ปัญหาสถานการณ์แรงงานในปัจจุบัน

วันพุธที่ 19 สิงหาคม 2563
พิมพ์
15 องค์กรลูกจ้างเข้าพบ‘จับกัง1’หารือแนวทางแก้ปัญหาสถานการณ์แรงงานในปัจจุบัน
ผู้แทนสภาองค์การลูกจ้าง 15 แห่ง และสหพันธ์แรงงานรัฐวิสาหกิจแห่งประเทศไทย เข้าพบรัฐมนตรีว่าการกระทรวงแรงงาน เสนอปัญหาและแนวทางแก้ไขผลกระทบจากโควิด – 19 และผลกระทบจากการเลิกจ้างลูกจ้าง รวมถึงการลดขนาดองค์กรในสถานประกอบกิจการ
นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมเพื่อปรึกษาหารือสถานการณ์ด้านแรงงาน ณ ห้องประชุม ศ.นิคม จันทรวิทุร ชั้น 5 อาคารกระทรวงแรงงาน โดยมี นายสุทธิ สุโกศล ปลัดกระทรวงแรงงาน พร้อมด้วย นางเธียรรัตน์ นะวะมะวัฒน์ รองปลัดกระทรวงแรงงาน เข้าร่วมในครั้งนี้ด้วย สำหรับการประชุมดังกล่าวเพื่อเป็นการรับฟังสภาพปัญหา ข้อเสนอ แนวคิด ในการร่วมกันแก้ไขปัญหาสถานการณ์ด้านแรงงานในปัจจุบัน โดยมีผู้เข้าร่วมประชุมประกอบด้วย ประธานและผู้แทนสภาองค์การลูกจ้าง 15 แห่ง และสหพันธ์แรงงานรัฐวิสาหกิจแห่งประเทศไทย องค์กรละ 3 คน รวม 48 คน โดยผู้แทนสภาองค์การลูกจ้าง และผู้แทนสหพันธ์แรงงานรัฐวิสาหกิจแห่งประเทศไทยได้เสนอปัญหาและแนวทางแก้ไขผลกระทบจากการแพร่ระบาดของโรคติดเชื้อไวรัสโควิด – 19 และผลกระทบจากการเลิกจ้างลูกจ้าง รวมถึงการลดขนาดองค์กรในสถานประกอบกิจการ
นายสุชาติ กล่าวว่า ท่านนายกรัฐมนตรี ได้ฝากผมให้มาแก้ไขปัญหาแรงงานโดยเฉพาะ การที่ผู้แทนสภาองค์การลูกจ้างและสหพันธ์แรงงานรัรัฐวิสาหกิจแห่งประเทศไทยมาขอเข้าพบในเมื่อวันนี้ เนื่องจากพวกเขาได้รับความเดือดร้อนจากผลกระทบโควิด - 19 จนทำให้พี่น้องผู้ใช้แรงงานต้องตกงานจากการเลิกจ้างลูกจ้างและการปรับลดขนาดขององค์กรลง ผมในฐานะรัฐมนตรีว่าการกระทรวงแรงงาน จะอยู่นิ่งเฉยไม่ได้ เป็นหัวหน้าผู้ใช้แรงงาน จะต้องลงมารับฟังสภาพปัญหาและร่วมกันแก้ไขปัญหาเพื่อให้เกิดความเท่าเทียมกันของทุกฝ่าย สิ่งที่ผมกำลังทำวันนี้ คือ จัดตั้งศูนย์อำนวยการแรงงานแห่งชาติ ให้เป็นศูนย์ขับเคลื่อนด้านแรงงานทุกมิติ รวมถึงเดินสายของานจากผู้ประกอบการภาคเอกชน เพื่อช่วยเหลือผู้ใช้แรงงานได้มีงานทำ ได้กลับเข้าสู่ระบบการจ้างงานโดยเร็ว ซึ่งในเรื่องนี้ท่านนายกรัฐมนตรี พล.อ.ประยุทธ์ จันทร์โอชา ท่านได้ให้ความห่วงใยให้ความสำคัญกับการขับเคลื่อนประเทศ โดยเฉพาะการเร่งฟื้นฟูระบบเศรษฐกิจภายหลังสถานการณ์โควิด -19 คลี่คลายลง โดยนำนโยบาย “รวมไทยสร้างชาติ” เข้ามาดำเนินการ เพื่อมีเป้าหมายที่จะผนึกกำลังจากทุกภาคส่วนมาร่วมกันวางแผนเพื่อกำหนดอนาคตประเทศไทยไปด้วยกัน
นายพนัส ไทยล้วน ประธานแรงงานแห่งประเทศไทย กล่าวว่า ขอบคุณนายกรัฐมนตรีที่ส่งรัฐมนตรีคนนี้มาแก้ไขปัญหาด้านแรงงาน เพราะท่านดูเป็นคนจริงจัง จริงใจ นักเลง ใจถึง พึ่งได้ เพราะท่านมาจากรากหญ้า รู้ปัญหาของผู้ใช้แรงงานอย่างแท้จริง ต่อจากนี้ผมจะรอดูผลงานอย่างที่ท่านได้กล่าวไว้ว่าทำได้อย่างที่พูดหรือไม่ แต่เบื้องต้นผู้ใช้แรงงานมีความพึงพอใจต่อท่านรัฐมนตรีเป็นอย่างมาก เนื่องจากท่านรับฟังปัญหาจากผู้นำแรงงานด้วยตัวท่านเอง โดยไม่ได้รับฟังปัญหาจากตัวข้าราชการเพียงฝ่ายเดียว ผมจึงเชื่อมั่นว่า ท่านจะสามารถแก้ไขปัญหาแรงงานได้ในทุกมิติ
-----------------------------

ที่มา : https://www.thaigov.go.th/news/contents/details/34331
