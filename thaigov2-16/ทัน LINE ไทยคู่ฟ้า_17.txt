รัฐบาลไทย-ข่าวทำเนียบรัฐบาล-นายกฯ ปลื้ม OTOP ยอดขายปี 62 แตะ 2 แสนล้านบาท

วันจันทร์ที่ 17 สิงหาคม 2563
นายกฯ ปลื้ม OTOP ยอดขายปี 62 แตะ 2 แสนล้านบาท
--
#ไทยคู่ฟ้า น.ส. รัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ติดตามการเดินหน้าโครงการ “หนึ่งตำบล หนึ่งผลิตภัณฑ์ (OTOP)” ซึ่งนายกฯ พอใจผลสำเร็จของงานที่มีความก้าวหน้าอย่างต่อเนื่อง ครอบคลุมตั้งแต่การยกระดับกระบวนการผลิต การสร้างมูลค่าเพิ่มแก่ผลิตภัณฑ์ การเพิ่มช่องทางการตลาดในระดับท้องถิ่น/ประเทศ/ต่างประเทศ เชื่อมโยงกับการท่องเที่ยว การสร้างความเข้มแข็งของชุมชนและเครือข่ายความร่วมมือต่าง ๆ จนทำให้มีผู้ขึ้นทะเบียน OTOP เพิ่มขึ้นอย่างมาก โดยตัวเลขเดือน ก.ค. 2563 มีจำนวนกว่า 89,000 ราย มีผลิตภัณฑ์ราว 190,000 ผลิตภัณฑ์ ทำให้ในช่วงปี 2561-2562 มียอดขายเฉลี่ยปีละกว่า 2 แสนล้านบาท
นอกจากนี้ นายกฯ ยังเน้นถึงปัจจัยสำคัญที่ช่วยขยายผลความสำเร็จของโครงการฯ อาทิ การทำ OTOP Big Data หรือการพัฒนาระบบข้อมูลขนาดใหญ่ ให้ถูกต้อง เป็นปัจจุบัน เพื่อวางแผนการตลาดและการผลิต ทำให้บริหารจัดการได้อย่างมีประสิทธิภาพ /การพัฒนาสร้างแบรนด์ OTOP ให้มีความโดดเด่นและเป็นอัตลักษณ์ของชุมชน เป็นแบรนด์ท้องถิ่นอย่างแท้จริง เกิดการสร้างงานและการกระจายรายได้ในชุมชน และการพัฒนาการตลาดออนไลน์ทั้ง Website และ Facebook ให้ทันสมัยตลอดเวลา

ที่มา : https://www.thaigov.go.th/news/contents/details/34253
