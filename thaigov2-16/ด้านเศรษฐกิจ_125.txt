รัฐบาลไทย-ข่าวทำเนียบรัฐบาล-รมช.มนัญญา ชูบทบาทสตรีสระบุรี

วันศุกร์ที่ 21 สิงหาคม 2563
รมช.มนัญญา ชูบทบาทสตรีสระบุรี
รมช.มนัญญา ชูบทบาทสตรีสระบุรี มอบใบประกาศให้แม่ดีเด่น สตรีไทยดีเด่น และรางวัลประกวดผ้าสืบสาน พร้อมเยี่ยมชมบูธจำหน่ายสินค้าเกษตรอินทรีย์และสินค้าท้องถิ่น ภายใต้สโลแกน "สตรีแบ่งปันรัก ปลูกพืชผักปลอดภัย"
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานเปิดงาน "สตรีสระบุรี อนุรักษ์วัฒนธรรม เลิศล้ำผ้าพื้นถิ่น สืบสานศิลป์ประเพณีไทย" ประจำปี 2563 ในวันที่ 21 สิงหาคม 2563 พร้อมมอบประกาศเกียรติบัตรให้แก่ แม่ดีเด่น จำนวน 13 รางวัล สตรีไทยดีเด่น จำนวน 13 รางวัล และรางวัลชนะเลิศการประกวดผ้าสืบสาน อนุรักษ์ศิลป์ผ้าถิ่นไทย ดำรงไว้ในแผ่นดิน จำนวน 3 รางวัล โดยมีนายวิวัตห์ชัย พันธุ์วา รองอธิบดีกรมส่งเสริมสหกรณ์ นางวิไลวรรณ พรหมคำ รองอธิบดีกรมวิชาการเกษตร หัวหน้าส่วนราชการจังหวัดสระบุรี และสตรีชาวจังหวัดสระบุรี ร่วมแสดงความยินดีอย่างคับคั่ง ณ หอประชุมองค์การบริหารส่วนจังหวัดสระบุรี จังหวัดสระบุรี
รมช.มนัญญา กล่าวเพิ่มเติมว่า สตรีไทยมีบทบาทสำคัญในการขับเคลื่อนประเทศ ซึ่งการจัดงานดังกล่าว เพื่อเป็นการเชิดชูบทบาท หน้าที่ และความดีงามของสตรีชาวจังหวัดสระบุรี ให้สังคมตระหนักถึงบทบาท ความรู้ และความสามารถของสตรีไทย ให้ผู้หญิงไทยมีโอกาสแสดงความรู้ความสามารถในการพัฒนาประเทศ ควบคู่ไปกับการสร้างความเข้มแข็งในสถาบันสังคม สถาบันครอบครัว ให้สามารถเทียบเท่าสตรีสากล
นอกจากนี้ รมช.มนัญญา ยังได้เยี่ยมชมนิทรรศการจัดแสดงสินค้าท้องถิ่นของกองทุนบทบาทสตรีจังหวัดสระบุรี อาทิ กลุ่มส่งเสริมอาชีพครกหิน ผลิตครกหินคุณภาพจำหน่าย กลุ่ม Handmade รถตุ๊กๆ เล็กจากกระป๋องเบียร์ นำ้อัดลม ซึ่งช่วยลดปริมาณขยะ และสร้างคุณค่าจากกระป๋องอลูมิเนียมที่เหลือทิ้งจากคนในชุมชน กลุ่มอาชีพผลิตตะกร้า (ถังขยะ) เพื่อการส่งออกจากเชือกมัดฟาง กลุ่มพรมเช็ดเท้าอเนกประสงค์ และสินค้าท้องถิ่นต่างๆ มากมาย รวมถึงสินค้าเกษตรอินทรีย์ ทั้งผักสด และอาหารต่างๆ แสดงให้เห็นถึงชาวจังหวัดสระบุรีตระหนักถึงความสะอาดและปลอดภัยของวัตถุดิบ  ซึ่งสอดคล้องกับนโยบายอาหารปลอดภัย (Food Safety) ของกระทรวงเกษตรและสหกรณ์ และเกษตรอินทรีย์ยังสามารถสร้างรายได้และต่อยอดทางธุรกิจอื่นๆ โดยมีซูเปอร์มาร์เก็ตสหกรณ์เป็นช่องทางการจำหน่ายสินค้า สร้างรายให้แก่เกษตรกรอีกด้วย
“แผ่นดินไทยเป็นแผ่นดินที่ดีที่สุด มีเสรีและเปิดกว้าง สตรีไทยเป็นผู้ขับเคลื่อนหลายอย่าง ทั้งบทบาทของสตรี ความเป็นแม่ และเป็นแบบอย่างที่ดีในครอบครัว และแผ่นดินไทยยังเป็นแผ่นดินที่มีความอุดมสมบูรณ์ ซึ่งหลายหน่วยงานก็มีนโยบายให้กินผักปลอดภัย มีเกษตรอินทรีย์ในโรงเรียน โรงพยาบาล ซึ่งก็จะไม่ทำร้ายดิน และประชาชน ผู้บริโภคก็มีสุขภาพที่ดีด้วย” รมช.มนัญญากล่าว

ที่มา : https://www.thaigov.go.th/news/contents/details/34431
