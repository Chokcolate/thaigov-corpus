รัฐบาลไทย-ข่าวทำเนียบรัฐบาล-พม. เราไม่ทิ้งกัน รมว.พม. เปิดศูนย์บริการคนพิการ พร้อมเร่งขับเคลื่อนบ้านเช่าราคาถูก 999/เดือน ให้กลุ่มเป้าหมายในพื้นที่ จ.สุราษฎร์ธานี

วันจันทร์ที่ 10 สิงหาคม 2563
พม. เราไม่ทิ้งกัน รมว.พม. เปิดศูนย์บริการคนพิการ พร้อมเร่งขับเคลื่อนบ้านเช่าราคาถูก 999/เดือน ให้กลุ่มเป้าหมายในพื้นที่ จ.สุราษฎร์ธานี
พม. เราไม่ทิ้งกัน รมว.พม. เปิดศูนย์บริการคนพิการ พร้อมเร่งขับเคลื่อนบ้านเช่าราคาถูก 999/เดือน ให้กลุ่มเป้าหมายในพื้นที่ จ.สุราษฎร์ธานี
เมื่อวันที่ 8 ส.ค. 63 เวลา 12.00 น. นายจุติ ไกรฤกษ์ รัฐมนตรีว่การกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร ทีม One Home จังหวัดสุราษฎร์ธานี และหน่วยงานที่เกี่ยวข้อง ลงพื้นที่ ณ โรงเรียนพุนพินพิทยาคม อำเภอพุนพิน จังหวัดสุราษฎร์ธานี เพื่อมอบเงินช่วยเหลือประชาชนกลุ่มเป้าหมายที่ประสบปัญหาความเดือดร้อนทางสังคม
นายจุติ กล่าวว่า วันนี้ ตนได้เดินทางลงพื้นที่ด้วยตนเองเพื่อเยี่ยมให้กำลังใจประชาชนกลุ่มเป้าหมายของกระทรวง พม. ได้แก่ เด็ก เยาวชน คนพิการ ผู้สูงอายุ และผู้มีรายได้น้อย ที่ประสบปัญหาความเดือดร้อนทางสังคม ณ โรงเรียนพุนพินพิทยาคม พร้อมทั้งมอบถุงยังชีพและเงินสงเคราะห์กลุ่มเปราะบาง จำนวน 100 ราย อีกทั้งมอบป้ายศูนย์บริหารคนพิการทั่วไป จำนวน 2 ศูนย์ ได้แก่ 1.โรงพยาบาลเคียนซา และ 2. อบต.พ่วงพรมคร ซึ่งทั้ง 2 ศูนย์ ให้บริการดูแลเรื่องสวัสดิการของคนพิการได้เข้าถึงสิทธิสวัสดิการภาครัฐได้อย่างทั่วถึง อีกทั้งมอบรถโยก จำนวน 20 คัน ให้กับคนพิการ และรถเข็น จำนวน 5 คัน ให้กับผู้ดูแลคนพิการ อีกทั้งได้เยี่ยมบ้านผู้ประสบปัญหาความเดือดร้อนทางสังคม จำนวน 5 ครอบครัว ประกอบด้วย คนพิการ ผู้สูงอายุ เด็กและเยาวชน โดยได้พูดคุยรับฟังปัญหาและหาแนวทางการช่วยเหลือต่อไป
นายจุติ กล่าวต่อไปว่า จากนั้น ตนได้ลงพื้นที่ ณ เคหะชุมชนสุราษฎร์ธานี ของการเคหะแห่งชาติ (กคช.) เพื่อเยี่ยมบ้านผู้ป่วยติดเตียง จำนวน 2 ราย พร้อมทั้งมอบถุงยังชีพและเงินสงเคราะห์ รายละ 3,000 บาท ตลอดจนเยี่ยมผู้เช่าอาคารโครงการบ้านพักข้าราชการสุราษฎร์ธานี (แฟลตเช่า) ตามโครงการบ้านของเราก้าวไปด้วยกัน จำนวน 2 หลัง อีกทั้งได้มอบกุญแจบ้านสำหรับผู้เข้าพักอาศัย จำนวน 3 ราย พร้อมมอบถุงยังชีพและเงินสงเคราะห์ฯ ให้แก่ผู้สูงอายุจำนวน 10 ราย และครอบครัวผู้ประสบปัญหาทางสังคม จำนวน 50 ราย
นายจุติ กล่าวเพิ่มเติมว่า ทั้งนี้ กระทรวง พม. ได้ทำงานบูรณาการร่วมกับหลายกระทรวง โดยนายกรัฐมนตรีได้มอบหมายให้เข้ามาดูแลประชาชน และทำให้ประชาชนมีความสุขและสามารถดำเนินชีวิตอยู่ได้ โดยเฉพาะเรื่องค่าครองชีพ จึงทำให้มีนโยบายห้องเช่าราคาถูก 999 บาท/เดือน ทำให้กระทรวง พม. ต้องมาลงพื้นที่ตรวจเยี่ยมในพื้นที่นี้  ซึ่งเราทราบว่าทุกคนต้องการมีบ้านเป็นของตนเอง ซึ่งวันนี้ ห้องเช่าราคาถูก จะทำให้ทุกคนมีบ้านได้ โดย ธนาคารอาคารสงเคราะห์ (ธอส.) จะช่วยวางแผนทางด้านการเงิน การบริหารหนี้สินให้กับผู้ที่มีปัญหาเรื่องการเงิน โดยประชาชนสามารถเข้ามารับคำปรึกษาได้ และในโอกาสนี้ ตนยังได้มอบหมายให้ กคช. ร่วมกับกระทรวงสาธารณสุข โดยกรมอนามัยและกรมสุขภาพจิต ออกหน่วยเคลื่อนที่ไปตรวจเยี่ยมชาวบ้านในพื้นที่เพื่อช่วยเหลือและให้คำปรึกษาทั้งเรื่องหนี้สินและเรื่องสุขภาพจิตจากปัญหาการเงิน เพื่อให้มีคุณภาพชีวิตที่มั่นคงในระยะยาวต่อไป

ที่มา : https://www.thaigov.go.th/news/contents/details/34107
