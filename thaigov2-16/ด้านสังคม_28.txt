รัฐบาลไทย-ข่าวทำเนียบรัฐบาล-พม. มอบเกียรติบัตรให้ผู้อบรม "ช่างผมอุ่นใจ" รุ่นที่ 1 พร้อมมอบอุปกรณ์ป้องกันโรคโควิด-19

วันศุกร์ที่ 14 สิงหาคม 2563
พม. มอบเกียรติบัตรให้ผู้อบรม "ช่างผมอุ่นใจ" รุ่นที่ 1 พร้อมมอบอุปกรณ์ป้องกันโรคโควิด-19
พม. มอบเกียรติบัตรให้ผู้อบรม "ช่างผมอุ่นใจ" รุ่นที่ 1 พร้อมมอบอุปกรณ์ป้องกันโรคโควิด-19
วันนี้ (13 ส.ค. 63) เวลา 15.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานมอบเกียรติบัตรและชุดอุปกรณ์ช่างผมอุ่นใจ ให้แก่ผู้ผ่านการอบรมหลักสูตร “ช่างผมอุ่นใจ" รุ่นที่ 1 จำนวน 130 คน/ร้าน จากทั่วประเทศ ซึ่งเป็นความร่วมมือระหว่างกระทรวง พม. โครงการพัฒนาแห่งสหประชาชาติ UNDP ประเทศไทย และสมาคมช่างผมเสริมสวย 6 สมาคม เพื่อช่วยเหลือเจ้าของร้านบาร์เบอร์และร้านซาลอนขนาดเล็ก (จำนวน 1-3 เก้าอี้) ที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019
(โควิด-19) โดยมี นางสาววิจิตา รชตะนันทิกุล รองอธิบดีกรมกิจการสตรีและสถาบันครอบครัว กล่าวรายงาน
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) ขอแสดงความยินดีกับผู้ผ่านการอบรมหลักสูตรช่างผมอุ่นใจ รุ่นที่ 1 ทุกท่าน ที่มีโอกาสได้รับความรู้ การพัฒนาทักษะด้านช่างผมเสริมสวย และมาตรฐานการป้องกันการแพร่ระบาดของโรคโควิด-19 จากวิทยากรผู้เชี่ยวชาญที่เป็นที่ยอมรับในวงการช่างผมระดับประเทศและด้วยสถานการณ์การแพร่ระบาดของโรคโควิด-19 ได้ส่งผลกระทบต่อกิจการร้านเสริมสวยทั่วประเทศ แต่วิกฤตการณ์ครั้งนี้ แสดงให้เห็นถึงพลังน้ำใจของคนไทยด้วยกัน โดยเฉพาะกระทรวง พม. ถือว่าเป็นตัวแทนของรัฐบาล ที่ให้การช่วยเหลือเยียวยาประชาชนผู้ได้รับผลกระทบดังกล่าว จึงได้ดำเนินโครงการ "ช่างผมอุ่นใจ” ร่วมกับโครงการพัฒนาแห่งสหประชาชาติ UNDP ประเทศไทย และสมาคมช่างผมเสริมสวย 6 สมาคม เพื่อช่วยเหลือเจ้าของร้านบาร์เบอร์และร้านซาลอนขนาดเล็ก (จำนวน 1-3 เก้าอี้) ซึ่งตั้งอยู่ในจังหวัดที่พบผู้ติดเชื้อสูงที่สุด (ข้อมูล ณ วันที่ 17 ก ค. 63) ได้แก่ กรุงเทพมหานคร ภูเก็ต นนทบุรี ยะลา และสมุทรปราการ ตลอดจนจังหวัดอื่นๆ ทั่วประเทศ รวมจำนวน 1,000 ร้าน ให้สามารถดำเนินกิจการได้ปลอดภัยตามมาตรการผ่อนปรนของรัฐบาล โดยปฏิบัติตามมาตรฐานด้านสุขอนามัยของร้านบาร์เบอร์และซาลอน เพื่อเป็นการสร้างขวัญกำลังใจ ฟื้นฟูอาชีพและรายได้ ซึ่งกระทรวง พม. โดยกรมกิจการสตรีและสถาบันครอบครัว (สค.) ได้ดำเนินโครงการฯ รุ่นแรก จำนวน 130 คน/ร้าน จากทั่วประเทศ ที่สมัครผ่านช่องทางGoogle Form โดยคณะกรรมการดำเนินโครงการช่างผมอุ่นใจ ได้จัดประชุมเพื่อพิจารณาคุณสมบัติของผู้สมัคร เมื่อวันที่ 4 ส.ค. 63 มีผู้ที่ผ่านการพิจารณา จำนวน 130 คน ได้เข้าอบรมหลักสูตรช่างผมอุ่นใจ ซึ่งวันนี้ มีกิจกรรมที่น่าสนใจ ประกอบด้วย การบรรยายและสาธิตการตัดผมสไตล์โมเดิร์น วินเทจ การเกล้าผมทรงแฟชั่น การตัดรองทรงสูงฟรีสไตล์ การสอนไดร์ฟาร่าห์วิทสไตล์ การตัดผมบ๊อบหญิงสไตล์ง่าย โดยวิทยากรผู้เชี่ยวชาญด้านช่างผมและเสริมสวย จากสมาคมช่างผมเสริมสวย 6 สมาคม และมาตรฐานการป้องกันการแพร่ระบาดของโรคโควิด-19 และการปรับทัศนคติ หลังจากการอบรม มีการทดสอบและประเมินผล ซึ่งผู้เข้ารับการอบรม ผ่านการทดสอบทั้ง 130 คน
นายจุติ กล่าวเพิ่มเติมว่า วันนี้ภาคีเครือข่ายได้ร่วมมือกันขับเคลื่อนโครงการที่เป็นประโยชน์ เพื่อส่งเสริมความรู้ ทักษะ และพัฒนาศักยภาพ ให้ทุกท่านสามารถกลับมาประกอบอาชีพได้ตามปกติ แต่ในขณะเดียวกัน ทุกท่านต้องพร้อมที่จะปรับรูปแบบริการให้สอดคล้องกับวิถี “ความปรกติใหม่ ฐานวิถีชีวิตใหม่” เพื่อให้ลูกค้ามั่นใจถึงมาตรฐานความปลอดภัยด้านสุขอนามัย ด้วยเครื่องอบฆ่าเชื้อ UV Sterilizer และถุงช่างผมอุ่นใจที่ประกอบด้วยอุปกรณ์ตามมาตรการการป้องกันการแพร่ระบาดของโรค เพื่อช่วยลดภาระค่าใช้จ่าย และเพิ่มความปลอดภัยในการประกอบกิจการ

ที่มา : https://www.thaigov.go.th/news/contents/details/34172
