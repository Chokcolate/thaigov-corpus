รัฐบาลไทย-ข่าวทำเนียบรัฐบาล-ปฏิบัติการเข้ม 7 เดือน กวาดล้างยาเสพติด ยึดยาบ้าเกือบ 100 ล้านเม็ด ยาไอซ์กว่า 6 ตัน ขยายผลทลายแก๊งฟอกเงินมูลค่ากว่า 2 แสนล้าน ย้ำดึงประชาชนร่วมแก้ปัญหายั่งยืน

วันจันทร์ที่ 10 สิงหาคม 2563
ปฏิบัติการเข้ม 7 เดือน กวาดล้างยาเสพติด ยึดยาบ้าเกือบ 100 ล้านเม็ด ยาไอซ์กว่า 6 ตัน ขยายผลทลายแก๊งฟอกเงินมูลค่ากว่า 2 แสนล้าน ย้ำดึงประชาชนร่วมแก้ปัญหายั่งยืน
พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ประยุทธ์ จันทร์โอชา นรม. และ รมว.กห.ได้ขอบคุณและเป็นกำลังใจในการทำงานของเจ้าหน้าที่ทุกฝ่าย ที่ร่วมปฏิบัติการสกัดกั้น กวาดล้างและปราบปรามยาเสพติดอย่างต่อเนื่องจริงจังที่ผ่านมา
หลังรับทราบรายงานสถานการณ์ยาเสพติด รวมทั้งผลการติดตามสกัดกั้นปราบปรามจับกุมยาเสพติดได้จำนวนมากอย่างต่อเนื่อง สามารถขยายผลเปิดปฏิบัติการทลายแก๊งฟอกเงินในธุรกิจต่างๆ โยงกับเครือข่ายยาเสพติดใหญ่ 4 เครือข่ายหลัก รวมมูลค่ามหาศาลกว่า 2 แสนล้านบาท จับกุมผู้ต้องหาได้ 300 คน
โดยสถานการณ์ยาเสพติดภาพรวม พบการลักลอบขนย้ายยาเสพติดลำเลียงเข้ามาทั้งทางตรงและปลอมแปลงในรูปของสินค้าต่างๆ จำนวนครั้งละมากๆ โดย 7 เดือนที่ผ่านมา ตั้งแต่ ม.ค.- ก.ค.63 ฝ่ายความมั่นคงได้ติดตามและเปิดปฏิบัติการร่วมกันอย่างเข้มข้น สามารถจับกุมผู้ต้องหา 179,693 คน ยึดยาเสพติดได้จำนวนมาก เป็นยาบ้าจำนวนถึง  99,928,850 เม็ด ยาไอซ์ 6.76 ตัน เฮโรอีน 130,964.98 กรัม โดยเฉพาะ ก.ค.เดือนเดียว สามารถจับกุมผู้ต้องหา 33,205 คน ยึดยาเสพติด เป็นยาบ้าเกือบ 23 ล้านเม็ด  ยาไอซ์ 3.677 ตัน
พล.อ.ประยุทธ์’ ได้กำชับ ขอให้ฝ่ายความมั่นคงทั้ง กอ.รมน. ตำรวจ ทหาร ฝ่ายปกครองและป.ป.ส. ยังคงความต่อเนื่อง ร่วมเกาะติดเฝ้าระวังการลักลอบลำเลียงและภัยจากยาเสพติดในรูปแบบต่างๆที่เกิดขึ้นในสังคมอย่างจริงจัง  พร้อมทั้งให้ขยายผลทำลายขบวนการเครือข่ายยาเสพติดทั้งระบบในทุกพื้นที่ โดยการสืบโยงเส้นทางการเงินและบังคับใช้กฎหมายอย่างเปิดเผยให้ถึงผู้บงการใหญ่ที่อยู่เบื้องหลังทุกราย  พร้อมย้ำการแก้ปัญหาที่ยั่งยืน จำเป็นต้องสร้างความตระหนักรู้ถึงปัญหาและเปิดพื้นที่ดึงประชาชนเข้ามามีส่วนร่วมแก้ปัญหายาเสพติดทั้งระบบจริงจังต่อเนื่องกันไป

ที่มา : https://www.thaigov.go.th/news/contents/details/34059
