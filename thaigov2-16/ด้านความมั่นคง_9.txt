รัฐบาลไทย-ข่าวทำเนียบรัฐบาล-ปลัดกระทรวงกลาโหม ตรวจเยี่ยมการตรวจเลือกทหาร กองเกิน เข้ารับราชการทหารกองประจำการ ประจำปี 2563

วันศุกร์ที่ 7 สิงหาคม 2563
ปลัดกระทรวงกลาโหม ตรวจเยี่ยมการตรวจเลือกทหาร กองเกิน เข้ารับราชการทหารกองประจำการ ประจำปี 2563
พลเอก ณัฐ อินทรเจริญ ปลัดกระทรวงกลาโหม ได้เดินทางไปตรวจเยี่ยมการตรวจเลือกทหารกองเกิน เข้ารับราชการทหารกองประจำการ ประจำปี 2563
ณ สถานที่ตรวจเลือก หอประชุมอำเภอสามโคก อ.สามโคก จ.ปทุมธานี เพื่อกำกับดูแลการตรวจเลือกทหารให้เป็นไปด้วยความเรียบร้อย มีความโปร่งใส บริสุทธิ์ ยุติธรรม และเป็นไปตามมาตรการที่ ศบค. กำหนด ในเรื่องของการป้องกันการแพร่เชื้อโควิด 19
โดยได้กล่าวถึงสิทธิประโยชน์ของการเป็นทหารกองประจำการและยืนยันกับผู้ปกครองว่ากองทัพ พร้อมที่จะดูแลน้องๆเหมือนลูกหลาน และหากบุตรหลานของผู้ปกครอง มีโอกาสได้เข้ามาสู่ในรั้วกองทัพ ก็จะทำให้ได้ฝึกความเป็นลูกผู้ชาย ฝึกระเบียบ ฝึกวินัย ฝึกวิชาชีพ หรืออาจมีโอกาสได้ต่อยอดในเส้นทางอาชีพทหาร
ทั้งนี้ มียอดผู้ที่เข้ารับการตรวจเลือกทั้งสิ้น 421 คน ซึ่งการตรวจเยี่ยมดังกล่าว เป็นการดำเนินการตามข้อบังคับกระทรวงกลาโหม และอนุมัติ รมว.กห. ที่กำหนดให้ สำนักงานปลัดกระทรวงกลาโหม (กรมการสรรพกำลังกลาโหม) กำกับดูแลการตรวจเลือกให้เป็นไปตามนโยบายของกระทรวงกลาโหม

ที่มา : https://www.thaigov.go.th/news/contents/details/34035
