รัฐบาลไทย-ข่าวทำเนียบรัฐบาล-มาตรการคลายล็อกสำหรับคนไทยกลับจากต่างประเทศ ก่อนมีวัคซีน

วันพฤหัสบดีที่ 6 สิงหาคม 2563
พิมพ์
มาตรการคลายล็อกสำหรับคนไทยกลับจากต่างประเทศ ก่อนมีวัคซีน
สรุปการตอบกระทู้ถามในการประชุมวุฒิสภา วันจันทร์ที่ ๒๐ กรกฎาคม ๒๕๖๓
เรื่อง                 มาตรการคลายล็อกสำหรับคนไทยกลับจากต่างประเทศ ก่อนมีวัคซีน
ผู้ตั้งกระทู้ถาม     นายเจตน์  ศิรธรานนท์
ถาม                  นายกรัฐมนตรี
ผู้ตอบ               รัฐมนตรีว่าการกระทรวงการต่างประเทศ
ผู้ถาม              นายเจตน์  ศิรธรานนท์ ถามกระทู้โดยสรุปดังนี้
ในภาพรวมของการระบาดของโรคติดเชื้อไวรัสโคโรนา ๒๐๑๙ จำนวนผู้ติดเชื้อในทวีปอเมริกามีแนวโน้มสูงขึ้นอย่างต่อเนื่อง และขณะนี้ทั่วโลกมีจำนวนผู้ติดเชื้อประมาณ ๑๔.๗ ล้านคน มีผู้เสียชีวิตมากกว่า ๖ แสนคน         ส่วนประเทศเพื่อนบ้านได้แก่ มาเลเซีย เวียดนาม เมียนมาร์ กัมพูชา และลาว มีผู้ติดเชื้อน้อย จึงถือว่าประเทศ  ในอาเซียนประสบความสำเร็จในการควบคุมโรค ส่วนประเทศไทยปลอดเชื้อ มาแล้ว ๕๕ วัน มีจำนวนผู้ติดเชื้อ ๓,๒๔๙ คน มีผู้เสียชีวิต ๕๘ คน อยู่ในลำดับ ๑๐๑ จากทุกประเทศดังนั้น มาตรการคลายล็อกในประเทศจึงเหมาะสมแล้ว อย่างไร     ก็ดี ประชาชนยังคงมีความกังวลกรณีคนไทยเดินทางกลับจากต่างประเทศ และกรณีชาวต่างชาติที่เดินทางเข้ามาในประเทศไทยที่อาจติดเชื้อก่อนเข้าประเทศและมาแพร่เชื้อในประเทศทำให้เกิดการระบาดรอบที่สองในประเทศไทย และก่อให้เกิดผลกระทบทางเศรษฐกิจอย่างรุนแรง ศูนย์บริหารสถานการณ์การแพร่ระบาดของโรคติดเชื้อไวรัสโคโรนา ๒๐๑๙ (ศบค.) และกระทรวงการต่างประเทศจึงควรดำเนินการตามมาตรการอย่างเข้มงวด
ขอเรียนถามว่า มีคนไทยตกค้างอยู่ต่างประเทศมากน้อยเพียงใด ต้องใช้ระยะเวลานานเพียงใดในการเดินทางกลับเข้าประเทศ และมีแผนการคลายล็อกสำหรับผู้ที่เดินทางเข้าประเทศอย่างไร เพื่อสร้างความมั่นใจให้กับประชาชน ทั้งกรณีไม่มีการระบาดในประเทศ และกรณีมีการระบาดในรอบที่สอง
ผู้ตอบ :       รัฐมนตรีว่าการกระทรวงการต่างประเทศ ตอบชี้แจงกระทู้โดยสรุปดังนี้
นายดอน ปรมัตถ์วินัย รัฐมนตรีว่าการกระทรวงการต่างประเทศ ผู้ได้รับมอบหมายให้ตอบกระทู้ถามตอบชี้แจงว่า ตั้งแต่วันที่ ๑๙ - ๓๑ กรกฎาคม ๒๕๖๓ กระทรวงการต่างประเทศมีแผนนำคนไทยประมาณ ๘,๒๘๗ คน เดินทางกลับประเทศ และตั้งแต่วันที่ ๔ เมษายน ถึงวันที่ ๑๘ กรกฎาคม ๒๕๖๓ มีคนไทยเดินทางกลับประเทศแล้วทั้งสิ้น ๕๖,๙๓๔ คน โดยมีผู้ติดเชื้อสะสมทั้งหมด ๓๑๐ คน (คิดเป็น ร้อยละ ๐.๕๔ ของผู้ที่เดินทางกลับจากต่างประเทศทั้งหมด) และรักษาหายดีแล้ว ๒๑๗ คน ในส่วนของกระทรวงการต่างประเทศมีการดำเนินการตามมาตรการควบคุมโรคอย่างเข้มข้น และเป็นระบบประกอบกับคนไทยที่อยู่ต่างประเทศดูแลตัวเองได้ค่อนข้างดีทำให้มีผู้ติดเชื้อน้อย และหากติดเชื้อก็มีอาการไม่รุนแรง ทั้งนี้ สถานทูตไทยและสถานกงสุลใหญ่ในประเทศต่าง ๆ ได้ประสานงานและติดต่อกับคนไทยที่อยู่ต่างประเทศมาโดยตลอด อีกทั้งมีกลุ่มไลน์ที่มีแพทย์คอยให้คำแนะนำและให้ความเห็นที่เป็นประโยชน์แก่สมาชิกในกลุ่มไลน์ สำหรับแผนการคลายล็อก ปัจจุบันอยู่ในระยะที่ ๕ ซึ่งที่ผ่านมามีการดำเนินการตามขั้นตอนอย่างเป็นระบบ และถ้าบุคลากรทุกภาคส่วนร่วมมือกันอาสาสมัครทำงานอย่างเต็มที่ ประชาชนปฏิบัติตามมาตรการต่าง ๆ ของศูนย์บริหารสถานการณ์แพร่ระบาดของโรคติดเชื้อไวรัสโคโรนา ประเทศไทยก็จะสามารถรับมือกับการระบาดได้ ส่วนของการฟื้นฟูเศรษฐกิจ ศูนย์บริหารสถานการณ์แพร่ระบาดของโรคติดเชื้อไวรัสโคโรนาอนุญาตให้มีกิจกรรมทาง
เศรษฐกิจเพิ่มขึ้น มีการเจรจา Travel Bubble กับหลายประเทศที่ให้ความสนใจ ซึ่งต่างประเทศทราบดีว่าไม่สามารถคลายล็อกหรือปล่อยเสรีได้ทันที การเดินทางและการท่องเที่ยวระหว่างประเทศ ยังอยู่ในภาวะจำกัด อย่างไรก็ดีการฟื้นฟูประเทศจากปัญหาเศรษฐกิจจะทำได้เมื่อสภาวะแวดล้อมของโลกมีความเหมาะสมและมีความสงบ จึงเรียกร้องให้ประเทศที่เป็นปฏิปักษ์ต่อกันลดความขัดแย้ง
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33982
