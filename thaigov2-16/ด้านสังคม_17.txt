รัฐบาลไทย-ข่าวทำเนียบรัฐบาล-รมว.พม. เร่งช่วยเหลือเยียวยาพี่น้อง 5 ชีวิต ที่ได้รับผลกระทบจากความรุนแรงในครอบครัว

วันจันทร์ที่ 10 สิงหาคม 2563
รมว.พม. เร่งช่วยเหลือเยียวยาพี่น้อง 5 ชีวิต ที่ได้รับผลกระทบจากความรุนแรงในครอบครัว
รมว.พม. เร่งช่วยเหลือเยียวยาพี่น้อง 5 ชีวิต ที่ได้รับผลกระทบจากความรุนแรงในครอบครัว
เมื่อวันที่ 6 ส.ค. 63 เวลา 19.15 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวงการพัฒนาสังคมและความมั่นคงของมนุษย์ ทีม One Home พม. จังหวัดนครศรีธรรมราช และหน่วยงานที่เกี่ยวข้อง ลงพื้นที่เยี่ยมให้กำลังใจ และช่วยเหลือครอบครัวที่ภรรยาถูกสามีทำร้ายจนเสียชีวิต ที่องค์การบริหารส่วนตำบลท่าขึ้น อำเภอท่าศาลา จังหวัดนครศรีธรรมราช
นายจุติ กล่าวว่า จากสื่อออนไลน์มีการแชร์กรณีครอบครัว 5 พี่น้อง ซึ่งมีพี่ชายอายุ 29 ปี เป็นเสาหลักของครอบครัว เลี้ยงดูน้องวัยกำลังเรียน 3 คน เนื่องจากผู้เป็นแม่ถูกพ่อทำร้ายจนเสียชีวิต ทำให้ครอบครัวขาดเสาหลักและไม่มีที่พักอาศัย ต้องอาศัยบ้านเช่า ทั้งนี้ตนได้ลงพื้นที่ จ.นครศรีธรรมราช และได้มาเยี่ยมให้กำลังใจครอบครัวของผู้เสียชีวิต โดยกระทรวง พม. ได้มอบเงินสงเคราะห์ผู้ประสบปัญหาทางสังคมกรณีฉุกเฉิน พร้อมมอบถุงยังชีพให้แก่ครอบครัวดังกล่าว นอกจากนี้ได้แนะนำแนวทางการศึกษาต่อให้กับเด็ก ๆ เพื่อต่อยอดด้านอาชีพต่อไปในอนาคตและการช่วยเหลือในด้านการส่งเสริมการประกอบอาชีพ ให้สามารถเลี้ยงดูตนเองได้ ทั้งนี้ หากประชาชนพบเห็นผู้ประสบปัญหาทางสังคม สามารถแจ้งมาที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชม. ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/34103
