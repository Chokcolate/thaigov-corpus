รัฐบาลไทย-ข่าวทำเนียบรัฐบาล-สรรพากรเร่งคืนภาษีให้บุคคลธรรมดาไปแล้วกว่า 3.3 หมื่นล้านบาท ช่วยเพิ่มเงินในกระเป๋าให้ประชาชน

วันศุกร์ที่ 14 สิงหาคม 2563
พิมพ์
สรรพากรเร่งคืนภาษีให้บุคคลธรรมดาไปแล้วกว่า 3.3 หมื่นล้านบาท ช่วยเพิ่มเงินในกระเป๋าให้ประชาชน
กรมสรรพากรคืนภาษีบุคคลธรรมดาปีภาษี 2562 ให้กับผู้ที่ขอคืนไปแล้ว 3,075,237 แบบ รวมภาษีที่คืนให้แล้ว 33,145.82 ล้านบาท ช่วยเพิ่มเงินในกระเป๋าให้กับพี่น้องประชาชนในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่ผ่านมา
กรมสรรพากรคืนภาษีบุคคลธรรมดาปีภาษี 2562 ให้กับผู้ที่ขอคืนไปแล้ว 3,075,237 แบบ รวมภาษีที่คืนให้แล้ว 33,145.82 ล้านบาท ช่วยเพิ่มเงินในกระเป๋าให้กับพี่น้องประชาชนในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่ผ่านมา โดยผู้ที่ชำระภาษีไว้เกินและได้รับภาษีคืนแล้วส่วนใหญ่เป็นผู้ที่ยื่นแบบผ่านทางอินเทอร์เน็ต  ซึ่งมีการยื่นเอกสารประกอบการขอคืนถูกต้อง และผูกบัญชีธนาคารที่ขอคืนกับระบบพร้อมเพย์ด้วยเลขประจำตัวประชาชน
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ขณะนี้กรมสรรพากรได้เร่งดำเนินการพิจารณาและอนุมัติคืนภาษีตามแบบแสดงรายการภาษีเงินได้บุคคลธรรมดา ภ.ง.ด.90 ภ.ง.ด.91 ประจำปีภาษี 2562 ไปแล้วรวมจำนวน  3,075,237 แบบ เป็นจำนวนเงินภาษีที่คืนให้แล้วรวม 33,145.82 ล้านบาท (ข้อมูล ณ วันที่ 9 สิงหาคม 2563) เป็นการช่วยเสริมสภาพคล่องและเพิ่มเงินในกระเป๋าของประชาชน ในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่ผ่านมา สำหรับผู้ที่ชำระภาษีไว้เกินและได้รับภาษีคืนจากกรมสรรพากรไปแล้ว พบว่ากว่าร้อยละ 90 เป็นผู้ที่ยื่นแบบแสดงรายการภาษีทางระบบอินเทอร์เน็ต มีการจัดส่งเอกสารประกอบการพิจารณาคืนภาษีถูกต้องครบถ้วน และมีการผูกบัญชีธนาคารที่ขอคืนกับระบบพร้อมเพย์ด้วยเลขประจำตัวประชาชน ทั้งนี้ ผู้เสียภาษีที่ขอคืนภาษีสามารถตรวจสอบ และติดตามสถานะการขอคืนภาษีได้ด้วยตนเองที่ www.rd.go.th ทุกวันตลอด 24 ชั่วโมง”
โฆษกกรมสรรพากร กล่าวเพิ่มเติมว่า “สำหรับผู้ที่ยังไม่ได้ยื่นแบบแสดงรายการภาษี กรมสรรพากรได้ขยายเวลาการยื่นแบบแสดงรายการภาษีเงินได้บุคคลธรรมดา (ภ.ง.ด.90/91) ปีภาษี 2562 ไปจนถึงวันที่ 31 สิงหาคม 2563 โดยแนะนำให้ยื่นแบบฯ ผ่านระบบอิเล็กทรอนิกส์ได้ที่เว็บไซต์กรมสรรพากร www.rd.go.th และหากชำระภาษีไว้เกินขอให้ผูกบัญชีธนาคารที่ขอคืนภาษี กับระบบพร้อมเพย์ด้วยเลขประจำตัวประชาชนจะช่วยให้ได้ภาษีคืนเร็วขึ้น”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. 1161 หรือที่สำนักงานสรรพากรทุกแห่งทั่วประเทศ
กรมสรรพากร สำนักงานเลขานุการกรม ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/34185
