รัฐบาลไทย-ข่าวทำเนียบรัฐบาล- “นฤมล” รมช.แรงงาน ติดตามภารกิจกรมพัฒนาฝีมือแรงงานตามยุทธศาสตร์ชาติ ประจำปีงบฯ 63 ระบุ ในช่วงโควิด-19 กองทุนพัฒนาฝีมือแรงงาน ช่วยเหลือผู้ประกอบการ และพัฒนาลูกจ้างไปแล้วหลายราย

วันจันทร์ที่ 17 สิงหาคม 2563
พิมพ์
“นฤมล” รมช.แรงงาน ติดตามภารกิจกรมพัฒนาฝีมือแรงงานตามยุทธศาสตร์ชาติ ประจำปีงบฯ 63 ระบุ ในช่วงโควิด-19 กองทุนพัฒนาฝีมือแรงงาน ช่วยเหลือผู้ประกอบการ และพัฒนาลูกจ้างไปแล้วหลายราย
--
ศาสตราจารย์นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เข้าร่วมประชุมกับนายธวัช เบญจาทิกุล อธิบดีกรมพัฒนาฝีมือแรงงาน เพื่อติดตามภารกิจของกรมพัฒนาฝีมือแรงงาน ตามยุทธศาสตร์ชาติ ประจำปีงบประมาณ 2563 โดยพัฒนาฝีมือแรงงานภายใต้ยุทธศาสตร์ด้านความมั่นคง ด้านการสร้างความสามารถ ด้านการพัฒนาและเสริมสร้างศักยภาพทรัพยากรมนุษย์ และด้านการสร้างความเสมอภาคทางสังคม มีเป้าหมาย 3,827,200 คน มีผลการดำเนินงาน 4,419,890 คน
สำหรับกองทุนพัฒนาฝีมือแรงงานมีเงินกองทุน 1,118,337,416,33 บาท สถานประกอบกิจการกู้ยืมเงินกองทุนพัฒนาฝีมือแรงงาน 432 บริษัท อนุมัติเงินให้กู้ยืม 267,546,248 บาท มีลูกจ้างได้รับการพัฒนาฝีมือแรงงาน 71,034 คน ซึ่งจากสถานการณ์การแพร่ระบาดของ COVID-19 ได้มีมาตรการช่วยเหลือผู้ประกอบการที่กู้ยืมเงินกองทุนพัฒนาฝีมือแรงงานโดยผ่อนผันระยะเวลาการชำระหนี้ 44 แห่ง ขยายระยะเวลาชำระหนี้ 37 แห่ง ลดอัตราดอกเบี้ย 2 แห่ง เลื่อนกำหนดวันชำระหนี้ 117 แห่ง และปลอดเวลาการชำระคืนงวดแรก 37 แห่ง
ทั้งนี้ ที่ผ่านมาได้มีการส่งเสริมมาตรฐานฝีมือแรงงานเพื่อกระตุ้นให้เกิดการพัฒนาทักษะฝีมือให้เป็นมาตรฐานสากล ทั้งการแข่งขันฝีมือแรงงานแห่งชาติระดับภาค การแข่งขันฝีมือแรงงานอาเซียน และการแข่งขันฝีมือคนพิการด้วย

ที่มา : https://www.thaigov.go.th/news/contents/details/34276
