รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม ร่วมถวายพระพรชัยมงคล เนื่องในวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 88 พรรษา (12 ส.ค. 63)

วันจันทร์ที่ 10 สิงหาคม 2563
สำนักงานปลัดกระทรวงกลาโหม ร่วมถวายพระพรชัยมงคล เนื่องในวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 88 พรรษา (12 ส.ค. 63)
เช้าวันนี้ (วันจันทร์ ที่ 10 ส.ค 63) พลเอก ณัฐ อินทรเจริญ ปลัดกระทรวงกลาโหม พร้อมด้วย คุณรมิดา อินทรเจริญ นายกสมาคมภริยาข้าราชการสำนักงานปลัดกระทรวงกลาโหม
เป็นประธานในการจัดกิจกรรมเฉลิมพระเกียรติเนื่องในวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 88 พรรษา (12 ส.ค. 63)
เพื่อเป็นการแสดงออกถึงความจงรักภักดี และเทิดทูนสถาบันพระมหากษัตริย์ โดยมีพิธีเจริญพระพุทธมนต์ถวายพระพรชัยมงคล พระสงฆ์จำนวน 10 รูป ณ ห้องพินิตประชานาถ พิธีทำบุญตักบาตรพระสงฆ์ และสามเณร จำนวน 89 รูป ณ บริเวณห้องโถงหน้าห้องยุทธนาธิการ ในศาลาว่าการกลาโหม และพิธีลงนามถวายพระพร ณ บริเวณหน้าห้องยุทธนาธิการ
ทั้งนี้ ในวันที่ 12 สิงหาคม ของทุกปีถือเป็นวันแม่แห่งชาติเนื่องจากเป็นวันคล้ายวันพระราชสมภพของ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในรัชกาลที่ 9 หรือแม่ของแผ่นดิน นับเป็นวันสำคัญยิ่งของปวงชนชาวไทย ที่จักได้แสดงถึงความจงรักภักดี และเฉลิมพระเกียรติคุณใต้ฝ่าละอองธุลีพระบาท ซึ่งเป็นมิ่งขวัญของปวงชนชาวไทยโดยล้วนสำนึกในพระมหากรุณาธิคุณล้นเกล้าล้นกระหม่อมหาที่สุดมิได้

ที่มา : https://www.thaigov.go.th/news/contents/details/34079
