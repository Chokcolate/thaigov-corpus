รัฐบาลไทย-ข่าวทำเนียบรัฐบาล-ธพส. เปิดเวทีรับฟังความคิดเห็นครั้งที่ 2 โครงการพัฒนาพื้นที่ศูนย์ราชการฯ โซน C สรุปผลการศึกษาด้านสิ่งแวดล้อมโครงการ

วันอังคารที่ 11 สิงหาคม 2563
พิมพ์
ธพส. เปิดเวทีรับฟังความคิดเห็นครั้งที่ 2 โครงการพัฒนาพื้นที่ศูนย์ราชการฯ โซน C สรุปผลการศึกษาด้านสิ่งแวดล้อมโครงการ
กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) เป็นประธานเปิดการประชุมรับฟังความคิดเห็นของประชาชน ครั้งที่ 2 โครงการพัฒนาพื้นที่ส่วนขยาย ศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซน C
เมื่อวันที่ 10 สิงหาคม 2563 เวลา 09.00 น. ณ ห้องประชุมออดิทอเรียม ชั้น 2 อาคารศูนย์ประชุมทรงกลม โรงแรมเซ็นทรา บาย เซ็นทารา ศูนย์ราชการและคอนเวนชันเซ็นเตอร์ แจ้งวัฒนะ ดร.นาฬิกอติภัค แสงสนิท กรรมการผู้จัดการบริษัท ธนารักษ์พัฒนาสินทรัพย์ จำกัด (ธพส.) ให้เกียรติเป็นประธานเปิดการประชุมรับฟังความคิดเห็นของประชาชน ครั้งที่ 2 โครงการพัฒนาพื้นที่ส่วนขยาย ศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซน C  ซึ่งมีหน่วยงานภาครัฐ ภาคเอกชน และประชาชนเข้าร่วมการประชุมกว่า 100 คน
ดร.นาฬิกอติภัค แสงสนิท กรรมการผู้จัดการ ธพส. กล่าวว่า ธพส. ให้ความสำคัญอย่างยิ่งกับการดูแลด้านสิ่งแวดล้อมของประชาชนและชุมชนโดยรอบศูนย์ราชการฯ รวมทั้งจัดให้มีการรับฟังความคิดเห็นของประชาชน และผู้มีส่วนได้เสีย ตั้งแต่ระยะเริ่มต้นจนสิ้นสุดตามแผนการศึกษาของโครงการพัฒนาพื้นที่ส่วนขยาย ศูนย์ราชการเฉลิมพระเกียรติฯ โซน C โดยในวาระนี้เป็นการประชุมเพื่อสรุปผลการศึกษาด้านสิ่งแวดล้อม ได้แก่ มาตรการป้องกันและแก้ไขผลกระทบด้านสิ่งแวดล้อม และมาตรการติดตามตรวจสอบผลกระทบสิ่งแวดล้อม ซึ่งผลจากการศึกษาวิเคราะห์สรุปได้ว่า ในการก่อสร้างและดำเนินการโครงการ จะไม่ส่งผลกระทบต่อคุณภาพสิ่งแวดล้อมอย่างมีนัยสำคัญ ทั้งด้านคุณภาพอากาศ เสียง และความสั่นสะเทือน ยังอยู่ในเกณฑ์มาตรฐานตามที่กฎหมายกำหนด รวมทั้งผลกระทบด้านการจราจรในระยะก่อสร้างและในระยะดำเนินการ อย่างไรก็ตาม ธพส. จะดำเนินการควบคุมกำกับดูแลให้มีการปฏิบัติตามมาตรการป้องกันและแก้ไขผลกระทบสิ่งแวดล้อมที่กำหนดไว้อย่างเคร่งครัด โดยภายหลังการประชุม มีการสอบถามเพื่อรวบรวมความคิดเห็นและข้อเสนอแนะต่อโครงการฯ ไปพิจารณาประกอบในการปรับปรุงการจัดทำรายงานการศึกษาด้านสิ่งแวดล้อมให้มีความสมบูรณ์ และครอบคลุมครบถ้วนยิ่งขึ้น โดยผู้สนใจสามารถติดตามข้อมูลรายละเอียดการดำเนินงานโครงการฯ ได้ที่แฟนเพจ Government Complex ศูนย์ราชการฯ แจ้งวัฒนะ Zone C
ดร.นาฬิกอติภัค แสงสนิท กล่าวเพิ่มเติมว่า การดำเนินงานก่อสร้างศูนย์ราชการเฉลิมพระเกียรติฯ โซน C ขณะนี้ได้ดำเนินการก่อสร้างคืบหน้าไปเป็นไปตามแผนงานที่กำหนดไว้ โดยปัจจุบันโครงการฯ อยู่ระหว่างการดำเนินงานเสาเข็มที่มีกำหนดการแล้วเสร็จภายในเดือนกันยายน 2563 และงานก่อสร้างชั้น Basement นอกจากนี้ยังได้มีการก่อสร้างอาคาร Golden Place แห่งใหม่ เสร็จเรียบร้อยแล้ว ซึ่งถือว่าเป็นอาคารที่มีการก่อสร้างตามมาตรฐานอาคารเขียวไทย รวมทั้ง กองอำนวยการร่วม โซน C ที่ทาง ธพส. ตั้งใจจัดให้เป็นสภากาแฟเพื่อใช้รับรองประชาชนที่ต้องการแจ้งเหตุหรือข้อแนะนำต่างๆ ก็แล้วเสร็จพร้อมเปิดให้บริการเรียบร้อยแล้วเช่นกัน

ที่มา : https://www.thaigov.go.th/news/contents/details/34121
