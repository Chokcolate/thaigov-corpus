รัฐบาลไทย-ข่าวทำเนียบรัฐบาล-อนุทิน ให้ อสม.เป็นแบบอย่าง การ์ดไม่ตก ป้องกันโควิด 19

วันพุธที่ 19 สิงหาคม 2563
อนุทิน ให้ อสม.เป็นแบบอย่าง การ์ดไม่ตก ป้องกันโควิด 19
รองนายกรัฐมนตรีและรัฐมนตรีว่าการกระทรวงสาธารณสุข ให้อาสาสมัครสาธารณสุขประจำหมู่บ้าน เป็นแบบอย่างและรณรงค์ให้ประชาชน การ์ดไม่ตก หลังจากสุโขทัยปลอดโควิด 19 ไม่พบผู้ป่วย 150 วัน โดยยึดหลักแนวทางการทำงาน “ค้นให้พบ จบใน 14 วัน”
วันนี้ (19 สิงหาคม 2563) ที่ห้องประชุมวรรณกลาง มหาวิทยาลัยการกีฬาแห่งชาติ วิทยาเขตสุโขทัย  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เปิดโครงการพัฒนา อสม. และเครือข่าย พชอ. ต้านภัยโควิด 19 เพื่อแลกเปลี่ยนเรียนรู้ ผลการดำเนินงานในสถานการณ์โรคโควิด 19 โดยมีผู้อำนวยการโรงพยาบาล สาธารณสุขอำเภอ ผู้อำนวยการโรงพยาบาลส่งเสริมสุขภาพตำบล และอาสาสมัครสาธารณสุขประจำหมู่บ้าน (อสม.) ร่วมประชุม 670 คน
นายอนุทินกล่าวว่า ในสถานการณ์โควิด 19 อาสาสมัครสาธารณสุข ซึ่งเป็นพลังสำคัญของกระทรวงสาธารณสุขในการเฝ้าระวัง ป้องกัน และควบคุมโรคโควิด 19 ในชุมชนร่วมกับเจ้าหน้าที่สาธารณสุข ลงพื้นที่เคาะประตูบ้าน แจ้งข่าวสาร ให้ความรู้ คำแนะนำประชาชน ค้นหากลุ่มเสี่ยง ติดตามกลุ่มเสี่ยง (Home Quarantine) บูรณาการทำงานร่วมกับเครือข่าย พชอ.(คณะกรรมการพัฒนาคุณภาพชีวิตระดับอำเภอ) เป็นผลงานระดับโลกที่องค์การอนามัยโลก (WHO) ได้กล่าวยกย่องพลัง อสม. ของประเทศไทย เป็นตัวอย่างเป็นแนวทางในการควบคุมโรคแก่นานาประเทศ จนทำให้ประเทศไทยได้รับการจัดอันดับให้เป็นอันดับที่ 1 ของโลกในการเฝ้าระวัง ป้องกัน และควบคุมโรคโควิด 19 รัฐบาลได้เห็นความสำคัญ สนับสนุนการปฏิบัติงานของ อสม. สร้างขวัญกำลังใจ  อาทิ การเพิ่มค่าตอบแทนพิเศษให้แก่ อสม. โครงการเที่ยวปันสุขแพคเกจ “กำลังใจ” สนับสนุนค่าใช้จ่าย อสม.และเจ้าหน้าที่โรงพยาบาลส่งเสริมสุขภาพตำบลท่องเที่ยวภายในประเทศ
“ขอขอบคุณพี่น้อง อสม. จังหวัดสุโขทัยทุกท่าน ที่ปฏิบัติงานอย่างทุ่มเท เสียสละ แม้ว่าจะรู้ว่ามีความเสี่ยงต่อการติดเชื้อ ด้วยแนวทางการทำงาน “ค้นให้พบ จบใน 14 วัน” ส่งผลให้จังหวัดสุโขทัย ปลอดโควิด 19 ไม่พบผู้ป่วยรายใหม่เป็นเวลา 150 วันแล้ว อย่างไรก็ตามขอให้ช่วยกันรณรงค์และเป็นแบบอย่างให้คนในชุมชนป้องกันตัวเอง การ์ดไม่ตก สวมหน้ากาก ล้างมือ เว้นระยะห่าง” นายอนุทินกล่าว
ทั้งนี้ จังหวัดสุโขทัย มี อสม. 12,835 คน ที่ผ่านมามี อสม.ได้รับการคัดเลือกเป็น อสม. ดีเด่นระดับเขตสุขภาพ จำนวน 22 คน ระดับภาค จำนวน 5 คน ระดับชาติ จำนวน 3 คน และมี อสม.ที่ได้รับการฝึกอบรมยกระดับเป็น อสม.หมอประจำบ้าน จำนวน 899 คน
********************************************* 19 สิงหาคม 2563

ที่มา : https://www.thaigov.go.th/news/contents/details/34349
