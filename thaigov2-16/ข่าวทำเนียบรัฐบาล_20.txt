รัฐบาลไทย-ข่าวทำเนียบรัฐบาล-ที่ประชุม ค.พ.ศ. พร้อมขับเคลื่อนระบบ CIR Mobile Application ติดตามคนหาย คาดแล้วเสร็จภายในกันยายนนี้

วันพุธที่ 12 สิงหาคม 2563
ที่ประชุม ค.พ.ศ. พร้อมขับเคลื่อนระบบ CIR Mobile Application ติดตามคนหาย คาดแล้วเสร็จภายในกันยายนนี้
ที่ประชุม ค.พ.ศ. พร้อมขับเคลื่อนระบบ CIR Mobile Application ติดตามคนหาย คาดแล้วเสร็จภายในกันยายนนี้
วันนี้ (11 สิงหาคม 2563) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานในการประชุมคณะกรรมการพัฒนาระบบการติดตามคนหายและการพิสูจน์ศพนิรนาม (ค.พ.ศ.) ครั้งที่ 1/2563 โดยมี นายสมศักดิ์ เทพสุทิน รัฐมนตรีว่าการกระทรวงยุติธรรมเข้าร่วมประชุมด้วย
โดยที่ประชุมรับทราบความคืบหน้าผลการดำเนินงานคณะอนุกรรมการขับเคลื่อนและจัดทำมาตรฐานการตรวจพิสูจน์ พัฒนาฐานข้อมูลและระบบติดตามคนหาย คนนิรนามและศพนิรนาม ได้แก่
1) ผลการดำเนินงานของคณะทำงานภาคประชาสังคมด้านคนหาย คนนิรนามและศพนิรนาม โดยมีแนวทางการปฏิบัติการส่งต่อคนนิรนามดังนี้ เมื่อพบคนนิรนามสามารถนำส่งเข้ารับการคุ้มครอง ณ ศูนย์คุ้มครองคนไร้ที่พึ่ง ทั้ง 77 แห่งทั่วประเทศ ในพื้นที่ใกล้เคียงที่พบคนนิรนาม (โดยมีหรือไม่มีหนังสือนำส่งก็ได้) มีกระบวนการต่อไปนี้ (1) รับเข้าศูนย์คุ้มครองคนไร้ที่พึ่ง (2) คัดกรอง (3) คุ้มครอง และ (4) ส่งต่อสถานคุ้มครองคนไร้ที่พึ่งหรืออื่น ๆ โดยกระทรวงการพัฒนาสังคมและความมั่นคงของมนุษย์จะประชาสัมพันธ์ ให้ข้อมูลกับหน่วยงานที่เกี่ยวข้อง สำหรับแนวทางการศึกษาเรื่องการบริหารจัดการศพนิรนามในอนาคตนั้น ยังต้องพัฒนาข้อมูลเพิ่มเติมในพื้นที่อื่นของประเทศไทย เพื่อนำข้อมูลไปวิเคราะห์ และประเมินแนวทางที่เหมาะสมในการพัฒนาระบบการจัดการศพนิรนามของประเทศไทยต่อไป
2) ผลการดำเนินงานการจัดทำคู่มือการจัดเก็บข้อมูลเพื่อการพิสูจน์บุคคล สำหรับใช้ในการปฏิบัติงานร่วมกับหน่วยงานที่เกี่ยวข้อง (โรงพยาบาลในสังกัดและไม่สังกัดกระทรวงสาธารณสุข สำนักงานตำรวจแห่งชาติ สถาบันนิติวิทยาศาสตร์ กระทรวงการพัฒนาสังคมและความมั่นคงของมนุษย์ มูลนิธิต่างๆ ที่ดำเนินการเกี่ยวกับคนนิรนามและศพนิรนาม หน่วยงานอื่นๆ ที่เกี่ยวข้อง) ทำให้เกิดความชัดเจน มีแนวปฏิบัติเดียวกัน ในการจัดเก็บข้อมูลในการพิสูจน์บุคคล ระหว่างหน่วยงานที่เกี่ยวข้องกับคนหาย คนนิรนามและศพนิรนาม
3) การจัดทำระบบ Mobile Application (CIR Mobile Application) ติดตามคนหาย โดยประชาชนสามารถแจ้งคนหายผ่านระบบและส่งข้อมูลเพิ่มเติมให้เจ้าหน้าที่ สามารถสืบค้นจากการเผยแพร่ข้อมูลคนหาย คนนิรนาม และศพนิรนามได้ และสามารถติดตามสถานะคดีของตนเองได้ตลอดเวลา รวมถึงสามารถทำโปสเตอร์ภายหลังการรับแจ้งคนหายเพื่อแชร์ไปยังสื่อสังคมออนไลน์ได้ โดยเจ้าหน้าที่สามารถดึงข้อมูลการรับแจ้งเบื้องต้น สืบค้นข้อมูล ตรวจสอบสถานะคดี และบันทึกข้อมูลศพและคนนิรนามเบื้องต้น ณ ที่เกิดเหตุได้ รวมทั้งมีระบบแจ้งเตือนคนหายในพื้นที่ ทั้งนี้ คาดว่าแอปพลิเคชันดังกล่าวจะแล้วเสร็จและสามารถใช้งานได้ภายในเดือนกันยายนนี้ ซึ่งจะมีการประชาสัมพันธ์ให้ประชาชนทราบต่อไป
----------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34128
