รัฐบาลไทย-ข่าวทำเนียบรัฐบาล-กำชับป้องกันน้ำท่วม รับมือภัยแล้ง ย้ำศูนย์บริหาร ศก. ไม่ซ้ำซ้อน

วันจันทร์ที่ 17 สิงหาคม 2563
พิมพ์
กำชับป้องกันน้ำท่วม รับมือภัยแล้ง ย้ำศูนย์บริหาร ศก. ไม่ซ้ำซ้อน
--
#ไทยคู่ฟ้า น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม กำชับให้ทุกส่วนราชการเร่งปฏิบัติตามแผนบริหารจัดการน้ำตามนโยบายรัฐบาลและ กอนช. ตัวอย่างเช่นที่ผ่านมา กรมเจ้าท่าได้ขุดลอกแม่น้ำยม ในพื้นที่ อ.วังชิ้น จ.แพร่ แก้ปัญหาแม่น้ำตื้นเขิน ทำให้แม่น้ำสามารถรองรับปริมาณน้ำหลากในช่วงฤดูฝนได้มากขึ้น และช่วยบรรเทาปัญหาน้ำท่วมได้ นอกจากนี้ ยังฝากให้เกษตรกรเก็บน้ำไว้ใช้ในพื้นที่ตัวเอง อย่าปล่อยทิ้งน้ำไปโดยเปล่าประโยชน์
สำหรับประเด็นที่บางคนมองว่า การตั้งศูนย์บริหารสถานการณ์เศรษฐกิจจะไปซ้ำซ้อนกับการทำงานของกระทรวงและหน่วยงานด้านเศรษฐกิจ นั้น ยืนยันว่า การทำงานของศูนย์ฯ ดังกล่าว จะช่วยแก้ไขปัญหาด้านเศรษฐกิจได้อย่างตรงจุด รวดเร็ว และมีประสิทธิภาพ ไม่ซ้ำซ้อน เพราะเป็นการระดมความเห็น ความต้องการในระยะจำเป็นเร่งด่วน และลดผลกระทบในระยะกลางและระยะยาว
นอกจากนี้ ที่มาของการจัดตั้งศูนย์ฯ ก็มาจากข้อเสนอของหลายภาคส่วน ทั้งภาครัฐและภาคธุรกิจเอกชน ซึ่งจะช่วยให้การแก้ไขปัญหาเศรษฐกิจมีความคล่องตัว และมีมุมมองที่รอบด้านมากขึ้น โดยจะประชุมนัดแรกในวันที่ 19 ส.ค. นี้
ส่วนการตั้งคณะกรรมการขับเคลื่อนไทยไปด้วยกันนั้น นายกรัฐมนตรีต้องการรับฟังข้อเสนอแนะในระดับจังหวัดโดยตรง โดยให้แต่ละจังหวัดระดมความเห็นของทุกภาคส่วน จัดทำเป็นข้อเสนอระยะเร่งด่วนต่อรัฐบาล ซึ่งจะมีรัฐมนตรีที่กำกับดูแลจังหวัดนั้น ๆ คอยติดตาม ช่วยเหลือ ให้คำแนะนำ เพื่อผลักดันให้การทำงานสัมฤทธิ์ผลโดยเร็ว และยืนยันว่าการทำงานของคณะกรรมการขับเคลื่อนไทยไปด้วยกันไม่ซ้ำซ้อนกับกลไกรัฐที่มีอยู่ แต่เป็นการบูรณาการการทำงานร่วมกันของทุกฝ่าย

ที่มา : https://www.thaigov.go.th/news/contents/details/34269
