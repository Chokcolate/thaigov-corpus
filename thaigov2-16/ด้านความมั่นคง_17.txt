รัฐบาลไทย-ข่าวทำเนียบรัฐบาล-นายกรัฐมนตรี เปิดงานศิลปาชีพ ประทีปไทย OTOP ก้าวไกลด้วยพระบารมี ปี 2563 ส่งเสริมสร้างงาน สร้างอาชีพ สร้างรายได้ ผู้ผลิต ผู้ประกอบการ และกระตุ้นเศรษฐกิจของประเทศ

วันอังคารที่ 11 สิงหาคม 2563
พิมพ์
นายกรัฐมนตรี เปิดงานศิลปาชีพ ประทีปไทย OTOP ก้าวไกลด้วยพระบารมี ปี 2563 ส่งเสริมสร้างงาน สร้างอาชีพ สร้างรายได้ ผู้ผลิต ผู้ประกอบการ และกระตุ้นเศรษฐกิจของประเทศ
นายกรัฐมนตรี เปิดงานศิลปาชีพ ประทีปไทย OTOP ก้าวไกลด้วยพระบารมี ปี 2563 ส่งเสริมสร้างงาน สร้างอาชีพ สร้างรายได้ ผู้ผลิต ผู้ประกอบการ และกระตุ้นเศรษฐกิจของประเทศ 8 – 16 สิงหาคม 2563 รวม 9 วัน ณ อาคารชาเลนเจอร์ 2 อิมแพ็ค เมืองทองธานี
วันนี้ (10 ส.ค. 63) เวลา 15.00 น. ที่เวทีกลางอาคารชาเลนเจอร์ 2 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดงานศิลปาชีพ ประทีปไทย  OTOP ก้าวไกลด้วยพระบารมี ประจำปี พ.ศ. 2563 โดยมี รองศาสตราจารย์นราพร จันทร์โอชา ท่านผู้หญิงกอบกุล อุบลเดชประชารักษ์ ผู้ช่วยงานส่งเสริมศิลปาชีพ มูลนิธิส่งเสริมศิลปาชีพ ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง คณะทูตานุทูต นายอนุทิน ชาญวีรกูล รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย คณะรัฐมนตรี นายฉัตรชัย พรหมเลิศ ปลัดกระทรวงมหาดไทย คณะกรรมการอำนวยการหนึ่งตำบลหนึ่งผลิตภัณฑ์แห่งชาติ หัวหน้าส่วนราชการระดับกระทรวง ผู้บริหารระดับสูงของกระทรวงมหาดไทย ผู้ว่าราชการจังหวัด ภาคเอกชน และประชาชน ร่วมในพิธี
พลเอก ประยุทธ์ จันทร์โอชา กล่าวว่า นับเป็นพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีโครงการพระราชดำริในการส่งเสริมอาชีพและรายได้ของพสกนิกรทั้งประเทศให้มีความเป็นอยู่ที่ดี โดยเฉพาะอย่างยิ่ง เมื่อปี พ.ศ. 2513 เกิดอุทกภัยครั้งใหญ่ในจังหวัดนครพนม ทั้งสองพระองค์ได้เสด็จฯ เยี่ยมราษฎร โดยในการเสด็จครั้งนั้น พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มีพระราชปรารภว่า การนำสิ่งของไปแจกเป็นเพียงการแก้ปัญหาเฉพาะหน้า ทำอย่างไรจึงจะทำให้ชาวบ้านช่วยเหลือตนเองได้ในระยะยาว สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จึงทรงตระหนักในพระราชหฤทัยทันทีและทรงมีพระราชเสาวนีย์ในการส่งเสริมการทอผ้าไหมมัดหมี่ไว้เป็นอาชีพเสริมรายได้ให้ครอบครัวของประชาชนมากขึ้น และเพื่อเป็นการตอบสนองพระราชเสาวนีย์ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง รัฐบาลได้ให้ความสำคัญในการสร้างงาน สร้างอาชีพ สร้างรายได้ของประชาชน ขยายผลและสนับสนุนให้มี “โครงการหนึ่งตำบลหนึ่งผลิตภัณฑ์ (OTOP)” และมีการพัฒนายกระดับผลิตภัณฑ์ OTOP โดยพัฒนาผู้ผลิต ผู้ประกอบการ ยกระดับคุณภาพมาตรฐานผลิตภัณฑ์ระดับ 1-3 ดาว และเพิ่มช่องทางการตลาดให้กว้างและก้าวไกลมากยิ่งขึ้น และรัฐบาลคาดหวังว่าจะเป็นโอกาสที่ดีที่ประเทศไทยจะได้แสดงให้ชาวไทยและชาวต่างประเทศได้เห็นถึงความก้าวหน้าในการพัฒนาผลิตภัณฑ์ OTOP และคาดหวังว่าการจัดงานครั้งนี้จะช่วยสร้างงาน สร้างอาชีพ สร้างรายได้ให้ผู้ผลิต ผู้ประกอบการ ตลอดจนสมาชิกกลุ่มต่าง ๆ เพื่อเป็นการกระตุ้นเศรษฐกิจของประเทศ
พลเอก อนุพงษ์ เผ่าจินดา กล่าวว่า กระทรวงมหาดไทยมอบหมายให้กรมการพัฒนาชุมชนเป็นหน่วยงานหลักร่วมกับมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง หน่วยงานภาครัฐ และภาคเอกชน จัดงานศิลปาชีพประทีปไทย OTOP ก้าวไกลด้วยพระบารมี ประจำปี พ.ศ. 2563 ในระหว่างวันที่ 8 – 16 สิงหาคม 2563 รวม 9 วัน ณ อาคารชาเลนเจอร์ 2 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี โดยมีวัตถุประสงค์เพื่อสำนึกในพระมหากรุณาธิคุณและเทิดพระเกียรติเนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง รวมถึงเพื่อเพิ่มช่องทางการจำหน่ายและส่งเสริมการใช้ผลิตภัณฑ์ OTOP ซึ่งเป็นภูมิปัญญาไทยที่กำเนิดมาจากโครงการศิลปาชีพ และเป็นการขับเคลื่อนการพัฒนาเศรษฐกิจฐานรากผ่านกลไกโครงการหนึ่งตำบลหนึ่งผลิตภัณฑ์ของรัฐบาล โดยบูรณาการและอาศัยความร่วมมือของทุกภาคส่วนเพื่อยกระดับคุณภาพชีวิต ความเป็นอยู่ของประชาชนให้ดีขึ้น เพื่อให้ชุมชนเข้มแข็ง พึ่งตนเองได้ และส่งผลให้เศรษฐกิจในภาพรวมของประเทศเกิดความมั่นคง มั่งคั่ง และยั่งยืน
สำหรับกิจกรรมในการจัดงานศิลปาชีพ ประทีปไทย OTOP ก้าวไกลด้วยพระบารมี ประจำปี พ.ศ. 2563 ในครั้งนี้ มีการจัดแสดงและจำหน่ายสินค้ามากกว่า 900 บูธ ผลิตภัณฑ์ OTOP มากกว่า 7,200 รายการ แบ่งเป็น 7 ส่วน ได้แก่ 1) การจัดนิทรรศการเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนี-พันปีหลวง 2) การจัดกิจกรรมของมูลนิธิส่งเสริมศิลปาชีพฯ 3) การจัดแสดงผ้าประเภทต่าง ๆ เช่น 1. ผ้าชนะเลิศการประกวดผ้า สืบสาน อนุรักษ์ศิลป์ผ้าถิ่นไทย ดำรงไว้ในแผ่นดินจาก 76 จังหวัด จำนวน 152 บูธ 2. ผ้าอัตลักษณ์ ผ้าและเครื่องแต่งกายชาติพันธุ์ อาทิ ชุดเสื้อผ้าและเครื่องแต่งกายจากชนเผ่า จังหวัดแม่ฮ่องสอน ผ้านาหมื่นศรี จังหวัดตรัง ผ้ายกทอง จังหวัดนครศรีธรรมราช ผ้ากาบบัว จังหวัดอุบลราชธานี ผ้าจกคูบัว จังหวัดราชบุรี ผ้าแต้มตระกรอ จังหวัดอุทัยธานี และผ้าไหมแพรวา จังหวัดกาฬสินธุ์ 3. ผ้าที่ผ่านการพัฒนาของกรมการพัฒนาชุมชน อาทิ ผ้าที่จัดแสดงและจำหน่ายจากศิลปิน OTOP ผลิตภัณฑ์ผ้าจากโครงการพัฒนาผลิตภัณฑ์ OTOP เพื่อจำหน่ายบนเครื่องบิน 4. การจัดแสดงและจำหน่ายผลิตภัณฑ์ OTOP อาทิ OTOP Classic ระดับ 3 - 5 ดาว OTOP First Lady จัดแสดงและจำหน่ายผลิตภัณฑ์ประเภทผ้า และชุดเสื้อผ้าสำเร็จรูป รวมทั้งการให้บริการออกแบบและตัดเย็บภายในงาน การจำหน่ายผลิตภัณฑ์ OTOP ประเภทเครื่องแต่งกาย ประเภทเครื่องประดับ และประเภทจักสาน 5. การจัดพื้นที่โซนหัตถศิลป์ ศิลปิน OTOP โดยจัดแสดงเป็นพาวิลเลี่ยน (Pavilion) นำเสนองานฝีมือของศิลปิน OTOP ที่แสดงถึงคุณค่าความเป็นไทย มรดกทางภูมิปัญญาแห่งแผ่นดินที่สืบสานงานศิลป์มายาวนาน ได้รับการยอมรับว่าเป็นหัตถศิลป์ถิ่นสยามที่ทรงคุณค่าเหนือกาลเวลา 6. การจัด OTOP ชวนชิม จำหน่ายอาหารและเครื่องดื่มที่เป็นอัตลักษณ์ของจังหวัด และ 7. การจัดพื้นที่โซนสุขภาพ Health & Spa จำหน่ายผลิตภัณฑ์สมุนไพรเพื่อสุขภาพระดับ 3-5 ดาว พร้อมบริการนวดผ่อนคลายเพื่อสุขภาพ รวมถึงการให้บริการเพื่ออำนวยความสะดวกแก่ประชาชน เช่น จุดบริการ WiFi ธนาคาร ไปรษณีย์ ที่พักผ่อน เป็นต้น และมีกิจกรรมส่งเสริมการขาย ทั้งการแสดงดนตรี การแสดงศิลปวัฒนธรรมภาคต่าง ๆ การจัดช่วงเวลานาทีทอง และกิจกรรมชิงรางวัลเป็นประจำทุกวัน โดยการจัดงานในครั้งนี้ได้ดำเนินการภายใต้การประยุกต์ใช้มาตรการเว้นระยะห่าง (Social Distancing) เพื่อเป็นการป้องกันการแพร่กระจายของโรคติดเชื้อไวรัสโคโรนา 2019  (COVID-19) เป็นสำคัญ

ที่มา : https://www.thaigov.go.th/news/contents/details/34111
