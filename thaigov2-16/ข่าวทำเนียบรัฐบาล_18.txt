รัฐบาลไทย-ข่าวทำเนียบรัฐบาล-นายกรัฐมนตรี เปิดงานศิลปาชีพ ประทีปไทย OTOP เทิดพระเกียรติ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง กระตุ้นเศรษฐกิจ “ร่วมไทยสร้างชาติ”

วันจันทร์ที่ 10 สิงหาคม 2563
พิมพ์
นายกรัฐมนตรี เปิดงานศิลปาชีพ ประทีปไทย OTOP เทิดพระเกียรติ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง กระตุ้นเศรษฐกิจ “ร่วมไทยสร้างชาติ”
นายกรัฐมนตรี เปิดงานศิลปาชีพ ประทีปไทย OTOP เทิดพระเกียรติ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง กระตุ้นเศรษฐกิจ “ร่วมไทยสร้างชาติ”
วันนี้ (10 ส.ค.63) เวลา 15.00 น. ณ เวทีกลาง อาคารชาเลนเจอร์ 2 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และภริยา นางนราพร จันทร์โอชา  เป็นประธานเปิดงานศิลปาชีพ ประทีปไทย OTOP ก้าวไกลด้วยพระบารมี ประจำปี พ.ศ. 2563 เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษ 12 สิงหาคม 2563 ด้วยสำนึกในพระมหากรุณาธิคุณที่ทรงมีต่อพสกนิกรชาวไทยใน โครงการส่งเสริมศิลปาชีพและมูลนิธิส่งเสริมศิลปาชีพฯ  โดยจำหน่ายผลิตภัณฑ์ที่มีคุณภาพจากชุมชนต่าง ๆ ทั่วประเทศกว่า 1,000 ร้านค้า ฟื้นเศรษฐกิจไทย ฝ่าภัยโควิด ระหว่างวันที่ 8 - 16 สิงหาคม 2563 โดยมีนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย ผู้แทนศูนย์ศิลปาชีพฯ ผู้ว่าราชการจังหวัด ผู้บริหารภาครัฐและเอกชน คณะทูตานุทูต เจ้าหน้าที่ที่เกี่ยวข้อง และสื่อมวลชน เข้าร่วมงาน
เมื่อเดินทางถึงบริเวณงาน นายกรัฐมนตรีและภริยาถวายความเคารพพระฉายาลักษณ์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พร้อมเยี่ยมชมนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
โอกาสนี้ นายกรัฐมนตรีกล่าวเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยทรงมีพระราชประสงค์อนุรักษ์ และสืบสานภูมิปัญญาไทยให้คงอยู่คู่ชาติไทยสืบต่อไป ส่งเสริมอาชีพและรายได้ของพสกนิกรให้มีความเป็นอยู่ที่ดี และมีคุณภาพชีวิตที่ดีขึ้น ทั้งนี้ เพื่อตอบสนองพระราชเสาวนีย์ รัฐบาลได้ขยายผลและสนับสนุนโครงการหนึ่งตำบล หนึ่งผลิตภัณฑ์ และมีการพัฒนายกระดับผลิตภัณฑ์ OTOP โดยการพัฒนาผู้ผลิต ผู้ประกอบการ และเพิ่มช่องทาง การตลาดให้มากยิ่งขึ้น ภายในงานยังแสดงให้ชาวไทยและชาวต่างชาติได้เห็นถึงความก้าวหน้าของการพัฒนาผลิตภัณฑ์ OTOP จากภูมิปัญญาไทย  นอกจากจะได้ร่วมเทิดพระเกียรติในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ประชาชนยังสามารถเลือกซื้อสินค้าชุมชนที่เป็นของดีมีคุณภาพจากชุมชนทั่วประเทศ ช่วยกระตุ้นเศรษฐกิจของประเทศตามนโยบายของรัฐบาล พร้อมกันนี้ นายกรัฐมนตรีได้เชิญชวนประชาชนมาเที่ยวชมงาน เลือกซื้อสุดยอดผลิตภัณฑ์ OTOP จากชุมชนต่าง ๆ ภายใต้รูปแบบการดำเนินชีวิตวิถีใหม่ (New normal) เชื่อมั่นว่าไทยสามารถใช้วิกฤติโควิด-19 ให้เป็นโอกาสพลิกฟื้นประเทศไทยให้กลับมาดีกว่าเดิมได้ ด้วยความร่วมแรง ร่วมใจของคนไทยทุกคนภายใต้ “ร่วมไทย สร้างชาติ”  เพื่อก้าวเดินต่อไปด้วยกัน
จากนั้น นายกรัฐมนตรี และภริยา เยี่ยมชมนิทรรศการจากหน่วยงานภาคีและการสาธิตผลิตภัณฑ์ พร้อมพูดคุยกับผู้ผลิต ผู้ประกอบการที่นำสินค้ามาแสดงและจำหน่าย อาทิ ซุ้ม First Lady ศูนย์เรียนรู้และออกแบบขวัญตา ซุ้มสานพลังประชารัฐ โดยคณะทำงานการพัฒนาเศรษฐกิจฐานรากและประชารัฐ เพื่อ “แรงบันดาลใจจากทุกคน เพื่อชุมชนที่ยั่งยืน” และซุ้มสืบสานอนุรักษ์ศิลป์ผ้าถิ่นไทยดำรงไว้ในแผ่นดิน เป็นต้น พร้อมให้กำลังใจผู้ประกอบการ OTOP ทั่วประเทศ ต่อยอดสร้างสรรค์ผลิตภัณฑ์ที่เป็นอัตลักษณ์ของแต่ละท้องถิ่นให้ร่วมสมัย ตรงกับความต้องการของตลาด ซึ่งรัฐบาลพร้อมสนับสนุนและส่งเสริมผลิตภัณฑ์ชุมชนเพื่อให้คนในชุมชนมีอาชีพและรายได้อย่างยั่งยืน
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34106
