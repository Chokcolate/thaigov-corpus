รัฐบาลไทย-ข่าวทำเนียบรัฐบาล-ข่าวดีเอสเอ็มอีรายย่อย สสว.- ธพว. เตรียมเปิดยื่นกู้สินเชื่อ “SMEs One” รอบ 2 รับแจ้งความประสงค์ผ่านออนไลน์ ตั้งแต่ 12.00 น. วันที่ 24 ส.ค. 63 เป็นต้นไป

วันอังคารที่ 18 สิงหาคม 2563
พิมพ์
ข่าวดีเอสเอ็มอีรายย่อย สสว.- ธพว. เตรียมเปิดยื่นกู้สินเชื่อ “SMEs One” รอบ 2 รับแจ้งความประสงค์ผ่านออนไลน์ ตั้งแต่ 12.00 น. วันที่ 24 ส.ค. 63 เป็นต้นไป
สสว. และ ธพว.เตรียมเปิดรับยื่นขอกู้สินเชื่อ “SMEs One” รอบ 2  วงเงินรวม 1,200 ล้านบาท สำหรับกลุ่มรายย่อย รายได้ไม่เกิน 1.8 ลบ.ต่อปี จ้างงานไม่เกิน 5 คน วงเงินกู้สูงสุด 5 แสนบาท ดอกเบี้ย 1% ต่อปี
สสว. และ ธพว.เตรียมเปิดรับยื่นขอกู้สินเชื่อ “SMEs One” รอบ 2  วงเงินรวม 1,200 ล้านบาท สำหรับกลุ่มรายย่อย รายได้ไม่เกิน 1.8 ลบ.ต่อปี จ้างงานไม่เกิน 5 คน วงเงินกู้สูงสุด 5 แสนบาท ดอกเบี้ย 1% ต่อปี  ระบุเปิดรับผ่านช่องทางออนไลน์ ตั้งแต่เวลา 12.00 น. วันที่ 24 ส.ค. 63 เป็นต้นไป จนกว่าจะเต็มวงเงิน แนะผู้สนใจควรสมัครสมาชิก สสว.ให้เรียบร้อยก่อนวันเปิดยื่นกู้ ช่วยเพิ่มความสะดวกรวดเร็ว
นายวีระพงศ์ มาลัย ผู้อํานวยการ สํานักงานส่งเสริมวิสาหกิจขนาดกลางและขนาดย่อม (สสว.) กล่าวว่า    สสว. และธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  พร้อมเปิดรับคำขอกู้สินเชื่อโครงการสนับสนุน SMEs รายย่อย หรือ สินเชื่อ “SMEs One” รอบ 2  วงเงินรวม 1,200 ล้านบาท  สำหรับกลุ่มผู้ประกอบการรายย่อย (MICRO) เท่านั้น  ที่มีรายได้ไม่เกิน 1.8 ล้านบาทต่อปี  การจ้างงานไม่เกิน 5 คน  โดยวงเงินให้กู้สูงสุด 5 แสนบาทต่อราย  ซึ่งจะเริ่มรับแจ้งความประสงค์ยื่นกู้ตั้งแต่เวลา 12.00 น. ของวันที่ 24 สิงหาคม 2563 เป็นต้นไป รับจำนวนจำกัด จนกว่าจะเต็มวงเงิน  ผ่านช่องทางออนไลน์ ได้แก่  LINE Official Account: SME Development Bank , เว็บไซต์ของ  ธพว. (www.smebank.co.th)  และแอปพลิเคชัน “SME D Bank” ดาวน์โหลดได้ทั้งระบบ IOS และ Android
ทั้งนี้ สินเชื่อ “SMEs One”  เป็นโครงการความร่วมมือระหว่าง สสว. กับ ธพว.  ผ่านกองทุนส่งเสริมวิสาหกิจขนาดกลางและขนาดย่อม (กองทุน สสว.) สนับสนุนเอสเอ็มอีรายย่อยเข้าถึงแหล่งทุนดอกเบี้ยต่ำ เพื่อนำไปใช้เป็นเงินทุนหมุนเวียน เสริมสภาพคล่อง ลงทุน ขยายกิจกรรม ปรับปรุง ซ่อมแซม หรือพัฒนาคุณภาพและมาตรฐานการให้บริการได้อย่างมีประสิทธิภาพ คิดอัตราดอกเบี้ย 1% ต่อปี กำหนดระยะเวลาผ่อนนานสูงสุดไม่เกิน 7 ปี ระยะเวลาปลอดชำระคืนเงินต้นสูงสุดไม่เกิน 1 ปี โดยจะต้องมีหลักประกัน กรณีบุคคลธรรมดาต้องมีบุคคลที่น่าเชื่อถือค้ำประกัน ส่วนกรณีนิติบุคคลค้ำประกันโดยกรรมการผู้มีอำนาจกระทำการแทนนิติบุคคล
สำหรับคุณสมบัติผู้ขอสินเชื่อเปิดโอกาสทั้งกลุ่มนิติบุคคล บุคคลธรรมดา และบุคคลธรรมดาจด VAT โดยต้องเป็นกลุ่มวิสาหกิจรายย่อย (MICRO)  ตามนิยามของ สสว. คือ รายได้ไม่เกิน 1.8 ล้านบาทต่อปี  การจ้างงานไม่เกิน 5 คน ซึ่งในวันที่ยื่นกู้ต้องขึ้นทะเบียนไว้กับ สสว. อีกทั้ง ไม่เคยได้รับความช่วยเหลือจากสินเชื่อกองทุนพัฒนาเอสเอ็มอีตามแนวประชารัฐ, โครงการเงินทุนพลิกฟื้นวิสาหกิจขนาดย่อม และโครงการฟื้นฟูกิจการวิสาหกิจขนาดกลางและขนาดย่อม  อีกทั้ง ผู้ขออนุมัติสินเชื่อต้องไม่เป็นหนี้ NPLs ไม่ถูกดำเนินคดี ไม่เป็นบุคคลล้มละลาย
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวเสริมว่า เนื่องจากสินเชื่อดังกล่าวได้รับความสนใจจากผู้ประกอบการเอสเอ็มอีอย่างสูง  เห็นได้จากการเปิดแจ้งความประสงค์ยื่นกู้รอบแรก เมื่อวันที่ 1 มิถุนายน 2563 ที่ผ่านมา ปรากฏว่า มีผู้ยื่นกู้เต็มจำนวนอย่างรวดเร็ว ดังนั้น  ก่อนจะถึงวันเปิดแจ้งความประสงค์ยื่นขอสินเชื่อ SMEs One รอบ 2 ในวันที่ 24 ส.ค.นี้  ขอแนะนำให้ผู้ประกอบการรายย่อยที่ต้องการยื่นกู้ ดำเนินการขึ้นทะเบียนสมาชิกกับ สสว.ไว้ให้เรียบร้อยเสียก่อน  โดยสมัครได้ที่ https://members.sme.go.th/newportal/  ซึ่งจะช่วยเพิ่มความสะดวกในการแจ้งความประสงค์ได้รวดเร็วยิ่งขึ้น สอบถามรายละเอียดเพิ่มเติมที่ทุกสาขา ธพว. ทั่วประเทศ และ Call Center สสว. 1301 หรือ Call Center ธพว. 1357

ที่มา : https://www.thaigov.go.th/news/contents/details/34304
