รัฐบาลไทย-ข่าวทำเนียบรัฐบาล-รมว.เฉลิมชัย ตรวจเยี่ยมโครงการฝายคลองขุนพัง

วันเสาร์ที่ 15 สิงหาคม 2563
รมว.เฉลิมชัย ตรวจเยี่ยมโครงการฝายคลองขุนพัง
รมว.เฉลิมชัย ตรวจเยี่ยมโครงการฝายคลองขุนพัง พร้อมสนับสนุนโครงการฝายคลองนางโยนพร้อมระบบส่งน้ำที่จะสนับสนุนฝายคลองขุนพังเดิม สามารถช่วยพื้นที่การเกษตร 4,000 ไร่ อีกทั้งยังใช้ในการอุปโภค–บริโภคได้ถึง 600 ครัวเรือน ประชากร 3,000 คน
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ตรวจเยี่ยมโครงการฝายคลองขุนพัง ณ หมู่ที่ 8 ตำบลหินตก อำเภอร่อนพิบูลย์ จังหวัดนครศรีธรรมราช ซึ่งโครงการดังกล่าวเกิดขึ้นเพื่อแก้ไขปัญหาการขาดแคลนน้ำ กรมชลประทานจึงได้มีการก่อสร้างฝายคลองขุนพังโดยใช้งบประมาณปี 2531 แล้วเสร็จในปี 2533 สามารถช่วยเหลือพื้นที่การเกษตร 2,500 ไร่ และช่วยเรื่องอุปโภค-บริโภค 650 ครัวเรือน ประชากร 3,000 คน แต่เนื่องจากเป็นฝายที่ใช้มานานส่งผลให้ตัวฝายชำรุด ทำให้หน้าแล้งขาดน้ำ ไม่มีน้ำใช้ อีกทั้งระบบส่งน้ำมีการเสื่อมสภาพ ทำให้ส่งน้ำไม่ถึงพื้นที่เป้าหมาย โครงการฝายคลองขุนพังนี้จึงเป็นภารกิจที่ต้องซ่อมแซม โดยกรมชลประทานได้มีการตรวจสอบแล้วมีจุดที่เหมาะสมที่จะก่อสร้างฝายพร้อมระบบท่อส่งน้ำห่างจากฝายคลองขุนพังขึ้นไปทางเหนือน้ำประมาณ 1 กิโลเมตร เพื่อแก้ไขปัญหาการขาดแคลนน้ำในฤดูแล้ง และเป็นแหล่งน้ำสนับสนุนฝายคลองขุนพังเดิม ซึ่งจะเป็นการแก้ปัญหาในระยะยาว โดยมีพื้นที่ที่เหมาะสมคือฝายคลองนางโยน ที่จะมีท่อส่งน้ำประมาณ 18 กม. ทำให้สามารถเพิ่มพื้นที่เกษตร เป็นจำนวน 4,000 ไร่ ปัจจุบันกำลังอยู่ระหว่างการออกแบบโครงการ และเสนอขอตั้งงบประมาณในปี 2565
" อย่างไรก็ตาม ได้มอบหมายให้กรมชลประทานจะต้องสร้างการมีส่วนร่วมของราษฎรในพื้นที่ เพื่อตอบสนองความต้องการโดนแท้จริง และมีการพูดคุยก่อนดำเนินโครงการ จึงขอให้ความมั่นใจว่าจะสามารถสนับสนุนงบประมาณในการก่อสร้างให้กับพี่น้องในพื้นที่ได้อย่างแน่นอน" นายเฉลิมชัย กล่าว

ที่มา : https://www.thaigov.go.th/news/contents/details/34216
