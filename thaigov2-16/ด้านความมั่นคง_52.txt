รัฐบาลไทย-ข่าวทำเนียบรัฐบาล-รมช.แรงงาน เดินสายเยี่ยมชมผลงานกพร. ประเดิมเอาใจวัยเก๋า

วันพฤหัสบดีที่ 20 สิงหาคม 2563
พิมพ์
รมช.แรงงาน เดินสายเยี่ยมชมผลงานกพร. ประเดิมเอาใจวัยเก๋า
รมช.แรงงาน  เดินสายเยี่ยมชมภารกิจกรมพัฒนาฝีมือแรงงาน ประเดิมเยี่ยมชมการฝึกอบรม การประกอบอาหารไทย และการทำขนมไทยให้แก่ผู้สูงอายุ เอาใจวัยเก๋า สร้างอาชีพ มีรายได้
วันที่ 20 สิงหาคม 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน พร้อมด้วยดร.ภาคิน สมมิตรธนกุล ผู้ช่วยเลขานุการรัฐมนตรีว่าการกระทรวงแรงงาน พร้อมทีมงาน เยี่ยมชมการฝึกอบรมฝีมือแรงงาน หลักสูตรฝึกเตรียมเข้าทำงาน ผู้ประกอบอาหารไทย และการฝึกอบรมการทำขนมไทย ให้แก่ผู้สูงอายุ ทั้ง 2 หลักสูตรมีผู้เข้าอบรมรวม 40 คน โดยมีนายชาคริตย์ เดชา รองอธิบดีกรมพัฒนาฝีมือแรงงาน  และผู้อำนวยการสถาบันพัฒนาฝีมือแรงงาน 13 กรุงเทพมหานคร ให้การต้อนรับ ณ วิทยาลัยการแรงงาน กรมพัฒนาฝีมือแรงงาน
ศาสตราจารย์ นฤมล เปิดเผยว่า ตนเองได้รับมอบหมายให้กำกับดูแลเพื่อขับเคลื่อนภารกิจของกรมพัฒนาฝีมือแรงงาน เนื่องจากทักษะฝีมือแรงงานเป็นเรื่องสำคัญและจำเป็นอย่างยิ่งที่แรงงานไทยต้องพัฒนาทักษะฝีมืออยู่ตลอดเวลา เพื่อให้ทันต่อเทคโนโลยีที่เปลี่ยนแปลง อีกทั้งต้องพัฒนาทักษะให้ตรงกับความต้องการของตลาดแรงงาน ซึ่งได้เสนอโครงการพัฒนาทักษะฝีมือให้กับกำลังแรงงานที่ได้รับผลกระทบจากไวรัสโควิด-19 ปัจจุบันอยู่ระหว่างการพิจารณาอนุมัติงบประมาณ อย่างไรก็ตามในปี 2563 กรมพัฒนาฝีมือแรงงาน ได้ดำเนินการพัฒนาฝีมือแรงงานให้กับแรงงานในส่วนที่ดำเนินการเอง จำนวน 110,585 คน จากเป้าหมาย จำนวน 127,200 คน
ศาสตราจารย์ นฤมล กล่าวต่อไปว่า สำหรับวันนี้มีโอกาสเยี่ยมชมการฝึกอบรมฝีมือแรงงาน ทั้งผู้ประกอบอาหารไทยและการฝึกอบรมการทำขนมไทยให้แก่ผู้สูงอายุ โดยทั้ง 2 สาขาอาชีพ สามารถนำไปประกอบเป็นอาชีพอิสระได้  โดยเฉพาะการฝึกอบรมให้แก่ผู้สูงอายุนั้น ช่วยให้สามารถทำขนมไทยแบบง่ายๆ ไม่ยุ่งยาก ทำขายมีรายได้เพิ่มเติมช่วยเหลือครอบครัวได้อีกทางหนึ่ง นอกจากหลักสูตรที่กล่าวมาแล้ว กรมพัฒนาฝีมือแรงงาน กระทรวงแรงงาน ยังมีการฝึกอบรมให้แก่แรงงานในอีกหลายหลักสูตรทั้ง Up Skill และRe Skill แก่แรงงานทั้งที่อยู่นอกระบบและในสถานประกอบกิจการ เพื่อรองรับอุตสาหกรรมในอนาคตด้วย อาทิ ความรู้ด้านอัตโนมัติและหุ่นยนต์ การเชื่อมด้วยหุ่นยนต์
“ดังนั้น แรงงานที่ต้องการพัฒนาทักษะฝีมือให้ตรงกับความต้องการของตลาด รวมถึงพัฒนาทักษะเพื่อนำไปประกอบอาชีพเสริม ที่สำคัญคือฝึกฟรี และมีรายได้ สามารถติดต่อสมัครฝึกอบรมได้ที่หน่วยงานของกรมพัฒนาฝีมือแรงงาน ซึ่งมีอยู่ทุกจังหวัดทั่วประเทศ หรือติดตามในเพจเฟซบุ๊กของกรมพัฒนาฝีมือแรงงานได้ หรือโทร.สอบถามที่สายด่วนกระทรวงแรงงาน 1506 กด 4” รมช.นฤมล กล่าวทิ้งท้าย

ที่มา : https://www.thaigov.go.th/news/contents/details/34375
