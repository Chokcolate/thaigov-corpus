รัฐบาลไทย-ข่าวทำเนียบรัฐบาล-การช่วยเหลือ เยียวยา ผู้ประกันตน กรณีการระบาด ของโรคติดเชื้อไวรัสโคโรนา 2019

วันพฤหัสบดีที่ 6 สิงหาคม 2563
พิมพ์
การช่วยเหลือ เยียวยา ผู้ประกันตน กรณีการระบาด ของโรคติดเชื้อไวรัสโคโรนา 2019
สรุปการตอบกระทู้ถามในการประชุมวุฒิสภา  วันจันทร์ที่ ๒๒ มิถุนายน ๒๕๖๓
เรื่อง                 การช่วยเหลือ เยียวยา ผู้ประกันตน กรณีการระบาด ของโรคติดเชื้อไวรัสโคโรนา 2019
ผู้ตั้งกระทู้ถาม    นายเฉลิมชัย  เฟื่องคอน
ถาม                  นายกรัฐมนตรี
ผู้ตอบ               รัฐมนตรีว่าการทรวงแรงงาน
ผู้ถาม : นายเฉลิมชัย  เฟื่องคอน ถามกระทู้โดยสรุปดังนี้
ด้วยกองทุนประกันสังคมมีวัตถุประสงค์เพื่อเป็นทุนใช้จ่ายให้ผู้ประกันตนได้รับประโยชน์ทดแทน ในกรณีประสบอันตรายหรือเจ็บป่วย กรณีทุพพลภาพ กรณีตาย กรณีคลอดบุตร กรณีสงเคราะห์บุตร กรณีชราภาพ และกรณีว่างงาน ปัจจุบันมีเงินกองทุนประกันสังคม จำนวน ๒,๐๓๒,๘๔๑ ล้านบาท และรัฐบาลยังคงค้างจ่ายเงินสมทบเข้ากองทุนประกันสังคมอีกประมาณ ๑๐๗,๐๐๐ ล้านบาท ในส่วนสถานะเงินกองทุนเพื่อการจ่ายประโยชน์ทดแทนกรณีว่างงาน มีวงเงินรวมทั้งสิ้น ๑๖๔,๐๐๐ ล้านบาท สำหรับสถานการณ์การแพร่ระบาดของโรคติดเชื้อไวรัสโคโรนา 2019 นั้น มีผู้ประกันตนมาลงทะเบียนเป็นผู้ว่างงานจำนวน ๑,๑๗๗,๘๔๑ คน และคณะรัฐมนตรีได้มีมติให้ความเห็นชอบช่วยเหลือ เยียวยาผู้ประกันตน จากประเด็นการช่วยเหลือ เยียวยา ชดเชยให้กับผู้ประกันตนดังกล่าว ทำให้ต้องมีการใช้เงินกองทุนการว่างงานเพิ่มมากขึ้น จึงเกรงว่าจะไม่เพียงพอและถูกใช้จนหมด
ขอเรียนถามว่า รัฐบาลได้นำเงินกองทุนประกันสังคมไปลงทุนเพื่อหาผลประโยชน์ อย่างไรบ้าง และปัจจุบันมีเงินสดจำนวนเท่าใด เพียงพอจ่ายผู้ประกันตนกรณีว่างงานหรือไม่และมีแนวทางหรือมาตรการระยะยาวในการบริหารกองทุนประกันสังคมอย่างไร เพื่อให้เงินในกองทุนกรณีว่างงานมีเพียงพอต่อการช่วยเหลือ เยียวยา ผู้ว่างงาน อีกทั้งกรณีรัฐบาลค้างจ่ายเงินสมทบเข้ากองทุนประกันสังคมเหตุใด รัฐบาลไม่ปฏิบัติให้เป็นไปตามพระราชบัญญัติประกันสังคม พ.ศ. ๒๕๓๓ มาตรา ๔๖ รวมถึงกรณีมีคำสั่งห้ามบริษัท ห้างร้าน และสถานประกอบการที่มีลูกจ้างในระบบประกันสังคมดำเนินธุรกิจบางประเภท จนก่อให้เกิดการว่างงานขึ้นอย่างมากมายทั่วประเทศ จะมีนโยบายที่จะจัดสรรเงินอุดหนุนให้กับกองทุนประกันสังคมเพื่อนำไปช่วยเหลือ เยียวยาผู้ประกันตนหรือไม่อย่างไร
ผู้ตอบ : รัฐมนตรีว่าการกระทรวงแรงงาน ตอบชี้แจงกระทู้โดยสรุปดังนี้
หม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน ผู้ได้รับมอบหมายให้ตอบกระทู้ถาม ตอบชี้แจงว่า เงินกองทุนประกันสังคมแบ่งเป็น ๒ ส่วน ส่วนแรกเป็นการลงทุนในหลักทรัพย์ที่มีความมั่นคงสูง เช่น พันธบัตรรัฐบาล พันธบัตรธนาคารแห่งประเทศไทยฯ จำนวน ๑,๖๗๑,๑๗๖ ล้านบาท คิดเป็นร้อยละ ๘๒ ของเงินกองทุน ส่วนที่สอง
การลงทุนในหลักทรัพย์ที่มีความเสี่ยงปกติที่มีผลตอบแทนสูงกว่า เช่น หุ้นสามัญ หน่วยลงทุนในหุ้นต่างประเทศ หน่วยลงทุนในอสังหาริมทรัพย์ฯ จำนวน ๓๖๑,๖๖๕ ร้านบาท คิดเป็นร้อยละ ๑๘ ของเงินกองทุน การลงทุนดังกล่าวเป็นไปตามระเบียบว่าด้วยการจัดหาผลประโยชน์ ซึ่งคณะกรรมการประกันสังคมกำหนด โดยให้ลงทุนในหลักทรัพย์มั่นคงสูง ไม่น้อยกว่าร้อยละ ๖๐ และหลักทรัพย์ที่มีความเสี่ยง ไม่เกินร้อยละ ๔๐ สำหรับการสำรองเงินสดเพื่อจ่ายกรณีว่างงาน ปัจจุบันสำนักงานประกันสังคมได้ดำเนินการจ่ายสิทธิประโยชน์กรณีว่างงานจาก COVID - 19 ไปแล้ว จำนวน ๗๖๖,๒๔๒ คน  เป็นเงินกว่า ๙.๖ พันล้านบาท และได้สำรองสภาพคล่องไว้รอการจ่ายเงินอีก ๔๐,๐๐๐ ล้านบาท ซึ่งคาดการณ์ว่าจะเพียงพอต่อการจ่ายเงินกรณีว่างงาน สำหรับการบริหารเงินกองทุนประกันสังคมและกองทุนกรณีว่างงาน  สำนักงานประกันสังคมได้มีแนวทางในการบริหารเงินลงทุนที่ได้รับผลตอบแทนการลงทุนเพิ่มขึ้นอย่างต่อเนื่องมาโดยตลอด สามารถรองรับการว่างงานที่อาจเพิ่มขึ้นในอนาคต และมีคณะกรรมการติดตามการเบิกสิทธิประโยชน์อย่างใกล้ชิดและเตรียมสภาพคล่องให้เพียงพอ กรณีรัฐบาลค้างจ่ายเงินสมทบเดิมไม่มีกฎหมายกำหนดให้รัฐบาล ต้องตั้งงบประมาณให้ครบถ้วนและการที่รัฐบาลติดหนี้กองทุนไม่มีกฎหมายกำหนดให้ต้องเสียดอกเบี้ย และทุกรัฐบาลมีภาระในการตั้งงบประมาณ การตั้งงบประมาณเพื่อการนี้จึงไม่ครบถ้วนเป็นส่วนใหญ่  ปัจจุบันมีพระราชบัญญัติวินัยการเงินการคลังของรัฐ พ.ศ. ๒๕๖๑ กำหนดให้รัฐบาลต้องส่งเงินเข้าสมทบหรือชดเชยตามเวลาที่กฎหมายกำหนด รัฐบาลได้ดำเนินการและตั้งงบประมาณปี พ.ศ. ๒๕๖๓ จำนวน ๑๒,๕๖๒ บาท ปี ๒๕๖๔ จำนวน ๑๓,๗๘๐ ล้านบาท เพื่อชำระหนี้เก่า และได้จัดสรรเงินกู้ ๑ ล้านบาท โดย ๕๐๐,๐๐๐ ล้านบาท เป็นสินเชื่อตามระบบ ธปท. และ ๔๐๐,๐๐๐ ล้านบาท ในรูปของทุนรักษาเสถียรภาพตราสารหนี้ และมีการพัฒนารูปแบบการเงินที่กระทรวงแรงงานมีอยู่ และอาจจะจัดเพิ่ม นอกจากนี้ได้พิจารณาเหตุการณ์ต่าง ๆ ซึ่งมีพัฒนาการอยู่มาก เช่น ประเทศไต้หวันรับแรงงานไทยแล้ว โดยให้เข้า state quarantine ๑๔ วันที่ไต้หวัน ซึ่งแม้จะเป็นภาระแก่แรงงาน  แต่ทำให้เริ่มหารายได้ได้ระดับหนึ่ง และรัฐบาลมีการตั้งงบประมาณเพื่อชำระหนี้กองทุนประกันสังคมแล้วและยังมีการตั้งงบประมาณเพิ่มเติม โดยตั้งเป้าหมายว่าภายใน ๕ ถึง ๘ ปีจะชำระหนี้กองทุนประกันสังคมได้หมด
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33973
