รัฐบาลไทย-ข่าวทำเนียบรัฐบาล-ปลัดวธ.เป็นประธานในพิธีเปิดโครงการนิทรรศการและการแสดงเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง

วันจันทร์ที่ 10 สิงหาคม 2563
ปลัดวธ.เป็นประธานในพิธีเปิดโครงการนิทรรศการและการแสดงเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
ปลัดวธ.เป็นประธานในพิธีเปิดโครงการนิทรรศการและการแสดงเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๓
วันที่ ๘ สิงหาคม ๒๕๖๓ เวลา ๑๔.๐๐ น. นายอิทธิพล คุณปลื้ม รัฐมนตรีว่าการกระทรวงวัฒนธรรม มอบหมายให้ นายกฤษศญพงษ์ ศิริ ปลัดกระทรวงวัฒนธรม เป็นประธานในพิธีเปิดโครงการนิทรรศการและการแสดงเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๓ โดยมีนายประทีป เพ็งตะโก อธิบดีกรมศิลปากร ผู้บริหารกระทรวงวัฒนธรรม และประชาชนเข้าร่วมชมการแสดง ณ โรงละครแห่งชาติ กรุงเทพฯ
ภายในงาน มีการจัดแสดงนิทรรศการพระราชประวัติ พระอัจฉริยภาพ พระราชกรณียกิจด้านการอนุรักษ์มรดกศิลปวัฒนธรรม ตลอดจนพระมหากรุณาธิคุณด้านนาฏดุริยางคศิลป์ เพื่อเผยแพร่ให้ผู้เข้าร่วมกิจกรรม ประชาชนทั่วไปได้ชื่นชมและน้อมสำนึกในพระมหากรุณาธิคุณ ตระหนักในคุณค่าและร่วมกันธำรงรักษามรดกศิลปวัฒนธรรมของชาติไทย
และยังมีการแสดง ประกอบด้วย การขับร้องดนตรีสากล รำถวายพระพร “เฉลิมพระชนม์แซ่ซ้อง ๑๒ สิงหา พระแม่แห่งประชาชาวไทย ละครชาตรี เรื่อง มโนราห์ ตอน พรานบุณจับนางมโนราห์ ละครเสภา เรื่องขุนช้างขุนแผน ตอน ขุนแผนขึ้นเรือนขุนช้าง และโขน เรื่อง รามเกียรติ์ ตอน ศรกินนม จัดขึ้นระหว่างวันที่ ๘-๙ สิงหาคม ๒๕๖๓ เวลา ๑๔.๐๐ น. ณ โรงละครแห่งชาติ กรุงเทพฯ

ที่มา : https://www.thaigov.go.th/news/contents/details/34095
