รัฐบาลไทย-ข่าวทำเนียบรัฐบาล-‘เลขารมว.เกษตรฯ’ รับฟังปัญหาเกษตรกรที่ได้รับผลกระทบจากการแบนสารพาราควอต และสารคลอร์ไพรีฟอส

วันศุกร์ที่ 21 สิงหาคม 2563
‘เลขารมว.เกษตรฯ’ รับฟังปัญหาเกษตรกรที่ได้รับผลกระทบจากการแบนสารพาราควอต และสารคลอร์ไพรีฟอส
‘เลขารมว.เกษตรฯ’ รับฟังปัญหาเกษตรกรที่ได้รับผลกระทบจากการแบนสารพาราควอต และสารคลอร์ไพรีฟอส
นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ เปิดเผยภายหลังหารือร่วมกับตัวแทนเครือข่ายอาสาคนรักแม่กลอง ณ กระทรวงเกษตรและสหกรณ์ ว่า นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ มอบหมายให้ตนหารือร่วมกับกลุ่มเครือข่ายอาสาคนรักแม่กลอง จำนวน 100 คน เพื่อหาแนวทางในการช่วยเหลือเกษตรกรที่ได้รับผลกระทบจากการยกเลิกการใช้สารพาราควอตและสารคลอร์ไพรีฟอส โดยเครือข่ายอาสาคนรักแม่กลอง ได้ยื่นหนังสือเรียกร้องที่มีวัตถุประสงค์เพื่อนำเสนอข้อมูลชุดใหม่เรื่องสารพาราควอตและสารคลอร์ไพรีฟอส ซึ่งเป็นปัจจัยการผลิตของเกษตรกร โดยขอให้เสนอต่อคณะกรรมการวัตถุอันตรายเพื่อพิจารณาผ่อนผัน ซึ่งจากเดิมได้กำหนดระยะเวลาผ่อนผันให้เกษตรกรนำสารพาราควอตและสารคลอร์ไพรีฟอสมาคืนที่ร้านค้า ภายในวันที่ 29 ส.ค. นี้ ตลอดจนเพื่อหารือร่วมกันในการหาแนวทางแก้ไขปัญหาให้กับเกษตรกร
“กระทรวงเกษตรและสหกรณ์ ยินดีรับฟังข้อเสนอแนะเพื่อนำไปปรับปรุงแก้ไข โดยจะส่งเรื่องดังกล่าวไปยังคณะกรรมการวัตถุอันตรายอย่างเร่งด่วน และจะดำเนินการในส่วนที่เกี่ยวข้องเพื่อช่วยเหลือกลุ่มเกษตรกรเพื่อให้มีความถูกต้องมากที่สุด” นายธนา กล่าว

ที่มา : https://www.thaigov.go.th/news/contents/details/34400
