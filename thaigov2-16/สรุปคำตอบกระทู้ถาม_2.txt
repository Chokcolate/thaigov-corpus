รัฐบาลไทย-ข่าวทำเนียบรัฐบาล-แผนงานพัฒนาเขตพัฒนาเศรษฐกิจพิเศษตาก

วันพฤหัสบดีที่ 6 สิงหาคม 2563
พิมพ์
แผนงานพัฒนาเขตพัฒนาเศรษฐกิจพิเศษตาก
สรุปการตอบกระทู้ถามในการประชุมวุฒิสภา วันจันทร์ที่ ๘ มิถุนายน ๒๕๖๓
เรื่อง                  แผนงานพัฒนาเขตพัฒนาเศรษฐกิจพิเศษตาก
ผู้ตั้งกระทู้ถาม    พลเอก เลิศรัตน์ รัตนวานิช
ถาม                   นายกรัฐมนตรี
ผู้ตอบ                รัฐมนตรีว่าการกระทรวงมหาดไทย
ผู้ถาม : พลเอก เลิศรัตน์  รัตนวานิช ถามกระทู้โดยสรุปดังนี้
ด้วยอำเภอแม่สอด จังหวัดตาก เป็นพื้นที่ชายแดนที่เป็นที่ตั้งจุดผ่านแดนถาวร เชื่อมต่อกับจังหวัดเมียวดี ซึ่งเป็นเขตเศรษฐกิจสำคัญของสาธารณรัฐแห่งสหภาพเมียนมา อำเภอแม่สอด จึงเป็นพื้นที่ที่มีศักยภาพในการเป็นประตูเศรษฐกิจที่จะเชื่อมโยงกับประเทศเพื่อนบ้าน ประกอบกับในการประชุมคณะกรรมการนโยบายเขตพัฒนาเศรษฐกิจพิเศษ เมื่อวันที่ ๑๕ กรกฎาคม ๒๕๕๗ ที่ประชุมได้ให้ความเห็นชอบจัดตั้งอำเภอแม่สอด จังหวัดตาก เป็นเขตพัฒนาเศรษฐกิจพิเศษ และต่อมาได้มีการจัดตั้งสำนักงานเขตพัฒนาเศรษฐกิจพิเศษตาก รวมถึงได้มีการเตรียมความพร้อมด้านโครงสร้างพื้นฐานและระบบสาธารณูปโภคหลายโครงการ อย่างไรก็ดีแม้ว่าภาครัฐจะพัฒนาระบบสาธารณูปโภค การสื่อสาร การคมนาคม และเทคโนโลยีในอำเภอแม่สอดมาโดยตลอด แต่การขับเคลื่อนเขตพัฒนาเศรษฐกิจพิเศษตากกลับเป็นไปอย่างล่าช้า เนื่องจากประสบปัญหาและอุปสรรคหลายประการ ส่งผลให้นักลงทุนต่างประเทศตัดสินใจที่จะลงทุนในจังหวัดเมียวดีมากกว่า ที่อำเภอแม่สอด ซึ่งอาจส่งผลกระทบกับการลงทุนในพื้นที่เขตพัฒนาเศรษฐกิจพิเศษตากในอนาคต สมควรที่ภาครัฐจะเร่งแก้ไขปัญหาและอุปสรรคที่ทำให้การขับเคลื่อนเขตพัฒนาเศรษฐกิจพิเศษตากเป็นไปอย่างล่าช้า ขอเรียนถามว่า รัฐบาลมีแผนงานพัฒนาเขตพัฒนาเศรษฐกิจพิเศษตากหรือไม่ อย่างไร และมีนโยบายให้หน่วยงานที่เกี่ยวข้องเร่งดำเนินการพัฒนาเขตพัฒนาเศรษฐกิจพิเศษตากหรือไม่ อย่างไร
ผู้ตอบ : รัฐมนตรีว่าการกระทรวงมหาดไทย ตอบชี้แจงกระทู้โดยสรุปดังนี้
พลเอก อนุพงษ์  เผ่าจินดา รัฐมนตรีว่าการกระทรวงมหาดไทย ผู้ได้รับมอบหมายให้ตอบกระทู้ถามตอบชี้แจงว่า แผนงานพัฒนาเขตพัฒนาเศรษฐกิจพิเศษตากอยู่ระหว่างการพิจารณาให้ความเห็นชอบ “ร่างระเบียบสำนักนายกรัฐมนตรีว่าด้วยการพัฒนาเขตเศรษฐกิจพิเศษ พ.ศ. ....” ของคณะรัฐมนตรี ซึ่งจะเป็นกฎหมายที่รองรับแนวคิดการพัฒนาเขตเศรษฐกิจพิเศษในระดับพื้นที่ภาค นอกจากนี้ได้กำหนดให้มีคณะกรรมการนโยบายพัฒนาเขตเศรษฐกิจพิเศษ (กพศ.)
ซึ่งคณะกรรมการคณะนี้มีอำนาจหน้าที่กำหนดนโยบายมาตรการการบริหารพัฒนาเขตพัฒนาเศรษฐกิจพิเศษซึ่งมีลักษณะเป็นแผนการกำหนดแนวทางการพัฒนาการวางมาตรการที่สอดคล้องและจำเป็น การกำหนดลักษณะการใช้ประโยชน์พื้นที่ รวมทั้งการกำหนดแผนงานโครงการที่จะสามารถขับเคลื่อนให้บรรลุผลสำเร็จ การดำเนินการที่ผ่านมาหลังจากที่ได้มีการประกาศพื้นที่เป็นเขตพัฒนาเศรษฐกิจพิเศษตาก หน่วยงานที่เกี่ยวข้องได้ระดมสรรพกำลังเพื่อพัฒนาพื้นที่ให้มีความพร้อมในการรองรับกิจกรรมทางเศรษฐกิจในรูปแบบที่หลากหลายที่กำลังจะเกิดขึ้น อย่างไรก็ตามภายใต้ระเบียบสำนักนายกรัฐมนตรีว่าด้วย การพัฒนาเขตเศรษฐกิจพิเศษฯ ที่ได้กำหนดให้มีการจัดทำแผนงานพัฒนาเขตเศรษฐกิจพิเศษขึ้น ทำให้ส่วนราชการสามารถจัดทำแผนงานโครงการเพื่อเสนอขอรับการจัดสรรงบประมาณในการขับเคลื่อนเขตพัฒนาเศรษฐกิจภายใต้กรอบนโยบายของรัฐบาลได้คล่องตัวมากขึ้น โดยระเบียบดังกล่าวได้กำหนดให้มีการส่งเสริมและสนับสนุนให้องค์กรปกครองส่วนท้องถิ่น ภาคเอกชน และประชาชนเข้ามามีส่วนร่วมในการพัฒนาเขตเศรษฐกิจพิเศษเพื่อให้เป็นไปตามแผนพัฒนา
และเกิดประโยชน์สูงสุดต่อประชาชน
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/33962
