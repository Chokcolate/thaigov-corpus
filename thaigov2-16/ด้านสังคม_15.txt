รัฐบาลไทย-ข่าวทำเนียบรัฐบาล-รมว.พม. เยี่ยมบ้านและให้กำลังใจครอบครัวผู้เสียชีวิตจากเหตุวาตภัย ที่ จ.นครศรีธรรมราช

วันจันทร์ที่ 10 สิงหาคม 2563
รมว.พม. เยี่ยมบ้านและให้กำลังใจครอบครัวผู้เสียชีวิตจากเหตุวาตภัย ที่ จ.นครศรีธรรมราช
รมว.พม. เยี่ยมบ้านและให้กำลังใจครอบครัวผู้เสียชีวิตจากเหตุวาตภัย ที่ จ.นครศรีธรรมราช
เมื่อวันที่ 6 ส.ค. 63 เวลา 14.45 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวงการพัฒนาสังคมและความมั่นคงของมนุษย์ ทีม One Home พม. จังหวัดนครศรีธรรมราช และหน่วยงานที่เกี่ยวข้องลงพื้นที่ตำบลพรหมโลก อำเภอพรหมคีรี จังหวัดนครศรีธรรมราช เพื่อเยี่ยมให้กำลังใจและช่วยเหลือครอบครัวที่มีสมาชิกเสียชีวิตจากเหตุวาตภัย ด้วยต้นไม้ใหญ่หักโค่นล้มทับร่างหญิงชราอายุ 78 ปี ในสวนผลไม้ของตนเอง
นายจุติ กล่าวว่า  จากกรณีเกิดเหตุวาตภัยในพื้นที่จังหวัดนครศรีธรรมราช ส่งผลให้ประชาชนได้รับความเดือดร้อนในหลายพื้นที่ และวันนี้ตนได้มาเยี่ยมและให้กำลังใจครอบครัวผู้เสียชีวิต ซึ่งสมาชิกครอบครัวส่วนใหญ่ประกอบอาชีพทำสวนผลไม้ เช่น เงาะ มังคุด และทุเรียน โดยกระทรวง พม. ได้มอบเงินเยียวยาผู้ประสบอุทกภัย วาตภัย และดินโคลนถล่ม รวมทั้งสำนักงานพัฒนาสังคมและความมั่นคงของมนุษย์จังหวัดนครศรีธรรมราช จะพิจารณาให้ความช่วยหลือเป็นเงินสงเคราะห์ผู้ประสบปัญหาทางสังคมกรณีฉุกเฉิน สำหรับการช่วยเหลือระยะยาว ได้มอบหมายอาสาสมัครพัฒนาสังคมและความมั่นคงของมนุษย์อำเภอพรหมคีรี ติดตามความเป็นอยู่ของครอบครัวผู้เสียชีวิตเป็นระยะ ทั้งนี้ หากประชาชนพบเห็นผู้ประสบปัญหาทางสังคม สามารถแจ้งมาที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชม. ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/34101
