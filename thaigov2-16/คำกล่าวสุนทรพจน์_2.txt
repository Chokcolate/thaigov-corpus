รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในโอกาสเป็นประธานเปิดงาน “ยกกำลังสองการศึกษาไทย สู่ความเป็นเลิศ”  (Thailand Education Eco-System)

วันอังคารที่ 18 สิงหาคม 2563
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี ในโอกาสเป็นประธานเปิดงาน “ยกกำลังสองการศึกษาไทย สู่ความเป็นเลิศ”  (Thailand Education Eco-System)
คำกล่าว พลเอก ประยุทธ์ จันทร์โอชา นายกรัฐมนตรี ในโอกาสเป็นประธานเปิดงาน “ยกกำลังสองการศึกษาไทย สู่ความเป็นเลิศ” (Thailand Education Eco-System) วันจันทร์ที่ 17 สิงหาคม 2563 เวลา 13.30 น. ณ ห้อง Auditorium อาคารทรู ดิจิทัล พาร์ค  กรุงเทพฯ
ท่านรองนายกรัฐมนตรี
ท่านรัฐมนตรีว่าการกระทรวงศึกษาธิการ
ผู้บริหารหน่วยงานภาครัฐ และภาคเอกชนทุกท่าน
ผมมีความยินดีเป็นอย่างยิ่งที่ได้มาเป็นประธานในงาน “ยกกำลังสองการศึกษาไทยสู่ความเป็นเลิศ” (Thailand Education Eco-System) ซึ่งผมขอขอบคุณทุกท่านที่มาร่วมงานในวันนี้ เพื่อร่วมเป็นส่วนหนึ่งในการขับเคลื่อน และพลิกเปลี่ยนหน้าประวัติศาสตร์ด้านการศึกษาของประเทศไทย
จากแผนยุทธศาสตร์ชาติ 20 ปี ที่ได้มีการประกาศใช้มาระยะหนึ่งแล้วนั้นมีหนึ่งยุทธศาสตร์ที่รัฐบาลให้ความสำคัญ เนื่องจากเป็นพื้นฐานที่สำคัญในการพัฒนาประเทศให้มีความมั่นคง มั่งคั่ง และยั่งยืน คือ “แผนยุทธศาสตร์ด้านการพัฒนา และเสริมสร้างศักยภาพทรัพยากรมนุษย์” ซึ่งยุทธศาสตร์นี้มีความสำคัญในกำหนดเป้าหมายการพัฒนาคนในทุกมิติและในทุกช่วงวัยให้เป็นคนดี เก่ง และมีคุณภาพ ให้คนไทยมีความพร้อมทั้งด้านร่างกาย อารมณ์จิตใจ สติปัญญาและสังคม มีพัฒนาการที่ดีรอบด้าน และมีสุขภาวะที่ดีในทุกช่วงวัย มีจิตสาธารณะ รับผิดชอบต่อสังคมและผู้อื่น  มัธยัสถ์ อดออม โอบอ้อมอารี  มีวินัย รักษาศีลธรรม และเป็นพลเมืองดีของชาติมีหลักคิดที่ถูกต้อง มีทักษะที่จำเป็นในศตวรรษที่ 21  มีทักษะสื่อสารภาษาอังกฤษและภาษาที่ 3 และอนุรักษ์ภาษาท้องถิ่น มีนิสัยรักการเรียนรู้และการพัฒนาตนเองอย่างต่อเนื่องตลอดชีวิต สู่การเป็นคนไทยที่มีทักษะสูง เป็นนวัตกร นักคิด ผู้ประกอบการ เกษตรกรยุคใหม่ และอื่นๆ โดยมีสัมมาชีพตามความถนัดของตนเอง เพื่อเป็นการเพิ่มโอกาสและสร้างความทัดเทียมให้แก่สังคมโดยส่วนรวม
นอกจากยุทธศาสตร์ชาติ 20 ปี ที่เป็นแกนหลักในการกำหนดทิศทางของประเทศแล้ว แผนปฏิรูปประเทศก็มีส่วนสำคัญในการขับเคลื่อนให้พวกเราก้าวเข้าไปสู่เป้าหมายที่กำหนดไว้ โดยหัวข้อสำคัญหัวข้อหนึ่งในแผนการปฏิรูปประเทศ คือ“การปฏิรูปด้านการศึกษา” ซึ่งเป็นรากฐานของการพัฒนาทรัพยากรมนุษย์ แต่การจะขับเคลื่อนการปฏิรูปด้านการศึกษาให้เกิดผลสัมฤทธิ์นั้น ต้องอาศัยการผสานพลังทั้งจากภาครัฐ ในฐานะผู้กำหนดนโยบายและแนวทางในการศึกษา ภาคเอกชน ในฐานะผู้ที่ใช้ทรัพยากรมนุษย์ในการขับเคลื่อนเศรษฐกิจ ภาคสังคม ในฐานะกระบอกเสียงที่จะช่วยชี้ให้เห็นถึงจุดที่ควรพัฒนา เพื่อให้การศึกษาโดยรวมดีขึ้น สื่อมวลชน ในฐานะบุคคลสำคัญที่จะช่วยเผยแพร่ความรู้ และเสริมสร้างความเข้าใจในสังคม เพื่อให้เกิดการเปลี่ยนผ่านการศึกษาของประเทศไปในทางที่ดี รวมไปถึง สถาบันการศึกษา ที่โรงเรียนขนาดใหญ่ต้องเกื้อหนุน และถ่ายทอดองค์ความรู้ วิทยาการทางการสอนให้แก่โรงเรียนขนาดเล็ก และสุดท้าย ประชาชนทุกคน ในฐานะหัวใจหลักที่จะช่วยสนับสนุนการดำเนินการต่าง ๆ ให้เกิดขึ้นได้อย่างสมบูรณ์ ซึ่งปัจจัยต่าง ๆ เหล่านี้จะช่วยให้เกิดระบบนิเวศทางการศึกษาอย่างแท้จริง และประโยชน์ก็จะเกิดกับประเทศไทยในการยกระดับการศึกษาเพื่อความเป็นเลิศได้
ยกตัวอย่าง การเติบโตทางเศรษฐกิจในเขตพื้นที่ระเบียงเศรษฐกิจพิเศษหรือ EEC ที่ต้องการ ทรัพยากรมนุษย์ เพื่อตอบสนองต่อความต้องการของตลาดแรงงาน ทั้งในอุตสาหกรรมที่เป็น First S Curve และ New S Curve ที่กำลังจะเกิดขึ้นในอนาคต ปัจจุบัน ประเทศไทยกำลังเผชิญหน้ากับ ปัญหาด้านทรัพยากรมนุษย์ หลายด้าน ไม่ว่าจะเป็นปัญหาขาดแคลนแรงงานเฉพาะทางและแรงงานที่มีฝีมือสูง ปัญหาการขาดแคลนแรงงานในระบบ เนื่องมาจากการเข้าสู่สังคมสูงวัย ปัญหาทักษะ แรงงานไม่ตรงกับความต้องการของตลาด โดยเฉพาะอย่างยิ่งนักศึกษาจบใหม่ ในขณะที่อาชีวศึกษากำลังเป็นที่ต้องการอย่างมาก กลับไม่ได้รับความสนใจจากฝั่งผู้เรียนเท่าที่ควร อันเนื่องมาจากปัญหาภาพลักษณ์และวัฒนธรรมในสังคม ปัญหาเหล่านี้สะท้อนให้เห็นถึงความจำเป็นที่จะต้องมีการปรับกระบวนการในการพัฒนาทรัพยากรมนุษย์ ใหม่ ให้มีความเข้าใจบริบทแวดล้อมและก้าวทันตลาดมากยิ่งขึ้น โดยการเปลี่ยนแปลงนั้นต้องมีความรวดเร็ว ทั้งในมิติของคุณภาพและปริมาณ ที่สอดคล้องกับแนวทางในการพัฒนาประเทศ
แต่จากสิ่งที่รัฐมนตรีว่ากระทรวงศึกษาธิการได้นำเสนอให้ทุกท่านเห็นในวันนี้ การศึกษาไทยเราจะยกกำลังสอง ต้องได้รับความร่วมมือจากภาคเอกชนที่จะสนับสนุน
องค์ความรู้ แนวทาง วิธีการ เพื่อให้เด็กไทยเติบโต และมีความพร้อมในการก้าวเข้าสู่สังคม
การทำงาน
เราได้ทำการปฏิรูปทั้งในด้านการคัดเลือก และการพัฒนาบุคลากรทางการศึกษาการปรับเปลี่ยนรูปแบบ และวิธีการสอนที่ได้มาตรฐาน มีผู้เรียนเป็นศูนย์กลางในการส่งเสริมการเรียนรู้ การสร้างสิ่งแวดล้อมทางการศึกษา รวมไปถึงหลักเกณฑ์การวัดและประเมินผลการเรียน  ที่สำคัญการวัดและประเมินผลงานการสอนของคุณครูทั่วประเทศ เพื่อยกระดับคุณภาพของคุณครู ทั่วประเทศสู่มาตรการการเรียนการสอนระดับสากล    ซึ่งการเปลี่ยนแปลงทั้งหมดนี้ มีเป้าหมายเพื่อสร้างระบบการศึกษาที่มีความยืดหยุ่น มีการศึกษาที่เป็นเลิศ เท่าทันบริบทภายนอกที่เปลี่ยนแปลงอย่างรวดเร็ว เป็นการศึกษาที่สามารถ พัฒนาทุนมนุษย์ของประเทศ ที่สามารถตอบโจทย์ความต้องการของสังคมและตลาดได้ โดยมุ่งเน้น การพัฒนาศักยภาพบุคคล สู่ความเป็นเลิศตามบริบทในแบบฉบับของนักเรียนที่แต่ละคนต้องการ
จากสิ่งที่ผมได้พบเห็นทุกท่านในวันนี้ ผมเห็นถึงความมุ่งมั่นของภาคเอกชน และทุกส่วนงานที่เกี่ยวข้องในการร่วมมือ ร่วมใจกับภาครัฐเพื่อการพัฒนาด้านการศึกษาของประเทศให้ก้าวหน้าขึ้นทัดเทียมมาตรฐานโลก และผมรู้สึกยินดีกับเยาวชนของชาติที่ได้รับการดูแล ได้รับการฝึกสอน ผ่านความร่วมมือที่กระชับแน่นจากภาคเอกชนชั้นนำระดับโลก
ผมมีความหวัง และเชื่อมั่นว่า หน้าประวัติศาสตร์ด้านการศึกษาไทยที่ได้ถูกเขียนขึ้นใหม่ในวันนี้ จะเป็นพันธกิจที่ร่วมกันที่สืบสานอย่างต่อเนื่อง เป็นพันธกิจที่จะต้องร่วมกันก้าวเดินต่อไปอย่างไม่มีวันสิ้นสุด เพราะพันธกิจนี้ มีทุกท่านในที่นี้ รวมถึงประชาชนคนไทย เป็นหุ้นส่วน มีความรับผิดชอบร่วมกันในการสร้างเยาวชนไทยให้เติบโต เป็นคนดี เป็นคนเก่ง อย่างมีคุณภาพ เป็นฐานะทรัพยากรมนุษย์ที่จะเติบโตกลายเป็นผู้นำ และเป็นผู้รับช่วงต่อในการพัฒนาประเทศชาติต่อไปในอนาคตต่อไป
ขอบคุณครับ

ที่มา : https://www.thaigov.go.th/news/contents/details/34307
