รัฐบาลไทย-ข่าวทำเนียบรัฐบาล-รัฐมนตรีเกษตรฯ พบปะเกษตรกร สถาบันเกษตรกร และผู้ประกอบกิจการยาง

วันศุกร์ที่ 14 สิงหาคม 2563
รัฐมนตรีเกษตรฯ พบปะเกษตรกร สถาบันเกษตรกร และผู้ประกอบกิจการยาง
รัฐมนตรีเกษตรฯ พบปะเกษตรกร สถาบันเกษตรกร และผู้ประกอบกิจการยาง ในพื้นที่จังหวัดนครศรีธรรมราช สนับสนุนแนวคิด Rubber Valley แหล่งธุรกิจยางพาราภูมิภาคอาเซียน พร้อมผลักดันโครงการประกันรายได้เกษตรกรชาวสวนยางระยะที่ 2 ภายใน ต.ค. นี้ อย่างแน่นอน
รัฐมนตรีเกษตรฯ พบปะเกษตรกร สถาบันเกษตรกร และผู้ประกอบกิจการยาง ในพื้นที่จังหวัดนครศรีธรรมราช สนับสนุนแนวคิด Rubber Valley แหล่งธุรกิจยางพาราภูมิภาคอาเซียน พร้อมผลักดันโครงการประกันรายได้เกษตรกรชาวสวนยางระยะที่ 2 ภายใน ต.ค. นี้ อย่างแน่นอน
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังพิธีเปิดงานกิจกรรม กยท. สัญจร พบปะเกษตรกร สถาบันเกษตรกร และผู้ประกอบกิจการยาง ณ การยางแห่งประเทศไทยเขตภาคใต้ตอนกลาง จังหวัดนครศรีธรรมราช ว่า ตามที่กระทรวงเกษตรฯ ได้ดำเนินโครงการประกันรายได้เกษตรกรชาวสวนยาง เพื่อช่วยเหลือและบรรเทาความทุกข์ร้อนของประชาชน โดยเฉพาะในกลุ่มเกษตรกรชาวสวนยาง ที่ต้องเผชิญสถานการณ์ราคายางตกต่ำอย่างต่อเนื่อง ประกอบกับสถานการณ์การระบาดของเชื้อไวรัส COVID-19 ซึ่งส่งผลกระทบต่อเศรษฐกิจโลก โดยบทบาทของการยางแห่งประเทศไทยที่ผ่านมาได้ดำเนินตามวัตถุประสงค์ที่กำหนดไว้อย่างต่อเนื่องและเป็นเครื่องมือหรือกลไกของรัฐ ที่คาดหวังให้มีการยกระดับการพัฒนายางทั้งระบบครบวงจร ทั้งในด้านการผลิต การแปรรูป และการตลาด เพื่อให้ไทยเป็นประเทศที่ยังคงรักษาสถานะผู้นำการผลิตและผู้ส่งออกยางอันดับหนึ่งของโลก มีศักยภาพในการแข่งขันด้านยางพาราในระดับโลกและมีส่วนสำคัญในการพัฒนาคุณภาพชีวิตเกษตรกรให้สูงขึ้น ตลอดจนช่วยสนับสนุนการจ้างงานในภาคอุตสาหกรรมยางและเป็นสินค้าหลักที่ทำรายได้เข้าสู่ประเทศ
สำหรับแนวคิดในการสร้าง Rubber Valley ในพื้นที่จังหวัดภาคใต้ของประเทศไทยโดยเฉพาะจังหวัดนครศรีธรรมราช มีองค์ประกอบค่อนข้างสมบูรณ์ โดยมีพื้นที่ปลูกยาง จำนวน 1,766,025 ไร่ เกษตรกรส่วนใหญ่ประกอบอาชีพชาวสวนยาง มีตลาดกลางยางพาราในการประมูลซื้อขายยางพาราอยู่ในพื้นที่ ที่เป็นศูนย์กลางการคมนาคมทางการค้าที่สำคัญของภาคใต้ เป็นแหล่งที่ตั้งของโรงงานผลิตภัณฑ์ยางชั้นนำของภูมิภาค ซึ่งเหมาะสมในการส่งเสริมให้เป็นแหล่งธุรกิจยางพาราภูมิภาคอาเซียน โดยทุกฝ่ายจะต้องร่วมมือกันผลักดันให้เป็นรูปธรรม
อย่างไรก็ตาม รัฐบาลพร้อมสนับสนุนธุรกิจยางพารา โดยสนับสนุนให้มีการใช้ผลิตภัณฑ์ยางพาราทั้งระดับทั่วไปจนถึงระดับสูง ส่งเสริมการลงทุนในอันที่จะสร้างการใช้วัตถุดิบภายในประเทศ และเพิ่มมูลค่าการส่งออกมากขึ้น โดยเฉพาะส่งเสริมเทคโนโลยีของผู้ประกอบการผลิตถุงมือยางให้สามารถแข่งขันได้ และให้ครอบคลุมถึงผู้ประกอบการน้ำยางข้น
นายเฉลิมชัย กล่าวต่อไปว่า กระทรวงเกษตรและสหกรณ์ โดย กยท. พร้อมผลักดันการใช้นวัตกรรมในการสร้างมูลค่าเพิ่มโดยมุ่งเน้นอุตสาหกรรมแห่งอนาคต การเจาะตลาดผลิตภัณฑ์ยางเฉพาะกลุ่มหรือ Niche Market เพื่อหลีกเลี่ยงตลาด Mass Product ที่กำลังถูกอินโดนีเซียและเวียดนาม ซึ่งเป็นคู่แข่งขันที่มีต้นทุนต่ำกว่า เข้ามาแย่งชิงส่วนแบ่งตลาด การใช้นโยบายกระทรวงเกษตรและสหกรณ์ด้านระบบตลาดนำการผลิต เพิ่มช่องทางการขาย ลดต้นทุนการผลิต การปรับปรุงคุณภาพของปุ๋ย ทั้งปุ๋ยเคมีและปุ๋ยอินทรีย์เพื่อเพิ่มคุณภาพผลผลิต ซึ่งกระทรวงเกษตรฯ พร้อมจะสนองนโยบายของรัฐบาลที่ได้ผลักดันนโยบาย Thailand 4.0 ที่มีเป้าหมายให้ประเทศไทยเปลี่ยนจากระบบเศรษฐกิจที่มุ่งเน้นการค้า การส่งออก การลงทุนแบบoffline เพียงอย่างเดียว ไปสู่รูปแบบธุรกิจใหม่ หรือ new business model ที่ผสมผสานระหว่างการค้า การลงทุน แบบ online และ offline ควบคู่กันไป โดยมีนวัตกรรมและเทคโนโลยีดิจิทัลเป็นตัวช่วยยกระดับกิจกรรมทางเศรษฐกิจทั้งในระดับมหภาคและจุลภาคของประเทศ ทำให้ประเทศไทยเป็นประเทศที่มีอุตสาหกรรมที่มีนวัตกรรมนำการผลิตเพื่อสร้างห่วงโซ่แห่งคุณค่าและมูลค่าเพิ่มมากขึ้น
“การยางแห่งประเทศไทยต้องมีการวางแผนดำเนินการ ดูทิศทาง และเข้าไปดูในเรื่องของการขาย ซึ่ง กยท. เองต้องเข้าไปมีส่วนร่วมให้มากยิ่งขึ้น ต้องทำงานในลักษณะเชิงรุก อาทิ การเข้าไปเป็นผู้เจรจาค้าขายเอง และเป็นผู้ร่วมลงทุนเอง ตามที่กฎหมายเปิดช่องทางให้ดำเนินการ ซึ่งถือเป็นหนึ่งในมาตรการที่จะช่วยให้ราคายางพาราสูงขึ้น และสามารถเป็นตัวกำหนดราคายางพาราของโลกได้ อย่างไรก็ตาม กระทรวงเกษตรฯ พร้อมที่จะบูรณาการทุกภาคส่วนทั้งภาครัฐและเอกชนในการยกระดับราคายาง พร้อมอำนวยความสะดวกให้ผู้ประกอบการ โดยจะต้องมีแนวคิดเดียวกัน และพร้อมที่จะร่วมมือกันพัฒนายางพาราทั้งระบบ ซึ่งจะทำให้ได้รับประโยชน์ร่วมกันทุกฝ่าย และหลังจากสถานการณ์โควิด-19 คลี่คลาย เชื่อมั่นว่าจะมีนักธุรกิจมาลงทุนกับสินค้ายางพาราเป็นจำนวนมาก จึงต้องมีการพัฒนาผลิตภัณฑ์และแปรรูปยางเพื่อเพิ่มมูลค่ามากยิ่งขึ้นสำหรับโครงการประกันรายได้เกษตรชาวสวนยาง ระยะที่ 1 ยังมียอดค้างอยู่ประมาณ 2,400 ล้าน ซึ่งจะนำเรื่องเข้า ครม. ต่อไป ส่วนระยะที่ 2 มีการประชุมประกันราคายางกับการยางแห่งประเทศไทยแล้ว โดยจะนำเสนอเข้า ครม. คาดว่าจะเกิดโครงการประกันรายได้ยเกษตรกรชาวสวนยาง ระยะที่ 2 ในเดือนตุลาคมนี้อย่างแน่นอน” นายเฉลิมชัย กล่าว

ที่มา : https://www.thaigov.go.th/news/contents/details/34206
