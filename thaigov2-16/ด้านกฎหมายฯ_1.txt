รัฐบาลไทย-ข่าวทำเนียบรัฐบาล-รมว.ยุติธรรม แถลงตัดวงจรเครือข่ายยาเสพติดทั่วประเทศ ๑๐๘ เครือข่าย ยึดทรัพย์กว่า ๑,๕๙๙.๗๕ ล้านบาท ตามนโยบายรัฐบาล เกินเป้าหมายที่ตั้งไว้ในปี ๒๕๖๓

วันศุกร์ที่ 7 สิงหาคม 2563
รมว.ยุติธรรม แถลงตัดวงจรเครือข่ายยาเสพติดทั่วประเทศ ๑๐๘ เครือข่าย ยึดทรัพย์กว่า ๑,๕๙๙.๗๕ ล้านบาท ตามนโยบายรัฐบาล เกินเป้าหมายที่ตั้งไว้ในปี ๒๕๖๓
รมว.ยุติธรรม แถลงตัดวงจรเครือข่ายยาเสพติดทั่วประเทศ ๑๐๘ เครือข่าย ยึดทรัพย์กว่า ๑,๕๙๙.๗๕ ล้านบาท ตามนโยบายรัฐบาล เกินเป้าหมายที่ตั้งไว้ในปี ๒๕๖๓
ในวันศุกร์ที่ ๗ สิงหาคม ๒๕๖๓ เวลา ๑๓.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายนิยม เติมศรีสุข เลขาธิการ ป.ป.ส. พล.ต.ต.พรชัย เจริญวงศ์ รอง ผบช.ปส. และผู้แทนหน่วยงานภาคี ร่วมกันแถลงผลงานบูรณาการยึดทรัพย์สิน ตัดเส้นทางการเงินเครือข่ายยาเสพติด
โดยรัฐมนตรีว่าการกระทรวงยุติธรรม กล่าวว่า ในฐานะผู้อำนวยการศูนย์ป้องกันและปราบปรามยาเสพติดแห่งชาติ ได้เดินหน้าตัดวงจรค้ายาเสพติดตามนโยบายของ พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ที่เน้นการสืบสวนสอบสวนทางการเงินเพื่อขยายผลไปสู่การยึดทรัพย์สิน เพื่อให้ปัญหายาเสพติดหมดไปจากประเทศไทย ซึ่งตั้งแต่เดือนเมษายน ๒๕๖๓ จนถึงปัจจุบัน สามารถทำลายเครือข่ายทั้งประเทศได้ ๑๐๘ เครือข่าย มูลค่ากว่า ๑,๕๙๙.๗๕ ล้านบาท ซึ่งเกินกว่าเป้าหมายที่คาดการณ์ไว้ เนื่องจากก่อนหน้านี้ ได้ตั้งเป้าหมายไว้ว่า จะยึดทรัพย์ให้ได้ ๑,๕๐๐ ล้านบาท ในปีงบประมาณนี้ และเวลานี้ ยังมีเวลาอีกเดือนครึ่ง ตนเองอาจจะแถลงอีกครั้ง ส่วนตัวมั่นใจว่าการยึดทรัพย์ ๑,๕๐๐ ล้านบาท ที่ตั้งไว้ ยังน้อยเกินไป เพราะเพียงแค่ ๑๐ เดือนกว่า ในปีงบประมาณนี้ สามารถยึดเครือข่ายรวม ๑,๕๙๙.๗๕ ล้านบาท
“ผมจะให้กรมสอบสวนคดีพิเศษ หรือดีเอสไอ แถลงอีกครั้งหนึ่ง มั่นใจว่า ตัวเลขยึดทรัพย์ที่จะแถลง จะทำให้มากกว่า ๑,๕๐๐ ล้านบาท ปีนี้ เราทำได้อย่างจริงจังในช่วงท้าย เพราะเรามีการปรับเปลี่ยนวิธีการและดำเนินการ จากที่ตั้งเป้าไว้ ๑,๕๐๐ ล้านบาท ได้เรียบร้อย ถ้าแถลงอีกครั้งในช่วงปลายปีนี้ น่าจะเพิ่มมากกว่านี้” นายสมศักดิ์ กล่าว
ด้าน เลขาธิการ ป.ป.ส. กล่าวว่า รัฐมนตรีว่าการกระทรวงยุติธรรมมอบนโยบายมา ๓ ประเด็น คือ ประเด็นที่หนึ่ง เรื่องการบูรณาการการปฏิบัติ ทั้งการดำเนินการด้านการปฏิบัติการ การใช้เครื่องมือทางกฎหมาย การปฎิบัติการเรื่องข้อมูล หรือเทคโนโลยีที่แต่ละหน่วยงานมีอยู่ ผลการดำเนินงานนั้นมีความคืบหน้า ประเด็นที่สอง เรื่องการปรับกระบวนการทำงาน ทุกหน่วยงานที่เกี่ยวข้อง ได้ประชุมเชิงปฏิบัติการไปแล้ว ๒ ครั้ง เพื่อที่จะปรับแนวทางการทำงานร่วมกัน เพื่อให้การทำงานมีความกระชับ และเกิดประสิทธิภาพมากยิ่งขึ้น และประเด็นที่สาม การนำเทคโนโลยีเข้ามาใช้ประโยชน์ ได้แก่ การจัดหาเครื่องมือและอุปกรณ์ที่จะใช้เสริมในการสืบสวนสอบสวนให้เกิดประสิทธิภาพในการยึดทรัพย์และการฝากเงินให้ได้มากขึ้น ขณะเดียวกัน รัฐมนตรีว่าการกระทรวงยุติธรรมให้สำนักงาน ป.ป.ส. หารือกับสำนักงานคณะกรรมการกำกับหลักทรัพย์และตลาดหลักทรัพย์ หรือ กลต. เพื่อป้องกันและปราบปรามการนำเงินสดสกุลดิจิตอลเข้ามาสู่กระบวนการค้าในตลาดหลักทรัพย์และการฟอกเงิน ซึ่งทาง กลต. จะดำเนินการจัดทำแผนผังเพื่อที่จะดูว่าการใช้เงินสกุลดิจิตอลสำหรับการฝากเงินจะทำอย่างไร และจะป้องกันอย่างไร ส่วนการพัฒนาองค์ความรู้ให้กับหน่วยงานที่เกี่ยวข้องเชื่อว่า การดำเนินการปราบปรามและตัดวงจรการค้ายาเสพติดมีประสิทธิภาพมากยิ่งขึ้น
ขณะที่ รอง ผบช.ปส. รายงานผลการดำเดินการในช่วงเดือนกรกฎาคม ๒๕๖๓ ว่า สามารถทำลายเครือข่ายยาเสพติดทั่วประเทศได้ ๕๕ เครือข่าย ๙๑ เป้าหมาย จับกุมผู้ต้องหาได้ ๑๘๗ คน ของกลางยาบ้า ๓,๗๕๗,๒๘๐ เม็ด ไอซ์ ๑,๔๕๔ กิโลกรัม เฮโรอีน ๘.๔ กิโลกรัม คีตามีน ๓.๖ กิโลกรัม และกัญชา ๒,๐๙๒ กิโลกรัม โดยยึดทรัพย์ ๑๕๕ รายการ มูลค่า ๒๑๒,๑๗๘,๔๙๔ บาท รวมยึดทรัพย์สินทั้งหมด ๕๔๓ รายการ มูลค่า ๒๕๑,๙๔๓,๔๙๔ บาท
ทั้งนี้ จากปฏิบัติการล่าสุด เมื่อวันที่ ๕ สิงหาคม ๒๕๖๓ ภายใต้ปฏิบัติการยุทธการสยบไพรี ๖๓/๑๖ “ยุทธการทลายขุมทรัพย์ จับแก๊งยานรก” สนธิกำลังเข้าจับกุมพื้นที่ทั่วประเทศ ทั้งแนวชายแดนจังหวัดเชียงใหม่ ชายแดนภาคกลาง ภาคใต้ และประเทศที่สาม สามารถจับกุมผู้ต้องหาตามหมายจับ ๔ คน ยึดอาคารพาณิชย์ ๕ คูหา จังหวัดเชียงใหม่ และบ้าน ๒๔ หลัง ในจังหวัดเชียงใหม่ เชียงราย กรุงเทพฯและประจวบคีรีขันธ์ รวมถึงโฉนดที่ดิน ๑๒ แปลง จังหวัดเชียงใหม่ รถยนต์ ๒๒ คัน รถจักรยานยนต์ ๒๗ คัน อายัดบัญชีตรวจสอบ ๕๒ บัญชี พร้อมบัตรกดเงินสด ๕ รายการ รวมยึดทรัพย์สินทั้งหมด ๑๔๗ รายการ มูลค่า ๒๐๒,๕๘๕,๐๐๐ บาท

ที่มา : https://www.thaigov.go.th/news/contents/details/34038
