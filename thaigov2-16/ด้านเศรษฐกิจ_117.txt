รัฐบาลไทย-ข่าวทำเนียบรัฐบาล-ธ.ก.ส. ขอบคุณการตอบรับพันธบัตร Green Bond

วันศุกร์ที่ 21 สิงหาคม 2563
พิมพ์
ธ.ก.ส. ขอบคุณการตอบรับพันธบัตร Green Bond
ธ.ก.ส.ปลื้มใจออกพันธบัตรเพื่ออนุรักษ์สิ่งแวดล้อม (Green Bond) วงเงิน 6,000 ลบ. เพื่อเป็นเงินทุนนําไปใช้ในการอนุรักษ์สิ่งแวดล้อมและโครงการสินเชื่อที่ส่งเสริมการปลูกต้นไม้ จำหน่ายเต็มวงเงินในวันที่ 19 ส.ค.2563 พร้อมขอบคุณนักลงทุนที่ให้การตอบรับอย่างดี
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามที่ ธ.ก.ส. ได้ระดมทุนผ่านการออกพันธบัตรเพื่ออนุรักษ์สิ่งแวดล้อม หรือ Green Bond ปีบัญชี 2563 วงเงิน 6,000 ล้านบาท (จากเป้าหมายวงเงินรวม 20,000 ล้านบาท ในปีบัญชี 2563 – 2567) เพื่อนำเงินไปลงทุนในโครงการที่เป็นมิตรกับสิ่งแวดล้อม ภายใต้การบูรณาการร่วมกับส่วนงานที่เกี่ยวข้อง ทั้งด้านการป้องกันและควบคุมมลพิษ การจัดการทรัพยากรธรรมชาติและการใช้ประโยชน์ในที่ดินอย่างยั่งยืน การจัดการน้ำเสียอย่างยั่งยืน และพลังงานทางเลือก โดยเสนอขายต่อนักลงทุนแบบเฉพาะเจาะจง ซึ่งมีจำนวนไม่เกิน 10 ราย ในวันที่ 19 สิงหาคม 2563 ซึ่งมีผลการจำหน่าย ดังนี้ 1) พันธบัตรเพื่ออนุรักษ์สิ่งแวดล้อม รุ่นอายุ 5 ปี มูลค่า 4,500 ล้านบาท ครบกำหนดไถ่ถอน ปี 2568 และ 2) พันธบัตรฯ รุ่นอายุ 10 ปี มูลค่า 1,500 ล้านบาท ครบกำหนดไถ่ถอน ปี 2573
พันธบัตร Green Bond ของ ธ.ก.ส. นําเงินไปใช้เป็นเงินทุนในการส่งเสริมการปลูกต้นไม้ และการอนุรักษ์สิ่งแวดล้อมใน 4 รูปแบบ ได้แก่ การปลูกไม้เพื่อการออม รูปแบบวนผลิตภัณฑ์ รูปแบบวนเกษตร และการปลูกไม้เศรษฐกิจ ภายใต้การสนับสนุนสินเชื่อปลูกป่าสร้างรายได้ สินเชื่อรักษ์ป่าไม้ไทยยั่งยืน สินเชื่อ Green Credit ให้แก่เกษตรกร ผู้ประกอบการภาคเกษตร ซึ่งพันธบัตรดังกล่าวดําเนินการภายใต้มาตรฐานสากล ASEAN Green Bond Standards (ASEAN GBS) และมาตรฐาน International Capital Market Association Green Bond Principles (ICMA GBP) อีกทั้งยังได้รับการสนับสนุนจากสํานักงานบริหารหนี้สาธารณะ (สบน.) ในการคัดเลือกผู้จัดการจัดจําหน่าย และได้รับการสนับสนุนค่าใช้จ่ายในการจัดจ้างผู้สอบทานจากภายนอก (External Reviewer) จากสถานเอกอัครราชทูตอังกฤษประจำประเทศไทย ภายใต้โครงการ ASEAN Low Carbon Energy Programme (ALCEP) ทั้งนี้ ธ.ก.ส. นับเป็นสถาบันการเงินเฉพาะกิจรายแรกในประเทศไทยที่ระดมทุนด้วยการออก Green Bond อีกด้วย

ที่มา : https://www.thaigov.go.th/news/contents/details/34399
