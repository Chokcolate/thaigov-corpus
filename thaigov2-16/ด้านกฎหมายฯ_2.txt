รัฐบาลไทย-ข่าวทำเนียบรัฐบาล-กระทรวงยุติธรรม โดยกรมราชทัณฑ์พร้อมเดินหน้าต่อ ประชุมจัดตั้งนิคมอุตสาหกรรมราชทัณฑ์ ครั้งที่ ๘ ศึกษาดูงานเรือนจำกลางคลองเปรม และทัณฑสถานบำบัดพิเศษกลาง

วันศุกร์ที่ 14 สิงหาคม 2563
กระทรวงยุติธรรม โดยกรมราชทัณฑ์พร้อมเดินหน้าต่อ ประชุมจัดตั้งนิคมอุตสาหกรรมราชทัณฑ์ ครั้งที่ ๘ ศึกษาดูงานเรือนจำกลางคลองเปรม และทัณฑสถานบำบัดพิเศษกลาง
กระทรวงยุติธรรม โดยกรมราชทัณฑ์พร้อมเดินหน้าต่อ ประชุมจัดตั้งนิคมอุตสาหกรรมราชทัณฑ์ ครั้งที่ ๘ ศึกษาดูงานเรือนจำกลางคลองเปรม และทัณฑสถานบำบัดพิเศษกลาง
ในวันพฤหัสบดีที่ ๑๓ สิงหาคม ๒๕๖๓ เวลา ๐๙.๐๐ น. ณ ทัณฑสถานบำบัดพิเศษกลางและเรือนจำกลางคลองเปรม ถนนงามวงศ์วาน แขวงลาดยาว เขตจตุจักร กรุงเทพมหานคร ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ในฐานะที่ปรึกษาคณะอนุกรรมการฯ เข้าร่วมการประชุมคณะอนุกรรมการเพื่อศึกษาแนวทางการจัดตั้งนิคมอุตสาหกรรมราชทัณฑ์ ครั้งที่ ๘/๒๕๖๓ โดยมี ดร.โฆสิต สุวินิจจิต ประธานคณะอนุกรรมการเพื่อศึกษาแนวทางการจัดตั้งนิคมอุตสาหกรรมราชทัณฑ์ กระทรวงยุติธรรม เป็นประธานการประชุมฯ พร้อมเข้าศึกษาดูงานภายในทัณฑสถานบำบัดพิเศษกลาง และเรือนจำกลางคลองเปรม เพื่อร่วมหารือถึงแนวทางการออกแบบโครงสร้างและการบริหารจัดการเรือนจำอุตสาหกรรมหรือเกษตรกรรม เพื่อแก้ไขปัญหาและพัฒนาพฤตินิสัยผู้ต้องขัง โดยมี นายกิตติพัฒน์ เดชะพหุล รองอธิบดีกรมราชทัณฑ์ และนางสาวปรีย์ธิดา สมจิตร ผู้อำนวยการกองพัฒนาพฤตินิสัย ให้การต้อนรับ และร่วมการประชุมดังกล่าว
กรมราชทัณฑ์ ได้รับความร่วมมือจากทั้งภาครัฐและเอกชนเป็นอย่างดี ในการร่วมหาแนวทางเพื่อจัดพื้นที่ดำเนินการใกล้แหล่งงาน ซึ่งการจัดตั้งนิคมอุตสาหกรรมราชทัณฑ์ เป็นอีกแนวทางหนึ่ง เพื่อลดความแออัดในเรือนจำ ควบคู่ไปกับการพัฒนาพฤตินิสัยผู้ต้องขัง ให้สามารถคืนคนดีสู่สังคมได้แท้จริงและยั่งยืน ตลอดจนช่วยแก้ไขปัญหาการขาดแคลนแรงงาน และยังสามารถพัฒนาทักษะฝีมือแรงงาน สร้างอาชีพ สร้างรายได้ให้กับผู้ต้องขัง และยังสามารถสร้างผู้ประกอบการใหม่ รวมถึงสร้างชุมชนคนเคยติดคุกที่มีความเข้าใจซึ่งกันและกัน มีการติดตามดูแล ป้องกันไม่ให้กลับเข้าสู่การกระทำผิดซ้ำอีก โดยในการประชุมในครั้งนี้ ได้รับเกียรติจากนายวิบูลย์ กรมดิษฐ์ กรรมการบริหาร และประธานเจ้าหน้าที่การตลาด บริษัท อมตะ คอร์ปอเรชั่น จำกัด (มหาชน) เป็นที่ปรึกษา และผู้ร่วมให้แนวคิด
“เรื่องการจัดหาแหล่งเงินทุนในการจัดตั้งนิคมอุตสาหกรรม รวมถึงแหล่งเงินทุนสำหรับผู้พ้นโทษเพื่อประกอบอาชีพอิสระ และการดำรงชีวิตหลังพ้นโทษอย่างมีคุณภาพ” โดยกรมราชทัณฑ์หวังเป็นอย่างยิ่งว่า การจัดตั้งนิคมอุตสาหกรรมราชทัณฑ์จะสามารถแก้ไขปัญหาความแออัดของผู้ต้องขังในคุกได้ในระดับหนึ่งและเป็นการลดปัญหาอาชญากรรมซ้ำซ้อน อีกทั้งป้องกันไม่ให้ผู้ที่เคยต้องโทษจำคุก
กลับไปกระทำผิดซ้ำอีก รวมถึงประโยชน์ในด้านเศรษฐกิจ ผู้ต้องขังถือได้ว่าเป็นแหล่งแรงงานฝีมือที่มีคุณภาพดี ค่าแรงงานถูก มีระเบียบวินัย สามารถเพิ่มขีดความสามารถในการแข่งขัน เกิดผู้ประกอบการใหม่ รวมถึงเป็นศูนย์กลางการผลิตและจำหน่ายผลิตภัณฑ์และบริการ
ของราชทัณฑ์ ตลอดจนเป็นแหล่งท่องเที่ยวเชิงสังคมอีกด้วย

ที่มา : https://www.thaigov.go.th/news/contents/details/34208
