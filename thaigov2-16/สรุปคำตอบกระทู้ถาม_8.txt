รัฐบาลไทย-ข่าวทำเนียบรัฐบาล-การจัดทำกฎหมายว่าด้วยการส่งเสริมและอนุรักษ์วิถีชีวิตกลุ่มชาติพันธุ์

วันพฤหัสบดีที่ 6 สิงหาคม 2563
พิมพ์
การจัดทำกฎหมายว่าด้วยการส่งเสริมและอนุรักษ์วิถีชีวิตกลุ่มชาติพันธุ์
สรุปการตอบกระทู้ถามในการประชุมวุฒิสภา วันจันทร์ที่ ๒๐ กรกฎาคม ๒๕๖๓
เรื่อง                     การจัดทำกฎหมายว่าด้วยการส่งเสริมและอนุรักษ์วิถีชีวิตกลุ่มชาติพันธุ์
ผู้ตั้งกระทู้ถาม       นายอำพล  จินดาวัฒนะ
ถาม                     นายกรัฐมนตรี
ผู้ตอบ                  รัฐมนตรีว่าการกรทรวงวัฒนธรรม
ผู้ถาม :       นายอำพล  จินดาวัฒนะ ถามกระทู้โดยสรุปดังนี้
ตามที่รัฐธรรมนูญแห่งราชอาณาจักรไทย พุทธศักราช ๒๕๖๐ มาตรา ๔๓ บัญญัติว่า บุคคลและชุมชนย่อมมีสิทธิอนุรักษ์ ฟื้นฟู หรือส่งเสริมภูมิปัญญา ศิลปะ วัฒนธรรม ขนบธรรมเนียม และจารีตประเพณีอันดีงามทั้งของท้องถิ่นและของชาติและมาตรา ๗๐ บัญญัติว่า รัฐพึงส่งเสริม และให้ความคุ้มครองชาวไทยกลุ่มชาติพันธุ์ต่าง ๆ ให้มีสิทธิดำรงชีวิตในสังคมตามวัฒนธรรม ประเพณี และวิถีชีวิต ดั้งเดิมตามความสมัครใจได้อย่างสงบสุข ไม่ถูกรบกวน     อีกทั้งยุทธศาสตร์ชาติ ๒๐ ปี ที่ส่งเสริมให้สังคมไทยอยู่ร่วมกันอย่างสันติ ไม่ทิ้งใครไว้ข้างหลัง รวมถึงแผนการปฏิรูปประเทศด้านสังคมที่กำหนดให้มีการจัดทำ พระราชบัญญัติส่งเสริมและอนุรักษ์วิถีชีวิตกลุ่มชาติพันธุ์ พ.ศ. .... ตลอดจนคำแถลงนโยบายของรัฐบาลเมื่อวันที่ ๒๕ กรกฎาคม ๒๕๖๒ ที่ให้คณะรัฐมนตรีตรากฎหมายสำคัญตามรัฐธรรมนูญ หมวด ๑๖ การปฏิรูปประเทศลำดับที่ ๑๑ กฎหมายว่าด้วยการส่งเสริมและอนุรักษ์วิถีชีวิตกลุ่มชาติพันธุ์ นั้น บัดนี้เวลาล่วงเลยมาแล้วพอสมควร ยังไม่ได้มีการจัดทำร่างกฎหมายดังกล่าว
ขอเรียนถามว่า รัฐบาลดำเนินการจัดทำกฎหมายดังกล่าวไปแล้วหรือไม่ ถึงขั้นตอนใด เป็นไปตามแผนและขั้นตอนปฏิรูปประเทศหรือไม่ และหากมีการจัดทำร่างกฎหมายดังกล่าว ได้ดำเนินการให้ประชาชนและผู้มีส่วนเกี่ยวข้องได้มีส่วนร่วมด้วยหรือไม่ อย่างไร และคาดว่าจะส่งร่างกฎหมายดังกล่าวเข้าสู่ขั้นตอนการพิจารณาของฝ่ายนิติบัญญัติเมื่อใด นอกจากนี้มีข้อสังเกตว่าร่างกฎหมายดังกล่าวมีเนื้อหาสาระในการส่งเสริมและคุ้มครองวิถีชีวิตกลุ่มชาติพันธุ์ มากกว่าการอนุรักษ์วิถีชีวิตกลุ่มชาติพันธุ์ใช่หรือไม่
ผู้ตอบ :       รัฐมนตรีว่าการกรทรวงวัฒนธรรม ตอบชี้แจงกระทู้โดยสรุปดังนี้
นายอิทธิพล  คุณปลื้ม รัฐมนตรีว่าการกรทรวงวัฒนธรรม ผู้ได้รับมอบหมายให้ตอบกระทู้ถาม ตอบชี้แจงว่า เมื่อวันที่ ๑๓ กรกฎาคม ๒๕๖๓ พลเอก ประยุทธ์ จันทร์โอชา นายกรัฐมนตรี ได้ลงนามประกาศสำนักนายกรัฐมนตรีเรื่อง แต่งตั้งคณะกรรมการปฏิรูปประเทศด้านต่าง ๆ (ฉบับที่ ๒) จำนวน ๑๓ คณะ เพื่อดำเนินการขับเคลื่อนแผนการปฏิรูปประเทศให้เป็นรูปธรรม ซึ่งในการปฏิรูปประเทศ ด้านสังคมจะมีการตรา พ.ร.บ. ส่งเสริมและอนุรักษ์วิถีชีวิต กลุ่มชาติพันธุ์ พ.ศ. .... โดยรัฐบาลมอบหมายให้ศูนย์มานุษยวิทยาสิรินธร (องค์การมหาชน) หน่วยงานในกำกับกระทรวงวัฒนธรรมรับผิดชอบในการจัดทำร่างพระราชบัญญัติ ดังกล่าว ซึ่งขณะนี้อยู่ระหว่างการดำเนินการยกร่าง
ทั้งนี้ ที่ประชุมคณะกรรมการปฏิรูปประเทศด้านสังคม เมื่อเดือน กุมภาพันธ์ ๒๕๖๓ ได้ปรับปรุงตัวชี้วัด โดยกำหนดให้มี กฎหมายว่าด้วยส่งเสริมและอนุรักษ์วิถีชีวิตกลุ่มชาติพันธุ์ ภายในปี ๒๕๖๕ ส่วนการรับฟังความคิดเห็น ของผู้มี   ส่วนเกี่ยวข้องนั้น ได้มีการจัดประชุมรับฟังความคิดเห็นจากกลุ่มชาติพันธุ์ไปแล้ว จำนวน ๑๐ ครั้ง โดยมีการพิจารณาประเด็นทางวิชาการเกี่ยวกับการนิยามความหมายของคำว่า "กลุ่มชาติพันธุ์" และประเด็นเชิงนโยบายในด้านความมั่นคงด้านทรัพยากรธรรมชาติและสิ่งแวดล้อม และด้านการพัฒนาชีวิตความเป็นอยู่ และจะรับฟังความคิดเห็น ให้เสร็จสิ้นภายในเดือน ตุลาคม ๒๕๖๓ เพื่อนำความคิดเห็นมาประกอบการยกร่างพระราชบัญญัติ ให้แล้วเสร็จภายในปี ๒๕๖๓ และดำเนินการตามรัฐธรรมนูญ มาตร ๗๗ รับฟังความคิดเห็นของผู้เกี่ยวข้อง วิเคราะห์ผลกระทบ      ที่อาจเกิดขึ้นจากกฎหมายอย่างรอบด้านและเป็นระบบ ให้แล้วเสร็จ ภายในเดือนมีนาคม ๒๕๖๔ เพื่อเสนอร่างพระราชบัญญัติ ให้คณะรัฐมนตรีพิจารณา และส่งให้สำนักงานคณะกรรมการกฤษฎีกาตรวจร่างพระราชบัญญัติ และเสนอต่อสภาผู้แทนราษฎรและวุฒิสภาพิจารณา ซึ่งคาดว่าจะประกาศในราชกิจจานุเบกษาได้ภายในปี ๖๕ โดยร่างพระราชบัญญัติดังกล่าว มี ๖ หมวด คือ บททั่วไป การส่งเสริมและอนุรักษ์วิถีชีวิตกลุ่มชาติพันธุ์การจัดตั้งคณะกรรมการส่งเสริมและอนุรักษ์วิถีชีวิต กลุ่มชาติพันธุ์และสมัชชาพัฒนาวิถีชีวิตกลุ่มชาติพันธุ์การเพิกถอนพื้นที่ทับซ้อนพื้นที่ส่งเสริมและอนุรักษ์ วิถีชีวิตกลุ่มชาติพันธุ์กองทุนส่งเสริมและอนุรักษ์วิถีชีวิตกลุ่มชาติพันธุ์บทกำหนดโทษ นอกจากนี้     จะขอแก้ไขเพิ่มเติมชื่อร่างพระราชบัญญัติ เป็นร่างพระราชบัญญัติส่งเสริม คุ้มครอง และอนุรักษ์วิถีชีวิตกลุ่มชาติพันธุ์ พ.ศ. .... ตามข้อสังเกตของสมาชิกวุฒิสภา

ที่มา : https://www.thaigov.go.th/news/contents/details/33978
