รัฐบาลไทย-ข่าวทำเนียบรัฐบาล-พล.ต.อ.อดุลย์ ประธาน กมธ.แรงงาน ลงพื้นที่ชลบุรี ตรวจเยี่ยมสถานประกอบการต้นแบบการจ้างงานที่ดี

วันพฤหัสบดีที่ 20 สิงหาคม 2563
พล.ต.อ.อดุลย์ ประธาน กมธ.แรงงาน ลงพื้นที่ชลบุรี ตรวจเยี่ยมสถานประกอบการต้นแบบการจ้างงานที่ดี
พลตำรวจเอก อดุลย์ แสงสิงแก้ว ประธานคณะกรรมาธิการการแรงงานวุฒิสภา และคณะ ลงพื้นที่ชลบุรีรับฟังปัญหาผู้ประกอบการและแรงงานที่ได้รับผลกระทบจากโควิด-19 ติดตามศูนย์บริหารแรงงานเขตพัฒนาพิเศษภาคตะวันออก ความพร้อมรองรับการว่างงาน พัฒนาอาชีพจากฐานชีวิตวิถีใหม่
พลตำรวจเอก อดุลย์ แสงสิงแก้ว ประธานคณะกรรมาธิการการแรงงาน วุฒิสภา กล่าวว่า ในวันนี้
(20 ส.ค.63) คณะกรรมาธิการการแรงงาน วุฒิสภา ผู้บริหารระดับสูงกระทรวงแรงงาน โดยมี นางเธียรรัตน์ นะวะมะวัฒน์ รองปลัดกระทรวงแรงงาน เข้าร่วมในครั้งนี้ด้วย ได้ลงพื้นที่จังหวัดชลบุรีมารับฟังสภาพปัญหาของประชาชนและผู้ประกอบการเพื่อติดตามสถานการณ์ที่มีผลกระทบด้านแรงงานจากการแพร่ระบาดของโควิด – 19 ตลอดจนความพร้อมของแต่ละภาคส่วนในการเตรียมการรองรับปัญหาการว่างงาน การพัฒนาอาชีพที่อาจเกิดขึ้นใหม่จากฐานวิถีชีวิตใหม่ (New Normal) และการดำเนินงานของศูนย์บริหารแรงงานเขตพัฒนาพิเศษภาคตะวันออก โดยได้เดินทางมาในพื้นที่ 2 จุด คือ จุดแรกที่ศาลากลางจังหวัดชลบุรี โดยมี นายภัครธรณ์ เทียนไชยผู้ว่าราชการจังหวัดชลบุรี กล่าวต้อนรับ
พล.ต.อ.อดุลย์ กล่าวต่อว่า จุดที่สองได้ไปที่บริษัท คิงส์ แพ็ค อินดัสเตรียล จำกัด ตั้งอยู่เลขที่ 333 หมู่ 4 ตำบลหนองไม้แดง อำเภอเมือง จังหวัดชลบุรี ซึ่งเป็นสถานประกอบกิจการผู้ผลิตถุงพลาสติกภายใต้ตราสินค้า HERO เพื่อรับฟังบรรยายสรุปและศึกษาดูงานประเด็นของผลกระทบจากโควิด-19 ที่ทางโรงงานได้รับเนื่องจากสถานการณ์โรคระบาดที่เกิดขึ้นและความต้องการแรงงานที่ทางโรงงานประสบปัญหาอยู่ในขณะนี้ ปัจจุบันมีพนักงานมากกว่า 2,500 คน แบ่งเป็นฝ่ายผลิต 2,300 คน คิดเป็นคนไทย 55 % และกัมพูชา 45 % ส่วนสำนักงานประมาณ 200 คน มีระบบสวัสดิการให้พนักงานทั้งกองทุนประสังคม กองทุนเงินทดแทน ประกันกลุ่ม เบี้ยขยัน เงินกู้ ค่าอาหาร และสวัสดิการอื่นๆ สำหรับบริษัทแห่งนี้เป็นสถานประกอบการที่มีระบบการจ้างงานที่ดี ในช่วงโควิดมีการจ้างงานเพิ่ม เนื่องจากมียอดสั่งซื้อเพิ่มขึ้น กระทรวงแรงงานได้เข้าไปสนับสนุนในการนำคนไทยมาจ้างแทนแรงงานต่างด้าว ซึ่งสถานประกอบการมีการเคลื่อนย้ายแรงงานอย่างเป็นระบบ
พล.ต.อ.อดุลย์ ยังกล่าวอีกว่า ในส่วนของจังหวัดชลบุรี มีสถานประกอบการ 16,247 แห่ง ลูกจ้าง 756,599 คน มีตำแหน่งงานว่าง 10,237 อัตรา มีผู้ประกันตนจำนวนรวมทั้งสิ้น 878,795 คน มีแรงงานต่างด้าว 135,945 คน มีความต้องการแรงงานประมงทะเล 1,759 คน และความต้องการแรงงานประมง 761 คน ขอรับสิทธิว่างงานเนื่องจากเหตุสุดวิสัยโควิด-19 จำนวน 97,751 คน จ่ายค่าชดเชยเป็นเงิน 756.07 ล้านบาท สถานประกอบการเลิกจ้าง/ปิดกิจการ 7 แห่ง ลูกจ้าง 4,523 คน ใช้มาตรา 75 จำนวน 482 แห่ง ลูกจ้าง 351,311 คน จากการรับฟังสภาพปัญหาในพื้นที่ด้านแรงงาน ซึ่งขณะนี้สถานการณ์โควิดคลี่คลายลงแล้ว จากนี้รัฐบาลจะได้มีการขับเคลื่อนในด้านต่างๆ เพื่อให้ผู้ที่ได้รับผลกระทบจากโควิด – 19 ได้มีงานทำ ทั้งการหางานให้ การ Up skill/Re skill เพื่อให้มีทักษะฝีมือสูงขึ้นตามความต้องการของผู้ประกอบการ และมีหลักประกันความมั่นคงในชีวิตต่อไป

ที่มา : https://www.thaigov.go.th/news/contents/details/34370
