รัฐบาลไทย-ข่าวทำเนียบรัฐบาล-รมว.พม. ย้ำ กคช. เร่งสร้างบ้านเช่าราคาถูก 100,000 หน่วยใน 5 ปี พร้อมนำนวัตกรรมสร้างบ้านเพื่อผู้มีรายได้น้อย

วันจันทร์ที่ 10 สิงหาคม 2563
รมว.พม. ย้ำ กคช. เร่งสร้างบ้านเช่าราคาถูก 100,000 หน่วยใน 5 ปี พร้อมนำนวัตกรรมสร้างบ้านเพื่อผู้มีรายได้น้อย
รมว.พม. ย้ำ กคช. เร่งสร้างบ้านเช่าราคาถูก 100,000 หน่วยใน 5 ปี พร้อมนำนวัตกรรมสร้างบ้านเพื่อผู้มีรายได้น้อย
วันนี้ (10 ส.ค. 63) เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการประชุมสัมมนาเชิงปฏิบัติการการขับเคลื่อนแผนงานโครงการสำคัญของการเคหะแห่งชาติ อาทิ โครงการบ้านเช่าสำหรับผู้มีรายได้น้อย บ้านสุขประชา และโครงการพัฒนาที่อยู่อาศัยสำหรับผู้สูงอายุและคนพิการ เป็นต้น พร้อมทั้งมอบนโยบายการขับเคลื่อนงานพัฒนาที่อยู่อาศัยของการเคหะแห่งชาติ (กคช.) โดยมีหัวหน้ามีคณะผู้บริหารและหัวหน้าหน่วยงาน เข้าร่วม ณ ห้องประชุมชั้น 3 อาคารสันทนาการ สำนักงานใหญ่ การเคหะแห่งชาติ เขตบางกะปิ กทม.
นายจุติ กล่าวว่า การประชุมครั้งนี้ ตนได้มอบแนวทางการขับเคลื่อนงานให้ กคช. ปรับทิศทาง ปรับองค์ความคิด และปรับวิธีการทำงาน โดยให้ประชาชนเป็นศูนย์กลางเพื่อให้สมกับความไว้วางใจที่ได้รับจากประชาชน ซึ่งปัจจุบันได้เกิดความเปลี่ยนแปลงในหลายๆ เรื่อง  จึงจำเป็นต้องมีการพัฒนารูปแบบของโครงการที่อยู่อาศัยเพิ่มขึ้น ด้วยการนำนวัตกรรมใหม่ๆ มาใช้ในการก่อสร้างโครงการ และนำเทคโนโลยี ดิจิทัลมาช่วยในการบริหารจัดการ ซึ่งต้องการให้ทุกคนร่วมกันขับเคลื่อนองค์กรให้เป็นหน่วยงานที่เป็นที่พึ่งของประชาชนอย่างแท้จริง โดยเฉพาะการจัดทำโครงการบ้านเช่าสำหรับผู้มีรายได้น้อย บ้านสุขประชา 100,000 หน่วย ภายใน 5 ปี ซึ่งจะต้องเร่งดำเนินการให้เป็นโครงการที่มีคุณภาพ และต้องทำให้โปร่งใส เท่าเทียม ทั่วถึง และเป็นธรรม
นายจุติ กล่าวเพิ่มเติมว่า ตนได้เน้นย้ำให้ กคช. ต้องเป็นหน่วยงานที่ช่วยเหลือประชาชนผู้มีรายได้น้อยได้มีที่อยู่อาศัยอย่างทั่วถึง เพื่อลดความเหลื่อมล้ำทางสังคม โดยให้ Rebranding เพื่อสร้าง กคช. ให้เป็นองค์กรที่ทำให้ประชาชนเชื่อมั่น นำนวัตกรรมใหม่มาใช้ในการก่อสร้างให้เกิดประโยชน์ พร้อมทั้งศึกษาองค์กรที่ประสบความสำเร็จมาปรับใช้ในหน่วยงานของ กคช. และหากลดขั้นตอนการทำงานได้ แต่ยังอยู่ในระบบธรรมาภิบาล จะนำไปสู่การดำเนินงานที่ดีและรวดเร็วขึ้น โดยต้องยึดหลักการดำเนินงานดังนี้ 1. ทำให้สิ่งที่ตนเองเชื่อ 2. ข้อเท็จจริงและมีความเห็นใจลูกบ้าน 3. ต้องมีความหวังและความเพียร 4. มีเครือข่ายในชุมชนและเครือข่ายระดับประเทศ เพื่อสร้างความก้าวหน้า และ 5. มีความยืดหยุ่นที่จะทำให้องค์กรอยู่รอด และเลือกใช้ประโยชน์จากสินทรัพย์ที่มีอยู่ให้เกิดรายได้ให้มากขึ้น ทั้งนี้ เชื่อว่า กคช. จะร่วมกันดำเนินงานให้ประสบความสำเร็จ  ด้วยความอดทนและยอมรับการเปลี่ยนแปลงในองค์กร เพื่อให้องค์กรขับเคลื่อนงานให้มีประสิทธิภาพยิ่งขึ้น

ที่มา : https://www.thaigov.go.th/news/contents/details/34108
