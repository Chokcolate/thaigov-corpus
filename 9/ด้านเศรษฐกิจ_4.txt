รัฐบาลไทย-ข่าวทำเนียบรัฐบาล-กระทรวงเกษตรฯ ผนึกกำลังทุกภาคส่วน เปิดตัวโครงการ “5 ประสาน สืบสานเกษตรทฤษฏีใหม่ ถวายในหลวง”

วันพฤหัสบดีที่ 23 กุมภาพันธ์ 2560
กระทรวงเกษตรฯ ผนึกกำลังทุกภาคส่วน เปิดตัวโครงการ “5 ประสาน สืบสานเกษตรทฤษฏีใหม่ ถวายในหลวง”
กระทรวงเกษตรฯ ผนึกกำลังทุกภาคส่วน เปิดตัวโครงการ “5 ประสาน สืบสานเกษตรทฤษฏีใหม่ ถวายในหลวง”     น้อมนำศาสตร์พระราชาขับเคลื่อนโครงการเกษตรทฤษฎีใหม่ 70,000 ราย  23 ก.พ. นี้
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า เพื่อเป็นการน้อมรำลึกในพระมหากรุณาธิคุณอันหาที่สุดมิได้ของพระบาทสมเด็จพระปรมินทรมหาภูมิพลอดุลยเดชที่ทรงมีต่อปวงชนชาวไทย กระทรวงเกษตรและสหกรณ์ จึงได้มีนโยบายจัดทำโครงการเกษตรทฤษฎีใหม่ขึ้น โดยส่งเสริมให้เกษตรกรที่มีความสมัครใจจาก 882 อำเภอ รวม 70,000 ราย ได้น้อมนำหลักเกษตรทฤษฎีใหม่ไปปรับใช้ในพื้นที่ของตนเองอย่างเหมาะสม ให้สอดคล้องกับสภาพพื้นที่ของเกษตรกร โดยมุ่งหวังจะช่วยพัฒนาคุณภาพชีวิตของเกษตรกรในการลดรายจ่าย เพิ่มรายได้ อันเกิดจากการพัฒนาศักยภาพของตนเอง ครอบครัว และชุมชน โดยการสร้างอาชีพอย่างเหมาะสมกับทรัพยากรและปัจจัยการผลิตที่มีอยู่อย่างคุ้มค่า โดยได้คัดเลือกเกษตรกรที่มีความพร้อมเพื่อดำเนินการในปี 2560 จำนวน 70,000 ราย
ทั้งนี้ กระทรวงเกษตรและสหกรณ์ จะเปิดตัวโครงการเกษตรทฤษฎีใหม่ โดยจัดงาน “5 ประสาน สืบสานเกษตรทฤษฏีใหม่ ถวายในหลวง” ในวันที่ 23 กุมภาพันธ์ 2560 ณ โรงแรมรามาการ์เด้นส์ กรุงเทพฯ โดยมีวัตถุประสงค์ เพื่อรำลึกในพระมหากรุณาธิคุณ และเผยแพร่พระเกียรติคุณพระบาทสมเด็จพระปรมินทรมหาภูมิพล  อดุลยเดช และให้ผู้ร่วมงานได้มีความรู้ความเข้าใจเกี่ยวกับการดำเนินกิจกรรมการเกษตรตามแนวเกษตรทฤษฎีใหม่มากยิ่งขึ้น รวมทั้งเป็นส่วนหนึ่งในการขับเคลื่อนโครงการเกษตรทฤษฎีใหม่สู่ความยั่งยืนและขยายผลออกสู่วงกว้าง ตลอดทั้งเป็นการเผยแพร่แนวพระราชดำริเกษตรทฤษฎีใหม่ไปสู่สาธารณชน ทำให้เกษตรกรทั่วไปมีแรงบันดาลใจในการน้อมนำแนวเกษตรทฤษฎีใหม่ไปปรับใช้ในกิจกรรมการเกษตรของตนเอง ควบคู่กับการใช้ประโยชน์การอนุรักษ์ดินและน้ำ สามารถพัฒนาคุณภาพความเป็นอยู่ให้ดียิ่งขึ้น
นายรัตนะ สวามีชัย ผู้ช่วยปลัดกระทรวงเกษตรและสหกรณ์ กล่าวถึงบทบาทของ 5 ประสาน ว่าประกอบด้วย 1. เกษตรกร โดยเริ่มต้นจากให้เกษตรกรเป็นศูนย์กลาง ที่ต้องมีความพร้อม มีความสมัครใจในการเข้าร่วมโครงการ เริ่มจากทำแบบง่าย ลงทุนน้อย แล้วค่อย ๆ ขยายตามฐานะของตนเอง 2.ปราชญ์เกษตร/เกษตรกรต้นแบบ/ศพก./ศูนย์เรียนรู้เศรษฐกิจพอเพียง ซึ่งทำหน้าที่เป็นครูพี่เลี้ยงในการสร้างแรงบันดาลใจ แนะนำให้ความช่วยเหลือ และส่งเสริมความรู้ให้แก่เกษตรกร 3. ภาครัฐ โดยกระทรวงเกษตรฯ เป็นหลักในการบูรณาการร่วมกับหน่วยงานที่เกี่ยวข้อง โดยจัดกลุ่มเกษตรกรตามความพร้อม เพิ่มพูนองค์ความรู้ สำรวจความต้องการของเกษตรกร ตลอดทั้งประสานหน่วยงานให้ความช่วยเหลือเกษตรกรทุกขั้นตอน 4.ภาคเอกชน โดยสนับสนุนทุนเริ่มต้น/ปัจจัยการผลิตให้แก่เกษตรกร ลงพื้นที่ติดตามเยี่ยมเยียน/ให้คำแนะนำ ตลอดทั้งจัดหาตลาดให้แก่เกษตรกร และ                            5. สถาบันการศึกษา โดยสนับสนุนองค์ความรู้ และเทคนิคการบริหารจัดการให้แก่เกษตรกร โดยมีการขับเคลื่อนเป็น 3 ระยะ ได้แก่ ระยะที่ 1 เดือน ก.พ.- เม.ย.60 โดยเริ่มต้นจากเกษตรกรกลุ่มแรกที่มีความพร้อมมาก และยังไม่เคยทำเกษตรกรทฤษฎีใหม่มาก่อน จำนวน 21,000 ราย ระยะที่ 2 เดือน พ.ค.- ก.ย.60 ส่งเสริมในกลุ่มเกษตรกรที่มีความพร้อมปานกลาง จำนวน 42,000 ราย และระยะที่ 3 เดือน ต.ค.- ธ.ค.60 ส่งเสริมในกลุ่มเกษตรกรที่มีความพร้อม 7,000 ราย หรือมากกว่า
สำหรับกิจกรรมภายในงาน “5 ประสาน สืบสานเกษตรทฤษฎีใหม่ ถวายในหลวง” ประกอบด้วย การมอบนโยบายขับเคลื่อนโครงการเกษตรทฤษฎีใหม่ โดย พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ กิจกรรมการมีส่วนร่วมในการขับเคลื่อนโครงการเกษตรทฤษฎีใหม่ 5 ประสาน การร่วมปฏิญาณตนในการน้อมนำเกษตรทฤษฏีใหม่ ศาสตร์ของพระราชามาปฏิบัติ การบรรยายและการเสวนาตะกลม ร่วม 5 ประสาน : แนวปฏิบัติการขับเคลื่อนโครงการเกษตรทฤษฎีใหม่สู่ความสำเร็จอย่างยั่งยืน (แนวทางปฏิบัติในระดับพื้นที่) โดยแยกกลุ่มเป็น 18 กลุ่มจังหวัด และการจัดนิทรรศการ ซึ่งแบ่งเป็น 2 ส่วน คือ นิทรรศการ “เกษตรทฤษฎีใหม่ ศาสตร์พระราชา” และนิทรรศการเกษตรทฤษฎีใหม่ของผู้แทนปราชญ์เกษตร หรือเกษตรกรต้นแบบ ทั้ง 4 ภาค โดยมีภาครัฐ จากหน่วยงานของกระทรวงเกษตรและสหกรณ์ ภาคเอกชน สถาบันการศึกษา ปราชญ์เกษตร และตัวแทนเกษตรกรที่เข้าร่วมโครงการจาก 77 จังหวัดทั่วประเทศ เข้าร่วมงานประมาณ 1,300 คน
-------------------------------------
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2020
