รัฐบาลไทย-ข่าวทำเนียบรัฐบาล-พล.อ.ฉัตรชัย แจงคืบหน้าตรวจสอบกรณีกังหันลมในที่ ส.ป.ก.

วันพฤหัสบดีที่ 23 กุมภาพันธ์ 2560
พล.อ.ฉัตรชัย แจงคืบหน้าตรวจสอบกรณีกังหันลมในที่ ส.ป.ก.
พล.อ.ฉัตรชัย แจงคืบหน้าตรวจสอบกรณีกังหันลมในที่ ส.ป.ก. ล่าสุดส่ง 2 ชุดปฏิบัติการลงพท.ตรวจสอบแล้ว เผยกรณีสตง.ตรวจสอบเชื่อปฏิบัติตามหน้าที่ พร้อมส่งข้อมูลให้ตรวจสอบ
พล.อ.ฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยถึงความคืบหน้ากรณีให้ตรวจสอบการเช่าพื้นที่ ส.ป.ก. ดำเนินกิจการกังหันลมไฟฟ้า ว่า ตามที่ได้สั่งการให้สำนักงานการปฏิรูปที่ดินเพื่อเกษตรกรรม (ส.ป.ก.) ตรวจสอบข้อเท็จจริงการให้เช่าพื้นที่ ส.ป.ก. เพื่อดำเนินกิจการกังหันลมไฟฟ้า โดยให้รายงานผลภายใน 45 วัน หรือ ภายในวันที่ 3 เม.ย. 60 นั้น ขณะนี้ ส.ป.ก. ได้แต่งตั้งเจ้าหน้าที่ออกปฏิบัติงาน 2 ชุด ประกอบด้วย จังหวัดชัยภูมิ จำนวน 7 คน จังหวัดนครราชสีมา จำนวน 5 คน โดยกำหนดแผนการตรวจตั้งแต่วันที่ 20 ก.พ. 60 - 20 มี.ค. 60 โดยจังหวัดชัยภูมิ ได้เริ่มดำเนินการตั้งแต่วันที่ 22 ก.พ. 60 จะเข้าตรวจบริษัท เทพนา จำกัด อ.เทพสถิต จำนวน 3 เสา และ บริษัท วะตะแบก จำกัด อ.เทพสถิต จำนวน 45 เสา จากนั้นจะเร่งตรวจสอบส่วนที่เหลือจนกว่าจะแล้วเสร็จ ส่วน จ.นครราชสีมา ในวันที่ 22 ก.พ. 60 จะเข้าตรวจบริษัท เฟิสท์โคราช จำกัด อ.ด่านขุนทด จำนวน 45 เสา และ บริษัท เค.อาร์.ทู. จำกัด อ.ด่านขุนทด จำนวน 45 เสา จากนั้นจะเร่งตรวจสอบส่วนที่เหลือจนกว่าจะแล้วเสร็จซึ่งเมื่อตรวจในพื้นที่แล้ว ส.ป.ก. จะประชุมสรุปผลการตรวจ เพื่อรายงานให้ รมว.กษ. ทราบ ภายในวันที่ 27 มี.ค. 60 เพื่อพิจารณาต่อไป
สำหรับกรณีสำนักงานการตรวจเงินแผ่นดิน (สตง.) ให้ตรวจสอบการเช่าพื้นที่ ส.ป.ก. ดำเนินกิจการกังหันลมไฟฟ้า โดย สตง. มีหนังสือแจ้งให้ ส.ป.ก. ตรวจสอบ และ รายงานข้อเท็จจริง ภายใน 60วัน หรือภายในวันที่ 10 เม.ย. 60 นั้น ต้องถือว่าสตง. ทำตามหน้าที่ในการตรวจสอบการใช้จ่ายงบประมาณ/รายได้ภาครัฐ ตลอดจนทรัพย์สินของรัฐ เป็นไปตามกฎหมาย/ระเบียบที่เกี่ยวข้องหรือไม่ ซึ่งถือว่าช่วยกันกำกับดูแลคำพิพากษาของศาลปกครองสูงสุด ผูกพันทุกองค์กร ซึ่งจะยึดถือเป็นบรรทัดฐานในการต่อสอบและการดำเนินการต่อไป โดยการดำเนินการของ ส.ป.ก. จะต้องรอผลการตรวจตามที่ได้มีการสั่งการไปนำมาสรุป เพื่อจัดทำรายงานชี้แจง สตง. ในกำหนดเวลาต่อไป
อย่างไรก็ตาม จากการตรวจสอบข้อมูลในเบื้องต้น การกำหนดอัตราค่าเช่า 35,000 บาท/ไร่/ปี เป็นการดำเนินการที่คณะกรรมการปฏิรูปที่ดินเพื่อเกษตรกรรม (คปก.) ได้สอบถามจากหน่วยงานที่เกี่ยวข้อง ซึ่งมีการให้เอกชนเช่าที่ดินทำประโยชน์ในลักษณะเดียวกัน เช่น กรมธนารักษ์ กรมส่งเสริมสหกรณ์ กรมป่าไม้ เป็นต้น ซึ่งอัตรานี้สูงกว่าหน่วยอื่นๆ และ ยังให้สามารถปรับอัตราได้ทุกๆ 5 ปี คปก. มีมติเห็นชอบในการประชุม ครั้งที่ 1/2553 เมื่อวันที่ 22 ก.พ. 53 ส่วน  ค่าเช่า 35,000 บาท/ไร่/ปี นั้น ได้นำเข้ากองทุนปฏิรูปที่ดินเพื่อเกษตรกรรมทั้งหมด ซึ่งการนำไปใช้มีระเบียบชัดเจน และศาลปกครองสูงสุด ไม่ได้ชี้การทุจริตต่อหน้าที่ของ คปจ.ชัยภูมิ และ ส.ป.ก. แต่ศาลปกครองสูงสุดชี้ว่าบริษัทเอกชนไม่ได้ปฏิบัติตามเงื่อนไขของการเช่า ซึ่งมาทราบภายหลังที่อนุมัติไปแล้ว แต่เนื่องจากอยู่ระหว่างการฟ้องร้องคดี จึงต้องรอคดีสิ้นสุดก่อน ถึงจะดำเนินการต่อไปได้
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2017
