รัฐบาลไทย-ข่าวทำเนียบรัฐบาล-คณะกรรมการการกีฬาแห่งประเทศไทย เผยคนไทยจะได้ร่วมรับชมการถ่ายทอดสด โอลิมปิกฤดูร้อน (โตเกียว 2020) โอลิมปิกเยาวชนฤดูหนาว (โลซาน 2020)

วันจันทร์ที่ 23 มีนาคม 2563
คณะกรรมการการกีฬาแห่งประเทศไทย เผยคนไทยจะได้ร่วมรับชมการถ่ายทอดสด โอลิมปิกฤดูร้อน (โตเกียว 2020) โอลิมปิกเยาวชนฤดูหนาว (โลซาน 2020)
คณะกรรมการการกีฬาแห่งประเทศไทย เผยคนไทยจะได้ร่วมรับชมการถ่ายทอดสด โอลิมปิกฤดูร้อน (โตเกียว 2020) โอลิมปิกเยาวชนฤดูหนาว (โลซาน 2020)
วันนี้ (23 มีนาคม 2563) เวลา 10.00 น. ณ ห้องประชุมคณะรัฐมนตรี (เดิม) ชั้น 2 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 4/2563 ร่วมกับหน่วยงานที่เกี่ยวข้อง สรุปดังนี้
ที่ประชุมรับทราบรายงานความคืบหน้าการเสนอตัวเป็นเจ้าภาพจัดการแข่งขันกีฬาเอเชียนอินดอร์และมาเชี่ยลอาร์ทเกมส์ ครั้งที่ 6 ปี ค.ศ. 2021 จากการประชุมคณะรัฐมนตรี เมื่อวันที่ 17 มีนาคม 2563 ซึ่งเมื่อได้รับเป็นเจ้าภาพจัดการแข่งขันฯ แล้ว ให้กระทรวงการท่องเที่ยวและกีฬา โดยการกีฬาแห่งประเทศไทย (กกท.) ร่วมกับหน่วยงานเตรียมความพร้อมครบถ้วนทุกมิติ ทั้งรายละเอียด แผนงานและงบประมาณ เพื่อนำเสนอคณะรัฐมนตรีพิจารณาให้ความเห็นชอบอีกครั้ง
ทั้งนี้ ที่ประชุมยังรับทราบมติคณะรัฐมนตรีเกี่ยวกับการถ่ายทอดสดการแข่งขันมหกรรมกีฬานานาชาติ ตามที่ รัฐบาลมีมติ เมื่อวันที่ 29 พฤศจิกายน 2559 เห็นชอบในหลักการตามแผนพัฒนาการกีฬาแห่งชาติ ฉบับที่ 6 พ.ศ. 2560 - 2564 มุ่งให้การกีฬาเป็นส่วนสำคัญของวิถีชีวิต ซึ่งการกีฬาแห่งประเทศไทยจะดำเนินการจัดซื้อลิขสิทธิ์การถ่ายทอดสดเกมส์การแข่งขันระดับนานาชาติที่มีความสำคัญ ระหว่างปี 2020 – 2022  จำนวน 5 รายการ ประกอบด้วย โอลิมปิกฤดูร้อน (โตเกียว 2020) โอลิมปิกเยาวชนฤดูหนาว (โลซาน 2020) โอลิมปิกฤดูหนาว (ปักกิ่ง 2022) โอลิมปิกเยาวชนฤดูร้อน (ดาการ์ 2022) และการถ่ายทอดสดกีฬาเอเชียนเกมส์ (หางโจว 2022) โดยดังกล่าว ทั้งนี้ เพื่อประชาชนได้มีโอกาสรับชมและร่วมส่งแรงเชียร์แรงใจให้กับนักกีฬาทีมชาติไทยที่เข้าร่วมการแข่งขันกีฬาในระดับนานาชาติ
พร้อมกันนี้ ที่ประชุมมีมติเห็นชอบโครงการจัดหาอุปกรณ์วิทยาศาสตร์การกีฬาสำหรับป้องกันการเสียชีวิตในสนาม อาทิ การกำหนดใช้เครื่องฟื้นคืนคลื่นหัวใจด้วยไฟฟ้าชนิดอัตโนมัติเป็นการปฐมพยาบาล เพื่อส่งเสริมมาตรฐานความปลอดภัยในสนามกีฬาตามมาตรการคณะกรรมการการแพทย์ฉุกเฉินที่ และเป็นอีกหนึ่งในยุทธศาสตร์การดูแลนักกีฬาและผู้ที่เกี่ยวข้อง ให้มีความปลอดภัยในการฝึกซ้อมและแข่งขันกีฬา
ในตอนท้าย รองนายกรัฐมนตรีย้ำการแก้ไขการเบิกจ่ายงบประมาณประจำปี พ.ศ. 2563 ว่า ให้ผู้บริหารทุกระดับของการกีฬาแห่งประเทศไทย ให้ความสำคัญ ประสานงาน ให้การเบิกจ่ายเป็นไปตามแผนงานและเป้าหมายที่กำหนด สำหรับการดำเนินโครงการก่อสร้างศูนย์ฝึกกีฬาแห่งชาติ (NTC) ที่ได้รับอนุมัติหลักการไว้แล้วนั้น ตั้งแต่เดือนตุลาคม 2561 ให้วางแผนการดำเนินงาน พร้อมทั้งกำหนดผู้รับผิดชอบให้ชัดเจนและเร่งดำเนินการตามขั้นตอน เป็นไปตามแผนงานอย่างเคร่งครัด ให้แล้วเสร็จทันต่อการใช้งานในมหกรรมกีฬาต่างๆ ที่จะมีการแข่งขันเกิดขึ้นในประเทศไทยในอนาคต ได้แก่ กีฬาซีเกมส์ กีฬาเอเชี่ยนเกมส์ และกีฬาโอลิมปิกเยาวชน นอกจากนี้ การจัดซื้อจัดจ้างอุปกรณ์กีฬาต่าง ๆ ต้องเป็นตามขั้นตอนด้วยความโปร่งใส เป็นธรรม และเกิดประโยชน์สูงสุดแก่บุคลากรทางการกีฬาอย่างแท้จริง
........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27697
