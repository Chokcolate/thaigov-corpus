รัฐบาลไทย-ข่าวทำเนียบรัฐบาล-อนุทิน ย้ำวัคซีนป้องกันโควิด-19 ที่ดีที่สุดคือ Social distancing เว้นระยะห่างทางสังคม

วันจันทร์ที่ 23 มีนาคม 2563
อนุทิน ย้ำวัคซีนป้องกันโควิด-19 ที่ดีที่สุดคือ Social distancing เว้นระยะห่างทางสังคม
รองนายกรัฐมนตรีและรัฐมนตรีว่าการกระทรวงสาธารณสุข ย้ำวัคซีนที่ดีที่สุดในการหยุดการแพร่ระบาดโรคโควิด-19  คือประชาชนเว้นระยะห่างทางสังคม (Social Distancing) งดกิจกรรมทางสังคมรวมกลุ่ม การสังสรรค์
รองนายกรัฐมนตรีและรัฐมนตรีว่าการกระทรวงสาธารณสุข ย้ำวัคซีนที่ดีที่สุดในการหยุดการแพร่ระบาดโรคโควิด-19  คือประชาชนเว้นระยะห่างทางสังคม (Social Distancing) งดกิจกรรมทางสังคมรวมกลุ่ม การสังสรรค์
วันนี้ (23 มีนาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุข และคณะที่ปรึกษา ร่วมหารือกับองค์กรวิชาชีพสื่อ ได้แก่ สภาการหนังสือพิมพ์แห่งชาติ สภาวิชาชีพข่าววิทยุและโทรทัศน์ไทย สมาคมนักข่าวนักหนังสือพิมพ์แห่งประเทศไทย สมาคมนักข่าววิทยุและโทรทัศน์ไทย สมาคมผู้ผลิตข่าวออนไลน์ สหภาพแรงงานกลางสื่อมวลชนไทย สมาพันธ์สมาคมวิชาชีพวิทยุกระจายเสียงและวิทยุโทรทัศน์ สมาคมผู้สื่อข่าวเศรษฐกิจ สมาคมเคเบิลทีวีแห่งประเทศไทย สมาคมผู้ประกอบวิชาชีพวิทยุท้องถิ่นไทย สมาคมผู้ประกอบการทีวีดิจิทัล กองทุนพัฒนาสื่อปลอดภัยและสร้างสรรค์
นายอนุทินกล่าวว่า วันนี้ได้เชิญผู้บริหารทุกองค์กรสื่อ ทั้งหนังสือพิมพ์ วิทยุ โทรทัศน์ ออนไลน์ เคเบิ้ลทีวี วิทยุท้องถิ่น หารือแนวทางการสื่อสารเพื่อให้ประชาชนมีความรู้เข้าใจโรคโควิด-19 มากยิ่งขึ้น ทุกองค์กรสื่อยินดีช่วยสื่อสารนำข้อมูลไปเผยแพร่ และเชื่อมั่นในมาตรการต่างๆ ที่รัฐบาลและกระทรวงสาธารณสุขได้ทำมาตลอด 2 เดือนครึ่งเพื่อควบคุมป้องกันโรคลดการแพร่ระบาด ยืนยันว่าขณะนี้มีความพร้อมในการรักษาผู้ป่วยโรคโควิด-19 สิ่งที่ต้องการคือความร่วมมือที่ดีของประชาชนที่จะหยุดแพร่กระจายโรค ด้วย Social distancing เว้นระยะห่างทางสังคม ต้องงดกิจกรรมทางสังคมโดยสิ้นเชิงในช่วงนี้ อาทิ เลี้ยงรุ่น ทอดกฐิน ทอดผ้าป่า งานประเพณีต่างๆ รวมทั้งเชิญกลุ่มเพื่อนมาเลี้ยงสังสรรค์ที่บ้าน ซึ่งองค์การอนามัยโลกแนะนำและให้ทุกประเทศเน้นย้ำประชาชน เพราะ Social distancing เป็นวัคซีนที่ดีที่สุด และเป็นวิธีที่ดีที่สุดในการหยุดการแพร่ระบาดโรคโควิด-19
“Social distancing ไม่ใช่แปลว่ายืนห่างกัน แต่หมายถึงการเว้นระยะห่าง และงดกิจกรรมทางสังคม ไม่ร่วมการสังสรรค์ทุกชนิด ซึ่งเป็นวัคซีนที่ดีที่สุดในขณะนี้” นายอนุทินกล่าว
******************************************  23 มีนาคม 2563

ที่มา : https://www.thaigov.go.th/news/contents/details/27719
