รัฐบาลไทย-ข่าวทำเนียบรัฐบาล-การบินไทยสนับสนุนภาครัฐ พาชาวไทยกลับบ้าน หลังอิตาลีออกมาตรการควบคุมพื้นที่ COVID-19 [กระทรวงคมนาคม]

วันเสาร์ที่ 21 มีนาคม 2563
การบินไทยสนับสนุนภาครัฐ พาชาวไทยกลับบ้าน หลังอิตาลีออกมาตรการควบคุมพื้นที่ COVID-19 [กระทรวงคมนาคม]
การบินไทยสนับสนุนภาครัฐ พาชาวไทยกลับบ้าน หลังอิตาลีออกมาตรการควบคุมพื้นที่ COVID-19
ตามที่รัฐบาลอิตาลีได้ประกาศยกระดับมาตรการการควบคุมพื้นที่ทั่วประเทศ เพื่อป้องกันการแพร่ระบาดของ COVID-19 รัฐบาลไทยจึงมอบหมายให้การบินไทยพานักเรียนไทยแลกเปลี่ยนในโครงการ AFS รวมทั้งนักท่องเที่ยวชาวไทยที่ตกค้างในอิตาลี เดินทางกลับไทยโดยเที่ยวบินที่ ทีจี 945 โรม - กรุงเทพฯ โดยเดินทางออกจากกรุงโรม ประเทศอิตาลี ในวันที่ 14 มีนาคม 2563 ซึ่งเป็นเที่ยวบินสุดท้ายของการบินไทยที่ทำการบินออกจากประเทศอิตาลี และในวันที่ 15 มีนาคม 2563 เครื่องบินได้ลงจอดที่ท่าอากาศยานนานาชาติอู่ตะเภา จ.ระยอง โดยผู้โดยสารและลูกเรือทุกคนต้องผ่านระบบการตรวจสอบคัดกรองอย่างเข้มงวด ก่อนเข้าสู่กระบวนการกักตัวเป็นเวลา 14 วัน ที่อาคารรับรอง กองทัพเรือ อ่าวดงตาล อ. สัตหีบ จ.ชลบุรี ตามมาตรการของกระทรวงสาธารณสุข
ภารกิจนี้เป็นอีกหนึ่งความภาคภูมิใจที่การบินไทยได้มีส่วนร่วมปฏิบัติการพาชาวไทยกลับบ้านโดยสวัสดิภาพ เหมือนหลายภารกิจในอดีตที่การบินไทยได้ปฏิบัติการเพื่อช่วยเหลือชาวไทยและประเทศไทยเสมอมา

ที่มา : https://www.thaigov.go.th/news/contents/details/27624
