รัฐบาลไทย-ข่าวทำเนียบรัฐบาล-รมว.อว. หารือเรื่อง พื้นที่ปลอดภัยภายในสถานศึกษา ไม่กีดกันสิทธิเสรีภาพในการแสดงออกของ นิสิต นักศึกษา

วันพุธที่ 25 มีนาคม 2563
รมว.อว. หารือเรื่อง พื้นที่ปลอดภัยภายในสถานศึกษา ไม่กีดกันสิทธิเสรีภาพในการแสดงออกของ นิสิต นักศึกษา
รมว.อว. หารือเรื่อง พื้นที่ปลอดภัยภายในสถานศึกษา ไม่กีดกันสิทธิเสรีภาพในการแสดงออกของ นิสิต นักศึกษา
(11 มีนาคม 2563) กลุ่มเครือข่ายตัวแทนนักศึกษา เข้าหารือกับ ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เรื่อง พื้นที่ปลอดภัยภายในสถานศึกษา ไม่กีดกันสิทธิเสรีภาพในการแสดงออกของ นิสิต นักศึกษา ณ ห้องประชุม 18A ชั้น 18 ตึก สกอ.
จากสถานการณ์ที่นักเรียน นิสิต นักศึกษาออกมาจัดกิจกรรม “FLASH MOB” ภายในสถาบันการศึกษา เพื่อเป็นการแสดงออกทางความคิดในประเด็นเรื่องราวด้านการเมือง แต่ผู้บริหารสถาบันการศึกษาบางแห่ง ปิดกั้นไม่ให้มีการใช้พื้นที่ภายในสถานศึกษา ทำให้กลุ่มนักเรียน นิสิต นักศึกษา ต้องใช้พื้นที่ภายนอกในการจัดกิจกรรม ส่งผลให้ เกิดความเสี่ยงที่อาจเป็นอันตรายต่อร่างกายหรือถึงแก่ชีวิต อีกทั้งยังเป็นการส่งเสริมให้เกิดการกระทำที่ผิดต่อกฎหมาย ถือเป็นการปิดกั้นสิทธิและเสรีภาพในการแสดงออกทางความคิดอย่างชัดเจน
กลุ่มเครือข่ายตัวแทนนักศึกษา กว่า 10 เครือข่าย ประกอบด้วย เครือข่ายเยาวชนลดปัจจัยเสี่ยง เครือข่ายเยาวชนปกป้องสิทธิ เครือข่ายเด็กรุ่นใหม่ไม่พนัน เครือข่ายเยาวชนป้องกันนักดื่มหน้าใหม่ เครือข่ายเยาวชนจิตอาสา เครือข่ายบางกอกนี้ดีจัง เครือข่ายพัฒนาคุณภาพชีวิต เครือข่ายคนรุ่นใหม่เพื่อการเปลี่ยนแปลงสังคม ขบวนการสร้างเสริมสุขภาพภาคเยาวชน และกลุ่มกล้าคิด สร้างมิตร สร้างประชาธิปไตย ในฐานะที่เป็นกลุ่มคนทำงานด้านเด็กและเยาวชน จึงขอแสดงจุดยืนและเรียกร้องต่อรัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม ดังนี้
1. ขอให้กระทรวงการอุดมศึกษา วิทยาศาสตร์ วิจัย และนวัตกรรม ดำเนินการสั่งการให้สถานศึกษาทุกระดับในสังกัดเปิดพื้นที่ปลอดภัยในสถานศึกษา ให้แก่นักเรียน นิสิต นักศึกษา ได้แสดงออกทางความคิดอย่างเสรี และสร้างสรรค์ ไม่ปิดกั้นหรือแทรกแซง
2. ขอให้กระทรวงการอุดมศึกษา วิทยาศาสตร์ วิจัย และนวัตกรรม พัฒนาหลักสูตรการเรียนการสอนเรื่องประชาธิปไตยในสถานศึกษาอย่างจริงจัง ไปถึงการรู้สิทธิ หน้าที่ เคารพในความคิดต่าง การแสดงออกทางความคิดอย่างสันติ และการเคารพในสิทธิของผู้อื่น
3. ขอเรียกร้องให้รุ่นพี่  ศิษย์เก่า  ผู้ปกครอง ประชาชนในพื้นที่ใกล้เคียง รวมถึงเจ้าหน้าที่ของรัฐ  ร่วมกันปกป้องการแสดงออกของนักเรียนนิสิต นักศึกษา ร่วมทำให้สถานศึกษาเป็นพื้นที่ปลอดภัย และให้การสนับสนุนตามความเหมาะสม อาทิ หน้ากากอนามัย เจลแอลกอฮอล์ล้างมือ ฯลฯ
4. ขอเรียกร้องให้ทุกฝ่ายในสังคม รวมถึงสื่อมวลชนทุกแขนง หลีกเลี่ยงการใช้คำพูด หรือวาทกรรมที่จะนำไปสู่ความเกลียดชัง (hate speech) สร้างความแตกแยกในสังคม เราควรเรียนรู้และเคารพในความคิดต่างที่สามารถอยู่ร่วมกันได้อย่างสร้างสรรค์
5. ขอฝากถึงนักเรียน นิสิต นักศึกษา ให้ระมัดระวัง หลีกเลี่ยงการสื่อสารที่อาจนำไปสู่การสร้างเงื่อนไขที่จะทำให้ผู้ไม่หวังดี หรือมือที่สามหยิบยกเข้ามาทำลายความชอบธรรม และบิดเบือนเจตนารมณ์ในการแสดงออก
ด้าน ดร.สุวิทย์ (รมว.อว.) กล่าวว่า “มหาวิทยาลัยนั้นถือเป็นพื้นที่เสรีภาพทางความคิด Freedom of Speech จึงเป็นเรื่องที่สำคัญมาก แต่ก็ต้องไม่ไปละเมิดต่อกฎหมาย ท่านนายกรัฐมนตรีได้เน้นย้ำให้มีการขยายพื้นที่ในการจัดกิจกรรม เพราะเชื่อว่ายุวชนหรือเยาวชนนั้นเป็นผู้กำหนดอนาคตประเทศ ด้วยเหตุนี้ กระทรวง อว. จึงมีโครงการ ยุวชนสร้างชาติ เป็นการสร้างโอกาสให้กลุ่มนักศึกษา ได้ทำหน้าที่ที่ใหญ่กว่าที่ตนเองคิด ผ่านการพัฒนาชุมชนให้เกิดความยั่งยืน นักศึกษาเองก็ได้เปิดโลกกว้างทางความคิดไม่ใช่เพียงแค่เรียนรู้ภายในห้องเรียน พร้อมกันนั้นก็ไม่ได้มองข้ามในเรื่องทางการเมืองของนักศึกษา ทางกระทรวง อว. จึงมีโครงการที่กำลังผลักดันกัน เรียกว่า Policy Pitching ทำให้เสียงของกลุ่มนักศึกษาเหล่านี้มีพลังและเกิดการแลกเปลี่ยนอย่างสร้างสรรค์ สร้างเป็นเวทีในการพูดคุยถึงปัญหาต่างๆภายในประเทศ ทางรัฐบาลเองก็จะใช้พื้นที่นี้ในการขัดเกลาความคิดเห็นต่าง และมีการดูแลเรื่องความปลอดภัยให้กับมหาวิทยาลัย หรืออำนวยความสะดวกให้กับนักศึกษา เพื่อมาเป็นนโยบายในการพัฒนาประเทศ หรือแก้ไขปัญหาวิกฤตต่างที่กำลังเกิดขึ้น เช่น วิกฤตเศรษฐกิจ วิกฤตฝุ่น PM2.5 วิกฤตการแพร่ระบาดของไวรัสโควิด-19 เป็นต้น ทางภาครัฐเชื่อว่าวิกฤตเหล่านี้จำเป็นที่จะต้องใช้ความคิดความอ่านของคนรุ่นใหม่เข้ามามีส่วนร่วมเชิงนโยบายผ่านระบอบประชาธิปไตยในการขับเคลื่อนประเทศไทยให้เดินหน้าต่อไป”
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/27804
