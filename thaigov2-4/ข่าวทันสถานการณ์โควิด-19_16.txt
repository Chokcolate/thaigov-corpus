รัฐบาลไทย-ข่าวทำเนียบรัฐบาล-วธ. เข้ม กำชับข้าราชการ – เจ้าหน้าที่ ปฏิบัติตามแผนป้องกันแพร่ไวรัสโคโรนา ๒๐๑๙ [กระทรวงวัฒนธรรม]

วันอาทิตย์ที่ 22 มีนาคม 2563
วธ. เข้ม กำชับข้าราชการ – เจ้าหน้าที่ ปฏิบัติตามแผนป้องกันแพร่ไวรัสโคโรนา ๒๐๑๙ [กระทรวงวัฒนธรรม]
วธ. เข้ม กำชับข้าราชการ – เจ้าหน้าที่ ปฏิบัติตามแผนป้องกันแพร่ไวรัสโคโรนา ๒๐๑๙ พร้อมจัดเจ้าหน้าที่อำนวยการความสะดวกประชาชนเหมือนเดิม
วธ. เข้ม กำชับข้าราชการ – เจ้าหน้าที่
ปฏิบัติตามแผนป้องกันแพร่ไวรัสโคโรนา ๒๐๑๙
พร้อมจัดเจ้าหน้าที่อำนวยการความสะดวกประชาชนเหมือนเดิม
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่าจากสถานการณ์การแพร่ระบาดโรคติดเชื้อไวรัสโคโรนา ๒๐๑๙ (COVID - 19) รัฐบาลมีข้อสั่งการให้กำหนดมาตรการต่างๆ โดยให้มีการบูรณาการความร่วมมือทุกภาคส่วนในการคัดกรอง เฝ้าระวัง ป้องกัน และควบคุมการแพร่ระบาดของโรคอย่างเข้มข้นนั้น ในส่วนของกระทรวงวัฒนธรรมได้จัดทำแผนและกำหนดมาตรการการดูแลป้องกัน ควบคุมโรค เพื่อเป็นแนวทางและข้อปฏิบัติแก่ข้าราชการ เจ้าหน้าที่ของวธ. โดยได้มีการกำชับให้ดำเนินการตามแผนการปฏิบัติงานด้านความปลอดภัยและการดำเนินงานเกี่ยวกับมาตรการป้องกันการแพร่ระบาดโรคติดเชื้อไวรัสโคโรนา ๒๐๑๙ วธ. อย่างเข้มงวดและให้รายงานให้ผู้บริหารระดับสูงรับทราบอย่างต่อเนื่อง
"สำหรับแผนการปฏิบัติงานด้านความปลอดภัยและการดำเนินงานเกี่ยวกับมาตรการป้องกัน การแพร่ระบาดโรคติดเชื้อไวรัสโคโรนา ๒๐๑๙ วธ. เบื้องต้นกระทรวงวัฒนธรรมได้ประสานเจ้าหน้าที่ มาฉีดพ่นยาฆ่าเชื้อภายในอาคารสำนักงานกระทรวงวัฒนธรรมทั้งหมด คือ ห้องทำงาน ห้องประชุม  โรงอาหาร ห้องน้ำ ลานจอดรถ สัปดาห์ละ ๑ ครั้ง เนื่องจากขณะนี้ยังมีข้าราชการ เจ้าหน้าที่ของกระทรวงวัฒนธรรมบางส่วนต้องมาปฏิบัติหน้าที่เพื่ออำนวยความสะดวกแก่ประชาชนที่มาติดต่อราชการ ตามคำสั่งกระทรวงวัฒนธรรม เมื่อวันที่ ๒๐ มีนาคม ๒๕๖๓ แจ้งให้ข้าราชการและเจ้าหน้าที่ของสำนักงานปลัดกระทรวงวัฒนธรรม และสำนักงานรัฐมนตรี ปฏิบัติงานนอกสถานที่ตั้งของส่วนราชการ กรณีการแพร่ระบาดของโรคติดเชื้อไวรัสโคโรนา ๒๐๑๙ (COVID-19) ตามนโยบายรัฐบาล โดยให้ข้าราชการ เจ้าหน้าที่บางส่วนทำงานที่บ้าน (work from home) และส่งงานผ่านระบบอินเทอร์เน็ต”
รัฐมนตรีว่าการกระทรวงวัฒนธรรม กล่าวเพิ่มเติมว่านอกจากนั้นยังมีมาตรการหรือแนวทาง  ที่กระทรวงวัฒนธรรมใช้ดำเนินการเพื่อป้องกันการแพร่ระบาดของไวรัสโคโรนา ๒๐๑๙ (COVID-19) เป็นประจำอยู่แล้ว คือ ๑. ขอความร่วมมือจากข้าราชการ เจ้าหน้าที่ของกระทรวงวัฒนธรรม และประชาชนที่มาติดต่อราชการ สวมใส่หน้ากากอนามัย และตรวจวัดอุณหภูมิร่างกาย ณ จุดคัดกรองก่อนขึ้นอาคาร ๒. ตั้งจุดบริการเจลล้างมือ-แอลกอฮอล์ ทำความสะอาด ณ ประตูทางเข้า – ออกห้องประชุม โรงอาหาร ห้องน้ำ ทุกชั้น ๓. เช็ดถูทำความสะอาด ปุ่มกด ด้านใน ด้านนอกลิฟต์โดยสาร และพื้นผิวสัมผัสที่จับประตู ราวบันได เคาน์เตอร์ให้บริการ ทุก ๒ ชั่วโมง ๔. จัดจิตอาสาร่วมทำความสะอาดบริเวณอาคารกระทรวงวัฒนธรรมเป็นประจำทุกวันศุกร์ ๕. จัดทำคลิป วีดิทัศน์ อินโฟ-กราฟฟิก และไวรัล ประชาสัมพันธ์มาตรการ แนวทางปฏิบัติสำหรับข้าราชการเจ้าหน้าที่กระทรวงวัฒนธรรมถือปฏิบัติอย่างเคร่งครัด และ ๖. กำหนดระยะห่างระหว่างบุคคล (Personal Distance) ในระยะ ๑ เมตร ในการประชุมทุกครั้ง และจัดทำสัญลักษณ์การยืนในลิฟต์โดยสารเพื่อลดโอกาสการรับและแพร่กระจายเชื้อโรค

ที่มา : https://www.thaigov.go.th/news/contents/details/27642
