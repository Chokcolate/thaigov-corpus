รัฐบาลไทย-ข่าวทำเนียบรัฐบาล-รมต.นร. นายเทวัญฯ   พล.ต.ท. โสภณฯ รองผู้ว่าราชการกรุงเทพมหานคร ชี้แจงกรณีการสั่งปิดสถานที่เสี่ยงในพื้นที่กรุงเทพมหานคร  22 วัน  ตั้งแต่ 22 มี.ค. -12 เม.ย. 63 เพื่อหยุดการแพร่กระจายของเชื้อโควิด-19

วันเสาร์ที่ 21 มีนาคม 2563
รมต.นร. นายเทวัญฯ   พล.ต.ท. โสภณฯ รองผู้ว่าราชการกรุงเทพมหานคร ชี้แจงกรณีการสั่งปิดสถานที่เสี่ยงในพื้นที่กรุงเทพมหานคร  22 วัน  ตั้งแต่ 22 มี.ค. -12 เม.ย. 63 เพื่อหยุดการแพร่กระจายของเชื้อโควิด-19
รมต.นร. นายเทวัญฯ   พล.ต.ท. โสภณฯ รองผู้ว่าราชการกรุงเทพมหานคร ชี้แจงกรณีการสั่งปิดสถานที่เสี่ยงในพื้นที่กรุงเทพมหานคร  22 วัน  ตั้งแต่ 22 มี.ค. -12 เม.ย. 63 เพื่อหยุดการแพร่กระจายของเชื้อโควิด-19
วันนี้ (21 มี.ค.63) เวลา  15.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี กล่าวในรายการพิเศษของศูนย์ข่าวโควิด-19 ทำเนียบรัฐบาล  แพร่ภาพผ่านสถานีโทรทัศน์ NBT ว่า ขณะนี้การแพร่ระบาดของโรคโควิด 19 มีจำนวนผู้ป่วยเพิ่มขึ้นอย่างรวดเร็ว มีรายงานพบผู้ป่วยสะสม 411  กลับบ้านได้แล้ว 44 ราย และอยู่ในข่ายเฝ้าระวังอีกหลายพันคน จากสถานการณ์นี้ นายกรัฐมนตรีได้เคยขอพี่น้องประชาชนเสียสละ ร่วมมือกัน ให้ทุกคน “อยู่บ้าน หยุดเชื้อ เพื่อชาติ”  เราต้องสามัคคีกันเพื่อฝ่าฟันวิกฤตไปด้วยกัน หากเราอยู่บ้าน เชื้อก็จะไม่ไปแพร่ที่อื่น สถานการณ์ระบาดโควิด-19 ก็จะควบคุมได้เร็วขึ้น จึงได้มีมาตรการต่างๆ ทั้งหยุดโรงเรียน ปิดมหาวิทยาลัย สถานบันเทิง เพื่อให้การขยายของเชื้อโควิด-19 เป็นไปได้ยาก ต้องควบคุมสถานการณ์ให้ได้
ทั้งนี้ พล.ต.ท. โสภณ พิสุทธิวงษ์ รองผู้ว่าราชการกรุงเทพมหานคร กล่าวถึงกรณีสั่งปิดสถานที่เสี่ยงเพิ่มเติมในพื้นที่กรุงเทพมหานครจากเดิม ฉบับที่ 1 มีกำหนดปิด 14 วัน ตั้งแต่วันที่ 18-31 มีนาคม 2563ว่า  กรุงเทพมหานครพบว่ามีการเพิ่มขึ้นของจำนวนผู้ป่วย และเพื่อการจำกัดการชุมนุมของประชาชนไม่ให้เกิดการแพร่ระบาดขยายในวงกว้างซึ่งมีความจำเป็นอย่างยิ่งที่ต้องมีการดำเนินการเข้มงวดขึ้น โดยสั่งปิดสถานที่เพิ่มเติมจากฉบับที่ 1 จาก 8 ประเภทเพิ่มขึ้นมาอีก 18 ประเภท โดยยกฉบับที่ 1 มารวมกับฉบับที่ 2 รวมเป็น 26 ประเภท เป็นระยะเวลา 22 วัน ตั้งแต่วันที่ 22 มีนาคม-12 เมษายน 2563 โดยมีรายละเอียดคือ
- ร้านอาหาร ให้เปิดเฉพาะการจำหน่ายอาหารเพื่อซื้อกลับไปรับประทานที่บ้าน ซึ่งรวมถึงร้านอาหารในศูนย์การค้าด้วย ยกเว้นร้านอาหารในโรงแรม จะให้บริการเฉพาะผู้พักในโรงแรมเท่านั้น
- ห้างสรรพสินค้า ปิดให้บริการทุกร้าน ยกเว้น ซูเปอร์มาร์เก็ต ร้านขายยา ร้านขายสินค้าเบ็ดเตล็ดที่มีสินค้าจำเป็นต่อการดำรงชีวิต
- ร้านสะดวกซื้อ ปิดพื้นที่นั่งหรือยืนรับประทานอาหาร
- ตลาดและตลาดนัด อนุญาตให้เปิดขายเฉพาะอาหารสด อาหารแห้ง อาหารปรุงสำเร็จ และอาหารสัตว์
- ร้านเสริมสวย แต่งผม หรือตัดผม และร้านบริการสักผิวหนัง ปิดให้บริการเนื่องจากมีความใกล้ชิดของผู้ให้บริการและผู้รับบริการ
นอกจากนี้ ยังมี สถานที่เล่นสเกต สวนสนุก สถานที่เล่นโบว์ลิ่ง ตู้เกม ร้านเกม ร้านอินเทอร์เน็ต สนามกอล์ฟ สนามฝึกซ้อมกอล์ฟ สระว่ายน้ำ สนามชนไก่ สนามซ้อมชนไก่ ศูนย์พระเครื่อง ศูนย์แสดงสินค้า ศูนย์ประชุม สถานที่จัดนิทรรรศการ สถานศึกษาทุกระดับ และสถาบันกวดวิชา สถานที่ให้บริการควบคุมน้ำหนัก คลินิกเสริมความงาม สถานประกอบการเพื่อสุขภาพ ร้านสปา ร้านนวดเพื่อสุขภาพ สถานประกอบกิจการอาบ อบ นวด อบไอน้ำ อบสมุนไพร โรงภาพยนตร์ โรงละคร โรงมหรสพ สถานที่ออกกำลังกาย สนามมวย และโรงเรียนสอนมวย รวมทั้งร้านที่ให้บริการสปาอาบน้ำ ตัดขน รับเลี้ยงหรือรับฝากสัตว์ต้องปิดให้บริการตามประกาศดังกล่าวนี้ด้วย
โดยสถานที่ที่ทำการปิดดังกล่าวเป็นพื้นที่มีความเสี่ยงในการแพร่เชื้อ จึงเล็งเห็นว่าสมควรปิดเพื่อลดการแพร่ระบาดเชื้อไวรัส อย่างไรก็ตาม ประชาชนสามารถใช้ชีวิตได้ตามปกติ เพียงขอความร่วมมืองดการเคลื่อนที่ เดินทาง เพื่อป้องกันการแพร่กระจายเชื้อโรค จนกว่าสถานการณ์จะคลี่คลาย และสามารถกลับไปใช้ชีวิตได้ตามปกติ
รมต.นร. เทวัญ กล่าวเพิ่มเติม ขอประชาชนอย่างกังวลเรื่องสินค้าอุปโภคบริโภค ผู้ประกอบการแจ้งยืนยันไม่ขาดแคลน และสามารถเติมเต็มชั้นวางจำหน่ายได้ภายใน 6 ชั่วโมงเพราะไทยเป็นฐานการผลิตสินค้า มิใช่เฉพาะบะหมี่กึ่งสำเร็จรูปเท่านั้น ยังรวมทั้งสินค้าชนิดอื่นๆ อีกหลายประเภทไม่ขาดแน่นอน ทั้งนี้ ขอวอนพี่น้องประชาชนติดตามข้อมูลข่าวสารเกี่ยวกับสถานการณ์การแพร่ระบาดเชื้อไวรัสโคโรนา (COVID-19) จาก NBT ซึ่งเป็นหน่วยงานของรัฐ ทั้งจากวิทยุ โทรทัศน์ หรือ Facebook เพื่อไม่ให้เกิดความสับสน หรือสร้างความตระหนก ทำให้เกิดความตกใจหรือสอบถามที่เบอร์ 1111 ได้ตลอด 24 ชม. โดยมีส่วนของกรุงเทพมหานครในการรับและส่งต่อข้อมูลให้กับศูนย์รัฐบาล พร้อมทั้งประสานงานและติดตามสถานการณ์อย่างใกล้ชิด
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27617
