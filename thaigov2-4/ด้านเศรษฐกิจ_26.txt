รัฐบาลไทย-ข่าวทำเนียบรัฐบาล-จุรินทร์ นำ “พาณิชย์ ส่ง “คาราวานรถพุ่มพวง” ธงฟ้าเคลื่อนที่ บริการถึงหน้าบ้าน ช่วยประชาชน ฝ่าภัยโควิด-19

วันพุธที่ 25 มีนาคม 2563
จุรินทร์ นำ “พาณิชย์ ส่ง “คาราวานรถพุ่มพวง” ธงฟ้าเคลื่อนที่ บริการถึงหน้าบ้าน ช่วยประชาชน ฝ่าภัยโควิด-19
วันพุธที่ 25 มีนาคม 2563  เวลา 08.30 น. นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์  ตรวจความพร้อมสินค้าในรถคาราวานธงฟ้า ฝ่าภัย COVID-19  หรือรถพุ่มพวง ก่อนออกไปให้บริการกับประชาชนที่อาศัยอยู่ในบ้านพัก
รัฐมนตรีว่าการกระทรวงพาณิชย์ กล่าวภายหลังการตรวจสินค้าในรถคาราวานว่า โครงการ คาราวานธงฟ้าฝ่าภัย COVID ซึ่งจะเป็นรถที่เรียกว่า รถพุ่มพวง ที่เข้าร่วมโครงการกับกรมการค้าภายใน ของกระทรวงพาณิชย์ที่จะนำสินค้าราคาประหยัด 7 รายการด้วยกันเบื้องต้น สำหรับสินค้าที่จะมีในรถพุ่มพวงมี 7 รายการเบื้องต้น  ประกอบด้วย ข้าวสาร ไข่เป็ด ไข่ไก่ น้ำมันปาล์ม บะหมี่กึ่งสำเร็จรูป ปลากระป๋อง และเจลล้างมือ ในราคาประหยัดเพื่อขายในเขตกรุงเทพฯ และปริมณฑลในช่วงที่มีคำสั่งจาก กรุงเทพมหานคร และ 5 จังหวัดในช่วงที่ผ่านมา เพื่อไปให้บริการถึงหมู่บ้านและชุมชน โครงการนี้ประกอบด้วยรถพุ่มพวง 200 คัน หากพบว่ายังไม่เพียงพอ ทางกรมการค้าภายในก็จะพิจารณาเพิ่มจำนวนต่อไป โดยจะมีการติดตามความต้องการสินค้าเป็นรายวันด้วย
โครงการดังกล่าวหวังจะเป็นการช่วยเสริมจากระบบตลาดปกติ ซึ่งปัจจุบันได้มีการปรับรูปแบบการขายแบบออฟไลน์ หรือการขายหน้าร้าน ไปเป็นการขายในระบบออนไลน์ และระบบส่งถึงบ้าน (ดิลิเวอรี่) มากขึ้น ซึ่งกระทรวงพาณิชย์ ก็ส่งเสริมการขายดังกล่าวให้มีการขายในระบบดิลิเวอร์รี่มากขึ้น
โดยในวันพรุ่งนี้ (26 มี.ค.) กระทรวงพาณิชย์จะได้เชิญผู้ประกอบธุรกิจที่เกี่ยวข้องทั้งหมด ทั้งในส่วนที่ขายหน้าร้าน ในส่วนการขายออนไลน์ ในส่วนผู้ให้บริการดิลิเวอรี่ อาทิ ไลน์แมน ลาลามูฟ ฟูดแพนด้า แกร๊บ รวมทั้งผู้ประกอบการซุปเปอร์มาร์เก็ต สมาร์ทโชว์ห่วย มาหารือถึงปัญหาอุปสรรคใด ที่ต้องการให้กระทรวงพาณิชย์ได้เข้าไปส่งเสริม สนับสนุน หรือช่วยแก้ปัญหาให้ ทั้งนี้เพื่อที่จะให้ผู้บริโภคในภาวะวิกฤติโควิด และอาจมีมาตรการเข้มข้นขึ้นเรื่อยๆ อาจทำให้ประชาชนต้องอยู่บ้าน ให้ได้รับบริการอย่างดีที่สุด ทั่วถึงที่สุดเท่าที่จะทำได้ โดยพรุ่งนี้จะได้มีคำตอบตามมาเพิ่มเติมอีกครั้ง
“ขณะนี้ทราบว่าผู้ประกอบการหลายบริษัทที่ให้บริการแบบดิลิเวอรี่ได้เพิ่มกำลังคนในการให้บริการแล้ว ถือว่าสอดคล้องกับสถานการณ์ โดยในการพูดคุยวันพรุ่งนี้ กระทรวงพาณิชย์จะรับฟังปัญหาอุปสรรค รวมถึงจะช่วยประสานการทำงานกับกระทรวงอื่นให้ด้วย ทั้งนี้เพื่อให้ประชาชนได้รับบริการที่ดีที่สุดเท่าที่จะทำได้” นายจุรินทร์กล่าว

ที่มา : https://www.thaigov.go.th/news/contents/details/27823
