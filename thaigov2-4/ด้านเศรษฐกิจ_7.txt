รัฐบาลไทย-ข่าวทำเนียบรัฐบาล-SME D Bank ห่วงใยสุขภาพความปลอดภัยของพนักงาน เริ่มแผนทำงานที่บ้านตั้งแต่ 23 มี.ค. เป็นต้นไป เพื่อป้องกันการแพร่ระบาดโควิด-19

วันจันทร์ที่ 23 มีนาคม 2563
SME D Bank ห่วงใยสุขภาพความปลอดภัยของพนักงาน เริ่มแผนทำงานที่บ้านตั้งแต่ 23 มี.ค. เป็นต้นไป เพื่อป้องกันการแพร่ระบาดโควิด-19
SME D Bank  เริ่มแผน BCP ตั้งแต่วันที่ 23 มี.ค. เป็นต้นไป ให้พนักงานบางส่วนของ สนง.ใหญ่ และสาขา ทำงานที่บ้าน (Work from Home) เหลื่อมเวลาการทำงานลดความแออัดในการใช้สถานที่ ป้องกันการแพร่ระบาดของโควิด -19
นางสาวนารถนารี รัฐปัตย์  กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า ด้วยสถานการณ์การแพร่ระบาดของเชื้อไวรัสโคโรน่า 2019 (โควิด -19) มีแนวโน้มที่จะระบาดในวงกว้าง นายกอบชัย สังสิทธิสวัสดิ์ ปลัดกระทรวงอุตสาหกรรม ในฐานะประธานกรรมการ ธพว. มีความห่วงใยสุขภาพและความปลอดภัยของพนักงาน ธพว. รวมถึง ต้องการเป็นส่วนหนึ่งในการป้องกันการลุกลามของสถานการณ์ดังกล่าว  จึงได้มอบนโยบายให้ ธพว. ดำเนินตามแผนรองรับการดำเนินธุรกิจอย่างต่อเนื่อง (Business Continuity Plan  : BCP)  พิจารณาให้พนักงาน ธพว. ในสำนักงานใหญ่ และสาขา บางส่วนปฏิบัติงานที่บ้าน (Work from Home) ได้ตามความเหมาะสม  หรือเหลื่อมเวลาทำงานไม่ต้องเดินทางพร้อมกัน ช่วยลดความแออัดในการใช้สถานที่ต่างๆ
ทั้งนี้ ธพว. นำระบบเทคโนโลยีสารสนเทศมาใช้ในการทำงาน เช่น การประชุมผ่านระบบวิดีโอคอนเฟอเรนซ์ วิดีโอคอลและแอพลิเคชันต่างๆ โดยจะเริ่มดำเนินมาตรการ Work from Home ตั้งแต่วันจันทร์ที่ 23 มีนาคม 2563 นี้เป็นต้นไป
นางสาวนารถนารี รัฐปัตย์ กล่าวต่อว่า การปรับการทำงานดังกล่าว ธพว. ยังสามารถให้บริการลูกค้าได้ต่อเนื่อง เพราะได้วางแผน BCP มาล่วงหน้า โดยก่อนหน้านี้ จัดแบ่งพนักงานระดับสำคัญ (key person) ทั้งระดับผู้บริหารและเจ้าหน้าที่ปฏิบัติการจากสำนักงานใหญ่ ในฝ่ายงานสำคัญด้านบริการลูกค้า  เช่น พิธีการสินเชื่อ บัญชีสินเชื่อ บริหารเงิน ระบบสารสนเทศ สาขาพหลโยธิน และ Call Center เป็นต้น ย้ายไปทำงานยังสถานที่ทำงานสำรอง (DR-Site) ตั้งอยู่ที่อาคารพรีเมียร์เพลส ซ.พรีเมียร์ 2 ถ.ศรีนครินทร์ รวมถึงกระจายไปยังสาขา ธพว. ในพื้นที่ของกรุงเทพฯ และรอบนอกกรุงเทพฯ เช่น สาขาสุขุมวิท62 สาขาจตุจักร สาขานนทบุรี สาขาสมุทรปราการ  และสาขานครปฐม  เป็นต้น ลูกค้าสามารถติดต่อสอบถามข้อมูลเพิ่มเติมได้ที่ Call Center 1357

ที่มา : https://www.thaigov.go.th/news/contents/details/27675
