รัฐบาลไทย-ข่าวทำเนียบรัฐบาล-​ กห.เล็งเตรียมพื้นที่ควบคุมโรคเพิ่ม วอนระวังข่าวปลอมและขอร่วมเป็นน้ำหนึ่งใจเดียวกัน

วันจันทร์ที่ 23 มีนาคม 2563
​ กห.เล็งเตรียมพื้นที่ควบคุมโรคเพิ่ม วอนระวังข่าวปลอมและขอร่วมเป็นน้ำหนึ่งใจเดียวกัน
กห.โดย ทร. ยังคงเปิดอาคารรับรอง ที่ อ.สัตหีบ จ.ชลบุรี สนับสนุน สธ. รองรับกระบวนการควบคุมโรคของ สธ. ในการดูแลกลุ่มนักเรียนไทยที่เพิ่งเดินทางกลับจากอิตาลี เมื่อ 0645 ของเช้า 15 มี.ค.63
กห.โดย ทร. ยังคงเปิดอาคารรับรอง ที่ อ.สัตหีบ จ.ชลบุรี สนับสนุน สธ. รองรับกระบวนการควบคุมโรคของ สธ. ในการดูแลกลุ่มนักเรียนไทยที่เพิ่งเดินทางกลับจากอิตาลี เมื่อ 0645 ของเช้า 15 มี.ค.63 พร้อมกันนี้ กห.อยู่ระหว่างพิจารณาร่วมกับ สธ.จัดหาและเตรียมพื้นที่ทหาร เป็นพื้นที่ควบคุมโรคกับกลุ่มเสี่ยงเพิ่ม โดยเน้น พื้นที่ปิดและเป็นไปตามมาตรฐานของ สธ.ไม่ให้มีผลกระทบกับชุมชนโดยรอบ ขณะเดียวกัน ได้เร่งเตรียมความพร้อมของ รพ.ทหารในภูมิภาคให้สามารถทำหน้าที่เป็น รพ.เฉพาะโรค เพื่อรองรับการทำงานของ สธ. เมื่อมีความจำเป็นตามระดับสถานการณ์การแพร่ระบาดของโรค
ทั้งนี้ ทุกเหล่าทัพ ยังคงจัดกำลังพลและเจ้าหน้าที่ทางการแพทย์ กระจายหมุนเวียนสนับสนุนการทำงานของ สธ.ในการคัดกรองผู้โดยสารกลุ่มเสี่ยงที่เดินทางเข้าประเทศในทุกสนามบินนานาชาติ พร้อมทั้ง ยังคงเข้มงวดมาตรการคัดกรองบุคคลเข้าออกในทุกด่านชายแดนทั้งทางบกและทางน้ำ เพื่อสนับสนุนควบคุมระดับการแพร่ระบาดของโรค
พร้อมกันนี้ ต้องขอความร่วมมือประชาชนทุกคนและทุกภาคส่วน รวมเป็นน้ำหนึ่งใจเดียวกัน ร่วมรับมือกับสถานการณ์ความท้าทายใกล้ตัวที่เกิดขึ้น ด้วยการรับข้อมูลข่าวสารที่ถูกต้องจากทางราชการ ระมัดระวังข่าวปลอมและการส่งต่อหรือนำเสนอข้อมูลที่ไม่สร้างสรรค์ ก่อให้เกิดความขัดแย้งหรือสร้างความตื่นตระหนกกับสังคม พร้อมทั้งขอความร่วมมือกันอย่างจริงจังในการปฏิบัติตนตามมาตรการและคำแนะนำของ สธ.อย่างเคร่งครัด โดยเฉพาะมีความรับผิดชอบต่อตนเองและสังคม เพื่อร่วมกันควบคุมโรคและผ่านสถานการณ์ที่ยากลำบากนี้ไปด้วยกันด้วยดี

ที่มา : https://www.thaigov.go.th/news/contents/details/27700
