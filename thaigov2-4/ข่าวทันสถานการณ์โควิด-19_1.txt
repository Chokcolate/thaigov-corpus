รัฐบาลไทย-ข่าวทำเนียบรัฐบาล-ศธ. สั่ง Big Cleaning ลุยพ่นฆ่าเชื้อโควิด-19 อีกรอบ [กระทรวงศึกษาธิการ]

วันเสาร์ที่ 21 มีนาคม 2563
ศธ. สั่ง Big Cleaning ลุยพ่นฆ่าเชื้อโควิด-19 อีกรอบ [กระทรวงศึกษาธิการ]
ศธ. สั่ง Big Cleaning ลุยพ่นฆ่าเชื้อโควิด-19 อีกรอบ [กระทรวงศึกษาธิการ]
จากกรณีมีเจ้าหน้าที่ของสำนักการลูกเสือ ยุวกาชาด และกิจการนักเรียน สำนักงานปลัดกระทรวงศึกษาธิการ (สป.ศธ.) ไปเป็นกรรมการมวยที่สนามมวยลุมพินี และมีเพื่อนที่ใกล้ชิดในที่ทำงานเกิดเป็นไข้สูง ได้ไปตรวจหาเชื้อโควิด-19 ที่โรงพยาบาลครู และโรงพยาบาลรามาธิบดีแล้วไม่พบเชื้อ แต่ทางโรงพยาบาลไม่ตรวจเชื้อโควิด-19 ให้เนื่องจากยังไม่เข้าเกณฑ์สงสัย แต่ได้แนะนำให้กักตัวเอง 14 วัน เพื่อรอดูอาการ พร้อมทั้งให้เจ้าหน้าที่สำนักการลูกเสือฯ ทั้งหมดหยุดปฏิบัติงานแล้วนั้น
นายประเสริฐ บุญเรือง ปลัด ศธ.และโฆษก ศธ.กล่าวว่า เพื่อเป็นการป้องกันและลดความเสี่ยงที่อาจจะเกิดขึ้นได้ สป.ศธ.จึงได้ดำเนินการฉีดพ่นน้ำยาฆ่าเชื้อภายในและภายนอกอาคารสำนักงาน พร้อมทั้งเช็ดทำความสะอาดพื้น ผนัง อุปกรณ์สำนักงานต่าง ๆ ทุกพื้นที่ในบริเวณ ศธ. เพื่อป้องกันการแพร่ระบาดไวรัสโควิด – 19 อีกครั้ง ในระหว่างวันที่ 21-22 มีนาคม 2563
ซึ่งเป็นการดำเนินการตามมาตรการ ศธ. ที่ให้มีการฉีดพ่นน้ำยาฆ่าเชื้อที่มีคุณภาพ และทำความสะอาดพื้นที่ทั้งภายในห้องทำงานและภายนอกอาคาร ทุกอาคาร ทุก 30 วัน พร้อมจัดระบบคัดกรองไข้ สนับสนุนการใส่หน้ากากทุกคน จัดให้มีเจลแอลกอฮอล์ล้างมือในทุกจุดอีกด้วย

ที่มา : https://www.thaigov.go.th/news/contents/details/27621
