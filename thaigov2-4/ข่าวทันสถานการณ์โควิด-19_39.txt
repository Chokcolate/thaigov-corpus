รัฐบาลไทย-ข่าวทำเนียบรัฐบาล-กรมการขนส่งทางบก ขานรับนโยบายรัฐบาล “อยู่บ้าน หยุดเชื้อ เพื่อชาติ

วันจันทร์ที่ 23 มีนาคม 2563
กรมการขนส่งทางบก ขานรับนโยบายรัฐบาล “อยู่บ้าน หยุดเชื้อ เพื่อชาติ
กรมการขนส่งทางบก ขานรับนโยบายรัฐบาล “อยู่บ้าน หยุดเชื้อ เพื่อชาติ" ตั้งแต่วันที่ 24 มีนาคม – 12 เมษายน 2563 งดการอบรมและทดสอบกรณีขอรับใบอนุญาตขับรถรายใหม่ทุกชนิด
กรมการขนส่งทางบก ขานรับนโยบายรัฐบาล “อยู่บ้าน หยุดเชื้อ เพื่อชาติ” ตั้งแต่วันที่ 24 มีนาคม – 12 เมษายน 2563 งดการอบรมและทดสอบกรณีขอรับใบอนุญาตขับรถรายใหม่ทุกชนิด ณ สำนักงานขนส่งและโรงเรียนสอนขับรถ ในพื้นที่กรุงเทพมหานครและปริมณฑล เพื่อลดการระบาดของโรคติดเชื้อไวรัสโคโรนา 2019 (COVID-19)
นายจิรุตม์ วิศาลจิตร อธิบดีกรมการขนส่งทางบก เปิดเผยว่า เพื่อลดการระบาดของโรคติดเชื้อไวรัสโคโรนา 2019 (COVID-19) กรมการขนส่งทางบกได้สนองนโยบายรัฐบาล “อยู่บ้าน หยุดเชื้อ เพื่อชาติ” จำกัดการรวมคนหรือการชุมนุมของประชาชนในสถานที่ที่มีประชาชนใช้บริการจำนวนมาก เพื่อไม่ให้การแพร่ระบาดขยายไปในวงกว้าง โดยได้ปรับการให้บริการในพื้นที่กรุงเทพมหานครและจังหวัดปริมณฑล 5 จังหวัด ประกอบด้วย ประกอบด้วย สมุทรปราการ สมุทรสาคร นครปฐม นนทบุรี และปทุมธานี ระหว่างวันที่ 24 มีนาคม – 12 เมษายน 2563 ให้สอดคล้องกับสถานการณ์ปัจจุบัน ดังนี้
1. งดการอบรมและทดสอบสำหรับการขอรับใบอนุญาตขับรถ บัตรประจำตัวคนขับรถ และใบอนุญาตเป็นผู้ประจำรถ รายใหม่ทุกชนิด ทั้งที่สำนักงานขนส่ง และที่โรงเรียนสอนขับรถที่ได้รับการรับรองจากกรมการขนส่งทางบก ในพื้นที่กรุงเทพมหานครและจังหวัดปริมณฑล 5 จังหวัด ประกอบด้วย ประกอบด้วย สมุทรปราการ สมุทรสาคร นครปฐม นนทบุรี และปทุมธานี
สำหรับการอบรมเพื่อขอต่ออายุใบอนุญาตขับรถทุกชนิด ให้อบรมผ่านระบบ e-Learning ได้ทางwww.dlt-elearning.com รองรับทั้งสมาร์ทโฟน แท็บเลต และคอมพิวเตอร์ หลังการอบรมแล้วเสร็จ สามารถนำผลการอบรมติดต่อสำนักงานขนส่งทุกแห่งทั่วประเทศ เพื่อเข้ารับการทดสอบสมรรถภาพของร่างกายและออกใบอนุญาตขับรถได้ภายในระยะเวลา 90 วัน นับแต่วันที่ผ่านการอบรม ทั้งนี้ การอบรมผ่านระบบ e-Learning เฉพาะผู้ที่ใบอนุญาตขับรถสิ้นอายุไม่เกิน 1 ปี หรือผู้ที่ประสงค์จะต่ออายุล่วงหน้าไม่เกิน 90 วัน โดยประกอบด้วย การอบรมต่ออายุใบอนุญาตขับรถรถส่วนบุคคล (รถยนต์, รถยนต์สามล้อ, รถจักรยานยนต์) จำนวน 1 ชั่วโมง การอบรมต่ออายุใบอนุญาตขับรถขนส่ง จำนวน 2 ชั่วโมง การอบรมต่ออายุใบอนุญาตขับรถสาธารณะ (รถยนต์สาธารณะ หรือ แท็กซี่, รถยนต์สามล้อสาธารณะ, รถจักรยานยนต์สาธารณะ) จำนวน 3 ชั่วโมง สำหรับการเข้ารับชมวิดีโออบรม หากรับชมวิดีโอไม่จบ ปิดหน้าเว็บไซต์ก่อน หรือไม่ได้กรอกข้อมูลยืนยัน จะต้องเริ่มรับชมวิดีโอใหม่ตั้งแต่แรก
2. งดการออกหน่วยเคลื่อนที่ด้านทะเบียนและภาษีรถ และด้านใบอนุญาตขับรถ ณ หน่วยบริการเคลื่อนที่รับชำระภาษีรถประจำปีที่ห้างสรรพสินค้าหรือแหล่งชุมชน และศูนย์บริการร่วม ในพื้นที่กรุงเทพมหานครและจังหวัดปริมณฑล 5 จังหวัด ประกอบด้วย ประกอบด้วย สมุทรปราการ สมุทรสาคร นครปฐม นนทบุรี และปทุมธานี ทั้งนี้ ยังคงให้บริการรับชำระภาษีรถประจำปีช่องทางอื่นๆ ตามปกติ อาทิ บริการรับชำระภาษีรถประจำปีออนไลน์ที่ https://eservice.dlt.go.th/แอปพลิเคชัน Truemoney Wallet, mPAY เคาน์เตอร์เซอร์วิส ร้านสะดวกซื้อเซเว่นอีเลฟเว่น ที่ทำการไปรษณีย์ ธนาคารเพื่อการเกษตรและสหกรณ์ (ธ.ก.ส.) บริการเลื่อนล้อต่อภาษี (Drive Thru for Tax) รวมถึงการให้บริการ ณ สำนักงานขนส่งทุกแห่ง
อธิบดีกรมการขนส่งทางบก กล่าวเพิ่มเติมว่า ส่วนการให้บริการประชาชนด้านอื่น ๆ นั้นยังคงให้บริการตามปกติ ภายใต้มาตรการป้องกันและควบคุมการแพร่ระบาดโรคติดเชื้อไวรัสโคโรนา 2019 (COVID-19) โดยสำนักงานขนส่งทุกแห่ง ตั้งจุดคัดกรองภายนอกอาคาร เพื่อตรวจวัดอุณหภูมิประชาชนทุกคนที่เข้ามารับบริการ หากพบผู้ที่มีอุณหภูมิเกินกว่า 37.5 องศาเซลเซียส ไม่อนุญาตให้เข้าไปในอาคาร หรือพบผู้มีอาการต้องสงสัยประสานแจ้งหน่วยงานสาธารณสุขในพื้นที่หรือแนะนำให้ไปพบแพทย์เพื่อรับการตรวจวินิจฉัยต่อไป ดำเนินมาตรการ Social Distancing จำกัดจำนวนผู้ติดต่อราชการภายในอาคาร จัดที่นั่งคอย พื้นที่ยืน เว้นระยะห่างระหว่างคนอย่างน้อย 1 เมตร ด้านการปฏิบัติงานของเจ้าหน้าที่ พิจารณาปรับลดกำลังเจ้าหน้าที่ตามความเหมาะสมและความจำเป็น โดยต้องไม่กระทบกับการบริการประชาชน รวมถึงปรับรูปแบบให้สามารถปฏิบัติงานจากบ้านพักได้ พร้อมให้นำเทคโนโลยีมาประยุกต์ใช้เพื่อให้การปฏิบัติงานเป็นไปอย่างมีประสิทธิภาพมากที่สุด
ทั้งนี้ ผู้ที่ยังไม่มีความจำเป็นไม่ว่าจะเป็นการดำเนินการในด้านใบอนุญาตขับรถ หรือด้านทะเบียนและภาษี ควรงดเว้นการติดต่อที่สำนักงานขนส่ง หรือใช้บริการระบบออนไลน์ที่กรมการขนส่งทางบกมีไว้รองรับ เช่น ชำระภาษีรถประจำปีออนไลน์ การอบรมภาคทฤษฎีออนไลน์ เป็นต้น ในกรณีจำเป็นที่ต้องมาดำเนินการที่สำนักงานขนส่ง ขอความร่วมมือประชาชนสวมหน้ากากอนามัยหรือหน้ากากผ้าในการติดต่อราชการ ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัสโคโรนา 2019 (COVID-19) และปฏิบัติตามคำแนะนำของเจ้าหน้าที่อย่างเคร่งครัด เพื่อลดความเสี่ยงในการติดต่อแพร่กระจายของโรค

ที่มา : https://www.thaigov.go.th/news/contents/details/27728
