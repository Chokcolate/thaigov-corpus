รัฐบาลไทย-ข่าวทำเนียบรัฐบาล-ธ.ก.ส. แจ้งปิดสาขาในพื้นที่ กทม. พร้อมเพิ่มมาตรการความปลอดภัยในการใช้บริการของลูกค้า

วันจันทร์ที่ 23 มีนาคม 2563
ธ.ก.ส. แจ้งปิดสาขาในพื้นที่ กทม. พร้อมเพิ่มมาตรการความปลอดภัยในการใช้บริการของลูกค้า
ธ.ก.ส. แจ้งปิดการให้บริการ ธ.ก.ส. สาขาในห้างสรรพสินค้าและบางสาขาในพื้นที่กรุงเทพมหานคร จำนวน 11 สาขา เป็นการชั่วคราว เพื่อลดความเสี่ยงในการแพร่ระบาดของไวรัสโคโรนา 2019 (COVID-19) ตั้งแต่บัดนี้ถึง 12 เมษายน 2563
ธ.ก.ส. แจ้งปิดการให้บริการ ธ.ก.ส. สาขาในห้างสรรพสินค้าและบางสาขาในพื้นที่กรุงเทพมหานคร จำนวน 11 สาขา เป็นการชั่วคราว เพื่อลดความเสี่ยงในการแพร่ระบาดของไวรัสโคโรนา 2019 (COVID-19) ตั้งแต่บัดนี้ถึง 12 เมษายน 2563 โดยลูกค้าสามารถใช้บริการทาง ธ.ก.ส. A-Mobile และช่องทางอื่น ๆ ได้ตามปกติ  พร้อมเพิ่มความมั่นใจให้กับลูกค้าที่มาใช้บริการด้วยมาตรการความปลอดภัยและความสะอาดในพื้นที่ ธ.ก.ส. ทุกสาขา
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ตามประกาศกรุงเทพมหานคร เรื่อง สั่งปิดสถานที่เป็นการชั่วคราว (ฉบับที่ 2) เมื่อวันที่ 21 มีนาคม 2563 อันเนื่องมาจากสถานการณ์การระบาดของเชื้อไวรัสโคโรนา 2019 (COVID-19) ซึ่งเป็นโรคติดต่ออันตรายที่มีการแพร่ระบาดได้ง่ายนั้น ธ.ก.ส. คำนึงถึงความปลอดภัยในการให้บริการและสุขภาพของลูกค้า จึงได้ขอปิดการให้บริการ ธ.ก.ส. สาขาในห้างสรรพสินค้าและบางสาขาในพื้นที่กรุงเทพมหานคร เป็นการชั่วคราว จำนวน 11 สาขา ได้แก่ สาขาสยามสแควร์วัน บิ๊กซีดาวคะนอง เดอะสตรีท ดิโอลด์สยามพลาซ่า เดอะมอลล์ รามคำแหง แฮปปี้แลนด์  เดอะโคสท์บางนา สถานีขนส่งสายใต้ สถานีรถไฟฟ้า MRT พระราม 9 ขนส่งหมอชิต และตลาดยิ่งเจริญ ตั้งแต่บัดนี้ ถึง 12 เมษายน 2563 (หรือจนกว่าจะมีประกาศเปลี่ยนแปลง) ทั้งนี้ ลูกค้าสามารถทำธุรกรรมผ่านช่องทางแอปพลิเคชันธ.ก.ส. A-Mobile เครื่อง ATM CDM เครื่องปรับสมุดบัญชี Banking Agent ทางเคาน์เตอร์เซอร์วิสในร้าน 7-Eleven   ตู้บุญเติม ตู้เติมสบาย ไปรษณีย์ไทยได้ตามปกติ หรือใช้บริการได้ที่สาขาอื่น ๆ ในพื้นที่ใกล้เคียง โดยสามารถค้นหาที่ตั้งของสาขาที่เปิดให้บริการได้ทางเว็บไซต์ www.baac.or.th หรือสอบถามข้อมูลการให้บริการอื่น ๆ ได้ทาง Call Center  02 555 0555
นอกจากนี้ ธ.ก.ส. ยังได้เพิ่มมาตรการความปลอดภัยในพื้นที่สาขาเพื่อสร้างความมั่นใจในการใช้บริการของลูกค้าทุกท่าน ไม่ว่าจะเป็น การจัดตั้งจุดคัดกรอง  การทำความสะอาดสถานที่และบริเวณจุดสัมผัสต่าง ๆ เช่น บานประตู เคาน์เตอร์ แป้นพิมพ์ และเครื่องถอน/ฝากเงิน เป็นต้น รวมถึงได้มีการจัดที่นั่งและที่พักคอยลูกค้าให้มีระยะห่างไม่น้อยกว่า 1 เมตร ตามหลัก Social Distancing และหลีกเลี่ยงการหันหน้าเข้าหากัน เพื่อลดความเสี่ยงในการระบาดของโรค โดย ธ.ก.ส. พร้อมอยู่เคียงข้างลูกค้าทุกท่านให้สามารถผ่านพ้นวิกฤตในครั้งนี้ไปพร้อม ๆ กัน

ที่มา : https://www.thaigov.go.th/news/contents/details/27694
