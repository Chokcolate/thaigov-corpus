รัฐบาลไทย-ข่าวทำเนียบรัฐบาล-“จุรินทร์”เป็นห่วงคนไทย ในสถานการณ์โควิด สั่งพาณิชย์ เปิด 3 มาตรการพิเศษ กระจายสินค้าอุปโภคบริโภค ส่งประชาชนถึงบ้าน [กระทรวงพาณิชย์]

วันจันทร์ที่ 23 มีนาคม 2563
“จุรินทร์”เป็นห่วงคนไทย ในสถานการณ์โควิด สั่งพาณิชย์ เปิด 3 มาตรการพิเศษ กระจายสินค้าอุปโภคบริโภค ส่งประชาชนถึงบ้าน [กระทรวงพาณิชย์]
วันที่ 23 มีนาคม 2563 ที่กระทรวงพาณิชย์ นายจุรินทร์ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ถ้าแรงภายการประชุมร่วมกาแนวทางและมาตรการรองรับสถานการณ์โควิด-19 ของกระทรวงพาณิชย์ ว่า
วันนี้มีการประชุมข้าราชการระดับสูงของกระทรวงพาณิชย์ เพื่อที่จะเข้ามาดูแลในเรื่องของสินค้าอุปโภคบริโภคต่างๆในภาวะที่สถานการณ์โควิด-19 มีการแพร่กระจายในระดับที่ได้มีมาตรการยกระดับขึ้น โดยเฉพาะในกรุงเทพมหานครและปริมณฑล
รัฐมนตรีว่าการกระทรวงพาณิชย์  กล่าวว่า สำหรับสินค้าบริโภคอุปโภคต่างๆนั้น ฝ่ายการผลิตที่สำคัญก็คือกระทรวงอุตสาหกรรม และ กระทรวงเกษตรฯ ส่วนในเรื่องของกระทรวงพาณิชย์ต้องกำกับดูแลในเรื่องของราคาและช่องทางของการกระจายสินค้าไปยังผู้บริโภค  ซึ่งต้องมีการประสานงานกันโดยใกล้ชิด สำหรับในเรื่องของการดำเนินการกระจายสินค้าเพื่อที่จะดูแลพี่น้องประชาชนผู้บริโภค โดยเฉพาะในจังหวัดที่มีมาตรการเป็นพิเศษ เช่น กรุงเทพมหานครได้มีการหาข้อสรุปว่าจะเข้าไปช่วยอำนวยความสะดวกเพิ่มเติมได้อย่างไร  กล่าวคือ
ประเด็นที่หนึ่งคือ การที่จะทำให้ซุปเปอร์มาร์เก็ตหรือว่าร้านค้าต่างๆสามารถได้รับสินค้าจากโกดังได้อย่างสะดวกรวดเร็วขึ้น เพื่อให้ทันกับความต้องการที่เพิ่มขึ้นของผู้บริโภคก็มีความเห็นว่าจะให้มีการยืดหยุ่นกฎระเบียบต่างๆในเรื่องของการขนส่งและการลำเลียงสินค้าจากโกดังไปยัง หน่วยจำหน่ายปลีกต่างๆทั่วทั้งกรุงเทพและปริมณฑล
ประเด็นที่สอง จะเร่งส่งเสริมการให้บริการถึงบ้าน คือ ระบบ delivery ซึ่งขณะนี้มีอยู่
ประเด็นที่สาม ส่วนที่ได้มีการดำเนินการในระบบตลาด
ส่วนที่ 1 สำหรับระบบค้าส่งต่างๆได้มีการใช้ระบบส่งถึงบ้านและมีการเพิ่มปริมาณและศักยภาพมากขึ้น เช่น แม็คโครโลตัส บิ๊กซี เซเว่น-อีเลฟเว่น เป็นต้น
ส่วนที่ 2 การให้บริการส่งอาหารและสินค้าอุปโภคบริโภคไปยังบ้านโดยระบบโลจิสติกส์ ไลน์แมน ฟู้ดแพนด้า GET lalamove ซึ่งกระทรวงพาณิชย์ จะช่วยสนับสนุนให้สามารถดำเนินการในการเพิ่มศักยภาพได้มากขึ้นต่อไป
ส่วนที่ 3 เรื่องของร้านโชห่วย กระทรวงพาณิชย์เข้าไปช่วยกำกับดูแล ทางกรมพัฒนาธุรกิจการค้าจะเข้าไปช่วยเพิ่มศักยภาพให้โชห่วยสามารถให้บริการส่งสินค้าไปยังที่บ้าน เนื่องจากว่าหากมีการใช้มาตรการเข้มข้นเพิ่มขึ้นในหลายจังหวัดความจำเป็นที่จะต้องส่งสินค้าและบริการไปที่บ้านจะมีมากขึ้น ซึ่งจะเร่งดำเนินการที่จะเป็นตัวเสริมอีกตัว
รัฐมนตรีว่าการกระทรวงพาณิชย์  กล่าวต่อว่า  นอกจากนั้นในส่วนของกรมการค้าภายในวันพรุ่งนี้เป็นต้นไป สำหรับในเขตกรุงเทพมหานครและปริมณฑลก็จะมีการจัดรถคาราวานธงฟ้าสู้ภัยโควิดจำนวนเริ่มต้น 200 คัน ที่จะไปให้บริการสินค้าอุปโภคบริโภคในราคาประหยัด และที่จำเป็นสำหรับพี่น้องประชาชนที่จะต้องพักอยู่ที่บ้านทั้งในเขตกรุงเทพและปริมณฑลและจะเพิ่มจำนวนขึ้นถัดจากนี้ไป
สำหรับประเด็นการกักตุนสินค้าอุปโภคบริโภคหรือว่าการกระทำความผิดในเรื่องของการฉวยโอกาสเอาเปรียบขึ้นราคาสินค้าอุปโภคบริโภค ตนได้ลงนามแต่งตั้งคณะทำงานเฉพาะกิจป้องกันและปราบปรามการกระทำผิดเกี่ยวกับสินค้าและบริการด้านอุปโภคบริโภคขึ้น 2 คณะ
โดยคณะที่หนึ่งเป็นการดำเนินการในระดับประเทศซึ่งได้รับความเห็นชอบซึ่งได้แจ้งให้ที่ประชุมคณะรัฐมนตรีได้ทราบแล้ว มีปลัดกระทรวงพาณิชย์เป็นประธาน โดยให้มีอำนาจหน้าที่ในการป้องกันปราบปรามการทำผิดกฏหมายที่เกี่ยวกับสินค้าหรือบริการด้านอุปโภคบริโภคทั้งหมด เพื่อให้ผู้บริโภคได้รับความเป็นธรรมในช่วงสถานการณ์ที่มีการแพร่ระบาดของโรคโควิด-19
คณะที่สองในระดับจังหวัดจะประกอบด้วยผู้ว่าราชการจังหวัด เป็นประธานคณะทำงาน มีภารกิจเช่นเดียวกันกับในระดับประเทศ
“สำหรับในวันพุธนี้จะได้เชิญประชุม กรอ. พาณิชย์ เพื่อประเมินสถานการณ์โควิดร่วมกันทั้งในส่วนของกระทรวงพาณิชย์และภาคเอกชน นั้นก็คือหอการค้าสภาหอการค้าสภาอุตสาหกรรมสมาคมธนาคารไทย และสมาคมผู้ขนส่งสินค้าท่าเรือและอื่นๆที่เกี่ยวข้องว่าในส่วนของการผลิตการกระจายสินค้าต่างๆในประเทศการส่งออกควรจะได้มีการกำหนดแนวทางร่วมกันอย่างไรเพื่อให้เราผ่านพ้นสถานการณ์นี้ไปได้อย่างดีที่สุด” รมว.พาณิชย์

ที่มา : https://www.thaigov.go.th/news/contents/details/27715
