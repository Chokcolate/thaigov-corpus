รัฐบาลไทย-ข่าวทำเนียบรัฐบาล- โฆษกรัฐบาลแจงผู้ว่าราชการจังหวัด มีอำนาจออกประกาศคำสั่งตาม พ.ร.บ. โรคติดต่อ พ.ศ. 2558 ตามความเห็นชอบของคณะกรรมการโรคติดต่อจังหวัด ในพื้นที่จังหวัดของตนเอง

วันจันทร์ที่ 23 มีนาคม 2563
โฆษกรัฐบาลแจงผู้ว่าราชการจังหวัด มีอำนาจออกประกาศคำสั่งตาม พ.ร.บ. โรคติดต่อ พ.ศ. 2558 ตามความเห็นชอบของคณะกรรมการโรคติดต่อจังหวัด ในพื้นที่จังหวัดของตนเอง
โฆษกรัฐบาลแจงผู้ว่าราชการจังหวัด มีอำนาจออกประกาศคำสั่งตาม พ.ร.บ. โรคติดต่อ พ.ศ. 2558 ตามความเห็นชอบของคณะกรรมการโรคติดต่อจังหวัด ในพื้นที่จังหวัดของตนเอง
วันนี้ (22 มี.ค. 63) เวลา 10.20 น. ณ ตึกสันติไมตรี ทำเนียบรัฐบาล  ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี ตอบข้อสงสัยของสื่อมวลชนกรณีจังหวัดอื่น ๆ อาจจะมีการประกาศคำสั่งปิดสถานที่คล้ายกับกรุงเทพมหานคร นั้นว่า การประกาศคำสั่งต้องดำเนินการโดยผู้ว่าราชการจังหวัด และเมื่อมีคำสั่งแล้ว   กระทรวงมหาดไทยและผู้ว่าราชการจังหวัดจะทำความเข้าใจกับคนในจังหวัด สำหรับศูนย์แถลงข่าวโควิด-19 ทำเนียบรัฐบาลจะรวบรวมข้อมูลสรุปเพื่อรายงานชี้แจงให้ประชาชนรับทราบอย่างเป็นทางการอีกครั้ง
สำหรับข้อสงสัยที่ว่า การตัดสินใจของผู้ว่าราชการจังหวัดแต่ละจังหวัดต้องประสานมายังรัฐบาลด้วยหรือไม่นั้น โฆษกประจำสำนักนายกรัฐมนตรีกล่าวตอบว่า  ตามมติและคำสั่งนายกรัฐมนตรี มาตรการอะไรต่าง ๆ ที่ออกไป ต้องประสานมาที่ศูนย์ฯ ซึ่งนายกรัฐมนตรีได้ติดตามและมีการประสานกับรัฐมนตรีว่าการกระทรวงมหาดไทยอยู่ตลอด
โฆษกประจำสำนักนายกรัฐมนตรี ยังกล่าวถึงกรณี นักการเมืองออกมาระบุว่า มีบิ๊กบางคนไปตีกอล์ฟว่า ไม่ทราบว่าหมายถึงบิ๊กไหน  ในที่ตนเองทราบเกี่ยวกับนายกรัฐมนตรีนั้น วานนี้ท่านนายกรัฐมนตรีเดินทางเข้าทำเนียบรัฐบาล เพื่อมารับดอกไม้พระราชทานพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี จากนั้นได้เรียกประชุมหารือวงเล็กกับผู้ที่เกี่ยวข้องเพื่อสั่งการก่อนเดินทางกลับไปทำบุญวันเกิด  ซึ่งในวันนี้ท่านนายกรัฐมนตรีเดินทางเข้ามาทำงานในทำเนียบรัฐบาลตั้งแต่ช่วงสายแล้ว
-------------------------

ที่มา : https://www.thaigov.go.th/news/contents/details/27716
