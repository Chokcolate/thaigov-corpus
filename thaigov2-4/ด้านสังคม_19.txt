รัฐบาลไทย-ข่าวทำเนียบรัฐบาล-กระทรวงดิจิทัลฯ รวมพลังข้าราชการ-พนักงาน ลดปริมาณขยะในองค์กร สานต่อโครงการ “ทำความดีด้วยหัวใจ ลดภัยสิ่งแวดล้อม”

วันพุธที่ 25 มีนาคม 2563
กระทรวงดิจิทัลฯ รวมพลังข้าราชการ-พนักงาน ลดปริมาณขยะในองค์กร สานต่อโครงการ “ทำความดีด้วยหัวใจ ลดภัยสิ่งแวดล้อม”
กระทรวงดิจิทัลฯ รวมพลังข้าราชการ-พนักงาน ลดปริมาณขยะในองค์กร สานต่อโครงการ “ทำความดีด้วยหัวใจ ลดภัยสิ่งแวดล้อม”
นายภุชพงค์ โนดไธสง รองปลัดกระทรวงดิจิทัลเพื่อเศรษฐกิจและสังคม เป็นประธานในพิธีเปิดกิจกรรม “เสริมสร้างความรู้ในเรื่องการลดและคัดแยกขยะมูลฝอยในหน่วยงาน” ภายใต้โครงการจัดกิจกรรมเสริมสร้างความรู้ในเรื่องการลดและคัดแยกขยะมูลฝอย ของ สำนักงานปลัดกระทรวงดิจิทัลเพื่อเศรษฐกิจและสังคม ประจำปีงบประมาณ พ.ศ. 2563 เป็นไปตามโครงการ “ทำความดีด้วยหัวใจ ลดภัยสิ่งแวดล้อม” ซึ่งเป็นมาตรการลด และคัดแยกขยะมูลฝอยในหน่วยงานภาครัฐที่ทุกหน่วยต้องดำเนินการพร้อมกันทั่วประเทศ
สำหรับกิจกรรมครั้งนี้ เพื่อนำความรู้เกี่ยวกับการลดและคัดแยกขยะมูลฝอย มาปรับเปลี่ยนพฤติกรรมในการลด และคัดแยกขยะมูลฝอย และมีวินัยในการลดใช้ถุงพลาสติกหูหิ้ว ลดกล่องโฟมบรรจุอาหาร และลดแก้วพลาสติกแบบใช้ครั้งเดียว ตามมาตรการลดและคัดแยกขยะมูลฝอยในหน่วยงานภาครัฐ ด้วย 5 วิธี ดังนี้
1.  พกถุงผ้า ใช้แทนถุงพลาสติก
2.  พกกล่องใส่อาหาร ใช้แทนกล่องโฟม
3.  พกแก้วน้ำ ใช้แทนแก้วพลาสติก
4.  ใช้วัสดุซ้ำตามความเหมาะสม แทนการใช้ครั้งเดียว
5.  คัดแยกขยะมูลฝอยเพื่อการจัดการขยะอย่างมีประสิทธิภาพง่ายต่อการนำไปใช้ประโยชน์ต่อ
เชื่อว่ากิจกรรมครั้งนี้ ทำให้พนักงาน ข้าราชการของกระทรวงฯ ร่วมกันรับผิดชอบในการทำให้ปริมาณขยะมูลฝอย ในหน่วยงาน “ลดลง” ให้เกิดผลเป็นรูปธรรมและเป็นตัวอย่างที่ดีแก่สังคม ชุมชน ประชาชน และประชาสัมพันธ์สู่สาธารณชนได้ รวมถึงมีความตระหนักในการทำความดีด้วยหัวใจ เพื่อลดภัยสิ่งแวดล้อม “โดยเริ่มวันนี้ที่ตัวคุณ” ณ บริเวณหน้าห้องประชุม 803 ชั้น 8 ศูนย์ราชการฯ เมื่อวันที่ 24 มีนาคม 2563
****************

ที่มา : https://www.thaigov.go.th/news/contents/details/27826
