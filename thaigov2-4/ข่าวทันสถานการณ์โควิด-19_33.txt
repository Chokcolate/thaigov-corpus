รัฐบาลไทย-ข่าวทำเนียบรัฐบาล-กห.เร่งระดมความพร้อมทรัพยากรกองทัพ สนับสนุน สธ. รับมือแนวโน้มสถานการณ์ COVID - 19 [กระทรวงกลาโหม]

วันจันทร์ที่ 23 มีนาคม 2563
กห.เร่งระดมความพร้อมทรัพยากรกองทัพ สนับสนุน สธ. รับมือแนวโน้มสถานการณ์ COVID - 19 [กระทรวงกลาโหม]
พล.อ.ชัยชาญ ช้างมงคล รมช.กห.ได้เรียกประชุมหน่วยงานภายใน กห. ติดตามและรับทราบสถานการณ์การแพร่ระบาดของ COVID - 19 รวมทั้งมาตรการต่างๆของรัฐ กทม.และจังหวัดต่างๆที่ออกมาเพิ่มเติม เพื่อประเมินความพร้อมทรัพยากรของ กห.ในการสนับสนุน สธ.รับมือกับปัญหาดังกล่า
ภาพรวม กห.โดยทุกเหล่าทัพ ยังคงความต่อเนื่องในการสนับสนุน สธ.รับมือกับวิกฤตการแพร่ระบาดของ COVID - 19 โดยจัดกำลังพลและบุคลากรทางการแพทย์กระจายเข้าไปช่วยเหลือคัดกรองผู้โดยสารจากท่าอากาศยานหลักและภายในประเทศ พร้อมทั้งได้จัดกำลังพลเพิ่มเติม เข้าไปช่วยคุมเข้มคัดกรองการผ่านเข้าออกในทุกช่องทางของด่านชายแดน 13 แห่ง ทั้งทางบกและทางน้ำ โดยเฉพาะแรงงานต่างชาติที่มีแนวโน้มเคลื่อนตัวมากขึ้น รวมทั้งได้สนับสนุนกำลังพลและยานพาหนะ เข้าไปช่วยเสริมการผลิตและกระจายขนส่งหน้ากากอนามัยจากโรงงาน ไปยังสถานพยาบาลต่างๆ
ขณะเดียวกัน ยังคงการสนับสนุนและจัดหาพื้นที่ควบคุมโรคส่วนรวมเพิ่ม พร้อมทั้งเตรียมพื้นที่หน่วยทหารและกองพันทหารเสนารักษ์รองรับ ผู้ป่วยระดับ 1 และ 2 จำนวน 2,000 เตียง นอกจากนั้นได้เตรียมโรงพยาบาลทหารทั้งส่วนกลางและภูมิภาค 13 แห่ง รองรับผู้ป่วยระดับ 3 สนับสนุนการทำงานของ สธ.ในการบริหารจัดการภาพรวม ขณะที่ปฏิบัติการล้างสิ่งปนเปื้อนและฆ่าเชื้อในพื้นที่สาธารณะ ยังคงดำเนินการต่อเนื่องกันไป
ทั้งนี้ พล.อ.ชัยชาญ’ รมช.กห. ขอให้เร่งประสานกับ สธ. ร่วมจัดทำความสมบูรณ์ของ “ร่างแผนเผชิญเหตุรองรับ COVID-19 กรณีเกิดการแพร่ระบาดเป็นวงกว้างในพื้นที่ กทม.และปริมณฑล “ จากบทเรียนการฝึกร่วมที่ผ่านมา โดยให้เสนอรัฐบาลทราบแผนดังกล่าว เพื่อให้ กทม. โดย “ศูนย์บริหารจัดการทรัพยากรด้านการแพทย์ กทม.” ใช้บริหารจัดการทรัพยากรทางการแพทย์และควบคุมโรคในภาวะเผชิญเหตุ
พร้อมกันนี้ ขอให้ทุกเหล่าทัพสนับสนุนทรัพยากรอย่างเต็มกำลังและทำงานร่วมกับ สธ.และส่วนราชการต่างๆใกล้ชิดมากขึ้น. พร้อมทั้งกำชับ ขอให้ความสำคัญในการดูแลปกป้องกำลังพลและครอบครัว โดยให้กำหนดมาตรการคุมเข้มการป้องกันการแพร่ระบาดภายในหน่วยทหารและที่พักอาศัยของหน่วยทหาร ย้ำกำลังพลต้องมีวินัย รู้หน้าที่และมีความรับผิดชอบตนเองและสังคมอย่างจริงจัง

ที่มา : https://www.thaigov.go.th/news/contents/details/27709
