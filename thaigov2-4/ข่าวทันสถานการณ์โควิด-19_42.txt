รัฐบาลไทย-ข่าวทำเนียบรัฐบาล-เตือนอย่าซ้ำเติมสถานการณ์โควิด-19 ใช้เมทิลแอลกอฮอล์ เป็นส่วนผสมเจลล้างมือ [กระทรวงสาธารณสุข]

วันจันทร์ที่ 23 มีนาคม 2563
เตือนอย่าซ้ำเติมสถานการณ์โควิด-19 ใช้เมทิลแอลกอฮอล์ เป็นส่วนผสมเจลล้างมือ [กระทรวงสาธารณสุข]
เตือนอย่าซ้ำเติมสถานการณ์โควิด-19 ใช้เมทิลแอลกอฮอล์ เป็นส่วนผสมเจลล้างมือ
อย. เตือนผู้ประกอบการอย่าซ้ำเติมสถานการณ์โควิด-19 เลือกวัตถุดิบแอลกอฮอล์สำหรับผลิตเจลแอลกอฮอล์ให้ดีก่อนซื้อ ห้ามใช้เมทิลแอลกอฮอล์โดยเด็ดขาด เพราะจะเกิดอันตรายกับผู้บริโภค แนะให้ซื้อจากร้านที่น่าเชื่อถือและขอเอกสารระบุรายละเอียดของวัตถุดิบ (CoA) เพื่อความมั่นใจในคุณภาพ นอกจากนี้ ยังพบแป้งเปียกผสมสีบรรจุขวด ติดฉลากว่าเป็นเจลแอลกอฮอล์ จัดเป็นเครื่องสำอางปลอม อย. พร้อมเอาผิดกับผู้ประกอบการที่ไม่เป็นธรรมกับผู้บริโภคทั้ง 2 กรณี
ภญ. สุภัทรา บุญเสริม รองเลขาธิการคณะกรรมการอาหารและยา เปิดเผยว่า ด้วยสถานการณ์โควิด-19 ในขณะนี้ ทำให้มีความต้องการผลิตภัณฑ์แอลกอฮอล์เจลเป็นจำนวนมาก ส่งผลให้ความต้องการใช้วัตถุดิบแอลกอฮอล์เพิ่มขึ้นตามไปด้วย จากการตรวจสอบพบว่า ผู้ประกอบการขายแอลกอฮอล์บางรายนำเมทิลแอลกอฮอล์หรือเมทานอลมาหลอกขายว่าเป็นเอทิลแอลกอฮอล์ สำนักงานคณะกรรมการอาหารและยา (อย.) มีความห่วงใยเป็นอย่างยิ่ง จึงขอเตือนผู้ผลิตแอลกอฮอล์เจลระวังตกเป็นเหยื่อ ให้เลือกซื้อวัตถุดิบแอลกอฮอล์ด้วยความระมัดระวัง เนื่องจากสารทั้ง 2 ชนิดนี้มีคุณสมบัติหลายอย่างคล้ายกัน เช่น เป็นของเหลวใส ไม่มีสี กลิ่นคล้ายกัน ละลายในน้ำหรือไขมันได้ดี ระเหยง่าย และไวไฟเหมือนกัน ผู้ซื้อไม่สามารถจำแนกได้ด้วยตนเอง ดังนั้น อย. ขอแนะนำให้ซื้อจากผู้ขายที่น่าเชื่อถือ มีหลักแหล่งแน่นอน เนื่องจากหากเกิดปัญหาจะได้สามารถติดตามย้อนกลับได้ นอกจากนี้ควรระบุชนิดของแอลกอฮอล์ที่ต้องการซื้อให้ชัดเจน ซึ่งขณะนี้ กฎหมายอนุญาตให้ใช้เอทิลแอลกอฮอล์ (เอทานอล) ไอโซโพรพิลแอลกอฮอล์ (ไอโซโพรพานอล) หรือ เอ็น-โพรพิลแอลกอฮอล์ (เอ็น–โพรพานอล) เท่านั้น พร้อมขอเอกสารระบุรายละเอียดของแอลกอฮอล์นั้น เช่น ใบรับรองผลวิเคราะห์ (Certificate of Analysis: CoA) หรือ เอกสารข้อมูลความปลอดภัยของผลิตภัณฑ์ (Material Safety Data Sheet: MSDS) เพื่อความมั่นใจในชนิดและคุณภาพของของแอลกอฮอล์ ที่สำคัญอ่านฉลากของวัตถุดิบแอลกอฮอล์ที่ซื้อให้ถี่ถ้วนก่อนนำมาใช้
รองเลขาธิการฯ อย. กล่าวต่อไปว่า เมทิลแอลกอฮอล์ เป็นสารที่มีพิษต่อร่างกายรุนแรงมาก สามารถดูดซึมได้ทางผิวหนังและลมหายใจ ทำให้หลอดลม ลำคอ เยื่อบุตาอักเสบ หากหายใจหรือสัมผัสในปริมาณมากอาจทำให้ปวดท้อง เวียนหัว คลื่นไส้ อาเจียน กล้ามเนื้อกระตุก หายใจลําบาก การมองเห็นผิดปกติและ อาจตาบอดได้ ทั้งนี้  อย. ไม่อนุญาตให้ใช้เมทิลแอลกอฮอล์ เป็นส่วนผสมในการผลิตเครื่องสำอาง หากตรวจพบจะถูกดำเนินคดีฐานผลิต นำเข้า หรือรับจ้างผลิตเครื่องสำอางที่ไม่ปลอดภัย มีโทษจำคุกไม่เกิน 5 ปี หรือปรับไม่เกิน 500,000 บาท หรือทั้งจำ  ทั้งปรับ สำหรับผู้ขาย มีโทษจำคุกไม่เกิน 3 ปี หรือปรับไม่เกิน 300,000 บาท หรือทั้งจำทั้งปรับ
รองเลขาธิการฯ อย. กล่าวเพิ่มเติมในตอนท้ายว่า นอกจากนี้ อย. พบการเผยแพร่ในสื่อออนไลน์ว่า มีผู้ผลิตบางรายนำแป้งเปียกผสมสีมาบรรจุขวดและติดฉลากว่าเป็นเจลแอลกอฮอล์ กรณีนี้จัดเป็นเป็นเครื่องสำอางปลอม ผู้ผลิต นำเข้า หรือรับจ้างผลิตจะมีโทษจำคุกไม่เกิน 2 ปี หรือปรับไม่เกิน 200,000 บาท หรือทั้งจำทั้งปรับ สำหรับผู้ขายมีโทษจำคุกไม่เกิน 6 เดือน หรือปรับไม่เกิน 50,000 บาท หรือทั้งจำทั้งปรับ จึงขอเตือนผู้ประกอบการทั้งหลายอย่าซ้ำเติมสถานการณ์โควิด-19 ด้วยการนำสินค้าที่ไม่ได้มาตรฐานหรือมีอันตรายมาขายให้กับผู้บริโภค หากตรวจพบ อย. จะดำเนินคดีให้ถึงที่สุด และขอฝากไปยังผู้บริโภค ขอให้ตรวจสอบเลขจดแจ้งของผลิตภัณฑ์เจลแอลกอฮอล์ก่อนซื้อทุกครั้ง  หากพบเห็นการกระทำผิดกฎหมาย สามารถร้องเรียนหรือแจ้งเบาะแสเข้ามาได้ที่สายด่วน อย.1556 หรือทาง Oryor Smart Application
*********************************
วันที่เผยแพร่    23  มีนาคม  2563

ที่มา : https://www.thaigov.go.th/news/contents/details/27733
