รัฐบาลไทย-ข่าวทำเนียบรัฐบาล-บขส. ประกาศหลักเกณฑ์รับคืนตั๋ว - เลื่อนการเดินทางช่วงเทศกาลสงกรานต์ สำหรับประชาชนที่จองตั๋วโดยสารล่วงหน้า เริ่มวันที่ 25 มีนาคมที่จะถึงนี้ [กระทรวงคมนาคม]

วันเสาร์ที่ 21 มีนาคม 2563
บขส. ประกาศหลักเกณฑ์รับคืนตั๋ว - เลื่อนการเดินทางช่วงเทศกาลสงกรานต์ สำหรับประชาชนที่จองตั๋วโดยสารล่วงหน้า เริ่มวันที่ 25 มีนาคมที่จะถึงนี้ [กระทรวงคมนาคม]
บขส. ประกาศหลักเกณฑ์รับคืนตั๋ว - เลื่อนการเดินทางช่วงเทศกาลสงกรานต์ สำหรับประชาชนที่จองตั๋วโดยสารล่วงหน้า เริ่มวันที่ 25 มีนาคมที่จะถึงนี้
นายจิรศักดิ์ เยาว์วัชสกุล กรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า ตามที่บริษัทฯ ได้เปิดให้ประชาชนที่จองตั๋วรถโดยสารของ บขส. ล่วงหน้า เดินทางในระหว่างวันที่ 1 – 30 เมษายน 2563 สามารถขอคืนตั๋ว และเลื่อนตั๋วเดินทางได้ 90 วัน จากช่วงเดือนเมษายน 2563 เป็นเดือนกรกฎาคม 2563 โดยไม่หักค่าธรรมเนียม ตั้งแต่วันที่ 25 มีนาคม 2563 เป็นต้นไป เพื่ออำนวยความสะดวกให้แก่ผู้โดยสาร บริษัทฯ ได้กำหนดหลักเกณฑ์ ดังนี้
ผู้โดยสารที่ประสงค์เลื่อนการเดินทาง สามารถขอเลื่อนตั๋วได้ 90 วัน โดยต้องนำตั๋วหรือสลิปชำระเงิน ไปขอเลื่อนการเดินทางต่อพนักงานขายตั๋วก่อนเวลารถออกล่วงหน้า 1 วัน มิฉะนั้นจะถือว่าสละสิทธิ์ และเมื่อเลื่อนการเดินทางแล้วไม่สามารถคืนตั๋วได้
การคืนตั๋วโดยสาร ผู้โดยสารต้องนำตั๋วหรือสลิปชำระเงิน ไปขอคืนต่อพนักงานขายตั๋ว ก่อนเวลารถออกล่วงหน้า 1 วัน มิฉะนั้นจะถือว่าสละสิทธิ์
ผู้โดยสารที่ซื้อตั๋วเดินทางโดยใช้สิทธิบัตรสวัสดิการแห่งรัฐ และชำระเงินส่วนต่างเกินจากสิทธิที่ได้รับจำนวน 500 บาท ให้ยื่นคำร้องขอคืนเงินค่าโดยสาร ณ ช่องจำหน่ายตั๋ว ของ บขส. โดยบริษัทฯ จะใช้เวลาตรวจสอบข้อมูล 15 วัน จากนั้นจะโอนเงินส่วนที่ชำระเกินเข้าบัญชีของผู้ยื่นคำร้องต่อไป
ทั้งนี้ผู้โดยสารสามารถติดต่อขอคืนตั๋วและเลื่อนการเดินทาง ได้ที่ช่องจำหน่ายตั๋ว บขส.ทุกแห่งทั่วประเทศ สอบถามข้อมูลการเดินทางเพิ่มเติมโทร Call Center 1490 เรียก บขส. ตลอด 24 ชั่วโมง
………………………….
งานกิจกรรมพิเศษและสื่อมวลชน
กองสื่อสารองคฺกรและการตลาด สำนักอำนวยการ
บริษัท ขนส่ง จำกัด

ที่มา : https://www.thaigov.go.th/news/contents/details/27632
