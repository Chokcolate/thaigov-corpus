รัฐบาลไทย-ข่าวทำเนียบรัฐบาล-ผช.รมว.พม. ลงพื้นที่ช่วยเหลือครอบครัวผู้ประสบเหตุเพลิงไหม้ที่ย่านชุมชนวัดวิมุตยาราม เขตบางพลัด กทม.

วันพุธที่ 18 มีนาคม 2563
ผช.รมว.พม. ลงพื้นที่ช่วยเหลือครอบครัวผู้ประสบเหตุเพลิงไหม้ที่ย่านชุมชนวัดวิมุตยาราม เขตบางพลัด กทม.
ผช.รมว.พม. ลงพื้นที่ช่วยเหลือครอบครัวผู้ประสบเหตุเพลิงไหม้ที่ย่านชุมชนวัดวิมุตยาราม เขตบางพลัด กทม.
วันนี้ (18 มี.ค. 63) เวลา 09.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ พร้อมด้วยศูนย์ช่วยเหลือสังคม สายด่วน พม. โทร.1300 และกรมพัฒนาสังคมและสวัสดิการ โดยบ้านมิตรไมตรี ธนบุรี ลงพื้นที่เยี่ยมและช่วยเหลือครอบครัวที่ประสบเหตุเพลิงไหม้บ้านเรือนประชาชนที่ย่านชุมชนวัดวิมุตยาราม เขตบางพลัด กรุงเทพฯ
นายสากล กล่าวว่า ตามที่เกิดเหตุเพลิงไหม้บ้านเรือนประชาชนที่ย่านชุมชนวัดวิมุตยาราม เมื่อวันที่ 17 มีนาคม 2563 ซึ่งต้นเพลิงเกิดจากโรงเรื่อยไม้เก่าที่เลิกกิจการไปแล้ว โดยมีบ้านเรือนได้รับความเสียหาย 9 หลังคาเรือน 13 ครอบครัว ขณะนี้ ผู้ที่ได้รับผลกระทบบางส่วนได้ไปพักอาศัยที่วัดวิมุตยารามเป็นการชั่วคราว ในวันนี้ (18 มี.ค. 63) ตนพร้อมด้วยศูนย์ช่วยเหลือสังคมสายด่วน พม. โทร. 1300 และกรมพัฒนาสังคมและสวัสดิการ โดยบ้านมิตรไมตรี ธนบุรี รวมทั้งอาสาสมัครพัฒนาสังคมและความมั่นคงของมนุษย์ (อพม.) ในชุมชน ได้ลงพื้นที่เยี่ยมให้กำลังและร่วมกันประเมินทางสังคมและตรวจสอบข้อเท็จจริง เพื่อให้ความช่วยเหลือในด้านต่างๆ โดยในเบื้องต้น อาทิ 1) มอบเครื่องอุปโภคบริโภคที่จำเป็น 2) นำเรื่องของครอบครัวต่างๆ ที่ประสบเหตุเพลิงไหม้ที่มีเด็ก เยาวชน ผู้สูงอายุ คนพิการ และผู้ด้อยโอกาส เข้าพิจารณาเพื่อขอรับเงินสงเคราะห์ 3) ให้นักสังคมสงเคราะห์เยียวยาฟื้นฟูสภาพจิตใจผู้ประสบภัย และ 4) ให้ อพม. ในชุมชน เยี่ยมผู้ประสบภัยที่พักชั่วคราวในวัด เพื่อคอยช่วยเหลือกลุ่มเป้าหมายอย่างสม่ำเสมอ ทั้งนี้ สำหรับการช่วยเหลือในระยะต่อไป กระทรวง พม. จะประสานหน่วยงานที่เกี่ยวข้องในการให้ความช่วยเหลือ อาทิ 1) การซ่อมแซมที่อยู่อาศัยที่ได้รับความเสียหาย 2) การรักษาพยาบาลผู้ประสบภัย 3) การให้คำปรึกษาแนะนำเพื่อขอรับสิทธิสวัสดิการต่างๆตามกฎหมาย และ 4) การส่งเสริมการประกอบอาชีพเพื่อสร้างรายได้ที่เพียงพอและมั่นคง
นายสากล กล่าวเพิ่มเติมว่า หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและให้ความช่วยเหลืออย่างเต็มที่

ที่มา : https://www.thaigov.go.th/news/contents/details/27447
