รัฐบาลไทย-ข่าวทำเนียบรัฐบาล-กระทรวง DES สนับสนุนการทำงานแบบ Work From Home สำหรับหน่วยงานภาครัฐและรัฐวิสาหกิจ

วันศุกร์ที่ 20 มีนาคม 2563
กระทรวง DES สนับสนุนการทำงานแบบ Work From Home สำหรับหน่วยงานภาครัฐและรัฐวิสาหกิจ
กระทรวง DES สนับสนุนการทำงานแบบ Work From Home สำหรับหน่วยงานภาครัฐและรัฐวิสาหกิจ
กระทรวง DES ผลักดันการทำงานแบบ Work From Home อย่างเต็มที่ เพื่อป้องกันการแพร่ระบาดของไวรัส COVID-19 รองรับการปฏิบัติงานของราชการที่มีความต่อเนื่องและมีประสิทธิภาพด้วยเทคโนโลยีดิจิทัล โดยคำนึงถึงคุณภาพชีวิตและความปลอดภัยผู้ปฏิบัติงานเป็นสำคัญ
นายพุทธิพงษ์ ปุณณกันต์ เปิดเผยว่า จากสถานการณ์การแพร่ระบาดของไวรัส COVID-19 กระทรวง DES ไม่ได้นิ่งนอนใจ โดยได้เร่งผลักดันการทำงานแบบ Work From Home อย่างเต็มที่ ทั้งในส่วนของการให้ความรู้และแนวทางการปฏิบัติสำหรับหน่วยงานภาครัฐและรัฐวิสาหกิจในการเริ่มต้นการทำงานแบบ Work From Home และการแนะนำแอปพลิเคชันสำหรับการใช้งาน ซึ่งปัจจุบันมีเทคโนโลยีรองรับการปฏิบัติงานจำนวนมากในการส่งข้อความ ส่งไฟล์ภาพและเสียง และการแบ่งปันและการจัดเก็บข้อมูลเพื่อทำงานร่วมกัน
สำหรับการประชุม Video Conference หรือ e-meeting ทางกระทรวง DES ได้ผนึกกำลังร่วมกับ Operators ทั้ง 6 ราย ได้แก่ CAT, TOT, AIS, TRUE, DTAC, 3BB และผู้ให้บริการแอพพลิเคชั่น 4 ราย ได้แก่ CISCO, Microsoft, google และ Line ในการสนับสนุนระบบการประชุมออนไลน์ (e-meeting) ผ่านแอปพลิเคชัน Microsoft Team (Microsoft), Webex (Cisco) และ Hangout (Google) ที่สามารถเข้าถึงได้ทุกอุปกรณ์และทุก Platform ทั้ง iOS และ Android โดยไม่เสียค่าใช้จ่ายในการดาวน์โหลด และจะได้ยกเว้นค่าบริการในการใช้งานอินเทอร์เน็ตระหว่างใช้งานแอปพลิเคชั่นดังกล่าว โดยได้มอบหมายให้สำนักงานคณะกรรมการดิจิทัลเพื่อเศรษฐกิจและสังคมแห่งชาติเป็นหน่วยงานหลัก (สดช.)ในการประสานงานและให้คำปรึกษาเบื้องต้น ทั้งนี้ หน่วยงานราชการและรัฐวิสาหกิจสามารถแจ้งความประสงค์ที่จะใช้งาน โดยเข้าไปลงทะเบียนได้ที่ www.onde.go.th ในระดับภาพรวมของหน่วยงาน และหากต้องการสอบถามข้อมูลเพิ่มเติม โทร. 02 141 7010 หรือที่ e-mail : workfromhome@onde.go.th ซึ่งขณะนี้ เบื้องต้น มีหน่วยงานภาครัฐเข้ามาแสดงความประสงค์จะใช้งานแล้ว ดังนี้
- หน่วยงานภาครัฐ 64 หน่วยงาน มีผู้ขอใช้งาน 35,756 คน
- รัฐวิสาหกิจ 6 หน่วยงาน มีผู้ขอใช้งาน 1,371 คน
- องค์การมหาชน 1 หน่วยงาน มีผู้ขอใช้งาน 75 คน
- องค์กรอิสระ 5 หน่วยงาน มีผู้ขอใช้งาน 8,000 คน
- หน่วยงานในจังหวัด 8 หน่วยงาน มีผู้ขอใช้งาน 1,224 คน
รวมทั้งสิ้น มีหน่วยงานขอใช้งาน 84 หน่วยงาน และมีผู้ขอใช้งาน 46,426 คน (ตั้งแต่วันเปิดลงทะเบียน ณ วันที่ 17 มี.ค. 2563) ทั้งนี้ อยู่ระหว่างการพิจารณาคัดกรอง โดยจะประสานงานให้ผู้บริการแอปพลิเคสนับสนุนการให้บริการต่อไป
กระทรวงดีอีเอส สนับสนุนการอำนวยความสะดวกในการทำงานแบบ Work From Home ให้กับหน่วยงานภาครัฐและรัฐวิสาหกิจอย่างเต็มที่ เพื่อรองรับการปฏิบัติงานนอกสถานที่ให้เสมือนการปฏิบัติงานในสำนักงาน มุ่งสู่การเป็นรัฐบาลดิจิทัลในอนาคตต่อไป

ที่มา : https://www.thaigov.go.th/news/contents/details/27590
