รัฐบาลไทย-ข่าวทำเนียบรัฐบาล-ดีอีเอส ผนึกดีป้า-สตาร์ทอัพปั้นศูนย์รวมข้อมูลโควิด

วันศุกร์ที่ 20 มีนาคม 2563
ดีอีเอส ผนึกดีป้า-สตาร์ทอัพปั้นศูนย์รวมข้อมูลโควิด
ดีอีเอส ผนึกดีป้า-สตาร์ทอัพปั้นศูนย์รวมข้อมูลโควิด
กระทรวงดิจิทัลเพื่อเศรษฐกิจและสังคม (ดีอีเอส) โดยสำนักงานส่งเสริมเศรษฐกิจดิจิทัล (ดีป้า) สตาร์ทอัพ และอินฟลูเอนเซอร์ พัฒนาเว็บไซต์ ThaiFightCOVID (https://thaifightcovid.depa.or.th/) เพื่อเป็นศูนย์รวมข้อมูลภาครัฐเกี่ยวกับโควิด-19 ที่ผ่านการยืนยันจากทุกหน่วยงานที่เกี่ยวข้องโดยตรง ให้สามารถตามติดสถานการณ์ได้รอบด้าน
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า สถานการณ์แพร่กระจายของโควิด-19 อยู่ในความสนใจของประชาชน กระทรวงฯ จึงเห็นความสำคัญของการสื่อสารผ่านช่องทางข่าวสารบนแพลตฟอร์มออนไลน์ ที่มีความน่าเชื่อถือและความเที่ยงตรงจากข้อมูลที่เผยแพร่หรือเป็นข้อสรุปจากหน่วยงานที่เกี่ยวข้องโดยตรง ดังนั้น กระทรวงฯ โดยสำนักงานส่งเสริมเศรษฐกิจดิจิทัล (ดีป้า) สตาร์ทอัพ และอินฟลูเอนเซอร์ พัฒนาเว็บไซต์ ThaiFightCOVID (https://thaifightcovid.depa.or.th/) เพื่อเป็นศูนย์รวมข้อมูลภาครัฐเกี่ยวกับโควิด-19 ที่ผ่านการยืนยันจากทุกหน่วยงานที่เกี่ยวข้องโดยตรง ให้สามารถตามติดสถานการณ์ได้รอบด้าน
ข้อมูลหลักๆ ในแว็บแอพนี้ ประกอบด้วย 4 ส่วน ได้แก่ 1.รายงานสถานการณ์ จำนวนผู้ติดเชื้อ รักษาหาย และเสียชีวิต อัพเดททุกวันทันทีที่ได้รับข้อมูลสรุปจากกรมควบคุมโรค 2.ร่วมค้นหาหน้ากากอนามัย เจลล้างมือ และถังออกซิเจน มีรายชื่อร้านค้า ร้าน 7-11 และร้านขายยา 3.รายชื่อและพิกัดที่ตั้งโรงพยาบาลที่รับตรวจโควิด-19 และ 4.แหล่งรวมดิจิทัลสู้ภัยโควิด-19 ซึ่งระยะต่อไปจะมีการเปิดช่องทางให้ประชาชนส่งคำถามเข้ามา ตลอดจนระบุพิกัดพื้นที่ซี่งเคยพบการติดเชื้อโควิด-19 โดยอ้างอิงข้อมูลที่เปิดเผยโดยกระทรวงสาธารณสุข ข้อมูลทั้งหมดจะนำเสนอให้ดูง่าย และมีการอัพเดทแผนที่แบบเรียลไทม์
นายพุทธิพงษ์ กล่าวว่า ในเว็บนี้นำเสนอข้อมูลที่รวบรวมจากหน่วยงานราชการที่เกี่ยวข้องจริงๆ ให้ความสำคัญกับความแม่นยำโดยต้องเป็นข้อมูลที่มีการยืนยันแล้วจากหน่วยงานโดยตรง เช่น กระทรวงสาธารณสุข กรมควบคุมโรค เป็นต้น โดยจะพยายามอัพเดทให้เร็วที่สุด ดังนั้นอยากให้เข้าใจว่าคงช้ากว่าช่องทางด้านนี้ของเอกชนทั่วไปเล็กน้อย
โดยยกตัวอย่างการเข้าไปใช้บริการหาข้อมูลในเว็บนี้ เช่น การค้นหาหน้ากากอนามัย, ร้านธงฟ้า จะตรวจสอบได้ว่ามีร้านค้าอยู่ตรงไนบ้าง ตามพื้นที่ มีการประสานงานกับร้านขายยาและร้านค้าเข้ามากรอกข้อมูล เพื่อยืนยันจำนวนสต็อกที่มีอยู่จริง ขณะที่ อรินแคร์ (Arincare) สตาร์ทอัพด้านเฮลธ์แคร์สัญชาติไทย ผู้ให้บริการแพลตฟอร์มบริหารจัดการเภสัชกรรมครบวงจร ซี่งเข้ามาเป็นพันธมิตรด้วย จะช่วยประสานให้ร้านขายยาหลักพันแห่งที่อยู่ในเครือข่ายเข้ามาเพิ่มข้อมูลพิกัดร้านไว้ในเว็บนี้ อีกทั้ง จะมีการให้ข้อมูลพิกัดร้านค้า 7-11 ทั่วประเทศ อำนวยความสะดวกให้ประชาชน สามารถไปซื้อสินค้ากลุ่มหน้ากากอนามัย เจลแอลกอฮอล์ล้างมือ และสินค้าจำเป็นต่างๆ ได้จากพิกัดร้านที่อยู่ใกล้เคียงที่สุด หลีกเลี่ยงการเดินทาง
นอกจากนี้ ยังได้รับความร่วมมือจาก Influencer หลายรายที่มีผู้ติดตามจำนวนมาก โดยกระทรวงฯ และหน่วยงานที่เกี่ยวข้องจะสนับสนุนข้อมูลที่ถูกต้อง และสถานการณ์โควิด-19 เพื่อให้ช่วยไปกระจายผ่านรูปแบบแต่ละราย รวมถึงข่าวสารเกี่ยวข้อง เช่น มาตรการของหน่วยงานราชการเรื่อง work from home
*************

ที่มา : https://www.thaigov.go.th/news/contents/details/27591
