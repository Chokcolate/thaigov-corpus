รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิเริ่มใช้มาตรการ Terminal Screening [กระทรวงคมนาคม]

วันพุธที่ 18 มีนาคม 2563
ท่าอากาศยานสุวรรณภูมิเริ่มใช้มาตรการ Terminal Screening [กระทรวงคมนาคม]
ท่าอากาศยานสุวรรณภูมิเริ่มใช้มาตรการ Terminal Screening คัดกรองผู้ที่จะผ่านเข้ามาในอาคารผู้โดยสารทุกคน เพื่อป้องกันการแพร่ระบาดของเชื้อไวรัส COVID – 19 ตั้งแต่ 18 มี.ค.นี้
ท่าอากาศยานสุวรรณภูมิเริ่มใช้มาตรการ Terminal Screening คัดกรองผู้ที่จะผ่านเข้ามาในอาคารผู้โดยสารทุกคน เพื่อป้องกันการแพร่ระบาดของเชื้อไวรัส COVID – 19 ตั้งแต่ 18 มี.ค.นี้
ท่าอากาศยานสุวรรณภูมิ (ทสภ.) ยกระดับมาตรการป้องกันการแพร่ระบาดของเชื้อไวรัส COVID - 19 โดยได้มีการตั้งจุดตรวจวัดอุณหภูมิบริเวณทางเข้าอาคารผู้โดยสารทุกชั้น เพื่อคัดกรองผู้ที่จะผ่านเข้ามาภายในอาคารผู้โดยสารทุกคน ทั้งผู้โดยสาร ผู้ใช้บริการ ผู้ที่มารับ - ส่ง และผู้ปฏิบัติงาน ณ ทสภ. (Terminal Screening) ซึ่งจะเริ่มดำเนินการตั้งแต่เวลา 10.00 น. ของวันที่ 18 มีนาคม 2563 และเพื่อให้การคัดกรองมีประสิทธิภาพมากขึ้น ทสภ. จึงปิดประตูเข้า - ออก อาคารผู้โดยสารบางส่วน และกำหนดให้มีจุดคัดกรอง ณ ประตูเข้า - ออกที่เปิดใช้งาน ดังนี้
ห้องโถงผู้โดยสารขาออก ชั้น 4 เปิดใช้งานประตูหมายเลข 2, 4, 7 และ 9
พื้นที่ชั้น 3 ยังคงเปิดใช้งานช่องทางเชื่อมอาคารจอดรถยนต์ ประตู หมายเลข 3 และ 8 ตามเดิม
ห้องโถงผู้โดยสารขาเข้า ชั้น 2
- เปิดใช้งานประตูหมายเลข 5 เฉพาะการผ่านเข้า และเปิดการใช้งานประตูหมายเลข 3, 4, 6, 7 , 8 และ 10 สำหรับการผ่านออกเท่านั้น
พื้นที่ชั้น 1 เปิดใช้งานประตูหมายเลข 3 และ 8
พื้นที่ชั้นใต้ดิน B1 กำหนดทางเข้าและออกอย่างละ 1 ช่องทาง
กรณีตรวจพบผู้โดยสารมีอุณหภูมิร่างกายสูงกว่า 37.5 องศาเซลเซียส เจ้าหน้าที่จะแนะนำให้พักรอ 3 - 5 นาที ก่อนตรวจซ้ำ ซึ่งหากตรวจซ้ำสองครั้งยังพบอุณหภูมิร่างกายสูงกว่าค่าที่กำหนด จะไม่ได้รับอนุญาตให้เข้าอาคาร และประสานสายการบินที่ผู้โดยสารสำรองที่นั่งไว้ รวมทั้งเจ้าหน้าที่แพทย์ร่วมกันประเมินอาการ เพื่อพิจารณาว่าจะอนุญาตให้ผู้โดยสารเดินทางหรือไม่ ส่วนในกรณีที่ไม่ใช่ผู้โดยสาร อาทิ ผู้ใช้บริการ ผู้ที่มารับ - ส่ง ผู้ปฏิบัติงาน ฯลฯ หากตรวจวัดแล้วพบว่าอุณหภูมิร่างกายสูงกว่าค่าที่กำหนด จะไม่ได้รับอนุญาตให้เข้าอาคาร
ทั้งนี้ กระบวนการหรือขั้นตอนคัดกรองดังกล่าวอาจกระทบกับเวลาหรือเที่ยวบิน ทสภ. จึงขอความร่วมมือให้ผู้โดยสารเผื่อเวลาในการเดินทางมาสนามบินเพื่อป้องกันการพลาดเที่ยวบิน และขออภัยในความไม่สะดวกมา ณ ที่นี้
***********************************
ฝ่ายกิจการพิเศษและมวลชนสัมพันธ์ ท่าอากาศยานสุวรรณภูมิ
โทรศัพท์ 0 2132 9031
โทรสาร 0 2132 9019

ที่มา : https://www.thaigov.go.th/news/contents/details/27494
