รัฐบาลไทย-ข่าวทำเนียบรัฐบาล-โฆษกรัฐบาลเผยกรณีการส่งออกหน้ากากอนามัย 5.6 ล้านชิ้น เป็นเพียงข้อมูลการนำเสนอข่าว ระบุ นรม.กำชับเข้มงวดการส่งออก ให้ผลิตเพื่อใช้ในประเทศก่อน

วันพุธที่ 18 มีนาคม 2563
โฆษกรัฐบาลเผยกรณีการส่งออกหน้ากากอนามัย 5.6 ล้านชิ้น เป็นเพียงข้อมูลการนำเสนอข่าว ระบุ นรม.กำชับเข้มงวดการส่งออก ให้ผลิตเพื่อใช้ในประเทศก่อน
โฆษกรัฐบาลเผยกรณีการส่งออกหน้ากากอนามัย 5.6 ล้านชิ้น เป็นเพียงข้อมูลการนำเสนอข่าว ระบุ นรม.กำชับเข้มงวดการส่งออก ให้ผลิตเพื่อใช้ในประเทศก่อน
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรีเปิดเผยถึงกรณีการส่งออกหน้ากากอนามัยที่เป็นข้อสงสัยของพี่น้องประชาชนในขณะนี้ว่า จากผลการตรวจสอบข้อเท็จจริงขั้นต้นโดยคณะทำงานที่นายกรัฐมนตรีจัดตั้งร่วมกับกระทรวงพาณิชย์ กรมการค้าภายใน กรมศุลกากร และสำนักงานตำรวจแห่งชาติ ได้ดำเนินการตรวจสอบตามแนวทาง ได้แก่ 1. ช่วงก่อนมีประกาศของกระทรวงพาณิชย์เป็นสินค้าควบคุมและประกาศควบคุมการส่งออกมีการอนุมัติโดยอธิบดีกรมการค้าภายในออกไปกี่ชิ้น และหลังประกาศฯ มีการส่งออกจำนวนเท่าไหร่  2. ชนิดหน้ากากที่ส่งออกไปแล้วและที่กำลังรอการส่งออกเป็นชนิดที่ถูกต้องตามที่ขออนุมัติและข้อกำหนดตามประกาศกระทรวงพาณิชย์หรือไม่ ซึ่งการตรวจสอบดังกล่าวยังต้องใช้เวลาอีกระยะหนึ่งในการตรวจอย่างละเอียดรอบคอบ
สำหรับกรณีมีการพบหน้ากากอนามัยจำนวน 5.6 ล้านชิ้นรอการส่งออกนั้น โฆษกประจำสำนักนายกรัฐมนตรีระบุว่าเป็นเพียงข้อมุลจากการเสนอข่าว ทั้งนี้ จากการตรวจสอบข้อเท็จจริงแล้วไม่พบ  ปัจจุบันนายกรัฐมนตรีได้กำชับว่า หากมีหน้ากากที่จะส่งออกอีก จะต้องมีการตรวจสอบอย่างเข้มงวด ให้ถูกต้องตามข้อกำหนด หลักเกณฑ์ตามประกาศกระทรวงพาณิชย์ และระหว่างนี้ให้มีการเจรจากับผู้ผลิตที่ทำการผลิตเพื่อส่งออก ให้ชะลอการส่งออกและให้ดำเนินการผลิตเพื่อใช้ในประเทศเท่านั้นในช่วงวิกฤตินี้ ขณะนี้หน่วยงานที่เกี่ยวข้องกำลังตรวจสอบข้อกฎหมายและสัญญาว่าทำได้หรือไม่
.............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27503
