รัฐบาลไทย-ข่าวทำเนียบรัฐบาล-​นายกรัฐมนตรีสั่งผู้ว่า ฯ รายงานผลการปฏิบัติงานตามมาตรการรัฐบาลมายังศูนย์โควิด-19 เพราะนายกรัฐมนตรีติดตามสถานการณ์ทุกวัน

วันพฤหัสบดีที่ 19 มีนาคม 2563
​นายกรัฐมนตรีสั่งผู้ว่า ฯ รายงานผลการปฏิบัติงานตามมาตรการรัฐบาลมายังศูนย์โควิด-19 เพราะนายกรัฐมนตรีติดตามสถานการณ์ทุกวัน
​นายกรัฐมนตรีสั่งผู้ว่า ฯ รายงานผลการปฏิบัติงานตามมาตรการรัฐบาลมายังศูนย์โควิด-19 เพราะนายกรัฐมนตรีติดตามสถานการณ์ทุกวัน
วันนี้ (19 มี.ค. 63) เวลา 10.00 น. ณ กระทรวงสาธารณสุข พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวภายหลังการประชุมร่วมกับผู้บริหารกระทรวงสาธารณสุข ติดตามมาตรการเฝ้าระวังป้องกัน ควบคุมโรคติดเชื้อไวรัสโคโรนา 2019 หรือโควิด-19 ว่า  วันนี้ ต้องการให้เกิดความเชื่อมั่นในการทำงานของรัฐบาล จึงตั้งใจมาร่วมหารือ รับฟังความคิดเห็นข้อเสนอแนะและอุปสรรคการทำงานของบุคลากรทางการแพทย์ ซึ่งการแก้ปัญหาต้องเป็นไปตามขั้นตอนกระบวนการตามกฎหมายในสถานการณ์ที่จะเกิดขึ้น วันนี้ไทยพบมีผู้ติดเชื้อไวรัสโควิด-19 เพิ่มมากขึ้น ซึ่งต้องขอชื่นชมระบบคัดกรองของไทยที่ติดตามบุคคลที่เป็นกลุ่มเสี่ยงทำให้รู้จุดเริ่มต้นของการแพร่ระบาด เช่น สนามมวย สถานบันเทิงต่าง ๆ อย่างไรก็ตาม ทุกพื้นที่ที่มีความเสี่ยงว่าจะพบผู้ติดเชื้อไวรัสโควิด-19 ไม่ว่าจะเป็นการจัดแสดงคอนเสิรต์ ทุกคนจะต้องถูกคัดกรอง ตรวจสอบและติดตามให้ครบถ้วน
นายกรัฐมนตรียังกล่าวถึง 6 มาตรการที่รัฐบาลได้ประกาศไปแล้วว่า เป็นกรอบใหญ่ที่ให้ไปซึ่งได้ให้อำนาจฝ่ายปกครอง คือ กระทรวงมหาดไทย ผู้ว่าราชการจังหวัดกรุงเทพมหานคร และผู้ว่าราชการจังหวัด สามารถกำหนดมาตรการเพิ่มเติมจาก เช่น การปิดสถานบันเทิงและสถานบริการที่เข้าข่ายมีความเสี่ยงทุกแห่งในต่างจังหวัดเป็นการชั่วคราวระยะเวลา 14 วัน ก่อนเปิดให้บริการต้องมีการตรวจสอบความปลอดภัย หากเห็นว่าไม่เพียงพอก็สามารถขยายระยะเวลาปิดให้บริการได้  รวมไปถึงให้งดกิจกรรมอื่น ๆ ที่ต้องรวมกลุ่มคนจำนวนมาก เพื่อควบคุมการแพร่เชื้อโควิด-19
โอกาสนี้ นายกรัฐมนตรียังกำชับให้ข้าราชการระดับพื้นที่ ระดับจังหวัด โดยเฉพาะผู้ว่าราชการจังหวัด คณะกรรมการโรคติดต่อประจำจังหวัดประจำพื้นที่ ให้ทำงานอย่างเด็ดขาดและต้องรายงานผลการปฏิบัติงานทุกมาตรการที่รัฐบาลออกไปแล้วให้นายกรัฐมนตรีทราบผ่านช่องทางของหน่วยงานมายังศูนย์โควิด-19  ซึ่งตนเองติดตามสถานการณ์ทุกวันเพื่อนำมาปรับหรือเพิ่มมาตรการให้เหมาะสมกับพัฒนาการของการแพร่ระบาดไวรัสโควิด-19 ในไทยต่อไป
******************************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27527
