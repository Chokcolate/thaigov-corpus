รัฐบาลไทย-ข่าวทำเนียบรัฐบาล-นายกรัฐมนตรีเห็นใจ และเข้าใจประชาชน ที่ได้รับผลกระทบจากมาตรการเข้มข้น วอนขอให้อดทน ยืนยันรัฐบาลจะดูแลให้ได้มากที่สุด


วันพุธที่ 18 มีนาคม 2563
263
นายกรัฐมนตรีเห็นใจ และเข้าใจประชาชน ที่ได้รับผลกระทบจากมาตรการเข้มข้น วอนขอให้อดทน ยืนยันรัฐบาลจะดูแลให้ได้มากที่สุด
นายกรัฐมนตรีเห็นใจและเข้าใจประชาชน ที่ได้รับผลกระทบจากมาตรการเข้มข้น วอนขอให้อดทน ยืนยันรัฐบาลจะดูแลให้ได้มากที่สุด
วันที่ 18 มีนาคม 2563 ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เผยว่า ตามที่รัฐบาลมีมาตรการเฝ้าระวังและป้องกันการแพร่ระบาดของไวรัสโควิด-19 โดยเลื่อนวันหยุดสงกรานต์หรือปิดบางสถานที่ เช่น มหาวิทยาลัย โรงเรียนรัฐและเอกชน สถานกวดวิชา สนามม้า สนามมวย  สนามกีฬา โรงภาพยนตร์ โรงละคร ฟิตเนส สปา ทั้งนี้ เพื่องดการเดินทางโดยไม่จำเป็นเพราะจะเป็นพาหะในการแพร่เชื้อในกลุ่มคนจำนวนมาก รวมทั้งป้องกันการแพร่ระบาดจากพื้นที่หนึ่งไปอีกพื้นที่ ซึ่งพลเอก ประยุทธ์ จันทร์โอชา นายกรัฐมนตรีมีความห่วงใยและเห็นใจพี่น้องประชาชน
โดยขอความร่วมมือประชาชน ให้ช่วยงดเดินทางโดยไม่จำเป็น เพราะอาจจะเป็นพาหะในการแพร่เชื้อโควิด-19 ไปพื้นที่อื่น ๆ พร้อมทั้งขอผู้ใช้แรงงานให้ช่วยอดทนไปอีกระยะหนึ่ง หากมีอาการเป็นไข้ขอให้ไปพบแพทย์ทันที หากเดินทางจากพื้นที่เสี่ยงขอให้กักตนเอง 14วัน ทั้งนี้ ทุกพื้นที่ให้ยึดถือแนวปฏิบัติของรัฐบาล ผู้ว่าราชการกรุงเทพมหานคร กระทรวงมหาดไทย โดยผู้ว่าราชการจังหวัดและคณะกรรมการสาธารณะสุข อย่างเคร่งครัด นายกรัฐมนตรีย้ำว่า “เราจะผ่านพ้นวิกฤตินี้ไปได้ โดยรัฐบาลจะพยายามดูแลประชาชน และพี่น้องผู้ใช้แรงงานที่ได้รับความเดือดร้อนจากการขาดรายได้ให้ได้มากที่สุด”

ที่มา : https://www.thaigov.go.th/news/contents/details/27499