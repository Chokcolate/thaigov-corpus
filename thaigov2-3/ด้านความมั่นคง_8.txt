รัฐบาลไทย-ข่าวทำเนียบรัฐบาล-“รมว.แรงงาน” หารือ ECONTHAI กรณีผลกระทบจากสถานการณ์ไวรัสโควิด-19


วันพุธที่ 18 มีนาคม 2563
44
พิมพ์
“รมว.แรงงาน” หารือ ECONTHAI กรณีผลกระทบจากสถานการณ์ไวรัสโควิด-19
รัฐมนตรีว่าการกระทรวงแรงงาน หารือประธานสภาองค์การนายจ้างผู้ประกอบการค้าและอุตสาหกรรมไทย (ECONTHAI) และคณะ ร่วมหาแนวทางการแก้ปัญหาการส่งเงินสมทบเข้ากองทุนประกันสังคมของนายจ้างและลูกจ้างที่ได้รับผลกระทบจากเหตุการณ์สถานการณ์ไวรัสโคโรน่า (โควิด-19)
วันที่ 18 มีนาคม 2563 เวลา 14.00 น. หม่อมราชวงศ์จัตุมงคล  โสณกุล รัฐมนตรีว่าการกระทรวงแรงงาน พร้อมด้วย พลโท นันทเดช  เมฆสวัสดิ์ เลขานุการรัฐมนตรีว่าการกระทรวงแรงงาน นายสุทธิ  สุโกศล ปลัดกระทรวงแรงงาน และคณะผู้บริหารกระทรวงแรงงาน ให้การต้อนรับ ดร.เนาวรัตน์ ทรงสวัสดิ์ชัย ประธานสภาองค์การนายจ้างผู้ประกอบการค้าและอุตสาหกรรมไทย (ECONTHAI) และคณะกรรมการสภาฯ ที่มาเข้าพบ ณ ห้องแสงสิงแก้ว ชั้น 5 อาคารกระทรวงแรงงาน
หม่อมราชวงศ์จัตุมงคลฯ กล่าวว่า การหารือในวันนี้เป็นการหารือเกี่ยวกับแนวทางการแก้ปัญหานายจ้างและลูกจ้างที่ได้รับผลกระทบจากการแพร่ระบาดของเชื้อไวรัส COVID – 19 โดยสภาองค์การนายจ้างผู้ประกอบการค้าและอุตสาหกรรมไทย ได้ขอให้กระทรวงแรงงานพิจารณาให้ความช่วยเหลือในการขอพักการส่งเงินสมทบเข้ากองทุนประกันสังคมของนายจ้างและลูกจ้างที่ได้รับผลกระทบเป็นเวลา 6 เดือน ซึ่งจากเดิมคณะกรรมการประกันสังคมและที่ปรึกษามีมติเห็นชอบในหลักการให้ปรับลดอัตราเงินสมทบกองทุนประกันสังคมให้กับนายจ้างและผู้ประกันตน ทั้งมาตรา 33 และมาตรา 39 โดยนายจ้าง และผู้ประกันตนมาตรา 33 ปัจจุบันจ่ายฝ่ายละ ร้อยละ 5 ของค่าจ้าง ลดเหลือฝ่ายละ ร้อยละ 4 ของค่าจ้างไปแล้วนั้น ทั้งนี้ ในประเด็นดังกล่าวได้มอบหมายให้ปลัดกระทรวงแรงงาน และเลขาธิการสำนักงานประกันสังคมนำไปพิจารณาร่วมกับคณะกรรมการประกันสังคมฯ สำหรับกำหนดเป็นมาตรการให้ความช่วยเหลือแก่นายจ้างและสถานประกอบการเพิ่มเติมต่อไป
+++++++++++++++++++++++

ที่มา : https://www.thaigov.go.th/news/contents/details/27493