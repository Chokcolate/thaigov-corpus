รัฐบาลไทย-ข่าวทำเนียบรัฐบาล-กรมสรรพากรประกาศด่วน เลื่อนกำหนดวันสอบบรรจุเข้ารับราชการ ในวันเสาร์ที่ 28 มีนาคม 2563      


วันพุธที่ 18 มีนาคม 2563
32
พิมพ์
กรมสรรพากรประกาศด่วน เลื่อนกำหนดวันสอบบรรจุเข้ารับราชการ ในวันเสาร์ที่ 28 มีนาคม 2563
ตามที่กรมสรรพากรประกาศรายชื่อผู้สมัครสอบแข่งขันเพื่อบรรจุและแต่งตั้งบุคคลเข้ารับราชการในตำแหน่งประเภทวิชาการ ระดับปฏิบัติการ จำนวน 6 ตำแหน่ง โดยจะทำการสอบข้อเขียน ในวันที่ 28 มีนาคม 2563 ณ สนามสอบศูนย์ประชุมธรรมศาสตร์ รังสิต มหาวิทยาลัยธรรมศาสตร์
ตามที่กรมสรรพากรประกาศรายชื่อผู้สมัครสอบแข่งขันเพื่อบรรจุและแต่งตั้งบุคคลเข้ารับราชการในตำแหน่งประเภทวิชาการ ระดับปฏิบัติการ จำนวน 6 ตำแหน่ง ประกอบด้วย ตำแหน่งนักวิชาการสรรพากรปฏิบัติการ นิติกรปฏิบัติการ นักวิชาการคอมพิวเตอร์ปฏิบัติการ นักจัดการงานทั่วไปปฏิบัติการ นักทรัพยากรบุคคลปฏิบัติการ และนักวิชาการเงินและบัญชีปฏิบัติการ โดยรับสมัครสอบทางอินเทอร์เน็ต ระหว่างวันที่ 3 - 27 กุมภาพันธ์ 2563 มีผู้สมัครสอบรวมจำนวน 12,844 คน และกรมสรรพากรประกาศรายชื่อผู้มีสิทธิสอบไปแล้ว เมื่อวันที่ 10 มีนาคม 2563 โดยจะทำการสอบข้อเขียน ในวันเสาร์ที่ 28 มีนาคม 2563 ณ สนามสอบศูนย์ประชุมธรรมศาสตร์ รังสิต มหาวิทยาลัยธรรมศาสตร์ ศูนย์รังสิต นั้น
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “จากการที่ปรากฏข้อเท็จจริงว่าการแพร่ระบาดของโรคติดเชื้อไวรัสโคโรนา 2019 (COVID-19) ยังคงเกิดขึ้นอย่างต่อเนื่อง และกระทรวงสาธารณสุขได้ประกาศให้โรคติดเชื้อไวรัสโคโรนา 2019 (COVID-19) เป็นโรคติดต่ออันตรายตามพระราชบัญญัติโรคติดต่อ พ.ศ.2558  ดังนั้น เพื่อให้การเฝ้าระวังและการป้องกันการแพร่ระบาดของโรคติดเชื้อไวรัสโคโรนา 2019 (COVID-19) อันเป็นสาธารณภัยอย่างหนึ่งเป็นไปอย่างมีประสิทธิภาพและมิให้ส่งผลกระทบต่อสุขภาพ และเพื่อให้สอดคล้องกับมติคณะรัฐมนตรี เมื่อวันที่ 17 มีนาคม 2563 ที่กำหนดมาตรการป้องกันลดโอกาสการแพร่ระบาดของโรคในสถานที่ต่าง ๆ ที่มีความเสี่ยงสูง กรมสรรพากรจึงจำเป็นต้องกำหนดมาตรการป้องกันการแพร่ระบาดของโรคติดเชื้อดังกล่าว  โดยอยู่บนพื้นฐาน ของความห่วงใยต่อชีวิตของผู้สมัครสอบทุกท่าน รวมทั้งความรับผิดชอบต่อสังคมส่วนรวม
กรมสรรพากรจึงขอเลื่อนกำหนดวันสอบข้อเขียน สำหรับการสอบแข่งขันเพื่อบรรจุและแต่งตั้งบุคคลเข้ารับราชการในตำแหน่งประเภทวิชาการ ระดับปฏิบัติการ ของทั้ง 6 ตำแหน่งดังกล่าว จากเดิมสอบข้อเขียนในวันเสาร์ที่ 28 มีนาคม 2563 โดยเลื่อนวันสอบข้อเขียนออกไปก่อน จนกว่าสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) พ้นไป  โดยกรมสรรพากรจะกำหนดวัน เวลา และสถานที่สอบข้อเขียน และจะประกาศแจ้งให้ผู้สมัครสอบทราบอีกครั้งหนึ่ง”
หากมีข้อสงสัยสามารถสอบถามรายละเอียดได้ที่กองบริหารทรัพยากรบุคคล กรมสรรพากร โทรศัพท์ 0 2272 8515-6
กรมสรรพากร  สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/27432