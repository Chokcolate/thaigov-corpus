รัฐบาลไทย-ข่าวทำเนียบรัฐบาล-รมว.ยุติธรรม กำชับมาตรการงดการเยี่ยมญาติ ๑๔ วัน ควบคุมการแพร่ระบาดของโรคติดเชื้อไวรัสโคโรนา ๒๐๑๙ (โควิด-๑๙)


วันศุกร์ที่ 20 มีนาคม 2563
16
รมว.ยุติธรรม กำชับมาตรการงดการเยี่ยมญาติ ๑๔ วัน ควบคุมการแพร่ระบาดของโรคติดเชื้อไวรัสโคโรนา ๒๐๑๙ (โควิด-๑๙)
รมว.ยุติธรรม กำชับมาตรการงดการเยี่ยมญาติ ๑๔ วัน ควบคุมการแพร่ระบาดของโรคติดเชื้อไวรัสโคโรนา ๒๐๑๙ (โควิด-๑๙)
ในวันพุธที่ ๑๘ มีนาคม ๒๕๖๓ เวลา ๑๐.๐๐ น. ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๑๑/๒๕๖๓ โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม พร้อมด้วยผู้บริหารระดับสูงของกระทรวงยุติธรรม เข้าร่วมประชุม
ทั้งนี้ ภายหลังการประชุม นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายวิตถวัลย์ สุนทรขจิต อธิบดีกรมคุมประพฤติ นางอรัญญา ทองน้ำตะโก อธิบดีกรมบังคับคดี นายสหการณ์ เพ็ชรนรินทร์ อธิบดีกรมพินิจและคุ้มครองเด็กและเยาวชน และพันตำรวจเอก ณรัชต์ เศวตนันทน์ อธิบดีกรมราชทัณฑ์ แถลงมาตรการควบคุมการแพร่ระบาดของโรคติดเชื้อไวรัสโคโรนา ๒๐๑๙ (โควิด-๑๙)
นายสมศักดิ์ฯ กล่าวว่า กระทรวงยุติธรรมดำเนินนโยบายตามรัฐบาลเรื่องป้องกันไวรัสโควิด-๑๙ โดยให้กรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ งดการเยี่ยมญาติ ๑๔ วัน ตั้งแต่วันที่ ๑๘ - ๓๑ มีนาคม ๒๕๖๓ เพื่อป้องกันการระบาดไวรัสโควิด-๑๙ ก่อนหน้านี้ได้รับรายงานจากกรมราชทัณฑ์ว่า มีญาติผู้ต้องขังที่กลับจากประเทศกลุ่มเสี่ยงก่อนได้รับการตรวจหาเชื้อไวรัสโควิด-๑๙ ผลตรวจพบการติดเชื้อ จากนั้นมีการเดินทางมาเยี่ยมญาติที่เรือนจำแห่งหนึ่ง เป็นการกระทำที่ไม่มีความรับผิดชอบต่อสังคม แต่ยังดีที่ระบบการเยี่ยมผู้ต้องขัง จะมีกำแพงกระจกกั้น และคุยผ่านทางโทรศัพท์กัน ไม่สามารถถึงตัวกันได้
นายสมศักดิ์ฯ กล่าวต่ออีกว่า หลังทราบเรื่องจึงมีการระมัดระวังและให้เจ้าหน้าที่ธุรการ ๒ ราย ของเรือนจำดังกล่าว ไปตรวจหาเชื้อไวรัสโควิด-๑๙ เบื้องต้นแพทย์บอกไม่น่าติดเชื้อ แต่กรมราชทัณฑ์ไม่ได้นิ่งนอนใจ จึงให้ทำการกักตัวเองกว่า ๑๐ วันแล้ว ส่วนงดการเยี่ยมญาติในเรือนจำทั้งหมด เนื่องจากต้องทำให้นักโทษทั้งหมดกว่า ๓๗๐,๐๐๐ คน ปลอดเชื้อ ๑๐๐% เพราะเป็นสถานที่มีความแออัดและเสี่ยงสูงหากมีการติดเชื้อเข้าในเรือนจำ นอกจากนี้ ให้กรมบังคับคดีประสานเจ้าหนี้ เช่น ธนาคาร หรือสถาบันการเงินต่างๆ เลื่อนการบังคับคดีออกไปกว่า ๓ เดือน เพื่อช่วยเหลือประชาชนช่วงไวรัสโควิด-๑๙ ระบาดในประเทศไทย

ที่มา : https://www.thaigov.go.th/news/contents/details/27554