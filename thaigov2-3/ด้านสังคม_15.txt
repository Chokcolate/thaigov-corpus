รัฐบาลไทย-ข่าวทำเนียบรัฐบาล-นายก ฯ ขอให้ประชาชนมั่นใจแนวทางการรับมือโรคโควิด-19 ของรัฐบาล

วันพฤหัสบดีที่ 19 มีนาคม 2563
นายก ฯ ขอให้ประชาชนมั่นใจแนวทางการรับมือโรคโควิด-19 ของรัฐบาล
พลเอก ประยุทธ์ จันทร์โอชา นายกรัฐมนตรี เชื่อมั่นแนวทางการจัดการโรคโควิด–19 ของประเทศไทยมาถูกทาง มีความพร้อมทั้งการดูแลรักษา เตียง ยา เวชภัณฑ์ อุปกรณ์ป้องกันตนเอง
พลเอก ประยุทธ์ จันทร์โอชา นายกรัฐมนตรี เชื่อมั่นแนวทางการจัดการโรคโควิด–19 ของประเทศไทยมาถูกทาง มีความพร้อมทั้งการดูแลรักษา เตียง ยา เวชภัณฑ์ อุปกรณ์ป้องกันตนเอง
วันนี้ (19 มีนาคม 2563) ที่กระทรวงสาธารณสุข พลเอก ประยุทธ์ จันทร์โอชา นายกรัฐมนตรี ร่วมประชุมการบริหารจัดการควบคุมป้องกันโรคโควิด-19 ของประเทศไทย โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ศาสตราจารย์คลินิก เกียรติคุณ นายแพทย์ปิยะสกล สกลสัตยาทร อดีตรัฐมนตรีว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุข ผู้บริหาร คณะที่ปรึกษา ผู้เชี่ยวชาญ และหน่วยงานที่เกี่ยวข้อง
พลเอก ประยุทธ์กล่าวว่า รัฐบาลให้ความสำคัญกับสถานการณ์และการแก้ปัญหาโรคโควิด–19 ของประเทศไทย ได้ร่วมรับฟังความคิดเห็นจากคณะที่ปรึกษา ผู้เชี่ยวชาญด้านการแพทย์และสาธารณสุข จากทุกภาคส่วน ทั้งการเมือง รัฐ เอกชน และผู้เชี่ยวชาญ ทำให้มีความเชื่อมั่นว่ากระบวนการแก้ปัญหาเป็นไปตามขั้นตอน และปรับตามสถานการณ์ ซึ่งกระทรวงสาธารณสุขได้ดำเนินงานมาถูกทิศทางแล้ว การที่พบผู้ป่วยเพิ่มมากขึ้นเท่ากับเรามีการคัดกรอง ติดตามได้อย่างครอบคลุม และพบต้นตอการแพร่เชื้อ มีการติดตามผู้ที่มีความเสี่ยงทุกคนให้ครบ นอกจากนี้ รัฐบาลได้ออกประกาศมาตรการต่างๆ รองรับ มอบอำนาจให้ฝ่ายปกครอง กระทรวงมหาดไทย ผู้ว่าราชการทุกจังหวัด และกรุงเทพมหานคร สามารถกำหนดมาตรการเพิ่มเติม เช่น ขยายระยะเวลาปิดสถานที่มีความเสี่ยง และมอบให้ผู้ว่าราชการจังหวัดในฐานะประธานคณะกรรมการโรคติดต่อจังหวัด ต้องดำเนินงานอย่างเด็ดขาดและรายงานผลทุกวัน ตั้งแต่การคัดกรองที่สนามบิน ด่านต่างๆ ไปจนถึงศูนย์เฝ้าระวังที่รัฐบาลตั้งขึ้น (State quarantine) และการกักกันตัวเองที่บ้าน (Home quarantine)
ด้านมาตรการป้องกันคนภายนอกนำเชื้อเข้าประเทศ ได้เพิ่มให้ผู้เดินทางจากประเทศที่เป็นพื้นที่ระบาดต่อเนื่องต้องมีใบรับรองแพทย์ ทำประกันสุขภาพทุกคน เพื่อสกัดกั้นการนำเชื้อเข้าประเทศให้เหลือน้อยที่สุด รวมทั้งมีการติดตามตัวด้วยแอปพลิเคชันระหว่างอยู่ในประเทศไทย หากไม่มีจะไม่อนุญาตให้เข้าประเทศ
ด้านนายอนุทินกล่าวว่า วันนี้ นายกรัฐมนตรีได้มารับฟังแผนการบริหารจัดการ และพร้อมให้การสนับสนุนทุกอย่างตามที่กระทรวงสาธารณสุขเสนอ ยังได้รับข่าวดีจากประเทศจีนในการสั่งซื้อวัตถุดิบผลิตยา หน้ากากอนามัย หน้ากาก N95 ชุดป้องกันตนเอง (PPE) ผ่านองค์การเภสัชกรรม และประเทศไทยมีผู้ผลิตชุด PPE อยู่ระหว่างการรับรองของกรมวิทยาศาสตร์การแพทย์ และอย. นอกจากนี้ ได้เตรียมเตียง ยา เวชภัณฑ์ สำหรับผู้ป่วยอย่างเพียงพอ
“เราถือว่าชีวิตสุขภาพคนไทยสำคัญ เราให้การดูแลตามมาตรฐาน มีความพร้อม ทั้งยา เวชภัณฑ์ เตียง และหอผู้ป่วย สิ่งสำคัญคือประชาชนต้องงดกิจกรรมทางสังคม มาจากพื้นที่เสี่ยงต้องอยู่บ้าน ทำตามคำแนะนำของกระทรวงสาธารณสุข เพราะโรคนี้เป็นโรคที่องค์การอนามัยโลกประกาศว่าเป็นโรคระบาด เป็นไปไม่ได้ที่จะไม่มีผู้ป่วย เมื่อพบแล้วต้องรักษาให้หาย” นายอนุทินกล่าว
ศ.คลินิก เกียรติคุณ นพ.ปิยะสกล สกลสัตยาทร กล่าวว่า ผมเห็นความมุ่งมั่นของกระทรวงสาธารณสุข ผลงานที่ผ่านมาน่าชื่นชม ผู้ปฏิบัติงานมีขวัญกำลังใจ มียาและเวชภัณฑ์ ยืนยันว่าเรามาถูกทาง ซึ่งระยะแรกเป็นเรื่องของการป้องกัน ระยะต่อไปคือความร่วมมือและการสนับสนุนของหน่วยงานด้านการรักษาพยาบาลที่เป็นรูปธรรม ประชาชนจะเป็นคนกั้นไม่ให้โรคระบาด ร่วมมือในการดูแลสุขภาพตนเอง ต้องมีวินัย เชื่อในสิ่งที่กระทรวงสาธารณสุขแนะนำ ผู้ที่มีหน้าที่ต้องทำอย่างจริงจัง เมื่อทุกคนร่วมมือกันจะก้าวข้ามผ่านสถานการณ์นี้ไปได้แน่นอน
*********************************  19 มีนาคม 2563

ที่มา : https://www.thaigov.go.th/news/contents/details/27537
