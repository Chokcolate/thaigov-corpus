รัฐบาลไทย-ข่าวทำเนียบรัฐบาล-มหาดไทยสั่งการทุกจังหวัด-อำเภอทั่วประเทศ งดออกใบอนุญาตพนัน “ชนไก่ กัดปลา ชกมวย แข่งม้า ชนโค” ป้องกันโควิด-19 [กระทรวงมหาดไทย]

วันพุธที่ 18 มีนาคม 2563
มหาดไทยสั่งการทุกจังหวัด-อำเภอทั่วประเทศ งดออกใบอนุญาตพนัน “ชนไก่ กัดปลา ชกมวย แข่งม้า ชนโค” ป้องกันโควิด-19 [กระทรวงมหาดไทย]
มหาดไทยสั่งการทุกจังหวัด-อำเภอทั่วประเทศ งดออกใบอนุญาตพนัน “ชนไก่ กัดปลา ชกมวย แข่งม้า ชนโค” ป้องกันโควิด-19
วันนี้ (18 มี.ค. 63) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ด้วยคณะรัฐมนตรีได้ประชุมเมื่อวันที่ 17 มีนาคม 2563 เรื่อง สรุปมาตรการและข้อสั่งการเกี่ยวกับโควิด-19 ข้อ 7 มาตรการปิดสถานที่ชั่วคราว ข. สถานที่ซึ่งผู้คนไม่ได้มาชุมนุมเป็นกิจวัตร แต่มาเพื่อทำกิจกรรมที่มีการเบียดเสียดใกล้ชิด และเสี่ยงต่อการแพร่เชื้อง่ายทางปากด้วยการตะโกน การเชียร์ สัมผัสถูกเนื้อตัว หรือการใช้สิ่งของร่วมกันง่าย และมีมติให้ส่วนราชการที่เกี่ยวข้องรับไปดำเนินการตามอำนาจหน้าที่
พลเอก อนุพงษ์ เผ่าจินดา กล่าวว่า กระทรวงมหาดไทยพิจารณาแล้วเห็นว่า การจัดให้มีการเล่นการพนันนั้น ในแต่ละครั้งมีผู้เข้าเล่นการพนันเป็นจำนวนมาก ซึ่งอาจเสี่ยงต่อการแพร่ระบาดของโรคไปสู่บุคคลอื่นได้ ดังนั้น เพื่อเป็นการป้องกันการแพร่ระบาดของโรคติดเชื้อไวรัสโรโรนา 2019 หรือโรคโควิด 19 (COVID-19) เป็นไปอย่างมีประสิทธิภาพ เพื่อการป้องกันโรคและสร้างเสริมสุขภาพของประชาชนในสถานที่ที่อาจมีการรวมตัวของประชาชนจำนวนมากเป็นไปตามมาตรการลดโอกาสการแพร่ระบาด สร้างระยะห่างในสังคม (Social Distancing) จึงได้มอบหมายให้ นายฉัตรชัย พรหมเลิศ ปลัดกระทรวงมหาดไทย สั่งการไปยังผู้ว่าราชการจังหวัดและนายอำเภอทั่วประเทศ พิจารณางดออกใบอนุญาตการจัดให้มีการเล่นการพนันชนไก่ กัดปลา ชกมวย แข่งม้า ชนโค ตั้งแต่วันนี้ (18 มี.ค.63) ไปจนกว่าสถานการณ์การแพร่ระบาดของโรคฯ ดังกล่าว ในประเทศไทยจะคลี่คลายลง โดยในส่วนของกรณีที่เจ้าพนักงานผู้ออกใบอนุญาตได้ดำเนินการจัดให้มีการออกใบอนุญาตจัดให้มีการเล่นการพนันชนไก่ กัดปลา ชกมวย แข่งม้า ชนโค ไปก่อนหน้านี้แล้ว ขอให้ได้แจ้งกับผู้ได้รับอนุญาตฯ ข้างต้น ในการงดจัดให้มีการเล่นการพนันดังกล่าวด้วย
พลเอก อนุพงษ์ เผ่าจินดา กล่าวเพิ่มเติมว่า กระทรวงมหาดไทยได้เน้นย้ำให้ผู้ว่าราชการจังหวัดใช้อำนาจในฐานะประธานคณะกรรมการโรคติดต่อจังหวัดตามกฎหมายว่าด้วยโรคติดต่อ เพื่อป้องกัน ควบคุม สกัดกั้น การแพร่ระบาดของโรคติดเชื้อไวรัสโคโรนา 2019 และดูแลพี่น้องประชาชนอย่างเข้มงวดที่สุด
******************
กองสารนิเทศ สป.มท.
ครั้งที่ 35/2563
วันที่ 18 มี.ค. 2563

ที่มา : https://www.thaigov.go.th/news/contents/details/27465
