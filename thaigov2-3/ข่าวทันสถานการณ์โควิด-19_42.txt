รัฐบาลไทย-ข่าวทำเนียบรัฐบาล-อนุทิน ย้ำไทยมียา เวชภัณฑ์ พร้อมดูแลรักษาโรคโควิด-19 [กระทรวงสาธารณสุข]


วันศุกร์ที่ 20 มีนาคม 2563
222
พิมพ์
อนุทิน ย้ำไทยมียา เวชภัณฑ์ พร้อมดูแลรักษาโรคโควิด-19 [กระทรวงสาธารณสุข]
รองนายกรัฐมนตรีและรัฐมนตรีว่าการกระทรวงสาธารณสุข สั่งซื้อยารักษาโรคโควิด-19 ฟาวิพิลาเวียร์ เพิ่มอีก 1 แสนเม็ดจากประเทศจีน พร้อมดูแลรักษาผู้ป่วยโรคโควิด-19
วันนี้ (20 มีนาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข รับมอบระบบตรวจจับความร้อน หรือเทอร์โม สแกน (Thermo Scan) จากคุณสุพันธุ์ มงคลสุธี ประธานสภาอุตสาหกรรมแห่งประเทศไทย ผู้บริหารบริษัทต้าหัว เทคโนโลยี ประเทศไทย (Dahua Technology Thailand) และบริษัท ซินเน็ค ประเทศไทย จำกัด (มหาชน) (SYNNEX Thailand) และให้สัมภาษณ์ว่า วันนี้บริษัทผู้ผลิต ได้นำเครื่องเทอร์โม สแกน มามอบให้กระทรวงสาธารณสุข โดยจะติดตั้งที่ชั้นล่างทางเข้าอาคารสำนักงานปลัดกระทรวง เพื่อใช้คัดกรองผู้ที่มาทำงาน ติดต่อราชการ ประชุม ซึ่งแต่ละวันมีจำนวนมาก เพื่อให้มั่นใจว่าบุคลากรของกระทรวงสาธารณสุขจะปลอดภัย
“ขอขอบคุณบริษัทภาคเอกชนที่คิดถึงคนไทย ความปลอดภัยของบุคลากร เป็นนิมิตหมายที่ดี ที่ภาคเอกชนยื่นมือเข้ามาช่วยเหลือในยามที่ประเทศไทยมีสถานการณ์การระบาดของโรคโควิด-19 เกิดผลกระทบหลายด้าน แต่ก็มีสิ่งดีๆ ที่เกิดขึ้น มีผู้ประกอบการมากมายมาให้กำลังใจ บริจาคสิ่งของให้กระทรวงสาธารณสุข ทั้งเครื่องอุปโภคบริโภค อุปกรณ์ทางการแพทย์ กรมธรรม์คุ้มครอง” นายอนุทินกล่าว
นายอนุทินกล่าวต่อว่า ในด้านการรักษา ไทยมีความพร้อมทั้งยา เวชภัณฑ์ โดยยารักษาโรคโควิด-19 ฟาวิพิลาเวียร์ ได้สั่งซื้อเพิ่มอีก 1 แสนเม็ด จากเดิมสำรองไว้ 80,000 เม็ด ล็อตแรกจะได้รับ 50,000 เม็ด หน้ากากอนามัย หน้ากาก N95 และชุดป้องกันตนเอง (PPE) ซึ่งประเทศจีนเปิดโอกาสให้ไทยสามารถสั่งซื้อโดยตรงจากบริษัทในประเทศจีน ผ่านองค์การเภสัชกรรม หลังจากที่สถานการณ์ในจีนเริ่มคลี่คลาย เป็นการตอบแทนน้ำใจที่ได้ดูแลรักษาผู้ป่วยจีนอย่างดี จนหายขาดกลับบ้าน
นอกจากนี้ ในวันนี้ นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา ได้นำผู้บริหารบริษัทคอสโม กรุ๊ป จำกัด (มหาชน) มามอบแอลกอฮอล์ 75 เปอร์เซ็นต์ จำนวน 30,000 ลิตร เพื่อให้โรงพยาบาลนำไปใช้ในการทำความสะอาดพื้นผิวสถานที่ต่าง ๆ ซึ่งมีความต้องการใช้เป็นจำนวนมาก
***********************************
20 มีนาคม 2563

ที่มา : https://www.thaigov.go.th/news/contents/details/27573