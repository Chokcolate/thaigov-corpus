รัฐบาลไทย-ข่าวทำเนียบรัฐบาล-ก.แรงงาน อ้าแขนรับ ลูกจ้างพิษโคโรนา [กระทรวงแรงงาน]

วันศุกร์ที่ 20 มีนาคม 2563
ก.แรงงาน อ้าแขนรับ ลูกจ้างพิษโคโรนา [กระทรวงแรงงาน]
หม่อมเต่า ห่วงพนักงาน ลูกจ้างโดนพิษโคโรนาว่างงาน แนะ ขึ้นทะเบียนว่างงานออนไลน์กับกรมการจัดหางานเพื่อรับสิทธิก่อน
หม่อมราชวงศ์ จัตุมงคล โสณกุล รัฐมนตรีว่าการกระทรวงแรงงาน เผย พนักงาน ลูกจ้างที่ได้รับผลกระทบจากการแพร่ระบาดของโรคติดเชื้อไวรัสโคโรนา (COVID-19) ทำให้ถูกเลิกจ้าง ที่ส่งเงินสมทบประกันสังคมมาแล้วไม่น้อยกว่า 6 เดือน สามารถลงทะเบียนใช้สิทธิ์กรณีว่างงาน ได้ทางออนไลน์ ผ่านเว็บไซต์ https://empui.doe.go.th ภายใน 30 วันหลังจากถูกเลิกจ้าง  ซึ่งจะได้รับเงินชดเชย 50% ของค่าจ้างที่เคยได้รับ ในระยะเวลาไม่เกิน 180 วัน หากสนใจทำอาชีพอิสระ หรือทำงานที่บ้าน กรมการจัดหางานยังยินดีให้คำปรึกษาแนะนำ และให้ข้อมูลการประกอบอาชีพอิสระ
ด้าน นายสุชาติ พรชัยวิเศษกุล อธิบดีกรมการจัดหางาน กล่าวเพิ่มเติมว่า กรมการจัดหางานมีรูปแบบการให้บริการประชาชนตามภารกิจ ที่สอดคล้องกับสถานการณ์การแพร่ระบาดของโรคติดเชื้อไวรัสโคโรนา (COVID-19) ในปัจจุบัน ที่ให้ประชาชนหลีกเลี่ยงการไปในสถานที่ที่มีคนอยู่รวมกันจำนวนมาก และเป็นการอำนวยความสะดวกให้ประชาชนสามารถทำได้เองที่บ้านผ่านระบบ e-service ซึ่งทำได้ทุกที่และตลอดเวลา และ มีตู้งาน  (Job Box) ติดตั้งกระจายตามแหล่งชุมชน  ห้างสรรพสินค้า และสถานที่ราชการ ทุกจังหวัดทั่วประเทศ คอยอำนวยความสะดวกในการหาตำแหน่งงานสำหรับคนหางานและนายจ้าง โดยไม่ต้องเดินทางไปที่สำนักงานจัดหางานกรุงเทพมหานครพื้นที่ 1 -10 หรือสำนักงานจัดหางานจังหวัด  ทำให้ประหยัดทั้งเวลาและค่าใช้จ่าย
อย่างไรก็ดี ในช่วงตุลาคม 2562 - กุมภาพันธ์ 2563 ที่ผ่านมาก่อนเกิดเหตุการณ์ไวรัสโคโรนาแพร่ระบาด มีผู้มาขึ้นทะเบียนผู้ประกันตนกรณีว่างงาน รวม 382,726 คน เพิ่มขึ้นจากช่วงเดียวกันของปีที่ผ่านมาร้อยละ 4.44 โดยในเดือนกุมภาพันธ์ 2563 มีจำนวน 84,177 คน
ทั้งนี้ สามารถสอบถามข้อมูลเพิ่มเติม ได้ที่ สายด่วนกระทรวงแรงงาน 1506 กด 2 กรมการจัดหางาน

ที่มา : https://www.thaigov.go.th/news/contents/details/27551
