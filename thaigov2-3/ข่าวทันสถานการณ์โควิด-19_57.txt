รัฐบาลไทย-ข่าวทำเนียบรัฐบาล-นายกฯ พร้อมตัดสินใจใช้มาตรการเข้มข้นสูงสุด อาจกระทบประชาชนบ้าง แต่ขอให้อดทนร่วมมือก้าวผ่านวิกฤต

วันศุกร์ที่ 20 มีนาคม 2563
นายกฯ พร้อมตัดสินใจใช้มาตรการเข้มข้นสูงสุด อาจกระทบประชาชนบ้าง แต่ขอให้อดทนร่วมมือก้าวผ่านวิกฤต
นายกรัฐมนตรี พร้อมตัดสินใจใช้มาตรการเข้มข้นสูงสุด อาจกระทบประชาชนบ้าง แต่ขอให้อดทนร่วมมือก้าวผ่านวิกฤต
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และ รมว.กลาโหม ขอใช้เวลาช่วงนี้พิจารณาวางแผนทบทวนแนวทางรับมือกับการแพร่ระบาดของโรคโควิด19 หลังจากได้รับฟังความเห็นของผู้ทรงคุณวุฒิทางการแพทย์อย่างรอบด้าน และได้ออกมาตรการควบคุมการระบาดในระดับหนึ่งแล้ว เช่น ปิดสถานที่เสี่ยงต่อการแพร่เชื้อ รวมทั้งจะรับฟังข้อเสนอแนะจากทุกฝ่ายจนเห็นชอบร่วมกัน และพร้อมประกาศใช้มาตรการเข้มข้นสูงสุดหากถึงเวลาที่เหมาะสม เพื่อควบคุมการแพร่ระบาดของโรคอย่างเด็ดขาดและดูแลทุกชีวิตของพี่น้องประชาชนคนไทยให้ปลอดภัย ซึ่งรัฐบาลให้ความสำคัญเหนือสิ่งอื่นใด
อย่างไรก็ตาม นายกรัฐมนตรีย้ำว่า ทุกอย่างจะดำเนินการอย่างเป็นขั้นเป็นตอน เพื่อให้กระทบต่อประชาชนน้อยที่สุดและทำให้ทุกคนรู้สึกคุ้นเคยและสามารถปรับตัวได้ ขอเพียงมีความอดทนต่อความยากลำบาก พอเพียง เสียสละคำนึงถึงส่วนรวม และแบ่งปันความสุขความทุกข์ไปด้วยกัน เพราะภัยโรคระบาดครั้งนี้เป็น "ภัยของชาติ" ไม่ใช่ "ภัยของคนใดคนหนึ่ง" และเวลานี้ไม่ใช่เวลาของการ "เอาชนะทางการเมือง" แต่เป็นเวลา "เอาชนะภัยของชาติ" จึงขอเรียกร้องให้ทุกคนเข้าใจและจับมือกัน ส่วนเจ้าหน้าที่ทุกหน่วยงานจะต้องทำหน้าที่อย่างเข้มแข็งเต็มกำลังตามอำนาจหน้าที่ที่มีอยู่ พร้อมขอบคุณทุกกำลังใจที่มีให้นายกรัฐมนตรีและรัฐบาล เราจะสู้ไปด้วยกัน
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27612
