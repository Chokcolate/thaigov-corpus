รัฐบาลไทย-ข่าวทำเนียบรัฐบาล-กระทรวงดิจิทัลฯ เร่งมาตรการ Work @ Home ร่วมมือผู้ให้บริการ มือถือ- แอพพลิเคชั่น รับมือ COVID-19 


วันพุธที่ 18 มีนาคม 2563
91
กระทรวงดิจิทัลฯ เร่งมาตรการ Work @ Home ร่วมมือผู้ให้บริการ มือถือ- แอพพลิเคชั่น รับมือ COVID-19
กระทรวงดิจิทัลฯ เร่งมาตรการ Work @ Home ร่วมมือผู้ให้บริการ มือถือ- แอพพลิเคชั่น รับมือ COVID-19
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม แถลงข่าว เรื่อง “การปฏิบัติงานนอกสถานที่ ในสถานการณ์ COVID-19” โดยมี นางวรรณพร เทพหัสดิน ณ อยุธยา เลขาธิการ สำนักงานคณะกรรมการดิจิทัลเพื่อเศรษฐกิจและสังคมแห่งชาติ หรือ (สดช.)  พร้อมด้วยผู้ร่วมให้บริการโทรคมนาคม จำนวน 6 ราย ได้แก่ CAT, TOT, AIS, TRUE, DTAC, 3BB และผู้ให้บริการแอพพลิเคชั่น 4 ราย ได้แก่ CISCO, Microsoft, google และ Line ร่วมงานแถลงข่าว  ณ ห้อง Walk the talk อาคารเดอะไนน์ ทาวเวอร์ พระราม 9 ตึก B ชั้น 15  สำนักงานพัฒนาธุรกรรมทางอิเล็กทรอนิกส์ กระทรวงดิจิทัลเพื่อเศรษฐกิจและสังคม เมื่อวันที่ 17 มีนาคม 2563 เพื่อกำหนดแนวทางการปฏิบัติงานนอกสถานที่ให้สามารถทำงานได้ทุกที่ ทุกเวลาและเป็นการสร้างโมเดลการทำงานของราชการรูปแบบใหม่ในยุคดิจิทัล สู่การเป็นรัฐบาลดิจิทัลในอนาคต จากการหารือ ได้ข้อสรุปร่วมกันว่าผู้ให้บริการแอพพลิเคชั่น จะสนับสนุนระบบการประชุมออนไลน์เพื่อสนับสนุนการปฏิบัติงานนอกสถานที่ผ่านอุปกรณ์คอมพิวเตอร์ โทรศัพท์มือถือ ทั้ง iOS และ Android โดยไม่เสียค่าใช้จ่าย ให้แก่หน่วยงานราชการและรัฐวิสาหกิจ สำหรับผู้ให้บริการอินเทอร์เน็ต จะยกเว้นค่าบริการอินเทอร์เน็ตเคลื่อนที่ให้กับผู้ที่ลงทะเบียนยืนยันเข้าร่วมโครงการทั้ง Fixed Broadband และ Mobile Broadband เมื่อเรียกใช้งาน ผ่าน Range IP Address และ URL ตามที่กำหนด
ทั้งนี้ ได้มอบหมายให้สำนักงานคณะกรรมการดิจิทัลเพื่อเศรษฐกิจและสังคมแห่งชาติ หรือ (สดช.) เป็นศูนย์กลางในการประชาสัมพันธ์ ให้คำปรึกษาเบื้องต้น โดยได้จัดทำคู่มือการปฏิบัติราชการนอกสถานที่และคู่มือการใช้งาน Application ที่เกี่ยวข้อง ซึ่งสามารถนำไปใช้เป็นแนวทางในการปฏิบัติงานได้ทันที หากส่วนราชการใดมีความประสงค์ที่จะใช้ Application สามารถลงทะเบียนได้ที่ www.onde.go.th ตั้งแต่วันนี้เป็นต้นไป
***************

ที่มา : https://www.thaigov.go.th/news/contents/details/27441