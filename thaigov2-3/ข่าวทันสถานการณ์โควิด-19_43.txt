รัฐบาลไทย-ข่าวทำเนียบรัฐบาล-มาตรการความปลอดภัยในธุรกิจบริการจัดส่งอาหารและพัสดุ ลดความเสี่ยงในการแพร่ระบาดของเชื้อ COVID-19


วันศุกร์ที่ 20 มีนาคม 2563
82
พิมพ์
มาตรการความปลอดภัยในธุรกิจบริการจัดส่งอาหารและพัสดุ ลดความเสี่ยงในการแพร่ระบาดของเชื้อ COVID-19
คกก.ว่าด้วยความปลอดภัยของสินค้าและบริการ ร่วมกับผู้ประกอบธุรกิจให้บริการจัดส่งอาหารและพัสดุ จัดทำมาตรการความปลอดภัยในธุรกิจบริการจัดส่งอาหารและพัสดุ ลดความเสี่ยงในการแพร่ระบาดของเชื้อ COVID-19
วันนี้ (20 มี.ค. 63) เวลา 11.30 น.  ณ โถงกลาง ชั้น 1 ตึกบัญชาการ 1 ทำเนียบรัฐบาล  นายเทวัญ ลิปตพัลลภ รัฐมนตรีประจำสำนักนายกรัฐมนตรี กล่าวภายหลังการประชุมคณะกรรมการว่าด้วยความปลอดภัยของสินค้าและบริการ ครั้งที่ 2/2563 ว่า  ด้วยมาตรการป้องกัน ลดโอกาสการแพร่ระบาดของโรคในสถานที่ต่าง ๆ ที่มีความเสี่ยงสูง  ด้านมาตรการสาธารณสุข  มาตรการป้องกันและลดความเสี่ยงของการแพร่เชื้อในสถานที่ราชการและรัฐวิสาหกิจ   ทุกหน่วยงานให้พิจารณามาตรการเหลื่อมเวลาทำงาน และทำงานที่บ้าน  จะมีการสั่งซื้อสินค้า จัดส่งอาหารและพัสดุผ่านช่องทาง delivery  ที่มีความสะดวก รวดเร็ว ซึ่งผู้ประกอบธุรกิจที่ให้บริการจัดส่งอาหารและพัสดุ  20 ราย ร่วมหารือเกี่ยวกับการดำเนินมาตรการป้องกันการให้บริการจัดส่งอาหารและพัสดุ ให้มีประสิทธิภาพ ให้เกิดความปลอดภัยและความสะอาดให้แก่ประชาชนและผู้ใช้บริการ ลดความเสี่ยงจากการแพร่เชื้อทั้งจากอาหาร พัสดุ บริการ และบุคลากรในระบบ   ดังนั้น สำนักงานคณะกรรมการคุ้มครองผู้บริโภคและผู้ให้บริการจัดส่งอาหารและพัสดุ ได้จัดทำบันทึกข้อตกลงความร่วมมือในการกำหนดมาตรการความปลอดภัยในการให้บริการจัดส่งอาหารและพัสดุ   โดยมีวัตถุประสงค์เพื่อกำหนดมาตรการดูแล  และคุ้มครองประชาชน ลดความเสี่ยงในการแพร่ระบาดของเชื้อ COVID-19 ตลอดจนเพื่อยกระดับและเตรียมความพร้อมของบริการเพื่อความปลอดภัยสูงสุดของผู้ให้บริการ และประชาชนทั้งระบบอย่างบูรณาการ
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/27574