รัฐบาลไทย-ข่าวทำเนียบรัฐบาล-ประกาศกรมการขนส่งทางบก เรื่อง ข้อแนะนำในการปฏิบัติเพื่อป้องกันและควบคุมการแพร่ระบาดของโรคติดเชื้อไวรัสโคโรนา 2019 (COVID – 19) สำหรับผู้ประกอบการขนส่งด้วยรถที่ใช้ในการขนส่งสัตว์หรือสิ่งของ [กระทรวงคมนาคม]

วันศุกร์ที่ 20 มีนาคม 2563
ประกาศกรมการขนส่งทางบก เรื่อง ข้อแนะนำในการปฏิบัติเพื่อป้องกันและควบคุมการแพร่ระบาดของโรคติดเชื้อไวรัสโคโรนา 2019 (COVID – 19) สำหรับผู้ประกอบการขนส่งด้วยรถที่ใช้ในการขนส่งสัตว์หรือสิ่งของ [กระทรวงคมนาคม]
ประกาศกรมการขนส่งทางบก
เรื่อง ข้อแนะนำในการปฏิบัติเพื่อป้องกันและควบคุมการแพร่ระบาดของโรคติดเชื้อไวรัสโคโรนา 2019 (COVID – 19) สำหรับผู้ประกอบการขนส่งด้วยรถที่ใช้ในการขนส่งสัตว์หรือสิ่งของ
ประกาศกรมการขนส่งทางบก
เรื่อง ข้อแนะนำในการปฏิบัติเพื่อป้องกันและควบคุมการแพร่ระบาดของโรคติดเชื้อไวรัสโคโรนา 2019 (COVID – 19) สำหรับผู้ประกอบการขนส่งด้วยรถที่ใช้ในการขนส่งสัตว์หรือสิ่งของ
…………………………………………………………..
ด้วยสถานการณ์ปัจจุบันเกิดการแพร่ระบาดของโรคติดเชื้อไวรัสโคโรนา 2019 (COVID - 19) อย่างรวดเร็วและขยายตัวเป็นวงกว้าง ดังนั้น เพื่อเป็นการป้องกันและควบคุมการแพร่ระบาดของเชื้อไวรัสโคโรนา 2019 (COVID - 19) อธิบดีกรมการขนส่งทางบกจึงเห็นสมควรประกาศข้อแนะนำสำหรับผู้ประกอบการขนส่งด้วยรถที่ใช้ในการขนส่งสัตว์หรือสิ่งของ ดังนี้
ข้อ 1 กำชับให้ผู้ขับรถสวมใส่หน้ากากอนามัย ขณะเดินทางไปสถานที่ที่มีคนหนาแน่น หมั่นล้างมือด้วยน้ำและสบู่ หรือแอลกอฮอล์เพื่อทำความสะอาดมือ หลีกเลี่ยงการใช้มือสัมผัสปาก ตา และจมูก ซึ่งเป็นช่องทางการติดเชื้อโรคได้ รวมถึงหลีกเลี่ยงการสัมผัสบุคคลอื่นในขณะเดินทาง
ข้อ 2 เพิ่มความถี่ในการดูแลและทำความสะอาดด้วยน้ำยาฆ่าเชื้อโรคภายในรถบรรทุก สถานประกอบการขนส่ง และสถานที่เก็บ ซ่อม และบำรุงรักษารถ เช่น อุปกรณ์และเครื่องใช้ในการปฏิบัติงาน มือจับปิด-เปิดประตู ที่จับบริเวณประตูรถ ที่นั่ง ราวจับบันได/บันไดเลื่อน ปุ่มกดลิฟต์ และห้องน้ำ เป็นต้น
ข้อ 3 ติดตั้งจุดบริการแอลกอฮอล์เจล เพื่อให้บริการแก่ผู้ขับรถรวมถึงพนักงานในพื้นที่ส่วนกลางและบริเวณที่มีการใช้งานร่วมกัน เช่น บริเวณทางเข้า-ออก สถานประกอบการขนส่ง
ข้อ 4 กำชับให้เจ้าหน้าที่สวมหน้ากากอนามัยตลอดเวลาขณะปฏิบัติงาน และให้มีการตรวจสอบสภาพร่างกายผู้ขับรถและเจ้าหน้าที่ โดยมีการตรวจวัดอุณหภูมิร่างกายเพื่อคัดกรองรายวัน ก่อนปฏิบัติงานทุกวัน หากพบผู้ที่มีอุณหภูมิสูงเกินกว่า 37.5 องศาเซลเซียส หรือมีอาการไอ เจ็บคอ หอบ เหนื่อย จะต้องให้ข้อแนะนำในการปฏิบัติตน เพื่อป้องกันการแพร่ระบาดของเชื้อโรคโดยให้สวมหน้ากากอนามัยตลอดเวลา และให้พบแพทย์เพื่อรับการตรวจวินิจฉัย หรือติดต่อกรมควบคุมโรค เพื่อดำเนินการในส่วนที่เกี่ยวข้องต่อไป
ข้อ 5 ให้มีการประชาสัมพันธ์ สร้างความรู้ความเข้าใจ และรณรงค์แนะนำการปฏิบัติ เพื่อหลีกเลี่ยงการแพร่ระบาดของโรคติดเชื้อไวรัสโคโรนา 2019 (COVID - 19) แก่ผู้ขับรถและเจ้าหน้าที่ ในสถานประกอบการขนส่ง ผ่านสื่อประชาสัมพันธ์รูปแบบต่างๆ เช่น ป้ายประชาสัมพันธ์ เสียงประชาสัมพันธ์และสื่อโซเชียลมีเดีย เป็นต้น
ทั้งนี้ ตั้งแต่บัดนี้เป็นต้นไป
ประกาศ ณ วันที่ 18 มีนาคม พ.ศ. 2563
นายจิรุตม์ วิศาลจิตร
อธิบดีกรมการขนส่งทางบก

ที่มา : https://www.thaigov.go.th/news/contents/details/27597
