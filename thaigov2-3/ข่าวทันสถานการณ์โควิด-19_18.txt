รัฐบาลไทย-ข่าวทำเนียบรัฐบาล-มหาดไทยสั่งผู้ว่าฯ ทุกจังหวัดพิจารณาปิดสถานบริการหากสถานการณ์ไม่คลี่คลาย พร้อมเข้มทุกจุดผ่านด่านประเทศเพื่อนบ้าน [กระทรวงมหาดไทย]

วันพุธที่ 18 มีนาคม 2563
มหาดไทยสั่งผู้ว่าฯ ทุกจังหวัดพิจารณาปิดสถานบริการหากสถานการณ์ไม่คลี่คลาย พร้อมเข้มทุกจุดผ่านด่านประเทศเพื่อนบ้าน [กระทรวงมหาดไทย]
มหาดไทยสั่งผู้ว่าฯ ทุกจังหวัดพิจารณาปิดสถานบริการหากสถานการณ์ไม่คลี่คลาย พร้อมเข้มทุกจุดผ่านด่านประเทศเพื่อนบ้าน
วันนี้ (18 มี.ค.63) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่คณะรัฐมนตรีมีมติในคราวที่ประชุม เมื่อวันที่ 17 มีนาคม 2563 และ พลเอก ประยุทธ์ จันทร์โอชา นายกรัฐมนตรี ได้แถลงมาตรการเพื่อสกัดกั้นการแพร่ระบาดของโรคโควิด 19 ซึ่งได้กำหนดมาตรการป้องกัน เพื่อลดโอกาสการแพร่ระบาดของโรคติดเชื้อไวรัสโคโรนา 2019 หรือโควิด 19 (Coronavirus Disease 2019 (COVID-19)) ซึ่งกระทรวงมหาดไทย ได้แจ้งให้ทุกจังหวัด/อำเภอ งดออกใบอนุญาตการจัดให้มีการเล่นการพนันชนไก่ กัดปลา ชกมวย แข่งม้า ชนโค ไปแล้วนั้น
พลเอก อนุพงษ์ เผ่าจินดา กล่าวว่า เพื่อเป็นป้องกันและสกัดกั้นการแพร่ระบาดอย่างเข้มงวด จึงได้มอบหมายให้ นายฉัตรชัย พรหมเลิศ ปลัดกระทรวงมหาดไทย สั่งการให้ผู้ว่าราชการจังหวัดที่มีช่องทางเข้า-ออกระหว่างประเทศ (จุดผ่านแดนถาวร จุดผ่อนปรนพิเศษ จุดผ่อนปรนการค้า จุดผ่านแดนชั่วคราว ท่าอากาศยานและท่าเรือระหว่างประเทศ และด่านตรวจคนเข้าเมือง) ดำเนินการคัดกรองคนต่างด้าวและคนไทยที่เดินทางเข้ามาในราชอาณาจักรผ่านช่องทางดังกล่าวให้เป็นไปตามมาตรการคัดกรอง แยกกัก กักกัน หรือคุมไว้สังเกต เพื่อให้การเฝ้าระวัง ป้องกัน และควบคุมโรคจากผู้เดินทางซึ่งมาจากท้องที่หรือเมืองท่านอกราชอาณาจักรตามที่กรมควบคุมโรคกำหนดอย่างเข้มงวด โดยให้มีเจ้าหน้าที่ที่เกี่ยวข้องตามกฎหมาย เข้าร่วมดำเนินการดำเนินมาตรการเฝ้าระวังและป้องกันตามที่กระทรวงสาธารณสุขกำหนดอย่างเคร่งครัด
นอกจากนั้น ให้ผู้ว่าราชการจังหวัดทุกจังหวัด (ยกเว้นจังหวัดปริมณฑลที่ได้ดำเนินการไปแล้ว) ดำเนินการตามมาตรการเฝ้าระวัง และป้องกันตามที่กระทรวงสาธารณสุขกำหนดอย่างเคร่งครัด หากสถานการณ์ไม่คลี่คลายให้ผู้ว่าราชการจังหวัดโดยความเห็นชอบของคณะกรรมการโรคติดต่อจังหวัดพิจารณาสั่งปิดสถานบริการและสถานประกอบการที่เปิดให้บริการในลักษณะคล้ายกับสถานบริการต่อไป
กองสารนิเทศ สป.มท.
ครั้งที่ 36/2563
วันที่ 18 มี.ค. 2563

ที่มา : https://www.thaigov.go.th/news/contents/details/27502
