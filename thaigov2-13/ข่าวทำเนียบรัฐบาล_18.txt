รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ มอบนโยบายแก้ไขปัญหาปาล์มน้ำมัน แก่หัวหน้าส่วนราชการพื้นที่  5 จังหวัดภาคใต้ เน้นย้ำให้ยึดแนวทางขับเคลื่อนตามมติ กนป. ให้เกิดผลเป็นรูปธรรม

วันศุกร์ที่ 19 มิถุนายน 2563
พิมพ์
รอง นรม.พล.อ.ประวิตรฯ มอบนโยบายแก้ไขปัญหาปาล์มน้ำมัน แก่หัวหน้าส่วนราชการพื้นที่  5 จังหวัดภาคใต้ เน้นย้ำให้ยึดแนวทางขับเคลื่อนตามมติ กนป. ให้เกิดผลเป็นรูปธรรม
รอง นรม.พล.อ.ประวิตรฯ มอบนโยบายแก้ไขปัญหาปาล์มน้ำมัน แก่หัวหน้าส่วนราชการพื้นที่  5 จังหวัดภาคใต้ (จังหวัดสุราษฎร์ธานี กระบี่ ชุมพร นครศรีธรรมราช และพังงา) เน้นย้ำให้ยึดแนวทางขับเคลื่อนตามมติ กนป. ให้เกิดผลเป็นรูปธรรม
วันนี้ (19 มิถุนายน 2563) เวลา 08.10 น. ณ หอประชุมธูปเตมีย์ บน.7 อำเภอพุนพิน จังหวัดสุราษฎร์ธานี  พลเอก ประวิตร วงษ์สุวรรณ รองนายกรัฐมนตรี เป็นประธานการประชุมมอบนโยบายแก้ไขปัญหาปาล์มน้ำมันแก่หัวหน้าส่วนราชการพื้นที่ 5 จังหวัดภาคใต้ (จังหวัดสุราษฎร์ธานี กระบี่ ชุมพร นครศรีธรรมราช และพังงา) โดยมีหัวหน้าส่วนราชการ ผู้แทนเกษตรกร และผู้แทนภาคเอกชนเข้าร่วม
รองนายกรัฐมนตรีกล่าวมอบนโยบายว่า รัฐบาลมีความห่วงใยเกษตรกรชาวสวนปาล์ม โดยเฉพาะในพื้นที่ 5 จังหวัดภาคใต้ตั้งแต่จังหวัดชุมพร ลงมาถึงจังหวัดพังงา ซึ่งมีพื้นที่ปลูกปาล์มน้ำมัน ร้อยละ 75 ของประเทศ โดยจังหวัดสุราษฎร์ธานีถือว่าเป็นเมืองหลวงของปาล์มน้ำมัน จากสถิติในปี 62 ราคาปาล์มทั้งปีเฉลี่ยอยู่ที่กิโลละ 3 บาทกว่า ๆ ช่วง 2 เดือนที่ผ่านมาได้รับผลกระทบจากโควิด -19 ทำให้ราคาลดลงบ้างเล็กน้อย ซึ่งรัฐบาลได้จ่ายเงินชดเชยประกันรายได้ตามมาตรการของคณะกรรมการนโยบายปาล์มน้ำมันแห่งชาติ (กนป.) ไปแล้วจำนวน 1,400 ล้านบาทเศษ หากไม่มีสถานการณ์โควิด-19 คาดว่าการใช้ไบโอดีเซลบี10 จะเป็นไปตามเป้าหมาย
รองนายกรัฐมนตรีกล่าวว่า ตลอดระยะเวลา 5 ปีที่ผ่านมา กนป. ได้ออกนโยบายและมาตรการด้านการผลิต การตลาด และพลังงาน วางแผนให้เกิดการปฏิรูป และพัฒนาอุตสาหกรรมปาล์มน้ำมันและน้ำมันปาล์มทั้งระบบ โดยยึดหลัก “ปาล์มคุณภาพ ราคาที่เป็นธรรม ผลักดันไบโอดีเซล ลดมลภาวะ” ในปี 63 นี้สำนักงานเศรษฐกิจการเกษตรคาดการณ์ว่า ผลผลิตปาล์มน้ำมัน จะเพิ่มขึ้นเป็น 17 ล้านตัน จึงได้เน้นให้เพิ่มความต้องการใช้น้ำมันปาล์มดิบ โดยส่งเสริมไบโอดีเซลบี10 ให้คณะทำงานเพื่อใช้เป็นกลไกในการขับเคลื่อนระดับจังหวัด ในการแก้ไขปัญหาปาล์มน้ำมันและน้ำมันปาล์มในพื้นที่ 5 จังหวัดภาคใต้ โดยมีผู้ว่าราชการจังหวัดแต่ละจังหวัดเป็นประธานคณะทำงาน เพื่อบูรณาการ กำกับ ควบคุม คุณภาพผลผลิต กำกับราคาปาล์มน้ำมันที่เป็นธรรมแก่เกษตรกร
รองนายกรัฐมนตรีสั่งการให้ผู้ว่าราชการจังหวัด ยึดแนวทางขับเคลื่อนตามที่ กนป. ได้มีมติเห็นชอบเป็นหลักในการปฏิบัติอย่างจริงจัง ให้เกิดผลเป็นรูปธรรม โดยพิจารณาตั้งชุดปฏิบัติงานรับผิดชอบงานแต่ละด้านให้สอดคล้องกับสถานการณ์ในแต่ละจังหวัด และกำชับการปฏิบัติเพิ่มเติม ดังนี้ 1. ให้ผู้ว่าราชการจังหวัด เป็นหัวหน้าทีม Single Command บูรณาการสั่งการด้วยตนเอง 2. ให้มีการสร้างการรับรู้แก่เกษตรกรชาวสวนปาล์ม ปลูกฝังการตัดปาล์มที่มีคุณภาพสุกเต็มที่แล้ว 3. กวดขัน กำกับ ให้มีการรับซื้อผลปาล์มที่ได้เกณฑ์มาตรฐานสินค้าเกษตร ทะลายปาล์มน้ำมันตามราคาที่เป็นไปตามโครงสร้างราคาที่กรมการค้าภายในจัดทำขึ้น 4. กำกับให้โรงงานสกัดปาล์มน้ำมันในพื้นที่ดำเนินการให้เป็นไปตามประกาศกระทรวงอุตสาหกรรม อัตราน้ำมันไม่ต่ำกว่า 18 เปอร์เซ็นต์ และ 5. กวดขัน ไม่ให้มีการลักลอบนำเข้าน้ำมันปาล์มโดยผิดกฎหมาย
รองนายกรัฐมนตรีเน้นย้ำให้ช่วยกันทำให้ต้นทุนการผลิตปาล์มต่ำลง ทำให้กลไกราคาปาล์มน้ำมันสูงขึ้น มีผลผลิตต่อไร่สูง และเปอร์เซ็นต์การสกัดน้ำมันสูงกว่า 18 เปอร์เซ็นต์ ขอให้ผู้ว่าราชการจังหวัด จัดทำสรุปผลการทำงานทุกสัปดาห์ และให้ประมวล วิเคราะห์รายงานความก้าวหน้าในการดำเนินงาน พร้อมข้อเสนอแนะให้ทราบเป็นประจำทุกเดือน และขอให้ทุกคนช่วยกันแก้ไขปัญหาอย่างยั่งยืนต่อไป
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32499
