รัฐบาลไทย-ข่าวทำเนียบรัฐบาล-ทส. เตรียมความพร้อมรับนักท่องเที่ยวก่อนเปิดอุทยานแห่งชาติ

วันจันทร์ที่ 22 มิถุนายน 2563
พิมพ์
ทส. เตรียมความพร้อมรับนักท่องเที่ยวก่อนเปิดอุทยานแห่งชาติ
กระทรวงทรัพยากรธรรมชาติและสิ่งแวดล้อม ประชุมเตรียมความพร้อมการเปิดการท่องเที่ยวอุทยานแห่งชาติและพื้นที่อื่นของกรมอุทยานแห่งชาติ สัตว์ป่า และพันธุ์พืช พร้อมรับนโยบายจากรัฐมนตรีว่าการกระทรวงทรัพยากรธรรมชาติและสิ่งแวดล้อม
ทส. เตรียมความพร้อมรับนักท่องเที่ยวก่อนเปิดอุทยานแห่งชาติ
กระทรวงทรัพยากรธรรมชาติและสิ่งแวดล้อม ประชุมเตรียมความพร้อมการเปิดการท่องเที่ยวอุทยานแห่งชาติและพื้นที่อื่นของกรมอุทยานแห่งชาติ สัตว์ป่า และพันธุ์พืช พร้อมรับนโยบายจากรัฐมนตรีว่าการกระทรวงทรัพยากรธรรมชาติและสิ่งแวดล้อม
วันนี้ (22 มิถุนายน 2563) เวลา 08.30 น. นายวราวุธ  ศิลปะอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมเตรียมความพร้อมการเปิดการท่องเที่ยวอุทยานแห่งชาติและพื้นที่อื่นของกรมอุทยานแห่งชาติ สัตว์ป่า และพันธุ์พืช พร้อมมอบนโยบายและแนวทางการดำเนินงาน ผ่านระบบวีดีโอคอนเฟอร์เรนซ์ สรุปสาระสำคัญ ดังนี้
1. ฝากหัวหน้าอุทยานทุกแห่ง ผอ.สำนักทุกสำนัก รวมถึงวนอุทยาน และสวนพฤกษศาสตร์ หัวใจสำคัญของการทำงานของกระทรวงทรัพยากรธรรมชาติและสิ่งแวดล้อม คือพี่น้องประชาชนที่อยู่ในพื้นที่ที่ท่านรับผิดชอบ การจะทำสิ่งใด จะต้องทำความเข้าใจกับพี่น้องประชาชนที่อยู่ในพื้นที่ ให้เข้าใจว่าสิ่งที่ท่านทำหรือสิ่งที่ท่านมีแผนกำลังจะทำหรือนโยบายที่ได้รับมา มีความสำคัญอย่างไร เหตุใดจึงต้องทำ และเมื่อทำแล้วจะเกิดผลกระทบอะไรบ้างกับพื้นที่ที่ท่านรับผิดชอบ ต้องรับฟังความคิดเห็นจากพี่น้องประชาชนโดยเฉพาะอย่างยิ่ง ผู้นำชุมชน การทำงานทุกอย่างต่อจากนี้ขอให้มีภาคประชาสังคมเข้ามามีส่วนร่วมด้วยในทุกๆ ระดับ สิ่งสำคัญคือการสื่อสารกับพี่น้องประชาชน การทำความเข้าใจให้เขาได้เข้าใจอย่างที่เราเข้าใจ
2. การพัฒนาหลายๆ สิ่ง หลายๆ อย่างในแต่ละพื้นที่ขอให้มีความกลมกลืน ยกเว้นสิ่งที่ความสำคัญทางประวัติศาสตร์ อย่างเช่น อาคารบอมเบย์เบอร์มาที่จังหวัดแพร่ ขอให้บูรณะหรือคงไว้ให้เป็นเอกลักษณ์ แต่สิ่งปลูกสร้างใหม่ๆ การจะทำอะไรขอให้คำนึงเสมอว่าขอให้มีความกลมกลืนกับธรรมชาติ ให้มีความสวยงาม ให้มีความสะอาด มีความเขียวขจี มองแล้วสบายตา การดูแลคน ดูแลสัตว์ ดูแลธรรมชาติ มีความสำคัญพอๆ กัน
3. ให้อุทยานแห่งชาติทั่วประเทศทั้ง 127 แห่ง ทดสอบระบบ QQ รองรับจำนวนนักท่องเที่ยวก่อนการเปิดการท่องเที่ยว โดยประสานงานกับหน่วยงานที่เกี่ยวข้องให้มาทดลองระบบร่วมกันเพื่อตรวจสอบปัญหาของระบบและเตรียมพร้อมรับนักท่องเที่ยว การแบ่งโควตาให้แก่ผู้ประกอบการในพื้นที่อย่างไร การจองจะทำอย่างไร โดยเฉพาะอย่างยิ่ง Application ในการจอง เมื่อมีการจองและชำระเงินสำเร็จ การเข้าไปท่องเที่ยวในอุทยาน ย้ำว่าจะต้องสแกน “ไทยชนะ” ทุกครั้งทั้งขาเข้าและขาออก หากไม่มีมือถือที่จะใช้ในการสแกน จะต้องทำการบันทึกรายชื่อและหมายเลขประชาชนว่ามีผู้ใดเข้าออกบ้าง โดยให้ผู้นำชุมชนในพื้นที่มาร่วมทดลองระบบเพื่อกลับไปถ่ายทอดสู่พี่น้องประชาชนในพื้นที่ ขอให้ทดลองระบบและปรับปรุงแก้ไข
4. การดำเนินงานของอุทยานแต่ละแห่ง การทำงานอย่างใกล้ชิดและประสานงานกับทุกหน่วยงานในจังหวัด ขอให้ ทสจ. เป็นหลักในการประสานกับหน่วยงานต่างๆ เป็นสิ่งที่สำคัญมากของการทำงานในระดับภูมิภาค การทำงานของกระทรวงทรัพยากรธรรมชาติและสิ่งแวดล้อมในทุกๆ จังหวัด กำชับว่าอย่าแยกกรม ขอให้ทำงานเป็นหนึ่งเดียว ขอให้ช่วยกันสอดส่องดูแล
5. เจ้าหน้าที่ของ ทส. ทุกๆ คน ไม่ว่าจะเป็นกรมใดขออย่าให้เป็นผู้กระทำผิดเสียเอง ขอให้ศึกษากฎ ระเบียบ ข้อบังคับของหน่วยงานของท่านให้ดี และยึดถือปฏิบัติ
6. New Norm Covid-19 อย่าลดการ์ด มาตรการต่างๆ ของรัฐบาลขอให้ปฏิบัติอย่างเคร่งครัด

ที่มา : https://www.thaigov.go.th/news/contents/details/32605
