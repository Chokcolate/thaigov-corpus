รัฐบาลไทย-ข่าวทำเนียบรัฐบาล-“สาธิต” เผย พังงา เข้มมาตรการเฝ้าระวังคัดกรองโรคโควิด 19 ไม่พบผู้ติดเชื้อต่อเนื่อง 69 วัน

วันจันทร์ที่ 22 มิถุนายน 2563
“สาธิต” เผย พังงา เข้มมาตรการเฝ้าระวังคัดกรองโรคโควิด 19 ไม่พบผู้ติดเชื้อต่อเนื่อง 69 วัน
รมช.สาธิต เผย จังหวัดพังงาเข้มมาตรการเฝ้าระวังป้องกันโรคโควิด 19 ในชุมชน ประชากรกลุ่มเสี่ยง และนักท่องเที่ยว คัดกรองผู้เดินทางเข้า-ออกพื้นที่ แล้วกว่า 5 ล้านคน พบผู้ติดเชื้อสะสมเพียง 2 ราย ขณะนี้รักษาหายกลับบ้านแล้ว ไม่มีการติดเชื้อในพื้นที่นาน
รมช.สาธิต เผย จังหวัดพังงาเข้มมาตรการเฝ้าระวังป้องกันโรคโควิด 19 ในชุมชน ประชากรกลุ่มเสี่ยง และนักท่องเที่ยว คัดกรองผู้เดินทางเข้า-ออกพื้นที่ แล้วกว่า 5 ล้านคน พบผู้ติดเชื้อสะสมเพียง 2 ราย ขณะนี้รักษาหายกลับบ้านแล้ว ไม่มีการติดเชื้อในพื้นที่นานกว่า 69 วัน
วันนี้ (22 มิถุนายน 2563) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายเรวัต อารีรอบ ผู้ช่วยเลขานุการรัฐมนตรีว่าการกระทรวงสาธารณสุข และ นายแพทย์พิพักษ์พล บุณยมาลิก ผู้ตรวจราชการกระทรวงสาธารณสุขเขตสุขภาพที่ 11 ลงพื้นที่ตรวจเยี่ยมติดตามการดำเนินงานควบคุมสถานการณ์การแพร่ระบาดของโรคติดเชื้อไวรัสโคโรนา 2019 ที่จังหวัดพังงา
ดร.สาธิต กล่าวว่า พังงาเป็นจังหวัดท่องเที่ยวทางทะเลที่สำคัญของภาคใต้ ได้รับความนิยมทั้งชาวไทยและต่างชาติกว่าปีละ 5 ล้านคน ซึ่งในช่วงที่เกิดวิกฤติการระบาดของเชื้อโควิด 19 ถือว่าเป็นพื้นที่ที่มีความเสี่ยงสูงอาจเกิดการแพร่ระบาดของเชื้อได้ คณะกรรมการโรคติดต่อจังหวัดตาม พรบ.โรคติดต่อ พ.ศ. 2558 จึงได้ดำเนินการ เฝ้าระวัง ค้นหาผู้ติดเชื้อ อย่างเข้มงวด โดยการสุ่มตรวจที่คลินิกโรคระบบทางเดินหายใจ (ARI Clinic) ในทุกโรงพยาบาลของจังหวัด ลงพื้นที่เก็บตัวอย่างน้ำลายจากประชากรกลุ่มเสี่ยง/สถานที่เสี่ยง (Sentinel Surveillance) ตั้งแต่ 27 มกราคม 2563 -ปัจจุบัน ได้เก็บตัวอย่างส่งตรวจจำนวน 874 ราย ในจำนวนนี้พบผู้ติดเชื้อ จำนวน 2 ราย ซึ่งเป็นผู้ที่เดินทางมาจากจังหวัดอื่น และไม่พบการติดเชื้อในพื้นที่เป็นเวลากว่า 69 วันแล้ว นอกจากนี้มีผู้เข้าเกณฑ์สอบสวนโรค (PUI) 196 ราย ผู้สัมผัสใกล้ชิดผู้ป่วยยืนยัน 39 ราย และทำการค้นหาในชุมชน 239 ราย ซึ่งทุกรายได้รับการดูแลและเฝ้าระวังตามมาตรฐานของกระทรวงสาธารณสุข
ดร.สาธิต กล่าวต่อว่า การดำเนินงานป้องกันควบคุมโรคที่สำคัญของจังหวัดพังงา คือ มาตรการ SCAN - ค้นหาผู้ติดเชื้อ ป้องกันการแพร่ระบาดให้รวดเร็วที่สุดให้ อสม. เคาะประตูบ้าน สำรวจทั้งจังหวัด และร่วมกับ ผู้นำชุมชน กำนัน ผู้ใหญ่บ้าน เจ้าหน้าที่ รพ.สต. เฝ้าระวังคนเข้า-ออกในพื้นที่ รวมถึงตรวจคัดกรอง ค้นหาเชิงรุกในกลุ่มเสี่ยงต่าง ๆ สังเกตอาการผู้ที่กักตัวในสถานที่รัฐจัดให้และที่บ้านจนครบ 14 วัน รวมจำนวน 2,853 คน  มาตรการ SEAL- คัดกรอง ผู้เดินทางเข้าออกพื้นที่ ตั้งด่านตรวจตามช่องทางต่าง ๆ และจุดเสี่ยงสำคัญ เช่น โรงแรมที่พัก ท่าขนส่ง ท่าเรือ รวมจำนวน 5,059,175 คน (ข้อมูล ณ วันที่ 20 มิถุนายน 2563) และมาตรการ CLEAN- สร้างความรู้ความเข้าให้ประชาชน พัฒนาสิ่งแวดล้อมเพื่อป้องกันการแพร่กระจายเชื้อ และเตรียมความพร้อมสถานประกอบการต่าง ๆ ก่อนเปิดกิจการตามมาตรการผ่อนปรนของรัฐบาลในแต่ละระยะ นอกจากนี้ ได้เปิดศูนย์ตอบโต้ภาวะฉุกเฉินทางการแพทย์และสาธารณสุข (PHEOC) และสายด่วน COVID-19 พังงา โทร 09-8857-7330 และ 08-2292-2466 เพื่อให้คำปรึกษาตลอด 24 ชั่วโมง
ทั้งนี้ โรงพยาบาลในจังหวัดพังงามีความพร้อมทั้งด้านบุลลากรทางการแพทย์ เครื่องมือแพทย์ เพื่อรักษาผู้ติดเชื้อโควิด 19 และได้เตรียมสถานที่รองรับผู้ติดเชื้อ และผู้เข้าเกณฑ์สอบสวนโรค แบ่งเป็น ICU 11 เตียง ห้องความดันลบ 2 เตียง ห้องแยกโรคแบบ Modified 7 เตียง ห้องแยกเดี่ยว 68 เตียง ตึกผู้ป่วยแยกโรค 12 เตียง โรงพยาบาลเฉพาะโรค 44 เตียง (รพ.ทับปุด 18 เตียง รพ.กะปงชัยพัฒน์ 16 เตียง รพ.ฐานทัพเรือพังงา 10 เตียง) โรงพยาบาลสนาม 102 เตียง และมีห้องปฏิบัติการตรวจวิเคราะห์เชื้อไวรัสโคโรนา 2019 อยู่ที่ โรงพยาบาลพังงา และโรงพยาบาลตะกั่วป่า
**************************************  22 มิถุนายน 2563

ที่มา : https://www.thaigov.go.th/news/contents/details/32637
