รัฐบาลไทย-ข่าวทำเนียบรัฐบาล-รมว.พม. รับมอบไม้เท้าเลเซอร์พระราชทาน นวัตกรรมคนไทย ช่วยผู้สูงอายุที่มีปัญหาการเดินและผู้ป่วยพาร์กินสัน

วันจันทร์ที่ 15 มิถุนายน 2563
รมว.พม. รับมอบไม้เท้าเลเซอร์พระราชทาน นวัตกรรมคนไทย ช่วยผู้สูงอายุที่มีปัญหาการเดินและผู้ป่วยพาร์กินสัน
รมว.พม. รับมอบไม้เท้าเลเซอร์พระราชทาน นวัตกรรมคนไทย ช่วยผู้สูงอายุที่มีปัญหาการเดินและผู้ป่วยพาร์กินสัน
วันนี้ (15 มิ.ย. 63) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการรับมอบไม้เท้าเลเซอร์พระราชทานเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จำนวน 100 ชิ้น จากสภากาชาดไทย เพื่อนำไปแจกจ่ายให้กับผู้สูงอายุที่มีปัญหาการเดิน โดยมีนายขรรค์ ประจวบเหมาะ ผู้อำนวยการสำนักงานจัดหารายได้ สภากาชาดไทย นางสุจิตรา พิทยานรเศรษฐ์ อธิบดีกรมกิจการผู้สูงอายุ ศ.นพ.รื่นเริง ลีลานุกรม รองผู้อำนวยการโรงพยาบาลจุฬาลงกรณ์ สภากาชาดไทย ฝ่ายบริการ ศ.นพ.รุ่งโรจน์ พิทยศิริ หัวหน้าศูนย์ความเป็นเลิศทางการแพทย์โรคพาร์กินสัน และกลุ่มโรคความเคลื่อนไหวผิดปกติแห่งโรงพยาบาลจุฬาลงกรณ์ สภากาชาดไทย ผู้บริหารกระทรวง พม. และสภากาชาดไทย เข้าร่วมงาน ณ บริเวณโถงชั้น 1 กระทรวง พม. สะพานขาว ถ.กรุงเกษม กทม.
นายจุติ กล่าวว่า ไม้เท้าเลเซอร์พระราชทาน เฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง นับเป็นนวัตกรรมที่ได้รับการออกแบบและผลิตคิดค้นโดยแพทย์ผู้เชี่ยวชาญที่เป็นคนไทย โดย ศ.นพ.รุ่งโรจน์ พิทยศิริ หัวหน้าศูนย์ความเป็นเลิศทางการแพทย์โรคพาร์กินสัน และกลุ่มโรคความเคลื่อนไหวผิดปกติแห่งโรงพยาบาลจุฬาลงกรณ์ สภากาชาดไทย ซึ่งนับว่าเป็นนวัตกรรมเพื่อช่วยเหลือผู้ป่วยพาร์กินสันและผู้สูงอายุที่มีปัญหาการเดินติด ก้าวขาไม่ออก โดยอาศัยหลักการของสิ่งกระตุ้นทางสายตา (Visual cues) ใช้เป็นอุปกรณ์ช่วยเพิ่มความมั่นคงในการก้าวเดิน และใช้แสงเลเซอร์ช่วยกระตุ้นให้ผู้ป่วยก้าวเดินได้ง่ายยิ่งขึ้น ส่งผลในการพัฒนาคุณภาพชีวิตของผู้สูงอายุ ด้วยการดำเนินชีวิตประจำวันอย่างมั่นใจ ทั้งนี้ ได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อุปนายิกผู้อำนวยการสภากาชาดไทย พระราชทานนามว่า “ไม้เท้าเลเซอร์พระราชทาน” หรือชื่อไม้เท้าเลเซอร์ช่วยเดินพระราชทานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตามโครงการที่ได้รับการสนับสนุนงบประมาณจากโรงพยาบาลจุฬาลงกรณ์ สภากาชาดไทย สำนักงานจัดหารายได้ สภากาชาดไทย และกระทรวง พม. โดยกรมกิจการผู้สูงอายุ ภายใต้แผนงานบูรณาการเตรียมความพร้อมเพื่อรองรับสังคมสูงวัย ประจำปีงบประมาณ 2562 และ 2563 ซึ่งในวันนี้ ตนได้รับมอบไม้เท้าเลเซอร์พระราชทานฯ จำนวน 100 ชิ้น จากสภากาชาดไทย เพื่อส่งให้กรมกิจการผู้สูงอายุ นำไปแจกจ่ายให้กับผู้สูงอายุทั่วประเทศที่มีปัญหาการเดินต่อไป
นายจุติ กล่าวต่อไปว่า ไม้เท้าเลเซอร์พระราชทาน นับเป็นเพียงจุดเริ่มต้นของโครงการฯ และจะมีการพัฒนาเพื่อแจกจ่ายให้ผู้สูงอายุ รวมทั้งผู้ป่วยโรคพาร์กินสัน และกลุ่มโรคความเคลื่อนไหวผิดปกติ ที่มีความจำเป็นต้องใช้ไม้เท้า โดยการบริจาคจากภาคส่วนต่างๆ จะสามารถเป็นทุนในการผลิตเพื่อแจกจ่ายให้ประชาชนที่มีความจำเป็นได้ใช้ประโยชน์ในการพัฒนาคุณภาพชีวิต รวมทั้งยังได้บุญจากอานิสงฆ์ในการช่วยเหลือผู้อื่น ทั้งนี้ ตนขอขอบคุณคณะแพทย์จากโรงพยาบาลจุฬาลงกรณ์ และสภากาชาดไทย ที่ช่วยคิดค้นและผลิตนวัตกรรมที่ช่วยให้ผู้สูงอายุสามารถก้าวเดินได้สะดวกยิ่งขึ้น เกิดความมั่นใจในการใช้ชีวิตประจำวัน
ศ.นพ.รุ่งโรจน์ กล่าวเพิ่มเติมว่า สำหรับประชาชนที่ประสงค์จะรับไม้เท้าเลเซอร์พระราชทาน ต้องเป็นผู้ป่วยพาร์กินสัน หรือผู้ป่วยทางระบบประสาทที่ปัญหาทางการเคลื่อนไหว โดยมีใบรับรองแพทย์แสดงว่าผู้ป่วยนั้นได้รับการประเมินจากแพทย์ผู้ทำการรักษาว่า มีอาการเดินซอยเท้าถี่ และอาการเดินติดขัด ก้าวขาไม่ออก และยินดีให้ความร่วมมือกับศูนย์ความเป็นเลิศทางการแพทย์โรคพาร์กินสันฯ ในการเก็บข้อมูลการใช้งาน เพื่อนำไปพัฒนาต่อยอดสร้างนวัตกรรมสำหรับผู้ป่วยในอนาคต ทั้งนี้ สามารถลงทะเบียนล่วงหน้าที่เว็บไซต์ www.chulapd.org และนำบัตรประชาชนตัวจริง พร้อมใบรับรองแพทย์ว มาติดต่อขอรับไม้เท้าเลเซอร์พระราชทานฯ ได้ที่ ศูนย์ความเป็นเลิศทางการแพทย์โรคพาร์กินสันฯ อาคาร สธ ชั้น 12 ในวันอังคาร พุธ และศุกร์ เวลา 13.00-15.30 น. ตั้งแต่วันที่ 1 มิถุนายน 2563 เป็นต้นไป นอกจากนี้ สามารถสอบถามข้อมูลเพิ่มเติมทางหมายเลขโทรศัพท์ 0-2256-4000 ต่อ 70704 และ 08-1107-9999

ที่มา : https://www.thaigov.go.th/news/contents/details/32340
