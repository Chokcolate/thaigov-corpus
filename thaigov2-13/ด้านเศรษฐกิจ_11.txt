รัฐบาลไทย-ข่าวทำเนียบรัฐบาล-กรุงไทยจับมือ สบน. พลิกโฉมการซื้อขายพันธบัตรสู่ระบบดิจิทัล ครั้งแรกแบบ Real Time ผ่านวอลเล็ต สบม. บนแอปพลิเคชันเป๋าตัง

วันอังคารที่ 16 มิถุนายน 2563
พิมพ์
กรุงไทยจับมือ สบน. พลิกโฉมการซื้อขายพันธบัตรสู่ระบบดิจิทัล ครั้งแรกแบบ Real Time ผ่านวอลเล็ต สบม. บนแอปพลิเคชันเป๋าตัง
ดร.อุตตม สาวนายน รมว.คลัง นายธีรัชย์ อัตนวานิช ที่ปรึกษาด้านตลาดตราสารหนี้ สบน. นางสาวรื่นวดี สุวรรณมงคล เลขาธิการกลต. ดร.ภากร ปีตธวัชชัย กรรมการและผู้จัดการ ตลท. และนายผยง ศรีวณิช กรรมการผู้จัดการใหญ่ ธ.กรุงไทย แถลงข่าวเปิดตัว วอลเล็ต สบม.
ในวันนี้ (16 มิถุนายน 2563) ดร. อุตตม สาวนายน รัฐมนตรีว่าการกระทรวงการคลัง นายธีรัชย์ อัตนวานิช ที่ปรึกษาด้านตลาดตราสารหนี้ สำนักงานบริหารหนี้สาธารณะ นางสาวรื่นวดี สุวรรณมงคล เลขาธิการสำนักงานคณะกรรมการกำกับหลักทรัพย์และตลาดหลักทรัพย์  ดร.ภากร ปีตธวัชชัย กรรมการและผู้จัดการตลาดหลักทรัพย์แห่งประเทศไทย และนายผยง ศรีวณิช กรรมการผู้จัดการใหญ่ ธนาคารกรุงไทย ร่วมกันแถลงข่าวเปิดตัว วอลเล็ต สบม. (วอลเล็ตสะสมบอนด์มั่งคั่ง) เพื่อรองรับการซื้อขายพันธบัตรแบบดิจิทัล ซึ่งเป็นครั้งแรกของประเทศไทย ที่พลิกกระบวนท่าการซื้อขายพันธบัตรไปอย่างสิ้นเชิง ช่วยให้การจำหน่ายพันธบัตรสอดคล้องกับโลกอนาคตที่ต้องการประสิทธิภาพ ความน่าเชื่อถือ ความรวดเร็ว ความโปร่งใส และมีโครงสร้างต้นทุนที่ต่ำ ลดขั้นตอนที่ซ้ำซ้อน โดยนำร่องพันธบัตรออมทรัพย์รุ่นวอลเล็ต สบม. ของกระทรวงการคลัง ในปีงบประมาณ พ.ศ. 2563 แบบไร้ใบตราสาร (Scripless) รุ่นอายุ 3 ปี วงเงินรวมไม่เกิน 200 ล้านบาท นับว่าเป็นครั้งแรกของการพัฒนาดิจิทัลแพลตฟอร์มทางการเงินครั้งสำคัญของประเทศ
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า จากนโยบายของกระทรวงการคลังในการนำเทคโนโลยีดิจิทัลมาใช้เพื่อยกระดับการทำงานของหน่วยงานต่างๆในสังกัด ให้มีประสิทธิภาพดียิ่งขึ้น เพื่อให้การทำธุรกรรมทางการเงินและการจัดเก็บวิเคราะห์ข้อมูลเป็นไปอย่างมีประสิทธิภาพ ที่สำคัญเป็นการวางโครงสร้างเศรษฐกิจดิจิทัลสู่ชุมชน อีกทั้งยังช่วยขับเคลื่อนเศรษฐกิจองค์รวมให้มีประสิทธิภาพมากขึ้น ธนาคารกรุงไทยในฐานะธนาคารพาณิชย์ของรัฐ จึงได้พัฒนาช่องทางการซื้อขายพันธบัตรด้วยวอลเล็ต สบม. บนแอปพลิเคชันเป๋าตัง ซึ่งเป็นครั้งแรกในประเทศไทยที่จะได้เห็นการซื้อขายพันธบัตรผ่านช่องทางดิจิทัล  โดยธนาคารได้ออกแบบแอปพลิเคชันเป๋าตัง ภายใต้โครงสร้างใหม่ เพื่อให้เป็นระบบการเงินแบบเปิด สามารถรองรับวอลเล็ตได้หลายตัวพร้อมๆกัน และมีการนำเทคโนโลยี  Blokchain มาประยุกต์ออกแบบใหม่ เพื่อให้สามารถรองรับการเงินในโลกแห่งอนาคต  สำหรับวอลเล็ต สบม.นี้ ได้ออกแบบการซื้อขายพันธบัตรให้เป็นแบบรวมศูนย์ ทำให้การจำหน่ายมีประสิทธิภาพสูงสุด สามารถซื้อขายได้แบบ Real Time  ซึ่งผู้ขายจะมีข้อมูลผลลัพธ์การขายเป็นรายนาที ขณะที่ผู้ซื้อเห็นข้อมูลของเงินและพันธบัตรในวอลเล็ตเดียวกัน และเมื่อมีการซื้อขายพันธบัตรแล้ว ข้อมูลการถือครองจะแสดงให้เห็นในวอลเล็ตทันที ไม่ต้องรอ 15 วันเหมือนที่ผ่านมา
นอกจากการเป็นครั้งแรกในมุมดิจิทัลเทคโนโลยีแล้ว พันธบัตรออมทรัพย์รุ่นวอลเล็ต สบม. ยังมีเป้าหมายหลักที่จะส่งเสริมให้ประชาชนทุกกลุ่มสามารถเข้าถึงพันธบัตรได้อย่างเท่าเทียมกัน อีกทั้งยังเป็นครั้งแรกที่พันธบัตรออมทรัพย์มีหน่วยลงทุนขนาดเล็กเพียงหน่วยละ 1 บาท โดยลงทุนขั้นต่ำ 100 บาท และเพิ่มขึ้นครั้งละ 100 บาท แต่ไม่เกิน 500,000 บาท โดยจำหน่ายให้แก่บุคคลธรรมดาสัญชาติไทยที่มีอายุ 15 ปีขึ้นไป จึงเป็นอีกหนึ่งทางเลือกในการออมสำหรับนักลงทุนหน้าใหม่ สร้างนิสัยการออมแก่กลุ่มเยาวชนด้วยผลิตภัณฑ์ทางการเงินที่หลากหลาย บนแพลตฟอร์มที่ทันสมัยและเข้ากับไลฟ์สไตล์ของลูกค้า  สามารถซื้อขายพันธบัตรด้วยตนเองบนวอลเล็ต สบม. ลดความยุ่งยากในการติดต่อกับตัวแทนจำหน่าย และการเก็บรักษาใบพันธบัตร
ผู้สนใจซื้อพันธบัตรออมทรัพย์รุ่นวอลเล็ต สบม. กรณีที่มีแอปพลิเคชั่นเป๋าตังอยู่แล้ว เพียงสมัครวอลเล็ต สบม. และลงทะเบียนยอมรับเงื่อนไข สามารถใช้บริการได้ทันที สำหรับผู้ที่ยังไม่มีแอปฯ เป๋าตัง สามารถดาวน์โหลดแอปฯ ผ่านแอปสโตร์และกูเกิ้ลสโตร์ เลือกสมัครวอลเล็ต สบม.  ยืนยันตัวตนด้วยการสแกนใบหน้า แล้วกรอกข้อมูลส่วนบุคคล จากนั้นใช้งานวอลเล็ต สบม. ได้ทันทีเช่นกัน โดยจะได้รับดอกเบี้ยเข้าวอลเล็ต ปีละ 2 ครั้ง และเมื่อพันธบัตร ครบกำหนดอายุ 3 ปี จะได้รับเงินต้นคืนเข้าวอลเล็ต  นอกจากนี้ วอลเล็ต สบม. ยังสามารถดูข้อมูลการซื้อ ตรวจสอบประวัติการซื้อ และดาวน์โหลดเอกสารต่างๆ ผ่านแอปพลิเคชันได้อีกด้วย
นายผยง ศรีวณิช กล่าวในตอนท้ายว่า สำหรับขั้นตอนการซื้อพันธบัตรออมทรัพย์รุ่นวอลเล็ต สบม. เพียงโอนเงินเข้าวอลเล็ต สบม. ด้วย Wallet ID และ QR PromptPay  ผ่าน  Mobile Banking ของทุกธนาคาร เลือกพันธบัตรที่ต้องการซื้อ พร้อมทั้งสามารถศึกษาและทำความเข้าใจข้อมูลพันธบัตรที่ต้องการลงทุนได้ ระบุจำนวนเงิน และกดยืนยันการชำระเงิน ด้วย PIN ซึ่งจะได้รับหลักฐานการชำระเงินเป็น E-Slip Payment ที่จัดเก็บในมือถือโดยอัตโนมัติ  และยังสามารถเข้าไปดูพันธบัตรที่ถือครองได้ใน พันธบัตรของฉัน โดยขณะนี้ธนาคารอยู่ระหว่างพัฒนาวอลเล็ต สบม. ให้สามารถซื้อขายพันธบัตรในตลาดรอง  เพื่อเป็นทางเลือกให้กับลูกค้าที่ไม่ต้องการรอรับเงินคืนเมื่อพันธบัตรครบกำหนดไถ่ถอน ตลอดจนสามารถซื้อพันธบัตรโดยไม่ต้องรอรอบการจัดจำหน่ายพันธบัตร ช่วยเพิ่มสภาพคล่องให้กับพันธบัตรรัฐบาล รวมทั้งส่งเสริมตลาดเงินตลาดทุนของประเทศอีกด้วย
ทั้งนี้ พันธบัตรออมทรัพย์รุ่นวอลเล็ต สบม. จะเริ่มจำหน่ายในวันที่ 24 มิถุนายน 2563 เวลา 8.30 น. อัตราดอกเบี้ยคงที่ร้อยละ 1.70 ต่อปี  จ่ายดอกเบี้ยปีละ 2 งวด ในวันที่ 24 ธันวาคม และ 24 มิถุนายนของทุกปี ผู้สนใจสามารถดาวน์โหลด ลงทะเบียนและยืนยันตัวตนผ่านวอลเล็ต สบม. ได้ตั้งแต่วันที่ 19 มิถุนายน 2563 เป็นต้นไป

ที่มา : https://www.thaigov.go.th/news/contents/details/32384
