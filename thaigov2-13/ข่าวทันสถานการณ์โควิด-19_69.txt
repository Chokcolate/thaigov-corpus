รัฐบาลไทย-ข่าวทำเนียบรัฐบาล-ดร.สุวิทย์ เผยความคืบหน้าการฉีดวัคซีนโควิด mRNA เข็มแรกทดสอบในลิงเห็นผลสำเร็จดี เตรียมฉีดเข็มที่ 2 และเตรียมทดสอบในมนุษย์ต่อไป [กระทรวงการอุดมศึกษา วิทยาศาสตร์ วิจัยและนวัตกรรม]

วันจันทร์ที่ 22 มิถุนายน 2563
ดร.สุวิทย์ เผยความคืบหน้าการฉีดวัคซีนโควิด mRNA เข็มแรกทดสอบในลิงเห็นผลสำเร็จดี เตรียมฉีดเข็มที่ 2 และเตรียมทดสอบในมนุษย์ต่อไป [กระทรวงการอุดมศึกษา วิทยาศาสตร์ วิจัยและนวัตกรรม]
ดร.สุวิทย์ เผยความคืบหน้าการฉีดวัคซีนโควิด mRNA เข็มแรกทดสอบในลิงเห็นผลสำเร็จดี เตรียมฉีดเข็มที่ 2 และเตรียมทดสอบในมนุษย์ต่อไป
วันนี้ (22 มิถุนายน 2563) ณ ห้องประชุมชั้น 22 สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (สป.อว.) (ถนนศรีอยุธยา) ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) แถลงข่าวผ่านระบบออนไลน์ เรื่องความคืบหน้าการฉีดวัคซีนโควิด mRNA เข็มแรกที่ทดสอบในลิงเห็นผลสำเร็จดี เตรียมฉีดเข็มที่ 2 และเตรียมทดสอบในมนุษย์ตามแผนต่อไป
ดร.สุวิทย์ กล่าวว่า เมื่อวันที่ 23 พฤษภาคม 2563 ที่ผ่านมา ได้ลงพื้นที่เพื่อเป็นสักขีพยานการทดสอบวัคซีนโควิด-19 หรือ mRNA ของประเทศไทย ที่ศูนย์วิจัยไพรเมทแห่งชาติ ซึ่งเป็นวัคซีนที่พัฒนาโดยทีมนักวิจัยของจุฬาลงกรณ์มหาวิทยาลัย โดยการสนับสนุนของสำนักงานการวิจัยแห่งชาติ (วช.) กระทรวง อว., สถาบันวัคซีนแห่งชาติ และกระทรวงสาธารณสุข (สธ.) โดยจะขอแจ้งให้ทราบว่าในขณะนี้พบว่าลิงทุกตัวมีสุขภาพแข็งแรง ไม่มีผลข้างเคียงจากวัคซีนและเมื่อนักวิจัยได้ทำการเจาะเลือดของลิงมาทำการทดสอบการสร้างภูมิคุ้มกันหรือแอนติบอดีนั้น มีข่าวดีมากว่าลิงที่ได้รับวัคซีนสามารถสร้างภูมิคุ้มกันได้ในระดับที่น่าพอใจ ดังนั้นวันนี้ทีมนักวิจัยจึงได้เดินหน้าต่อไปตามแผน โดยจะฉีดวัคซีนกระตุ้นเป็นเข็มที่สอง หากเป็นไปตามที่คาดไว้จะทำการทดสอบในมนุษย์ได้ประมาณเดือนตุลาคมถึงเดือนพฤศจิกายน 2563 ซึ่งเป็นไปตามแผนการพัฒนาวัคซีนโรคโควิด
"ณ วันนี้ผมได้มอบให้ ศ.นายแพทย์สิริฤกษ์ ทรงศิวิไล เลขาธิการคณะกรรมการวิจัยแห่งชาติ ร่วมกับ นายแพทย์นคร เปรมศรี ผู้อำนวยการสถาบันวัคซีนแห่งชาติ นำคณะผู้เชี่ยวชาญและสื่อมวลชน ติดตามความคืบหน้าของการทดสอบวัคซีน เพื่อให้คำแนะนำและเตรียมรายละเอียดการดำเนินงานในขั้นต่อไป ซึ่งรัฐบาลได้ให้ความสำคัญเป็นอย่างยิ่งต่อการพัฒนาวัคซีนโรคโควิด-19 โดยท่านนายกรัฐมนตรี พลเอกประยุทธ์ จันทร์โอชา ได้มอบหมายให้กระทรวง อว. และกระทรวงสาธารณสุข ร่วมกันดำเนินงานเชิงรุกในการวิจัยและพัฒนาวัคซีนให้สำเร็จ เพื่อให้คนไทยสามารถมีวัคซีนใช้ได้อย่างรวดเร็วเป็นลำดับแรก ๆ ของโลก" ดร.สุวิทย์ กล่าว
ขณะนี้ทาง วช. ในฐานะศูนย์ปฏิบัติการด้านนวัตกรรมการแพทย์ การวิจัยและพัฒนา ของศูนย์บริหารสถานการณ์โควิด-19 (ศบค.) ได้ร่วมมือกับสถาบันวัคซีนแห่งชาติ (NVI) กระทรวงสาธารณสุข สนับสนุนทุนวิจัยให้พัฒนาวัคซีนโควิด-19 แล้ว จำนวน 5 แบบ ซึ่งมีความก้าวหน้าด้วยดี รวมทั้ง อว. และ สธ. ยังได้เจรจาหารือกับหน่วยงานในต่างประเทศในการร่วมมือทางการวิจัย ถ่ายทอดเทคโนโลยีและเตรียมการผลิตไว้ด้วยแล้ว จึงขอขอบคุณคณะนักวิจัยที่ได้ทุ่มเท เสียสละ ในการดำเนินการวิจัยเพื่อพัฒนาวัคซีนโควิด-19 จนเห็นผลสำเร็จดีตามลำดับ และขอขอบคุณคณะสื่อมวลชนที่เดินทางมาช่วยเผยแพร่ข่าวดีของประเทศไทยในวันนี้ และต่อไปทาง วช. สถาบันวัคซีนแห่งชาติ และจุฬาลงกรณ์มหาวิทยาลัย จะให้รายละเอียดของการทดสอบและแผนการดำเนินงานในขั้นต่อไป

ที่มา : https://www.thaigov.go.th/news/contents/details/32625
