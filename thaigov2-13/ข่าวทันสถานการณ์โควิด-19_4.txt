รัฐบาลไทย-ข่าวทำเนียบรัฐบาล-ก. แรงงาน ขานรับนโยบายปลดล็อคประเทศจากโควิด-19 เดินหน้าฝึกทักษะอาชีพ ก.ย. จัดเต็ม 3 จังหวัด  เทรนช่างกล้องวงจรปิด [กระทรวงแรงงาน]

วันจันทร์ที่ 15 มิถุนายน 2563
พิมพ์
ก. แรงงาน ขานรับนโยบายปลดล็อคประเทศจากโควิด-19 เดินหน้าฝึกทักษะอาชีพ ก.ย. จัดเต็ม 3 จังหวัด  เทรนช่างกล้องวงจรปิด [กระทรวงแรงงาน]
ก. แรงงาน ขานรับนโยบายปลดล็อคประเทศจากโควิด-19 เดินหน้าฝึกทักษะอาชีพ ก.ย. จัดเต็ม 3 จังหวัด  เทรนช่างกล้องวงจรปิด
นายธวัช เบญจาทิกุล อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผยว่า ปัจจุบันสถานการณ์การแพร่ระบาดของเชื้อโควิด-19 มีแนวโน้มดีขึ้น ไม่พบผู้ติดเชื้อต่อเนื่อง รัฐบาลได้ปลดล็อคผ่อนคลายมาตรการต่างๆ เป็นลำดับ สถานประกอบกิจการหลายแห่งกำลังเตรียมมาเปิดกิจการอีกครั้ง กพร. จึงใช้ช่วงเวลานี้เริ่มต้นฝึกอาชีพอีกครั้งทั้งด้านอุตสาหกรรมและภาคบริการ  การฝึกอบรมจะต้องยึดหลักการเว้นระยะห่างทางสังคม ลดการสัมผัสใกล้ชิด รองรับรูปแบบวิถีชีวิตใหม่ (New Normal) ซึ่งล่าสุดกพร. ได้ร่วมกับบริษัท  ทีซีที กรุ๊ป จำกัด ซึ่งเป็นบริษัทที่ผลิตและจำหน่ายกล้องชั้นนำประเทศไทย พัฒนาหลักสูตรและจัดฝึกอบรมการฝึกยกระดับฝีมือ การติดตั้งและบำรุงรักษากล้องวงจรปิด เริ่มฝึกอบรมในช่วงเดือนกันยายนนี้ ณ สถาบันพัฒนาฝีมือแรงงาน (สพร.) และสำนักงานพัฒนาฝีมือแรงงาน (สนพ.)  3 แห่ง ดังนี้ (1) วันที่ 10-11 กันยายน 2563 สพร. 6 ขอนแก่น (2) วันที่ 14-15 กันยายน 2563 สพร. 5 นครราชสีมา และ (3) วันที่ 29-30 กันยายน 2563 สนพ. เพชรบูรณ์ และมีแผนดำเนินการขยายการฝึกอบรมไปทั่วประเทศอีกด้วย
นายธวัช กล่าวต่อไปว่าหลักสูตรนี้ใช้ระยะเวลาการฝึกอบรม 18 ชั่วโมง ฝึกอบรมครอบคลุมเนื้อหาทั้งภาคทฤษฎี  และปฏิบัติภายใต้ อาทิ ความปลอดภัยในการทำงาน ความรู้เบื้องต้นและเกี่ยวกับระบบกล้องวงจรปิด การติดตั้งระบบงานกล้องวงจรปิด การทดสอบและตรวจสอบระบบ การวิเคราะห์ปัญาระบบและบำรุงรักษา เป็นต้น ผู้สนใจเข้ารับการฝึกอบรมติดต่อได้ที่สพร.และสนพ. ข้างต้น โทรสายด่วนกระทรวงแรงงาน 1506 กด 4 หรือ กองสื่อสารองค์กร  กรมพัฒนาฝีมือแรงงาน 0 2245 4035 ฝึกฟรีไม่มีค่าใช้จ่าย รับสมัครรุ่นละ 50 คน ที่ผ่านมาในช่วงเดือนตุลาคม 2562-มีนาคม 2563 สามารถผลิตช่างที่ฝีมือป้อนสู่ตลาดแรงงาน จำนวน 459 คน
“ช่างติดตั้งและบำรุงรักษากล้องวงจรปิด เป็นอีกหนึ่งอาชีพที่น่าสนใจและยังเป็นที่ต้องการของตลาดแรงงานอยู่เสมอ เนื่องจากประชาชนหันมานิยมใช้กล้องวงจรปิดมากยิ่งขึ้น เพื่อช่วยในการบันทึกภาพนิ่งภาพเคลื่อนไหว ใช้เป็นหลักฐานอ้างอิงเมื่อเกิดเหตุ หรือติดตามผู้ต้องสงสัยได้ รวมถึงเฝ้าระวังบุคคลภายในครอบครัวผ่านโทรศัพท์สมาร์ทโฟนที่เชื่อมโยงกับกล้องวงจรปิด รองรับรูปแบบวิถีชีวิตใหม่ จึงต้องใช้บริการช่างในการติดตั้งและซ่อมแซม ขอเชิญชวนผู้สนใจเข้ารับการฝึกอบรมต่อยอดเป็นช่างฝีมือ สร้างรายได้ สร้างอาชีพ เมื่อสถานการณ์โควิด-19 ดีขึ้น” อธิบดีกพร. กล่าว

ที่มา : https://www.thaigov.go.th/news/contents/details/32337
