รัฐบาลไทย-ข่าวทำเนียบรัฐบาล-สาธิตชื่นชม อสม. รพ.สต.เฝ้าระวังโควิด 19 จ.กระบี่

วันจันทร์ที่ 22 มิถุนายน 2563
สาธิตชื่นชม อสม. รพ.สต.เฝ้าระวังโควิด 19 จ.กระบี่
สาธิตชื่นชม อสม. รพ.สต.เฝ้าระวังโควิด 19 จ.กระบี่
รัฐมนตรีช่วยว่าการกระทรวงสาธารณสุข ลงพื้นที่ให้กำลังใจอาสาสมัครสาธารณสุข (อสม.​) และเจ้าหน้าที่โรงพยาบาลส่งเสริมสุขภาพตำบล จ. กระบี่ กำลังหลักในการเฝ้าระวัง​ป้องกันโรค​โควิด 19​ เคาะประตูบ้านคัดกรอง​ 155842 ครัวเรือน​ ไม่พบผู้ติดเชื้อ​ต่อเนื่อง​ 54 ​วัน
วันนี้​ ( 22​ มิถุนายน​ 2563 )​ ที่​ จังหวัดกระบี่​ ดร.สาธิต​ ปิตุุเตชะ​ รัฐมนตรี​ช่วยว่าการ​กระทรวงสาธารณสุข พร้อมด้วย นายเรวัต อารีรอบ ผู้ช่วยเลขานุการรัฐมนตรีว่าการกระทรวงสาธารณสุข และนายแพทย์พิพักษ์พล   บุณยมาลิก ผู้ตรวจราชการกระทรวงสาธารณสุข เขตสุขภาพที่ 11 ลงพื้นที่เยี่ยมให้กำลังใจ อาสาสมัครสาธารณสุขประจำหมู่บ้าน และเจ้าหน้าที่โรงพยาบาลส่งเสริมสุขภาพตำบล ในช่วงสถานการณ์​โรคโควิด 19
ดร.สาธิต ​กล่าวว่า​ จังหวัดกระบี่เป็นแหล่งท่องเที่ยว​ที่ช่วยสร้างรายได้เข้าประเทศกว่าปีละ​ 120,000 ล้านบาท จากนักท่องเที่ยวเข้ามาเป็นจำนวนมาก ในช่วงสถานการณ์โควิด​ 19 อสม.​และเจ้าหน้าที่ รพ.สต.​ เป็นกำลังสำคัญในการคัดกรองกลุ่มเสี่ยง​และให้คำแนะนำวิธีปฏิบัติตนเพื่อป้องกันตัวเองและครอบครัว โดยเคาะประตูบ้านไปแล้วกว่า 155,842 ครัวเรือน​ ประชากรที่ได้รับคัดกรอง​ จำนวน 389,036 คนมีกลุ่มเสี่ยงที่ต้องเฝ้าระวังที่บ้าน​ 14​ วัน จำนวน ​6,435 คน​ ส่งผลให้ขณะนี้ไม่มีรายงานผู้ติดเชื้อ​ต่อเนื่องเป็นเวลา ​54 ​แล้ว และไม่พบการติดเชื้อในผู้ปฏิบัติงาน ความสำเร็จของการดำเนินงานครั้งนี้มาจากการทำงานร่วมกันของทุกภาคส่วนใน จ.กระบี่ รวมทั้ง    อสม. ทำให้สามารถผ่านวิกฤตไปได้ ดังนั้นเพื่อเป็นขวัญและกำลังใจ กระทรวงสาธารณสุขได้เสนอรัฐบาลในการสนับสนุนค่าป่วยการเพิ่มให้กับ อสม. ในช่วงโควิด 19
“ความร่วมมือร่วมใจของทุกภาค​ส่วน การทำงานเชิงรุกของ อสม.ร่วมคัดกรองกลุ่มเสี่ยงเคาะประตูบ้านให้ความรู้ ส่งต่อรักษา จนได้รับคำชื่นชมจากองค์การอนามัยโลก และทำให้ จ.กระบี่ ไม่พบผู้ติดเชื้อต่อเนื่อง ” ดร.สาธิต ​กล่าว
ทั้งนี้ จังหวัดกระบี่มีผู้ติดเชื้อ​ 20 ​ราย​ พบที่อำเภอเมืองกระบี่​ 8 ​ราย​ อำเภอ​เกาะลันตา​ 9 ร​าย ​อำเภอ​ลำปลายพระยา​ 2 ราย​ อำเภอ​อ่าวลึก​ 1 ราย​ขณะนี้รักษาหายกลับบ้านได้แล้ว​
***************************************  22 มิถุนายน 2563

ที่มา : https://www.thaigov.go.th/news/contents/details/32620
