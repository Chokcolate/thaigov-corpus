รัฐบาลไทย-ข่าวทำเนียบรัฐบาล-24 มิ.ย.นี้ ครั้งแรกของประเทศไทยกับประสบการณ์การซื้อพันธบัตรผ่านวอลเล็ต

วันอังคารที่ 23 มิถุนายน 2563
พิมพ์
24 มิ.ย.นี้ ครั้งแรกของประเทศไทยกับประสบการณ์การซื้อพันธบัตรผ่านวอลเล็ต
จากการที่ธนาคารกรุงไทย ได้รับความไว้วางใจ ในการพัฒนาช่องทางการซื้อขายพันธบัตรออมทรัพย์รุ่นวอลเล็ต สบม. ของกระทรวงการคลัง ผ่านวอลเล็ต สบม. (วอลเล็ตสะสมบอนด์มั่งคั่ง) บนแอปพลิเคชันเป๋าตัง ซึ่งเป็นการซื้อขายพันธบัตรแบบดิจิทัลครั้งแรกของประเทศ
จากการที่ธนาคารกรุงไทย ได้รับความไว้วางใจ ในการพัฒนาช่องทางการซื้อขายพันธบัตรออมทรัพย์รุ่นวอลเล็ต สบม. ของกระทรวงการคลัง ผ่านวอลเล็ต สบม. (วอลเล็ตสะสมบอนด์มั่งคั่ง) บนแอปพลิเคชันเป๋าตัง ซึ่งเป็นการซื้อขายพันธบัตรแบบดิจิทัลครั้งแรกของประเทศ พลิกกระบวนท่าการซื้อขายพันธบัตรอย่างสิ้นเชิง และทำให้การจำหน่ายพันธบัตรสอดคล้องกับโลกอนาคต นั้น
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยถึงความพร้อมในการรองรับการซื้อขายพันธบัตรออมทรัพย์รุ่นวอลเล็ต สบม. ซึ่งจะเริ่มจำหน่ายในวันที่ 24 มิถุนายน 2563 ตั้งแต่เวลา 8.30 น. เป็นต้นไป ผ่านวอลเล็ต สบม. บนแอปพลิเคชันเป๋าตัง ว่าขณะนี้ระบบมีความพร้อม และมั่นใจว่าการซื้อขายพันธบัตรผ่านช่องทางดิจิทัลในครั้งนี้ จะสร้างประสบการณ์ที่ดีให้กับนักลงทุน โดยเฉพาะกลุ่มนักลงทุนหน้าใหม่ ที่มีอายุตั้งแต่ 15 ปีขึ้นไป ช่วยสร้างนิสัยการออมให้กับเยาวชน ด้วยผลิตภัณฑ์ที่อยู่บนแพลตฟอร์มที่ทันสมัย เหมาะกับไลฟ์สไตล์ และจะเป็นช่องทางหลักในการซื้อขายพันธบัตรในอนาคต ซึ่งคาดว่าพันธบัตรออมทรัพย์รุ่นวอลเล็ต สบม. วงเงินรวมไม่เกิน 200 ล้านบาท จะได้รับความสนใจอย่างมาก เพราะเป็นครั้งแรกที่สามารถลงทุนในพันธบัตรออมทรัพย์เพียง 100 บาท  และเพิ่มขึ้นครั้งละ 100 บาท แต่ไม่เกิน 500,000 บาท
“ขณะนี้ผู้ที่สนใจซื้อพันธบัตรออมทรัพย์รุ่นวอลเล็ต สบม. ได้ดาวน์โหลดแอปพลิเคชั่นเป๋าตัง ผ่านแอปสโตร์และ กูเกิ้ลสโตร์ พร้อมสมัครและลงทะเบียนวอลเล็ต สบม.  เป็นจำนวนมาก  สำหรับขั้นตอนการซื้อพันธบัตร เพียงโอนเงินเข้าวอลเล็ต สบม. ด้วย Wallet ID หรือ QR PromptPay ผ่าน  Mobile Banking ของทุกธนาคาร ตามวงเงินที่แต่ละธนาคารกำหนด จากนั้นเลือกพันธบัตรที่ต้องการซื้อ ระบุจำนวนเงิน และกดยืนยันการชำระเงิน ด้วย PIN โดยจะได้รับหลักฐานการชำระเงินเป็น E-Slip Payment ที่จัดเก็บในมือถือโดยอัตโนมัติ สำหรับลูกค้า Krungthai NEXT ที่ต้องการปรับวงเงิน เพื่อโอนเข้าวอลเล็ต สบม. สำหรับซื้อพันธบัตรนั้น สามารถทำได้ง่ายๆ ด้วยตนเอง บนแอปพลิเคชัน Krungthai NEXT  โดยไม่ต้องไปสาขา”
นายผยง ศรีวณิช  กล่าวเพิ่มเติมว่า ธนาคารได้ออกแบบแอปพลิเคชันเป๋าตัง เป็นระบบการเงินแบบเปิด สามารถรองรับวอลเล็ตได้หลายตัวพร้อมๆกัน และนำเทคโนโลยี  Blockchain มาประยุกต์ออกแบบใหม่ เพื่อรองรับการเงินในโลกแห่งอนาคต  สำหรับวอลเล็ต สบม.นี้ ได้ออกแบบการซื้อขายพันธบัตรเป็นแบบรวมศูนย์ สามารถซื้อขายแบบทันที  ซึ่งผู้ขายมีข้อมูลผลลัพธ์การขายเป็นรายนาที ผู้ซื้อเห็นข้อมูลของเงินและพันธบัตรในวอลเล็ตเดียวกัน และข้อมูลการถือครองจะแสดงให้เห็นในวอลเล็ตทันที ไม่ต้องรอ 15 วันเหมือนที่ผ่านมา นอกจากนี้ ยังดูข้อมูลการซื้อ ตรวจสอบประวัติการซื้อ และดาวน์โหลดเอกสารต่างๆ และธนาคารอยู่ระหว่างพัฒนาวอลเล็ต สบม. ให้สามารถซื้อขายพันธบัตรในตลาดรอง  เพื่อเพิ่มสภาพคล่องให้กับพันธบัตรรัฐบาล รวมทั้งส่งเสริมตลาดเงินตลาดทุนของประเทศ
พันธบัตรออมทรัพย์รุ่นวอลเล็ต สบม. จ่ายอัตราดอกเบี้ยคงที่ร้อยละ 1.70 ต่อปี  เข้าวอลเล็ตทันที ปีละ 2 ครั้ง ในวันที่ 24 ธันวาคม และ 24 มิถุนายน และเมื่อพันธบัตรครบกำหนดอายุ 3 ปี จะได้รับเงินต้นคืนเข้าวอลเล็ตเช่นกัน  ข้อมูลเพิ่มเติม ติดตามผ่านช่องทางโซเชียลมีเดีย Krungthai Care

ที่มา : https://www.thaigov.go.th/news/contents/details/32657
