รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ มอบถุงยังชีพแก่เกษตรกรชาวสวนปาล์ม ขอให้ชาวสวนปาล์มเชื่อมั่นรัฐบาล ดูแลแก้ไขปัญหาแบบยั่งยืน ครบวงจร ยืนยันในฐานะประธาน กนป. จะเข้ามากำกับดูแลอย่างใกล้ชิด

วันศุกร์ที่ 19 มิถุนายน 2563
พิมพ์
รอง นรม.พล.อ.ประวิตรฯ มอบถุงยังชีพแก่เกษตรกรชาวสวนปาล์ม ขอให้ชาวสวนปาล์มเชื่อมั่นรัฐบาล ดูแลแก้ไขปัญหาแบบยั่งยืน ครบวงจร ยืนยันในฐานะประธาน กนป. จะเข้ามากำกับดูแลอย่างใกล้ชิด
รอง นรม.พล.อ.ประวิตรฯ มอบถุงยังชีพแก่เกษตรกรชาวสวนปาล์ม ขอให้ชาวสวนปาล์มเชื่อมั่นรัฐบาลดูแลแก้ไขปัญหาแบบยั่งยืน ครบวงจร ยืนยันในฐานะประธาน กนป. จะเข้ามากำกับดูแลอย่างใกล้ชิด
วันนี้ (19 มิถุนายน 2563) เวลา 09.20 น. ณ สหกรณ์สุราษฎร์ธานีจำกัด (โค-อ๊อป) ตำบลหัวเตย อำเภอพุนพิน จังหวัดสุราษฎร์ธานี พลเอก ประวิตร วงษ์สุวรรณ รองนายกรัฐมนตรี มอบถุงยังชีพแก่เกษตรกรชาวสวนปาล์ม พร้อมกล่าวพบปะกับเกษตรกรที่มาให้การต้อนรับตอนหนึ่งว่า ในช่วง 2 เดือนที่ผ่านมา ได้ติดตามราคาปาล์มตลอดเวลา รู้ว่าชาวสวนปาล์มได้รับผลกระทบจากโควิด-19 และรัฐบาลได้จ่ายเงินชดเชยตามมาตรการของ กนป. ไปแล้ว รวมทั้งสิ้นประมาณ 1,400 ล้านบาทเศษ สำหรับปี 62 ราคาปาล์มเฉลี่ยทั้งปี อยู่ที่กิโลกรัมละ 3 บาทเศษ ซึ่งได้คำนวณว่าต้นทุน กิโลกรัมละ 3 บาทเศษ ถือว่าชาวสวนปาล์มมีเงินเหลือเก็บไว้ใช้จ่ายไม่เดือดร้อนมากนัก ในภาพรวมแล้วชาวสวนปาล์ม มีรายได้ 10,740 ล้านบาทเศษ หากไม่มีสถานการณ์ โควิด-19 คาดว่ามีการใช้ไบโอดีเซลบี10 ตามเป้าหมาย ทำให้ราคาปาล์มไม่ต่ำกว่ากิโลกรัมละ 4 บาทอย่างแน่นอน
รองนายกรัฐมนตรีกล่าวว่า การแก้ไขปัญหาปาล์มน้ำมัน และน้ำมันปาล์มทั้งระบบนั้น จะต้องวิเคราะห์ คาดการณ์ ปัจจัยที่เกี่ยวข้อง ทั้งด้านปริมาณผลผลิต (อุปทาน) และด้านความต้องการใช้ (อุปสงค์) ให้สมดุล โดยเน้นคุณภาพมาตรฐานปาล์มน้ำมัน ซึ่งต้องขึ้นอยู่กับการตัดปาล์มที่สุกเต็มที่ ลานเทและโรงงานรับซื้อ ในราคาที่เป็นธรรม ไม่มีการฮั้ว กดราคา โดยอ้างเรื่องอัตราน้ำมันต่ำกว่า 18 เปอร์เซ็นต์ ไม่มีการลักลอบนำเข้าน้ำมันปาล์มโดยผิดกฎหมาย ที่สำคัญที่สุดเป็นเรื่องการบริหารจัดการน้ำมันปาล์มดิบให้มีสต็อกส่วนเกิน ในระดับที่เหมาะสม กนป. ได้มีมติออกมาตรการด้านพลังงาน 2 ประการ ประการแรก คือ ดูดซับน้ำมันปาล์มนำไปผลิตไฟฟ้า โดยการไฟฟ้าฝ่ายผลิตแห่งประเทศไทย (กฟผ.) รับซื้อรวม 3.6 แสนตัน ซึ่งกำลังจัดซื้อส่วนที่คงค้างอยู่อีก 37,550 ตัน หากสถานการณ์ไม่ดีขึ้น ก็จะเดินหน้าซื้ออีก 1 แสนตัน ประการที่สอง ผลักดันใช้บี10 เป็นน้ำมันดีเซล เกรดพื้นฐาน คาดว่าผู้ใช้น้ำมันไบโอดีเซลจะตอบรับเป็นอย่างดี ในช่วงที่ผ่อนคลายมาตรการป้องกันโรคโควิด-19 ระหว่าง 6 เดือนที่เหลือในปีนี้ รัฐบาล โดย กนป. มุ่งมั่นที่จะขับเคลื่อนมาตรการต่าง ๆ จากส่วนกลาง ให้ลงไปสู่การปฏิบัติอย่างจริงจัง และบังเกิดผลเป็นรูปธรรมโดยแต่งตั้งคณะอนุกรรมการ และคณะทำงาน ขับเคลื่อนกลไกบริหารจัดการ เพื่อแก้ไขปัญหาปาล์มน้ำมันและน้ำมันปาล์มระดับจังหวัด สิ่งสำคัญคือความร่วมมือจากทุกคน ในการควบคุมผู้รับจ้างตัดปาล์ม ให้ทำการตัดทะลายปาล์มที่สุกเต็มที่เท่านั้น
รองนายกรัฐมนตรีกล่าวว่า ปัจจุบันแนวโน้มพลังงานโลก เปลี่ยนจากเชื้อเพลิงฟอสซิลมาเป็นพลังงานสะอาด ที่เป็นมิตรต่อสิ่งแวดล้อม ขอให้ช่วยกันรณรงค์ให้ใช้ไบโอดีเซล เพื่อให้ราคาปาล์มจะได้แพงขึ้นอย่างมีเสถียรภาพ ขอให้พี่น้องชาวสวนปาล์มเชื่อมั่นว่ารัฐบาลจะดูแลแก้ไขปัญหานี้ แบบยั่งยืน ครบวงจร ตนในฐานะประธาน กนป. เข้ามากำกับดูแลอย่างใกล้ชิด และเชื่อว่าผู้ว่าราชการจังหวัดในฐานะหัวหน้าทีมจังหวัดจะขับเคลื่อนงานได้อย่างเข้มแข็งต่อไป
--------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32503
