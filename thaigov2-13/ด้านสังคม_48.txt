รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 22 มิถุนายน 2563

วันจันทร์ที่ 22 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 22 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 22 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 22 มิถุนายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 3 ราย เป็นผู้เดินทางกลับจากประเทศอินเดียและเข้ารับการเฝ้าระวังในสถานที่รัฐจัดให้ มีผู้ป่วยกลับบ้านได้ 4 ราย ทำให้ผู้ป่วยกลับบ้านสะสม 3,022 ราย หรือคิดเป็นร้อยละ 95.91 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 71 ราย หรือ ร้อยละ 2.25 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,151 ราย
จากรายงานผู้ติดเชื้อรายใหม่วันนี้ทั้ง 3 ราย เป็นเพศหญิงทั้งหมด เดินทางกลับจากประเทศอินเดีย อายุ  11, 21 และ 34 ปี  มาถึงประเทศไทยเมื่อวันที่ 15 มิถุนายน 2563 ตรวจหาเชื้อตามระบบเฝ้าระวังของกรมควบคุมโรค ไม่พบเชื้อ และเข้ารับการเฝ้าระวังในสถานที่รัฐจัดให้ ซึ่งภายหลังได้รับการตรวจทางห้องปฏิบัติการ รอบ 2 เมื่อวันที่ 20 มิถุนายน 2563 พบติดเชื้อ ไม่มีอาการ โดยผู้ติดเชื้อรายใหม่ได้เดินทางมาเที่ยวบินเดียวกับผู้ป่วยยืนยันติดเชื้อก่อนหน้านี้ 1 ราย ที่มีรายงานเมื่อวันที่ 18 มิถุนายน 2563
ขณะนี้สถานการณ์การติดเชื้อโรคโควิด 19 ไม่พบผู้ติดเชื้อภายในประเทศต่อเนื่องครบ 28 วันแล้ว ถือว่าเป็นเวลาที่ครบ 2 เท่าของระยะฟักตัวอาจมีความเสี่ยงต่ำที่จะเกิดการแพร่ระบาด แต่อย่างไรก็ตามสถานการณ์ทั่วโลกยังคงมีการแพร่ระบาด หลายประเทศมีการระบาดระลอกที่ 2 เป็นการระบาดแบบกลุ่มก้อน ส่วนใหญ่ไม่มีอาการ และยังคงมีผู้เดินทางกลับจากต่างประเทศอย่างต่อเนื่อง ดังนั้นคนไทยยังคงเฝ้าระวัง ไม่ประมาท เพื่อไม่ให้เกิดการแพร่ระบาดของเชื้ออีกครั้ง
กระทรวงสาธารณสุขจึงขอเน้นย้ำให้ประชาชนยังคงปฏิบัติตามคำแนะนำอย่างเคร่งครัดและสม่ำเสมอ ป้องกันตนเอง โดย สวมหน้ากากอนามัย/หน้ากากผ้าทุกครั้งที่ออกนอกบ้าน ล้างมือบ่อยๆ เว้นระยะห่างระหว่างผู้อื่น 1-2 เมตร ไม่นำมือสัมผัสใบหน้า ตา จมูก ปาก นอกจากนี้ควรหลีกเลี่ยงการเดินทางไปในสถานที่แออัด มีการรวมตัวของคนจำนวนมาก จำกัดระยะเวลาการใช้บริการในสถานที่ใดสถานที่หนึ่งเป็นเวลาสั้นเพื่อลดความเสี่ยงในการสัมผัสเชื้อ และลงทะเบียน เข้า-ออก ผ่านแอปพลิเคชัน “ไทยชนะ” เพื่อนำไปพัฒนากิจการให้มีความปลอดภัย และได้มาตรฐาน
******************************  22 มิถุนายน 2563

ที่มา : https://www.thaigov.go.th/news/contents/details/32617
