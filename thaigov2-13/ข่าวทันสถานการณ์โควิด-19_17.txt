รัฐบาลไทย-ข่าวทำเนียบรัฐบาล-ไทย-นิวซีแลนด์ในฐานะประเทศที่รับมือกับวิกฤตโควิด-19 ได้เป็นอย่างดี พร้อมร่วมมือในการฟื้นฟูประเทศ

วันพุธที่ 17 มิถุนายน 2563
ไทย-นิวซีแลนด์ในฐานะประเทศที่รับมือกับวิกฤตโควิด-19 ได้เป็นอย่างดี พร้อมร่วมมือในการฟื้นฟูประเทศ
ไทย-นิวซีแลนด์ในฐานะประเทศที่รับมือกับวิกฤตโควิด-19 ได้เป็นอย่างดี พร้อมร่วมมือในการฟื้นฟูประเทศ
วันนี้ (วันพุธที่ 17 มิถุนายน 2563) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายทาฮาโมอานา ไอเซอา คลูนี แมกเฟอร์ซัน (H.E. Mr. Tahamoana Aisea Cluny MacPherson) เอกอัครราชทูตนิวซีแลนด์ประจำประเทศไทยเข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสเข้ารับหน้าที่ สรุปสาระสำคัญของการหารือดังนี้
รองนายกรัฐมนตรีกล่าวยินดีต้อนรับ และแสดงความยินดีที่เข้ารับตำแหน่งเอกอัครราชทูตนิวซีแลนด์ประจำประเทศไทย ซึ่งเอกอัครราชทูตขอบคุณที่รองนายกรัฐมนตรีอนุญาตให้เข้าเยี่ยมคารวะ แม้ว่าจะมีภารกิจที่สำคัญมาก และชื่นชมความสัมพันธ์ทวิภาคีไทยนิวซีแลนด์ที่มีความร่วมมือกันอย่างใกล้ชิดทั้งในระดับรัฐบาล และประชาชน และทุกด้าน โดยเฉพาะอย่างยิ่งด้านตุลาการ ทั้งนี้เชื่อมั่นว่าด้วยศักยภาพของทั้งสองประเทศยังมีโอกาสของความร่วมมือระหว่างกันอีกมาก
รองนายกรัฐมนตรีชื่นชมนิวซีแลนด์ในการรับมือกับสถานการณ์การแพร่ระบาดของโรคโควิด-19 ด้วยการดำเนินมาตรการอย่างเข้มข้นและรวดเร็วตามแนวทาง “Go Hard, Go Early” และในโอกาสนี้เอกอัครราชทูตกล่าวชื่นชมนายกรัฐมนตรีและรัฐบาลไทยในการจัดการที่มีประสิทธิภาพ ส่งผลให้ไทยควบคุมตัวเลขผู้ติดเชื้อได้ โดยมาตรการสำคัญของไทยที่ดำเนินการอย่างเข้มงวดและประสบความสำเร็จคือการควบคุมการเดินทางเข้าออกระหว่างประเทศตามบริเวณแนวชายแดน และมาตรการกักกัน State Quarantine ตลอดจนประชาชนที่ให้ความร่วมมือด้วยการใส่หน้ากากอนามัย
ในโอกาสนี้ ทั้งสองฝ่ายได้ยืนยันว่าพร้อมที่จะร่วมมือซึ่งกันและกันในการช่วยเหลือประเทศอื่นๆ ในภูมิภาคเพื่อต่อสู้กับโรคระบาดนี้ เพราะแม้ว่าไทยและนิวซีแลนด์จะควบคุมตัวเลขการติดเชื้อในประเทศได้ แต่ความท้าทายในการบริหารจัดการยังคงอยู่ ตัวเลขการติดเชื้อในโลกยังสูงอยู่ ซึ่งเอกอัครราชทูตกล่าวว่าพร้อมที่จะร่วมมือ แลกเปลี่ยนกับไทยในการส่งต่อบทเรียนจากการจัดการในประเทศ รวมทั้งด้านการวิจัยและพัฒนายา และวัคซีนโรคโควิด-19
พร้อมกันนี้ ทั้งสองฝ่ายพร้อมที่จะร่วมมือกันในการฟื้นฟูประเทศ โดยเฉพาะอย่างยิ่ง ในประเด็นที่มีความสำคัญกับการพัฒนาทางเศรษฐกิจของประเทศ ได้แก่ ความร่วมมือด้านการท่องเที่ยว ในประเด็นด้าน Travel Bubble ซึ่งทั้งไทยและนิวซีแลนด์กำลังพิจารณาในรายละเอียด และความร่วมมือด้านการศึกษาระหว่างกัน

ที่มา : https://www.thaigov.go.th/news/contents/details/32408
