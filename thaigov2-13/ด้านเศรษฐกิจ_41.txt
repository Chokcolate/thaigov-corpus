รัฐบาลไทย-ข่าวทำเนียบรัฐบาล-บก.เพิ่มเติมรายการยาในระบบ OCPA สำหรับผู้มีสิทธิและบุคคลในครอบครัว ที่ป่วยด้วยโรคมะเร็งและโลหิตวิทยา ให้สามารถเบิกจ่ายตรงได้

วันจันทร์ที่ 22 มิถุนายน 2563
พิมพ์
บก.เพิ่มเติมรายการยาในระบบ OCPA สำหรับผู้มีสิทธิและบุคคลในครอบครัว ที่ป่วยด้วยโรคมะเร็งและโลหิตวิทยา ให้สามารถเบิกจ่ายตรงได้
กรมบัญชีกลางห่วงใย ใส่ใจคุณภาพชีวิตผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยา ได้ปรับปรุงหลักเกณฑ์การเบิกจ่ายตรงค่ารักษาพยาบาล เพิ่มเติมรายการยา Pertuzumab ในระบบ OCPA  ซึ่งใช้รักษามะเร็งเต้านม ให้สามารถเบิกจ่ายตรงได้
กรมบัญชีกลางห่วงใย ใส่ใจคุณภาพชีวิตผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยา ได้ปรับปรุงหลักเกณฑ์การเบิกจ่ายตรงค่ารักษาพยาบาล เพิ่มเติมรายการยา Pertuzumab ในระบบ OCPA  ซึ่งใช้รักษามะเร็งเต้านม ให้สามารถเบิกจ่ายตรงได้ เพื่อลดภาระให้ผู้มีสิทธิและบุคคลในครอบครัวไม่ต้องทดรองจ่ายเงินไปก่อน ดีเดย์ 1 ก.ค. 63 เป็นต้นไป
นายภูมิศักดิ์  อรัญญาเกษมสุข อธิบดีกรมบัญชีกลาง เปิดเผยว่า ปัจจุบันผู้มีสิทธิและบุคคลในครอบครัวจำนวนมากป่วยด้วยโรคมะเร็งและโลหิตวิทยา ซี่งการรักษาพยาบาลในแต่ละครั้งมีค่าใช้จ่ายสูง ยาบางชนิดไม่สามารถเบิกจ่ายตรงได้ ทำให้ผู้มีสิทธิและบุคคลในครอบครัวต้องสำรองเงินจ่ายไปก่อน กรมบัญชีกลางโดยคณะทำงานพิจารณาแนวทางปรับปรุงและพัฒนาระบบเบิกจ่ายค่ายากลุ่มโรคที่มีค่าใช้จ่ายสูง จึงได้ดำเนินการเพิ่มเติมรายการยาสำหรับรักษาโรคมะเร็งและโลหิตวิทยา ในโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) อย่างต่อเนื่อง เพื่อบรรเทาภาระให้กับผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยาให้สามารถเบิกจ่ายตรงได้ โดยไม่ต้องทดรองจ่ายเงินไปก่อน ซึ่งล่าสุดได้เพิ่มเติมรายการยาในระบบ OCPA อีก 1 รายการ ได้แก่ ยา Pertuzumab เพื่อใช้สำหรับการรักษาโรคมะเร็งเต้านม เริ่มใช้สิทธิได้ตั้งแต่วันที่ 1 กรกฎาคม 2563 เป็นต้นไป
“ผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยา และแพทย์ผู้ทำการรักษามีแผนการรักษาด้วยยาดังกล่าว ให้ดำเนินการลงทะเบียนขออนุมัติการใช้ยาในระบบ OCPA ณ สถานพยาบาลก่อนจึงจะสามารถใช้สิทธิเบิกจ่ายตรงได้ ซึ่งปัจจุบันระบบ OCPA มีรายการยาสำหรับการรักษาโรคมะเร็งและโลหิตวิทยาที่เบิกจ่ายตรงได้ จำนวนทั้งสิ้น 21 รายการ และ 35 เงื่อนไขข้อบ่งชี้ ทั้งนี้ กรมบัญชีกลางยังคงปรับปรุงแนวทางการรักษาโรคมะเร็งและโลหิตวิทยาอย่างต่อเนื่อง เพื่อให้ผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยา สามารถเข้าถึงการรักษา ได้รับการรักษาที่มีคุณภาพ และเกิดประโยชน์สูงสุด” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/32584
