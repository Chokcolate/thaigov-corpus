รัฐบาลไทย-ข่าวทำเนียบรัฐบาล-สาธิต เยี่ยมให้กำลังใจทหารบาดเจ็บที่ รพ.ปัตตานี กำชับดูแลให้ดีที่สุด

วันพุธที่ 17 มิถุนายน 2563
สาธิต เยี่ยมให้กำลังใจทหารบาดเจ็บที่ รพ.ปัตตานี กำชับดูแลให้ดีที่สุด
รัฐมนตรีช่วยว่าการกระทรวงสาธารณสุขเยี่ยมทหารชุดลาดตระเวนที่ได้รับบาดเจ็บ รักษาตัวที่โรงพยาบาลปัตตานี ขณะนี้อาการปลอดภัยแล้ว กำชับทีมแพทย์ดูแลให้ดีที่สุด
รัฐมนตรีช่วยว่าการสาธารณสุขเยี่ยมทหารชุดลาดตระเวนที่ได้รับบาดเจ็บ รักษาตัวที่โรงพยาบาลปัตตานี ขณะนี้อาการปลอดภัยแล้ว กำชับทีมแพทย์ดูแลให้ดีที่สุด
วันนี้ (17 มิถุนายน 2563) ที่ โรงพยาบาลปัตตานี จ.ปัตตานี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เยี่ยมให้กำลังใจทหารชุดลาดตระเวนที่ได้รับบาดเจ็บจากการปะทะกับกลุ่มก่อความไม่สงบที่นอนรักษาตัวอยู่ที่หอผู้ป่วยวิกฤติ (ICU) โรงพยาบาลปัตตานี ขณะที่ทำการตรวจเยี่ยมการดำเนินงาน การพัฒนารูปแบบระบบบริการทางการแพทย์วิถีใหม่ (New Normal Medical Service) ในสถานพยาบาลแต่ละระดับในจังหวัดปัตตานี โดยผู้ป่วยรายนี้ถูกยิง ที่โหนกแก้ม เอ็กเรย์คอมพิวเตอร์แล้วไม่พบการบาดเจ็บที่เนื้อสมอง ขณะนี้ผู้บาดเจ็บพ้นภาวะวิกฤติปลอดภัยแล้ว
“ได้ให้กำลังใจผ่านทางผู้บังคับบัญชาของทหารที่บาดเจ็บ และกำชับทีมแพทย์โรงพยาบาลปัตตานีให้การรักษาพยาบาลอย่างเต็มที่ ขณะนี้อยู่ในความดูแลของแพทย์อย่างใกล้ชิด จากการพูดคุยกับแพทย์ประสาทศัลยศาสตร์และแพทย์ศัลยกรรมตกแต่งของโรงพยาบาล ทราบว่าโรงพยาบาลมีเครื่องไม้เครื่องมือและมีศักยภาพในการให้ดูแลได้เป็นอย่างดี ขณะนี้คนไข้รู้สึกตัวและกำชับให้ดูแลรักษาตามกระบวนการทางการแพทย์อย่างดีที่สุด” ดร.สาธิตกล่าว
ทั้งนี้ โรงพยาบาลปัตตานี เป็นโรงพยาบาลทั่วไปขนาดใหญ่ ที่กระทรวงสาธารณสุขได้พัฒนาให้มีศักยภาพรองรับเหตุการณ์ความไม่สงบในจังหวัดชายแดนภาคใต้ มีแพทย์ผู้เชี่ยวชาญครบทุกสาขา มีความพร้อมด้านอุปกรณ์ เครื่องมือแพทย์ที่ทันสมัย สามารถดูแลผู้ป่วย ผู้บาดเจ็บ ได้อย่างครอบคลุม
************************************  17 มิถุนายน 2563

ที่มา : https://www.thaigov.go.th/news/contents/details/32444
