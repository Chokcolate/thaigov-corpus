รัฐบาลไทย-ข่าวทำเนียบรัฐบาล-มท.1 สั่งการผู้ว่าฯ เร่งช่วย ปชช. แก้ภัยแล้ง – พร้อมรับมือน้ำท่วม น้ำป่า ใน 40 จังหวัด

วันพุธที่ 17 มิถุนายน 2563
พิมพ์
มท.1 สั่งการผู้ว่าฯ เร่งช่วย ปชช. แก้ภัยแล้ง – พร้อมรับมือน้ำท่วม น้ำป่า ใน 40 จังหวัด
มท.1 สั่งการผู้ว่าฯ เร่งช่วย ปชช. แก้ภัยแล้ง – พร้อมรับมือน้ำท่วม น้ำป่า ใน 40 จังหวัด
วันนี้ (17 มิ.ย. 63) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า ตามที่ได้เกิดสถานการณ์ภัยแล้งในพื้นที่ 29 จังหวัดทั่วประเทศ ซึ่งขณะนี้ได้คลี่คลายลงไปแล้ว 15 จังหวัด ยังคงมีสถานการณ์อีก 14 จังหวัดกระจายอยู่หลายจังหวัดหลายพื้นที่ และในขณะเดียวกันในพื้นที่ 40 จังหวัด และกรุงเทพมหานคร อาจเกิดสถานการณ์น้ำท่วมฉับพลัน น้ำป่าไหลหลาก เนื่องจากมรสุมตะวันตกเฉียงใต้ที่พัดปกคลุมทะเลอันดามันและประเทศไทยมีกำลังแรงประกอบกับมีหย่อมความกดอากาศต่ำปกคลุมสาธารณรัฐประชาธิปไตยประชาชนลาวและสาธารณรัฐสังคมนิยมเวียดนามตอนบน และจะมีคลื่นลมบริเวณอ่าวไทยและทะเลอันดามันมีคลื่นสูง 1 – 2 เมตร บริเวณที่มีฝนฟ้าคะนองคลื่นสูงประมาณ 2 เมตร ซึ่งคาดว่าจะเกิดฝนตกหนักต่อเนื่องถึงวันที่ 20 มิถุนายน 2563
พลเอก อนุพงษ์ เผ่าจินดา กล่าวว่า พลเอก ประยุทธ์ จันทร์โอชา นายกรัฐมนตรี ได้มอบหมายให้กระทรวงมหาดไทยเร่งช่วยเหลือประชาชนที่ได้รับผลกระทบจากสถานการณ์ดังกล่าว โดยในด้านการแก้ไขปัญหาภัยแล้ง ได้สั่งการไปยังผู้ว่าราชการจังหวัดทุกจังหวัดดำเนินการตามแนวทางแผนเผชิญเหตุภัยแล้งแก้ไขปัญหาพร้อมทั้งบูรณาการหน่วยงานภาครัฐ ภาคเอกชน ภาคประชาสังคม และทุกภาคส่วนในพื้นที่ร่วมกันให้ความช่วยเหลือช่วยเหลือประชาชน สร้างที่รองรับน้ำ รวมถึงระดมสรรพกำลัง อุปกรณ์ เครื่องจักรในการขนถ่ายน้ำเพื่อให้ประชาชนมีน้ำเพื่อการอุปโภคบริโภคที่เพียงพอ และเร่งช่วยเหลือเยียวยาตามระเบียบราชการ
พลเอก อนุพงษ์ เผ่าจินดา กล่าวต่อว่า ในส่วนของสถานการณ์ฝนตกหนัก น้ำท่วมฉับพลัน น้ำป่าไหลหลาก มอบหมายให้กรมป้องกันและบรรเทาสาธารณภัยจัดเจ้าหน้าที่ติดตามสภาพอากาศ ปริมาณฝน ระดับน้ำ พร้อมวิเคราะห์ปัจจัยเสี่ยงและแนวโน้มสถานการณ์ภัยต่อเนื่อง ตลอด 24 ชั่วโมง รวมถึงเตรียมชุดเผชิญสถานการณ์วิกฤต (ERT) รถปฏิบัติการ และเครื่องจักรกลสาธารณภัยให้พร้อมเผชิญเหตุและช่วยเหลือผู้ประสบภัยทันที โดยในพื้นที่เขตเมือง ได้สั่งการไปยังผู้ว่าราชการจังหวัดสั่งการหน่วยงานที่เกี่ยวข้องทั้งฝ่ายปกครอง สำนักงานป้องกันและบรรเทาสาธารณภัยจังหวัด และองค์กรปกครองส่วนท้องถิ่นในพื้นที่เตรียมการลอกท่อระบายน้ำ ที่พร่องน้ำ หากเกิดสถานการณ์ต้องสามารถระบายน้ำได้ทันท่วงที เพื่อไม่ให้ส่งผลกระทบเกิดน้ำท่วมขังบ้านเรือนประชาชนและเส้นทางจราจร นอกจากนี้ ในพื้นที่เขา หากเกิดฝนตกหนักติดต่อกันเป็นเวลานาน ต้องแจ้งเตือน ติดตาม และประเมินสถานการณ์อย่างต่อเนื่อง และให้อพยพคนออกโดยทันทีก่อนที่จะเกิดภัย สำหรับในพื้นที่จังหวัดชายฝั่งทะเล ต้องประกาศสั่งห้ามเรือเล็กออกจากฝั่ง พร้อมประสานกองทัพเรือภาคเร่งให้ความช่วยเหลือเรือประมงที่ออกเดินเรือไปก่อนประกาศ เพื่อความปลอดภัยของประชาชนทุกคน
พลเอก อนุพงษ์ เผ่าจินดา ได้เน้นย้ำให้ผู้ว่าราชการจังหวัด นายอำเภอ และผู้บริหารองค์กรปกครองส่วนท้องถิ่น เร่งให้ความช่วยเหลือประชาชนที่ได้รับผลกระทบทั้งสถานการณ์ภัยแล้งและน้ำท่วมฉับพลันโดยเร่งด่วน ทั้งนี้ หากพี่น้องประชาชน ที่ได้รับความเดือดร้อนจากสถานการณ์ภัย สามารถติดต่อสายด่วนนิรภัย 1784 ตลอด 24 ชั่วโมง

ที่มา : https://www.thaigov.go.th/news/contents/details/32433
