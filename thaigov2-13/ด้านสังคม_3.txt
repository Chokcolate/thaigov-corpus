รัฐบาลไทย-ข่าวทำเนียบรัฐบาล-รมว.พม. ลงพื้นที่ช่วยเหลือหญิงคนพิการตัวอย่างสู้ชีวิต และเด็ก 3 คนพี่น้อง พ่อแม่แยกทางกัน ที่ จ.อุบลราชธานี

วันจันทร์ที่ 15 มิถุนายน 2563
รมว.พม. ลงพื้นที่ช่วยเหลือหญิงคนพิการตัวอย่างสู้ชีวิต และเด็ก 3 คนพี่น้อง พ่อแม่แยกทางกัน ที่ จ.อุบลราชธานี
รมว.พม. ลงพื้นที่ช่วยเหลือหญิงคนพิการตัวอย่างสู้ชีวิต และเด็ก 3 คนพี่น้อง พ่อแม่แยกทางกัน ที่ จ.อุบลราชธานี
วันที่ 13 มิ.ย. 63 เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหาร และหน่วยงานที่เกี่ยวข้อง ลงพื้นที่เยี่ยมให้กำลังใจ พร้อมทั้งให้ความช่วยเหลือด้านที่อยู่อาศัย ด้วยการมอบวัสดุก่อสร้าง เพื่อนำไปใช้ปรับปรุงห้องน้ำสำหรับคนพิการ รวมทั้งมอบเครื่องอุปโภคบริโภคที่จำเป็น ให้กับนางสาวพัชรินทร์ธร วงศ์โสภา อายุ 23 ปี ที่พิการทางการเคลื่อนไหว ณ บ้านหนองช้าง ตำบลหนองขอน อำเภอเมือง จังหวัดอุบลราชธานี จากนั้นได้เดินทางลงพื้นที่บริเวณข้างศาลปกครองจังหวัดอุบลราชธานี เพื่อให้ความช่วยเหลือเด็ก 3 พี่น้อง อายุ 6-10 ปี พ่อแม่แยกทางกัน ต้องอาศัยอยู่กับตา อายุ 64 ปี ซึ่งเป็นเสาหลักของครอบครัว ยายเพิ่งประสบอุบัติเหตุเสียชีวิตทำให้ไม่มีคนดูแลเด็ก และครอบครัวมีฐานะยากจน อาศัยในเพิงพักเก่าทรุดโทรม
นายจุติ กล่าวว่า สำหรับการลงพื้นที่เยี่ยมและให้กำลังใจนางสาวพัชรินทร์ธร วงศ์โสภา หญิงพิการดังกล่าว พบว่าเป็นคนพิการทางการเคลื่อนไหวที่มีศักยภาพ ซึ่งสำเร็จการฝึกอาชีพจากศูนย์พัฒนาศักยภาพและอาชีพคนพิการบ้านศรีวนาไล จังหวัดอุบลราชธานี สังกัดกรมส่งเสริมและพัฒนาคุณภาพชีวิตคนพิการ (พก.) กระทรวง พม. ทำให้สามารถประกอบอาชีพเลี้ยงดูตนเองได้ ซึ่งได้รับการจ้างงานจากบริษัทเอกชนตามกฎหมายการจ้างงานคนพิการมาตรา 35 ปฏิบัติหน้าที่เป็นผู้ประสานสิทธิโดยให้คำปรึกษาและสร้างกำลังใจให้กับคนพิการโดยวันนี้ มีการให้ความช่วยเหลือต่างๆ ทั้งการมอบวัสดุก่อสร้างเพื่อนำไปใช้ในการปรับปรุงห้องน้ำสำหรับคนพิการ เครื่องอุปโภคบริโภคที่จำเป็น และเงินสงเคราะห์และฟื้นฟูสมรรถภาพคนพิการ ทั้งนี้ หญิงพิการดังกล่าวนับเป็นแบบอย่างที่ดีของคนพิการที่สามารถพึ่งพาตนเองได้ และสร้างแรงบันดาลใจให้คนพิการที่ได้รับผลกระทบจากการแพร่ระบาดของโรคโควิด-19 หากคนพิการที่ต้องการเข้ารับการฝึกอาชีพสามารถติดต่อสอบถามได้ที่ โทร. 0 2354 3388 ต่อ 205 และ สำนักงานพัฒนาสังคมและความมั่นคงของมนุษย์จังหวัดทั่วประเทศ
นายจุติ กล่าวเพิ่มเติมว่า สำหรับกรณีเด็ก 3 คนพี่น้อง อายุ 6-10 ปี ในเบื้องต้น ได้รับเด็กเข้าอยู่ในความดูแลของบ้านพักเด็กและครอบครัวจังหวัดอุบลราชธานี เพื่อให้ความดูแลตาม พ.ร.บ. คุ้มครองเด็ก พ.ศ. 2546 โดยวันนี้ ได้มอบถุงยังชีพ อุปกรณ์การเรียน และนมสำหรับเด็ก รวมทั้งเงินสงเคราะห์เด็กในครอบครัวยากจน ซึ่งต่อไปจะร่วมกับหน่วยงานที่เกี่ยวข้องในพื้นที่วางแผนการช่วยเหลือทั้งในระยะสั้นและยาวต่อไป เพื่อพัฒนาคุณภาพชีวิตที่ดีสำหรับเด็กทั้ง 3 คน ทั้งนี้ หากประชาชนพบเห็นผู้ประสบปัญหาทางสังคม สามารถแจ้งมาที่ศูนย์ช่วยเหลือสังคม สายด่วน พม. โทร. 1300 บริการฟรีตลอด 24 ชม. ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/32319
