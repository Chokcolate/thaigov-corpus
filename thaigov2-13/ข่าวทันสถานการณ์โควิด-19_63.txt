รัฐบาลไทย-ข่าวทำเนียบรัฐบาล-โฆษก ศบค. แถลงพบผู้ป่วยใหม่ 3 รายมาจากอินเดีย เผยสื่อญี่ปุ่นชื่นชมไทย ใช้มาตรการเข้มงวดเร็ว ทำให้ควบคุมโควิด-19 ได้ผล

วันจันทร์ที่ 22 มิถุนายน 2563
โฆษก ศบค. แถลงพบผู้ป่วยใหม่ 3 รายมาจากอินเดีย เผยสื่อญี่ปุ่นชื่นชมไทย ใช้มาตรการเข้มงวดเร็ว ทำให้ควบคุมโควิด-19 ได้ผล
นายแพทย์ทวีศิลป์ วิษณุโยธิน โฆษก ศบค. แถลงพบผู้ป่วยใหม่ 3 รายมาจากอินเดีย เผยสื่อญี่ปุ่นชื่นชมไทย ใช้มาตรการเข้มงวดเร็ว ทำให้ควบคุมโควิด-19 ได้ผล
วันนี้ (22 มิ.ย.63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวัน และมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) โดยโฆษก ศบค. กล่าวว่า วันนี้เป็นวันแรกของการประกาศให้มีมาตรการผ่อนปรนสรุปสาระสำคัญ ดังนี้
1. สถานการณ์ผู้ติดเชื้อไวรัสโคโรนา 2019 (โควิด -19) ในประเทศไทย วันนี้ พบการติดเชื้อเฉพาะใน State Quarantine เพิ่มขึ้นอีก 3 ราย โดยผู้ป่วยในประเทศเป็น 0 รายติดต่อกัน 28 วัน  สบายใจขึ้นแต่ก็ยังวางใจไม่ได้ ยังต้องมีการดูแลต่อไป เพราะประเทศต่าง ๆ ทั่วโลกยังพบการติดเชื้อมากกว่าแสนรายต่อวัน สำหรับผู้ป่วยใหม่ 3 รายทำให้ตัวเลขผู้ป่วยยืนยันสะสมอยู่ที่ 3,151 ราย โดยอยู่ในสถานที่กักกันที่รัฐจัดให้ 214 ราย หายป่วยเพิ่มขึ้น 4 ราย รวมเป็น 3,022 ราย ไม่มีเสียชีวิตเพิ่มยังคงที่ 58 ราย และรักษาอยู่ในโรงพยาบาล 71 ราย ทั้งนี้ ผู้ป่วยใหม่ 3 รายเพศหญิง มาจากอินเดีย อายุ 11 ปี  21 ปี และ 34 ปี เข้ามาวันที่ 15 มิถุนายน 63 มีการเชื่อมโยงกับผู้ป่วย 1 รายที่มาในเที่ยวบินเดียวกันวันที่ 18 มิถุนายน 63 เข้า State Quarantine ที่จังหวัดชลบุรี ตรวจหาเชื้อวันที่ 20 มิถุนายน 63 ผลพบการติดเชื้อ ทุกรายไม่มีอาการทำให้ตัวเลขสะสมของอินเดียที่เดินทางเข้ามาแล้ว 2,665 ราย พบผลยืนยันแล้ว 14 ราย โดยบวกเพิ่มวันนี้อีก 3 ราย
2. สถานการณ์ไวรัสโควิด-19 โลก
สถานการณ์ผู้ติดเชื้อไวรัสโคโรนา 2019 (โควิด-19) ของโลก พบผู้ติดเชื้อยืนยันสะสมอยู่ที่  9,046,067 ราย เพิ่มขึ้นในวันเดียว 130,204 ราย อาการหนักที่ 54,000 กว่าราย หายป่วยแล้ว 4,800,000 กว่าราย เสียชีวิตไปแล้ว 470,703 ราย คิดเป็น 5.2% โดยสหรัฐอเมริกายังเป็นประเทศที่มีผู้ติดเชื้อยืนยันสะสมอันดับที่ 1 ของโลก อยู่ที่ประมาณ 2,300,000 กว่าราย รองลงมาคือบราซิลที่ 1,080,000 กว่าราย ตามด้วยรัสเซีย 580,000 กว่าราย และอินเดีย 420,000 กว่าราย ซึ่งสถานการณ์ที่เกิดขึ้นดังกล่าวเป็นคนละทวีปกัน และเป็นตัวอย่างของการแพร่กระจายเชื้อที่ไปค่อนข้างรวดเร็วจนตัวเลขผู้ติดเชื้อขึ้นไปแตะที่หลัก 9,000,000 ราย ซึ่งมาตรการดูแลของแต่ละประเทศก็แตกต่างกัน โดยขณะนี้ประเทศไทยยังอยู่ที่ลำดับ 92 ของโลก ทั้งนี้ สถานการณ์โควิด-19 ในส่วนของ 11 – 20 อันดับแรก พบว่าเม็กซิโก วันเดียวเพิ่มขึ้นถึง 5,300 ราย ปากีสถาน เพิ่มขึ้น 4,900 ราย ซาอุดีอาระเบีย 3,300 ราย บังกลาเทศ 3,500 ราย แอฟริกาใต้ 4,600 ราย โดยตัวเลขดังกล่าวขึ้น 4 หลักทำให้ตัวเลขผู้เสียชีวิตพุ่งสูงขึ้นไปด้วยเช่นกัน
โฆษก ศบค. กล่าวถึงประเด็นข่าวที่น่าสนใจในต่างประเทศว่า สื่อญี่ปุ่นชื่นชมไทย ใช้มาตรการเข้มงวดเร็ว ทำให้ควบคุมโควิดได้ผล โดยนิคเคอิ เอเซียน รีวิว ได้เขียนบทความวิเคราะห์ความสำเร็จของประเทศที่ควบคุมโควิด-19 ได้สำเร็จ โดยสรุปว่าปัจจัยสำคัญคือการตัดสินใจใช้มาตรการเข้มงวดก่อนที่อัตราการแพร่ระบาดต่อวันจะพุ่งสูงเกิน 0.5 รายต่อประชากรแสนคน ซึ่งหากใช้มาตรการหลังจากนั้น จะมีโอกาสที่ผู้ติดเชื้อแพร่ระบาดจนควบคุมไม่อยู่ โดยประเทศไทยเริ่มใช้มาตรการเข้มงวดเมื่ออัตราผู้ติดเชื้ออยู่ที่เพียง 0.02 ต่อประชากรแสนคน ทำให้ประสบความสำเร็จในการควบคุมการแพร่ระบาดในระลอกแรกได้ แต่หากเมื่อเปรียบเทียบกับประเทศในยุโรปและอเมริกา จะพบว่ามีการใช้มาตรการเข้มงวดที่ล่าช้ากว่ามาก โดยในอังกฤษ มีอัตราผู้ติดเชื้อถึง 0.76 ต่อแสนประชากร จึงเริ่มใช้มาตรการเข้มงวด ส่วนที่นิวยอร์ก เริ่มใช้มาตรการเข้มงวดเมื่อมีอัตราผู้ป่วยสูงถึง 4.25 รายต่อแสนประชากร ซึ่งผู้เชี่ยวชาญหลายคนเชื่อว่า หากทั้งอังกฤษและอเมริกาใช้มาตรการเข้มงวดเร็วขึ้นอีกแค่อาทิตย์เดียวอาจจะมีผู้เสียชีวิตลดลงถึงครึ่งหนึ่ง
3. การดำเนินการตามมาตรการ
แผนการนำคนไทยกลับจากต่างประเทศวันนี้ มีคนไทยเดินทางกลับมาจากสหรัฐอเมริกา 78 คน รัสเซีย 34 คน ออสเตรีย/ฮังการี 159 คน สิงคโปร์ 156 คน และไต้หวัน 2 คน พรุ่งนี้จะมีผู้เดินทางกลับจากเนปาล 10 คน ญี่ปุ่น 201 คน อินเดีย 185 คน และเวียดนาม 80 คน  โดยแผนเที่ยวบินนำคนไทยที่ตกค้างกลับไทยในวันที่ 24 มิถุนายน มี 4 เที่ยวบิน ได้แก่ สหรัฐอาหรับเอมิเรตส์ อินโดนีเซีย ซูดาน/อียิปต์ และอินเดีย วันที่ 25 มิถุนายน 6 เที่ยวบิน ได้แก่ สหรัฐอเมริกา 2 เที่ยวบิน บังกลาเทศ มาเลเซีย เนเธอร์แลนด์ และอิหร่าน/อิรัก วันที่ 26 มิถุนายน 3 เที่ยวบิน ได้แก่ สหราชอาณาจักร เกาหลีใต้ และฮ่องกง วันที่ 27 มิถุนายน 3 เที่ยวบิน ได้แก่ แอฟริกาใต้ สหรัฐอเมริกา และชิลี/เปรู/เนเธอร์แลนด์ วันที่ 28 มิถุนายน 4 เที่ยวบิน ได้แก่ บาห์เรน เนเธอร์แลนด์ ออสเตรเลีย และสิงคโปร์ และวันที่ 29 มิถุนายน 2 เที่ยวบิน ได้แก่ สหรัฐอเมริกา และคูเวต สำหรับรายงานผู้เดินทางกลับเข้าประเทศผ่านจุดผ่านแดนทางบกเดินทางจากมาเลเซีย 106 คน และกัมพูชา 14 คน รวม 120 คน และตั้งแต่ 3 เมษายน – 21 มิถุนายน ยอดคัดกรองผู้เดินทางเข้าประเทศที่ต้องกักกันตัวในที่กักกันของรัฐจัดให้ (State Quarantine และ Local Quarantine) มีจำนวน 44,413 ราย เพิ่มขึ้นวานนี้ 382 ราย กลับบ้านแล้ว 34,070 ราย เพิ่มขึ้นวานนี้ 263 ราย พบผู้ติดเชื้อจากสถานกักกันที่รัฐจัดให้ 214 ราย เพิ่มขึ้นวานนี้ 3 ราย รักษาหายและกลับบ้านได้แล้ว 143 ราย เพิ่มขึ้นวานนี้ 4 ราย
สรุปการใช้งาน www.ไทยชนะ.com ยอดสะสมตั้งแต่เริ่มโครงการมีผู้ใช้งาน 29,571,393 คน ร้านค้าลงทะเบียน 211,142 ร้าน จำนวนดาวน์โหลดแอปพลิเคชันไทยชนะ 386,502 ครั้ง โดยสัดส่วนการเช็คอิน/เช็คเอาท์ผ่านแพลตฟอร์มไทยชนะอยู่ที่ร้อยละ 57.9 ผ่านแอพพลิเคชันไทยชนะร้อยละ 91.1
-------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32612
