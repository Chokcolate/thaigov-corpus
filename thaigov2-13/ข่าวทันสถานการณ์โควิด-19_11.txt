รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 16 มิถุนายน 2563 [กระทรวงสาธารณสุข)

วันอังคารที่ 16 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 16 มิถุนายน 2563 [กระทรวงสาธารณสุข)
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 16 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 16 มิถุนายน 2563
วันนี้ (16 มิถุนายน 2563) ที่ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข จ.นนทบุรี แพทย์หญิงพรรณประภา ยงค์ตระกูล ผู้ช่วยโฆษกศูนย์บริหารสถานการณ์โควิด 19 แถลงความคืบหน้าสถานการณ์ผู้ติดเชื้อไวรัสโคโรนา 2019 ในประเทศไทยวันนี้ ไม่มีผู้ติดเชื้อรายใหม่ มีผู้ป่วยกลับบ้านได้ 6 ราย ยอดผู้ป่วยกลับบ้านสะสม 2,993 ราย หรือคิดเป็นร้อยละ 95.47 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 84 ราย หรือร้อยละ 2.68 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,135 ราย
สถานการณ์การติดเชื้อโควิด 19 ของประเทศไทยขณะนี้ผู้ติดเชื้อรายใหม่เป็นคนไทยที่เดินทางกลับมาจากต่างประเทศ และยังคงทยอยเดินทางกลับมาอย่างต่อเนื่อง โดยรัฐบาลได้มีการกำหนดจำนวนผู้ที่เดินทางเข้าประเทศอย่างเหมาะสมเพื่อการบริหารจัดการสถานที่เฝ้าระวังกักตัวและการดูแลของบุคลากรทางการแพทย์เป็นไปอย่างมีประสิทธิภาพ จากข้อมูลผู้เดินทางกลับจากต่างประเทศและเข้ารับการเฝ้าระวังในสถานที่รัฐจัดให้ทั้งในส่วนกลางและภูมิภาคของกรมควบคุมโรค ตั้งแต่เดือนกุมภาพันธ์ ถึง 15 มิถุนายน 2563 มีคนไทยเข้ารับการเฝ้าระวังกักตัวสะสม 28,574 ราย โดยในวันนี้จะมีคนไทยเดินทางกลับจากประเทศแอฟริกาใต้ ญี่ปุ่น อุซเบกิสถาน และกาตาร์ รวม 545 ราย
ภายหลังรัฐบาลได้ผ่อนคลายมาตรการในระยะที่ 4 (15 มิถุนายน 2563) ให้ยกเลิกการจำกัดเวลาออกนอกเคหะสถาน อนุญาตร้านอาหารสามารถจำหน่ายเครื่องดื่มแอลกอฮอล์ได้ จึงมีประชาชนบางส่วนออกมารวมกลุ่มสังสรรค์เพิ่มมากขึ้น นอกจากนี้สถานที่ท่องเที่ยว เช่น สวนสัตว์ สวนน้ำ มีผู้เข้าใช้บริการจำนวนมาก บางแห่งเกิดความแออัด ซึ่งถือเป็นความเสี่ยงสำคัญที่อาจทำให้เกิดการติดเชื้อได้
ดังนั้น ความร่วมมือผู้ประกอบการและประชาชนมีส่วนสำคัญที่จะช่วยลดความเสี่ยงและป้องกันการติดเชื้อโควิด 19 โดยผู้ประกอบการ จะต้องจัดระบบคัดกรองผู้เข้ารับบริการ บริหารจัดการพื้นที่เพื่อลดความแออัด จัดลงทะเบียนผู้ที่เข้าใช้บริการเข้า – ออกพื้นที่ ผ่านแพลทฟอร์มและแอปพลิเคชั่น “ไทยชนะ” ที่ภาครัฐจัดทำขึ้น เพื่อนำไปพัฒนากิจการและสถานที่ให้เป็นไปตามมาตรฐาน และหากพบผู้ติดเชื้อ กรมควบคุมโรคจะใช้เป็นข้อมูลในการติดตามผู้สัมผัสเพื่อนำเข้าสู่ระบบการเฝ้าระวัง ป้องกัน ควบคุมโรค ส่วนประชาชนขอให้ตระหนักและระมัดระวังตนเองมากขึ้น ออกนอกบ้านทุกครั้งต้องสวมหน้ากากอนามัย/หน้ากากผ้า งดการเอามือสัมผัสใบหน้า จมูก ปาก พกแอลกอฮอล์เจลล้างมือ เว้นระยะห่าง หลีกเลี่ยงการเข้าไปสถานที่แออัด คนรวมกันมากๆ เพื่อความปลอดภัย หากมีไข้หรืออาการทางเดินหายใจ เช่น ไอ จาม หอบเหนื่อยให้หยุดพักรักษาตัว ไม่ออกไปในที่สาธารณะ ถ้าอาการไม่ดีขึ้นให้พบแพทย์ตรวจรักษา
****************************** 16 มิถุนายน 2563

ที่มา : https://www.thaigov.go.th/news/contents/details/32377
