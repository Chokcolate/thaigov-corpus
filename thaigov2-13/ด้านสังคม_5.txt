รัฐบาลไทย-ข่าวทำเนียบรัฐบาล-ปลัด พม. ลงพื้นที่ช่วยเหลือกลุ่มเปราะบางในชุมชนย่านตลิ่งชัน กทม. ที่ได้รับผลกระทบจากโรคโควิด-19

วันจันทร์ที่ 15 มิถุนายน 2563
ปลัด พม. ลงพื้นที่ช่วยเหลือกลุ่มเปราะบางในชุมชนย่านตลิ่งชัน กทม. ที่ได้รับผลกระทบจากโรคโควิด-19
ปลัด พม. ลงพื้นที่ช่วยเหลือกลุ่มเปราะบางในชุมชนย่านตลิ่งชัน กทม. ที่ได้รับผลกระทบจากโรคโควิด-19
วันที่ 14 มิ.ย. 63 เวลา 09.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. และหน่วยงานที่เกี่ยวข้อง อาทิ กระทรวงสาธารณสุข กระทรวงแรงงานกรุงเทพมหานคร และชมรมหลักสูตรประกาศนียบัตรชั้นสูง การบริหารงานภาครัฐและกฎหมายมหาชน สถาบันพระปกเกล้า เป็นต้น ลงพื้นที่ ณ ชุมชนบางเชือกหนัง เขตตลิ่งชัน กรุงเทพมหานคร ซึ่งเป็นชุมชนที่ไม่ได้จดทะเบียนกับกรุงเทพมหานคร เพื่อพบปะเยี่ยมให้กำลังใจและช่วยเหลือประชาชนกลุ่มเป้าหมายที่ประสบปัญหาความยากลำบากจากผลกระทบของการแพร่ระบาดของโรคติดเชื้อไวรัสโคโรน่า 2019 (โควิด-19) ในกิจกรรม “ไม่ว่าคุณจะอยู่ที่ไหน พม. จะตามไปเยี่ยม” ภายใต้โครงการ พม. เราไม่ทิ้งกัน
นายปรเมธี กล่าวว่า ด้วยสถานการณ์การแพร่ระบาดของโรคติดเชื้อไวรัสโคโรน่า 2019 (โควิด-19) ส่งผลกระทบต่อประชาชนในวงกว้าง ทั้งในพื้นที่กรุงเทพมหานคร และทั่วประเทศ โดยเฉพาะกลุ่มเป้าหมายของกระทรวงการพัฒนาสังคมและความมั่นคงของมนุษย์ ตั้งแต่เด็กแรกเกิด เยาวชน ผู้สูงอายุ คนพิการ และผู้ด้อยโอกาสทางสังคม ซึ่งเป็นกลุ่มเปราะบางที่มีความเสี่ยงสูง และในวันนี้ ตนพร้อมด้วยคณะผู้บริหารกระทรวง พม. และหน่วยงานที่เกี่ยวข้อง ได้ลงพื้นที่ เพื่อพบปะเยี่ยมให้กำลังใจและช่วยเหลือประชาชนกลุ่มเป้าหมาย ณ ชุมชนบางเชือกหนัง เขตตลิ่งชัน กรุงเทพมหานคร ซึ่งเป็นชุมชนที่ไม่ได้จดทะเบียนกับกรุงเทพมหานคร มีจำนวน 177 ครอบครัว ประมาณ 443 คน ซึ่งพบว่ามีกลุ่มเป้าหมายประกอบด้วย คนพิการ 8 คน ผู้สูงอายุ  35 คน และเด็ก 70 คน นอกจากนี้ยังมีคนว่างงาน 46 คน
นายปรเมธี กล่าวเพิ่มเติมว่า วันนี้ ตนและคณะผู้บริหารได้รับฟังปัญหาและความต้องการของชุมชน พร้อมทั้งหารือร่วมกันถึงแนวทางการพัฒนาคุณภาพชีวิตที่ดีของชุมชนต่อไป เนื่องจากเป็นชุมชนที่ไม่ได้จดทะเบียนกับกรุงเทพมหานคร ทำให้ไม่มีหน่วยงานเป็นเจ้าภาพในการดูแล ส่งผลให้ชุมชนเข้าถึงบริการและสวัสดิการสังคมจากภาครัฐไม่ทั่วถึง นอกจากนี้ ยังได้มอบเครื่องอุปโภคบริโภคที่จำเป็นและนมกล่องสำหรับเด็ก อาหารสำหรับผู้สูงอายุ รวมทั้งมอบถุงยังชีพ เพื่อเป็นการบรรเทาความเดือดร้อนเฉพาะหน้า อีกทั้งได้มอบอุปกรณ์กีฬาให้กับเด็กและเยาวชนในชุมชน และมีการออกบูธจัดหาตำแหน่งงานว่างมาให้ประชาชนชนในชุมชนที่ว่างงานได้สมัครเพื่อให้มีอาชีพมีรายได้ต่อไป ทั้งนี้ หากชุมชนและประชาชนกำลังประสบปัญหาความเดือดร้อนจากโรคโควิด-19 สามารถขอความช่วยเหลือมายังศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/32321
