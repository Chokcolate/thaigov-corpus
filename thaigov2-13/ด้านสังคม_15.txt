รัฐบาลไทย-ข่าวทำเนียบรัฐบาล-ดร.สุวิทย์ ลงพื้นที่ตรวจเยี่ยม ม.ราชภัฏวไลยอลงกรณ์ ในพระบรมราชูปถัมภ์ หารือการดำเนินงานการพัฒนาเชิงพื้นที่และท้องถิ่น

วันพุธที่ 17 มิถุนายน 2563
ดร.สุวิทย์ ลงพื้นที่ตรวจเยี่ยม ม.ราชภัฏวไลยอลงกรณ์ ในพระบรมราชูปถัมภ์ หารือการดำเนินงานการพัฒนาเชิงพื้นที่และท้องถิ่น
ดร.สุวิทย์ ลงพื้นที่ตรวจเยี่ยม ม.ราชภัฏวไลยอลงกรณ์ ในพระบรมราชูปถัมภ์ หารือการดำเนินงานการพัฒนาเชิงพื้นที่และท้องถิ่น
วันนี้ (29 พฤษภาคม 2563) ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) พร้อมด้วย นางสุวรรณี คำมั่น เลขานุการรัฐมนตรีว่าการกระทรวงการอุดมศึกษาฯ, ดร.อภิชัย สมบูรณ์ปกรณ์ โฆษกกระทรวงการอุดมศึกษาฯ, และดร.ชุติมา เอี่ยมโชติชวลิต ผู้ว่าการสถาบันวิจัยวิทยาศาสตร์และเทคโนโลยีแห่งประเทศไทย (วว.) ลงพื้นที่ตรวจเยี่ยม มหาวิทยาลัยราชภัฏวไลยอลงกรณ์ ในพระบรมราชูปถัมภ์ เพื่อหารือการดำเนินงานการพัฒนาพื้นที่ พัฒนาท้องถิ่น ของจังหวัดปทุมธานี โดยมี ผศ.ดร.สุพจน์ ทรายแก้ว อธิการบดีมหาวิทยาลัยราชภัฏวไลยอลงกรณ์ ในพระบรมราชูปถัมภ์ พร้อมคณะผู้บริหารมหาวิทยาลัยราชภัฏวไลยอลงกรณ์ฯ ให้การต้อนรับ ณ ห้องประชุมราชนครินทร์ ชั้น 5 มหาวิทยาลัยราชภัฏวไลยอลงกรณ์ฯ
โดย มหาวิทยาลัยราชภัฏวไลยอลงกรณ์ฯ มีประเด็นการนำเสนอ ดังนี้
1. VRU Area and local Development University
2. โครงการจ้างระยะ 2 วิศวกร/ ผู้ประกอบการสังคม
3. โครงการเงินกู้ 400,000 ล้านบาท LOCAL ECONOMY
ผศ.ดร.สุพจน์ อธิการบดีมหาวิทยาลัยราชภัฏวไลยอลงกรณ์ฯ กล่าวว่า มหาวิทยาลัยมีความชัดเจนว่าจะปรับบทบาทให้เป็นมหาวิทยาลัยที่มุ่งเน้นการพัฒนาเชิงพื้นที่และพัฒนาท้องถิ่นอย่างสมบูรณ์แบบ โดยพยายามพัฒนาการเรียน การสอนให้สามารถควบคู่กับการพัฒนาชุมชนท้องถิ่นอย่างต่อเนื่องได้ ในแนวทางของการจัดการเรียน การสอนก็จัดทำในรูปแบบของ ABCD Model คือ VRU LEARNING AND TEACHING MODEL
(1) Active Learning ผู้เรียนเป็นศูนย์กลาง สร้างการเรียนรู้ด้วยตนเองผ่านการปฏิบัติจริง เน้นการเรียนรู้แบบสืบค้นผ่าน Project Based Learning, Case Based Learning, Outdoor Learning
(2) Blended Kearning จัดประสบการณ์ทั้งการเรียนรู้ในห้องเรียนและการเรียนรู้ด้วยตนเอง ผ่านสื่อการเรียนแบบ Classroom และ Online
(3) Collaborative Learning การจัดให้ผู้เรียน เรียนรู้ร่วมกับเพื่อนและอาจารย์ ทั้งในห้องเรียนและสื่อออนไลน์ โดยผู้เรียนและผู้สอนร่วมกันกำหนดประเด็นเรียนรู้
(4) Design Thinking for Learning Outcomes ออกแบบกระบวนการเรียนรู้ พัฒนากิจกรรม หรือหลักสูตรรายวิชา เน้นสร้างผลลัพธ์การเรียนรู้
สำหรับด้านงานวิจัยของมหาวิทยาลัยได้เน้นความเป็นเลิศใน 4 ด้าน คือ (1) อาหารเพื่อสุขภาพ เกษตรปลอดภัย (2) อุตสาหกรรมบริการ (3) การเรียนรู้พัฒนาที่ยั่งยืน (4) สิ่งแวดล้อมและสุขภาวะชุมชน ในแง่ของการพัฒนาชุมชนท้องถิ่น (University Engagement Model) มหาวิทยาลัยได้ยึดหลักการทรงงานของในหลวง รัชกาลที่ 9 เข้าใจ เข้าถึงและพัฒนา แต่ก็มีหลักชัดเจนคือใช้ชุมชนเป็นตัวตั้ง ต้องรับรู้ปัญหาชุมชนท้องถิ่น และทำงานร่วมกับพาคีเครือข่าย โดยการสร้างชุมชนนวัตกรรมก็เป็นเป้าหมายที่ต้องทำให้สำเร็จในฐานะของการเป็นมหาวิทยาลัยที่พัฒนาเชิงพื้นที่ พัฒนาท้องถิ่น หรือว่าการเสริมสร้าง OTOP ทั้งใน จ.ปทุมธานีและสระแก้ว เพื่อเสริมสร้างรายได้และมีผลกำไรที่เหมาะสมมากยิ่งขึ้น ทั้งหมดนี้มหาวิทยาลัยพยายามสอดแทรกแนวคิดเชิงออกแบบเพื่อพัฒนานวัตกรรมเชิงพื้นที่ให้เกิดผล ขณะนี้ได้ดำเนินการพัฒนาให้เกิดขึ้นกับอาจารย์ นักศึกษา อาทิ ส่งเสริมการเป็น Startup หรือผู้ประกอบการหน้าใหม่
สำหรับโครงการจ้างงานในระยะที่ 2 ได้ยึดพื้นที่ที่มหาวิทยาลัยได้ดำเนินการเดิมอยู่แล้วและทำให้ต่อเนื่องก็คือ “จำนวน 23 ตำบล” ใน 2 จังหวัดทั้งปทุมธานีและสระแก้ว และได้กำหนดเกณฑ์การจ้างงานนักศึกษาไว้จำนวน 209 คน ซึ่งทางมหาวิทยาลัยได้กำหนดแนวทางการทำงานและทีมอาจารย์ที่คอยดูแลรับผิดชอบ ประสานงาน ให้คำปรึกษาและจัดการเรียนการสอนที่เหมาะสม ในส่วนของแผนงานฟื้นฟูเศรษฐกิจท้องถิ่นและชุมชน ทางมหาวิทยาลัยได้เสนอที่จะพัฒนาในจังหวัดปทุมธานีและสระแก้วทั้งหมด คือ 118 ตำบลและการจ้างงานประมาณ 2,360 คน
ด้าน ดร.สุวิทย์ รมว.อว. ให้ความเห็นว่า “นโยบายของ อว. คือให้มหาวิทยาลัยเป็นแนวหน้า (For Front) ของการเปลี่ยนแปลง” ถ้าภาคส่วนของมหาวิทยาลัยขยับ ภาคส่วนอื่น ๆ ก็จะขยับตาม เพราะฉะนั้นเพื่อตอบโจทย์ในเรื่องนี้ “โลกหลัง COVID มหาวิทยาลัยจะต้องเป็นกลไกสำคัญในการชี้นำและขับเคลื่อนในส่วนนั้น”
สำหรับ “โลกหลัง COVID” นั้น หน้าที่ของราชภัฏทั้ง 38 แห่งผนึกกำลังกัน และพร้อมตอบโจทย์ความยั่งยืนที่เป็นพลวัต “ชุมชนมีสิทธิที่จะอยู่ในพื้นที่” และเชื่อมสู่ประชาคมโลก “ซึ่งมหาวิทยาลัยต้องสร้างโอกาสและทางเลือกให้กับชุมชน” สิ่งที่ดำเนินจากนี้ไปอยู่ที่หลักคิดที่ถูกต้อง การเกิดวิกฤต COVID ก็ถือเป็นตัวโชคดีภายใต้ความโชคร้าย เพราะว่าถ้าไม่มี COVID เราจะไม่มีโอกาสทำให้โลกเกิดการเปลี่ยนแปลงขึ้นได้เลย ใน Post COVID เราต้องทำให้ชุมชนให้มีชีวิต ชุมชนที่แท้จริงต้องอยู่อย่างเกื้อกูลและแบ่งปัน ในส่วนที่มหาวิทยาลัยราชภัฏวไลยอลงกรณ์ฯ เสนอมานั้น รมว.อว. เห็นว่าทุกอย่างครบหมดแล้ว ทั้งสถาบันที่มีอยู่ คณะต่าง ๆ ถ้าต่อร้อยเรียง และผสมผสานกันได้ จะสามารถตอบโจทย์ได้อีกหลาย ๆ เรื่อง แต่ประเด็นคือจะสร้างพลัง ภายใต้แนวคิดที่พูดถึงก็คือว่า จากนี้ไป Local Economy มีความสำคัญมาก ต้องขึ้นรูปให้ดีและทำอย่างต่อเนื่อง ชัดเจน ทำให้เป็นระบบ “ในขณะนี้ BCG จะเป็น New Growth Engine ของประเทศหลัง COVID ซึ่งตอบโจทย์ความยั่งยืน” สำหรับใน 10 S-Curve นั้น 5 S-Curve สำคัญที่รวมกันภายใต้ BCG ที่ประกอบด้วย (1) อุตสาหกรรมเกษตรและอาหาร (2) อุตสาหกรรมการแพทย์และสาธารณสุข (3) อุตสาหกรรมพลังงานและวัสดุชีวภาพ (4) การท่องเที่ยวและcreative economy BCG เป็นสิ่งที่ดึงเอาจุดแข็งที่มีอยู่แล้วขึ้นมา คือ ความหลากหลายทางชีวภาพ ความหลากหลายเชิงวัฒนธรรม แต่ละเรื่องของ BCG เชื่อว่ามหาวิทยาลัยราชภัฏต่าง ๆ รวมถึงมหาวิทยาลัยราชภัฏวไลยอลงกรณ์ฯ สามารถทำงานได้อย่างเต็มที่ เพราะว่าที่นี่มีทั้งคณะเกษตร อุตสาหกรรม หรือบางเรื่องอาจจะดำเนินงานร่วมกับมหาวิทยาลัยราชมงคล ถ้าเป็นงานเรื่องของเครื่องจักรกล นอกจากนั้นที่นี่ยังมีเรื่องของสาธารณสุข วิทยาการจัดการ ซึ่งตรงนี้ครบเครื่องหมด และเชื่อว่ามหาวิทยาลัยราชภัฏวไลยอลงกรณ์ฯ สามารถดำเนินงานได้อย่างเต็มที่ บริหารจัดการงบประมาณอย่างคุ้มค่ารวมถึงการตอบโจทย์ความยั่งยืน
“เรื่องของการจ้างงาน ไม่ใช่การแจกเงิน แต่เป็นการจ้างเพื่อไปทำงานและต้องเป็นงานที่มีคุณค่า โดยก่อนที่จะให้ทำงานควรให้มีการปฐมนิเทศก่อน เพื่อให้มหาวิทยาลัยจะคัดเลือกงานให้ทำได้ตรงจุด” “นอกเหนือจากการทำงานมหาวิทยาลัยต้องพยายาม Re-Skill และ Up-Skill” อาทิ เรื่องของภาษาอังกฤษ ดิจิทัล การบริการการจัดการเงินอย่างง่าย การตลาด “หรือแม้กระทั่งเรื่องสังคม และหลังจากการเลิกจ้างงานแล้ว ผู้เข้ารับจ้างจะเกิดความเข้าใจและเรียนรู้ที่จะดำเนินชีวิต หรือพัฒนาต่อยอดความรู้ที่ได้รับมา”  โดยการจ้างงานตรงนี้ยังคงต้องการให้เกิดการจ้างงานในพื้นที่ เพื่อให้เกิดความติดถิ่น และสุดท้ายเรื่องที่จะต้องมาหารือกันอีกครั้งก็คือการขยายต่อ ใช้ตำบลเป็นศูนย์กลางในการยกระดับเศรษฐกิจและสังคมของตำบลแบบบูรณาการ
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/32391
