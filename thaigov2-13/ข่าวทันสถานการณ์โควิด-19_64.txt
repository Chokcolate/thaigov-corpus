รัฐบาลไทย-ข่าวทำเนียบรัฐบาล-โฆษก ศบค. เผย ไทยไม่พบผู้ป่วยติดเชื้อไวรัสโควิด-19 รวม 28 วันติดต่อกัน ย้ำยังไม่สามารถผ่อนคลายทุกมาตรการตามปกติได้

วันจันทร์ที่ 22 มิถุนายน 2563
พิมพ์
โฆษก ศบค. เผย ไทยไม่พบผู้ป่วยติดเชื้อไวรัสโควิด-19 รวม 28 วันติดต่อกัน ย้ำยังไม่สามารถผ่อนคลายทุกมาตรการตามปกติได้
โฆษก ศบค. เผย ไทยไม่พบผู้ป่วยติดเชื้อไวรัสโควิด-19 รวม 28 วันติดต่อกัน ย้ำยังไม่สามารถผ่อนคลายทุกมาตรการตามปกติได้
วันนี้ (22 มิ.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีที่แรงงานเมียนมาติดเชื้อโควิดหลังจากกลับจากไทย ซึ่งได้รับรายงานจากประเทศเพื่อนบ้านผ่านมายังสื่อต่างประเทศทราบว่า มีจำนวน 23 รายที่เป็นแรงงานที่ผ่านมาจากเมืองไทย ขณะนี้กรมควบคุมโรคได้ติดตามข่าวสารและประสานงานระหว่างประเทศ โดยทางเมียนมาได้ดูแลผู้ติดเชื้อภายในประเทศอย่างดีและเข้มแข็ง นอกจากนี้ ทางการไทยยังประสานงานความร่วมมือไปยังองค์การอนามัยโลก (WHO) ซึ่งมีกฎหมายอนามัยระหว่างประเทศที่ต้องดูแลข้อมูลเป็นกฎระหว่างประเทศที่ดูแลข้อมูลการเจ็บป่วยของผู้ป่วยที่ติดเชื้อ โดยในเบื้องต้นประเทศไทย พบว่ามีจำนวน 19 ราย เป็นผู้ป่วยแรงงานต่างด้าวเดิมที่ได้เข้าสถานกักกันโรคของรัฐ และดูแลจนครบ 14 วัน ตั้งแต่เมื่อ 25 เมษายน 63 และให้เดินทางกลับประเทศไปแล้ว ส่วนอีก 4 รายอยู่ในระหว่างการประสานหาข้อมูล ทั้งนี้ ในจำนวน 19 ราย ได้เข้ารับการดูแลในสถานกักกันโรคที่รัฐจัดให้ ซึ่งข้อมูลที่ขาดหายไป อยู่ในระหว่างการประสานงานของทั้งสองประเทศ
โฆษก ศบค. กล่าวถึงกรณีผู้ที่เข้าพักใน State Quarantine ที่มีโรคประจำตัวเป็นโรคหัวใจ ตรวจร่างกายไม่พบเชื้อโควิด แล้วเสียชีวิตขณะที่พักอยู่ใน State Quarantine ซึ่งกรณีดังกล่าวเป็นรายแรกจาก 40,000 กว่ารายที่เข้ามายัง State Quarantine และ Local Quarantine ขอแสดงความเสียใจกับครอบครัวของผู้สูญเสีย โดยผู้ที่เข้ามายังสถานกักกันโรคที่รัฐจัดให้ มียอดสะสมประมาณ 40,000 กว่าราย ทั้งนี้ นายกรัฐมนตรีได้แสดงความห่วงใยและมอบหมายให้ ศบค. ชุดเล็กดำเนินการตามมาตรการคุมเข้ม เมื่อซักประวัติแล้วพบมีอาการป่วยที่จำเป็นจะต้องเข้าโรงพยาบาล จะไม่ให้เข้าไปยังสถานกักกันในโรงแรมที่เป็น State Quarantine โดยจะต้องเข้า Hospital Quarantine เท่านั้น เป็นมาตรการใหม่ที่ทีมปฏิบัติการการดูแลผู้ที่กลับจากต่างประเทศต้องดำเนินการต่อไป
โฆษก ศบค. ยังชี้แจงกรณีชายไทยขอความช่วยเหลือจากกู้ภัย เนื่องจากสงสัยว่าตนเองมีอาการคล้ายผู้ป่วยติดเชื้อไวรัสโควิด-19 ณ สถานีรถไฟหาดใหญ่ จ.สงขลา พบว่าเป็นผู้ป่วยที่มีอาการทางจิตรวมถึงมีประวัติการใช้สารเสพติด อย่างไรก็ตาม เจ้าหน้าที่สาธารณสุขได้ทำการตรวจหาเชื้อไวรัสโควิด-19 และอยู่ภายใต้การดูแลของโรงพยาบาลหาดใหญ่ระหว่างรอผลการตรวจ
พร้อมกันนี้ โฆษก ศบค. กล่าวถึงประเทศไทยไม่พบผู้ป่วยติดเชื้อไวรัสโควิด-19 เป็นระยะเวลา 28 วันติดต่อกัน โดยย้ำว่ายังไม่สามารถผ่อนคลายทุกมาตรการตามปกติได้ อย่างไรก็ตาม คณะกรรมการเฉพาะกิจพิจารณาการผ่อนคลายการบังคับใช้มาตรการ ได้มีการหารือถึงการแบ่งกลุ่มการเดินทางเข้าสู่ประเทศไทยออกเป็น 2 กลุ่ม ได้แก่ กลุ่มแรก ประกอบไปด้วย นักธุรกิจ นักลงทุน แรงงานฝีมือ ผู้เชี่ยวชาญด้านธุรกิจต่าง ๆ คนต่างด้าวที่มีครอบครัวเป็นคนไทย คนต่างด้าวที่มีถิ่นที่อยู่ในประเทศไทย และกลุ่มนักท่องเที่ยวทางด้านการแพทย์ (Medical and Wellness Tourism) ซึ่งกลุ่มนี้ต้องเข้าสู่กระบวนการ State Quarantine 14 วันเพื่อสังเกตอาการ และ กลุ่มที่ 2 การทำ Travel Bubble ที่ผ่อนผันในการเข้าสู่กระบวนการ State Quarantine 14 วัน ประกอบไปด้วย นักธุรกิจ นักลงทุน แขกของรัฐบาล แขกของส่วนราชการ และนักท่องเที่ยวที่เดินทางตามโครงการ Travel Bubble ที่เดินทางเข้ามาระยะสั้นเท่านั้น ทั้งนี้ ได้มีการเตรียมเสนอต่อที่ประชุม ศบค. เพื่อให้ความเห็นชอบ
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32614
