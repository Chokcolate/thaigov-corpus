รัฐบาลไทย-ข่าวทำเนียบรัฐบาล-รมว.พม. ปลื้ม ขึ้นบ้านใหม่ 10 ครอบครัวคนหูหนวก จากใต้สะพาน สู่บ้านเอื้ออาทรปทุมธานี (ลาดหลุมแก้ว 2)

วันจันทร์ที่ 15 มิถุนายน 2563
รมว.พม. ปลื้ม ขึ้นบ้านใหม่ 10 ครอบครัวคนหูหนวก จากใต้สะพาน สู่บ้านเอื้ออาทรปทุมธานี (ลาดหลุมแก้ว 2)
รมว.พม. ปลื้ม ขึ้นบ้านใหม่ 10 ครอบครัวคนหูหนวก จากใต้สะพาน สู่บ้านเอื้ออาทรปทุมธานี (ลาดหลุมแก้ว 2)
วันที่ 14 มิ.ย. 63 เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหาร และหน่วยงานที่เกี่ยวข้อง ลงพื้นที่เยี่ยมให้กำลังใจและติดตามความเป็นอยู่ของครอบครัวคนหูหนวก 10 ครอบครัว ที่ย้ายมาอยู่บ้านใหม่ ณ อาคาร 55 ชุมชนบ้านเอื้ออาทรปทุมธานี (ลาดหลุมแก้ว 2) จังหวัดปทุมธานี จากเดิมที่อาศัยใน ชุมชนคนหูหนวก บริเวณใต้สะพานและริมถนนพระราม 9 เขตห้วยขวาง กทม.
นายจุติ กล่าวว่า เมื่อวันที่ 9 พฤษภาคม 2563 ตนพร้อมหน่วยงานที่เกี่ยวข้อง ได้ลงพื้นที่ชุมชนคนหูหนวก และได้เร่งให้ความช่วยเหลือเป็นลำดับแรก โดยเฉพาะเรื่องที่อยู่อาศัย เนื่องจากชุมชนดังกล่าวมีคนพิการทางการได้ยินหรือสื่อความหมาย (หูหนวก) อาศัยอยู่เป็นจำนวนมาก ซึ่งเป็นกลุ่มเปราะบางที่มีความเสี่ยงสูงจากผลกระทบของโรคโควิด-19 อีกทั้งเป็นชุมชนที่ไม่ได้จดทะเบียนกับกรุงเทพมหานคร ทำให้ไม่มีหน่วยงานภาครัฐเป็นเจ้าภาพในการดูแล จึงไม่สามารถเข้าถึงสิทธิสวัสดิการสังคมต่างๆ จากรัฐ ซึ่งในวันนี้ ตนได้มาเยี่ยมให้กำลังใจและติดตามความเป็นอยู่ของครอบครัวคนหูหนวก 10 ครอบครัว ที่ย้ายมาอยู่บ้านใหม่ ณ อาคาร 55 ชุมชนบ้านเอื้ออาทรปทุมธานี (ลาดหลุมแก้ว 2) พร้อมทั้งได้มอบของขวัญขึ้นบ้านใหม่ ได้แก่ พระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี พร้อมกรอบขนาด 8×12 นิ้ว เงินสงเคราะห์ ชุดอาหารสด คู่มือมนุษย์โควิด ตอน เปิดเมืองไทยให้ป(ล)อดภัย และต้นไม้มงคล "โกสน"
นายจุติ กล่าวต่อไปว่า เราพร้อมดูแลพี่น้องประชาชน โดยจะไม่ทิ้งใครไว้ข้างหลัง เมื่อเราเจอกลุ่มเปราะบาง กระทรวง พม. พร้อมเข้าไปช่วยเหลือ เพื่อให้ได้ย้ายมายังที่อยู่อาศัยใหม่ที่มีความสุขและมีสุขอนามัยที่ดี ทั้งหมดนี้ เราทุกคนตั้งใจทำงานถวายพระบาทสมเด็จพระเจ้าอยู่หัว  ซึ่งทรงมีพระดำรัสแก่นายกรัฐมนตรีที่ไม่อยากให้ประชาชนลำบาก ซึ่งกระทรวง พม. ตั้งใจทำงานเต็มที่ โดยเราจะพยายามย้ายกลุ่มเปราะบางในชุมชนซึ่งเป็นคนพิการทางการได้ยินหรือสื่อความหมาย (หูหนวก) เข้ามาให้ได้มากที่สุด ทั้งนี้ ตนต้องขอขอบคุณทุกหน่วยงานที่ช่วยกันทำให้งานนี้สำเร็จไปได้ด้วยดี เป็นเพียงก้าวแรกและเราจะทำก้าวต่อๆ ไป ขณะนี้ กระทรวง พม. ได้เตรียมในเรื่องของสวัสดิการสังคมสำหรับกลุ่มเปราะบางที่มีความยาลำบาก โดยของบประมาณช่วยเหลือ พราะปัญหาของประชาชนนั้น รอไม่ได้
นายจุติ กล่าวเพิ่มเติมว่า สำหรับ 10 ครอบครัวที่ย้ายเข้ามาอยู่บ้านใหม่นั้น พวกเขามีความสุขและดีใจมาก นั่นคือ สิ่งตอบแทนของข้าราชการที่ตั้งใจทำงานและได้เห็นความสำเร็จ แต่เราจะไม่หยุดอยู่เพียงแค่นี้ เพราะการแก้ปัญหาของประชาชนจะต้องทำให้เร็วที่สุด เราจำเป็นต้องบูรณาการความร่วมมือกับหลายกระทรวงที่เกี่ยวข้อง อาทิ กระทรวงมหาดไทย กระทรวงแรงงาน กระทรวงการท่องเที่ยวและกีฬา กระทรวงศึกษาธิการ กระทรวงสาธารณสุข กระทรวงดิจิทัลเพื่อเศรษฐกิจและสังคม และกระทรวงการอุดมศึกษา วิทยาศาสตร์ วิจัย และนวัตกรรม เป็นต้น ทั้งหมดนี้ จะเป็นการร่วมกันสร้างอาชีพและทักษะใหม่ให้สอดคล้องกับวิถีชีวิตใหม่ (New Normal) หลังภาวะวิกฤติโรคโควิด-19 ส่วนครอบครัวที่เหลือที่ยังไม่ย้ายมา ทางกลุ่มที่ย้ายมาแล้วจะได้ชักชวนให้มาอยู่ด้วยกัน โดยตนอยากจะทำให้เป็นชุมชนต้นแบบ อีกทั้งมีนายกสมาคมคนหูหนวกแห่งประเทศไทย ได้มาร่วมอธิบายและชักชวนให้มาอยู่ด้วยกัน นับว่าเป็นเพียงจุดเริ่มต้นของกระทรวง พม. ในการดูแลกลุ่มเป้าหมายเฉพาะ

ที่มา : https://www.thaigov.go.th/news/contents/details/32322
