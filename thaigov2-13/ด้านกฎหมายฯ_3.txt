รัฐบาลไทย-ข่าวทำเนียบรัฐบาล-รมว.ยุติธรรม แจง ตั้ง"สุพจน์ ทรัพย์ล้อม" นั่งที่ปรึกษาโครงการเรือนจำอุตสาหกรรม หวังใช้ประสบการณ์บริหารให้เป็นประโยชน์  ยืนยันไม่ทราบกรณีรัฐบาลเตรียมผลักดันกฎหมายนิรโทษกรรม

วันศุกร์ที่ 19 มิถุนายน 2563
รมว.ยุติธรรม แจง ตั้ง"สุพจน์ ทรัพย์ล้อม" นั่งที่ปรึกษาโครงการเรือนจำอุตสาหกรรม หวังใช้ประสบการณ์บริหารให้เป็นประโยชน์  ยืนยันไม่ทราบกรณีรัฐบาลเตรียมผลักดันกฎหมายนิรโทษกรรม
รมว.ยุติธรรม แจง ตั้ง"สุพจน์ ทรัพย์ล้อม" นั่งที่ปรึกษาโครงการเรือนจำอุตสาหกรรม หวังใช้ประสบการณ์บริหารให้เป็นประโยชน์  ยืนยันไม่ทราบกรณีรัฐบาลเตรียมผลักดันกฎหมายนิรโทษกรรม หวังสร้างปรองดองทางการเมือง และไม่ได้สั่งให้ยุบ ๖ ชุดสืบสวน ชี้กระทรวงยุติธรรม
ในวันอังคารที่ ๑๗ มิถุนายน ๒๕๖๓ เวลา ๑๒.๓๐ น. ณ บริเวณด้านหน้าห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม แถลงข่าวถึงกรณีการแต่งตั้งนายสุพจน์ ทรัพย์ล้อม อดีตปลัดกระทรวงคมนาคม เป็นหนึ่งในคณะอนุกรรมการฯ กำหนดแนวทางออกแบบโครงสร้างและการบริหารจัดการเรือนจำอุตสาหกรรมฯ เพื่อการแก้ไขและพัฒนาพฤตินิสัยผู้ต้องขัง ว่า ใน ๑ -๒ วันนี้ จะมีคำสั่งแต่งตั้งนายสุพจน์ฯ เข้ามาเป็นที่ปรึกษาให้แก่คณะอนุกรรมการที่กำหนดโครงการฯ โดยขอยืนยันว่า ไม่ได้ให้นายสุพจน์ฯ เป็นอนุกรรมการกำหนดโครงการฯ ตามที่ปรากฎเป็นข่าว แต่จะให้มาเป็นที่ปรึกษา เพราะเชื่อมั่นในความสามารถด้านการบริหารและประสบการณ์ที่เคยอยู่ในเรือนจำ ซึ่งตรงตามหลักการ "คืนคนดีสู่สังคม" รวมถึงการจะแต่งตั้งนายสุพจน์ฯ มาเป็นที่ปรึกษาและการทำโครงการฯ นั้น เพื่อฝึกและจัดหาอาชีพให้ผู้ต้องขัง ที่จะทำให้กลับเข้าสู่สังคมได้อย่างปกติสุข ป้องกันและแก้ปัญหาการกระทำผิดซ้ำได้อีกทางหนึ่ง
นายสมศักดิ์ กล่าวต่ออีกว่า ที่ผ่านมามีกว่า ๓๕ % ที่ผู้พ้นโทษออกมาแล้ว ต้องกลับเข้าสู่เรือนจำอีก ดังนั้น จึงถือว่าเป็นการให้โอกาส โดยเฉพาะกลุ่มนักโทษชั้นดี ที่ตนเรียกว่า "กลุ่มเทวดาตกสวรรค์" และระดับปานกลาง ที่เรียกว่า "กลุ่มขุนแผนนอนคุก" ส่วนนักโทษชั้นเลว หรือ "เดรัจฉาน" นั้น จะพยายามขังให้นานที่สุดและค่อยๆให้ปรับเปลี่ยนพฤติกรรมเป็นนักโทษชั้นดี นอกจากนี้ ยืนยัน ตนตั้งใจและพยายามติดต่อผู้มีความสามารถในด้านต่างๆ มาให้คำปรึกษาเกี่ยวกับโครงการพัฒนาเรือนจำนี้ รวมถึงผู้เชี่ยวชาญการท่องเที่ยวและปราชญ์ชาวบ้านที่เชี่ยวชาญเรื่องการเกษตรด้วย โดยมั่นใจว่าจะไม่เป็นการทำให้กระทรวงยุติธรรมเสียภาพลักษณ์
ส่วนที่มีกระแสข่าวว่ารัฐบาลเตรียมดำเนินการออกกฎหมายนิรโทษกรรม คดีที่เกี่ยวข้องทางการเมือง เพื่อต้องการนำประเทศสู่การปรองดองนั้น ส่วนตัวยังไม่ทราบ อาจจะเป็นแนวทางของผู้ใหญ่ ซึ่งถ้าหากมีจริง คงจะต้องมีการหารือกัน แต่ตอนนี้ตนยังไม่ทราบเรื่อง
ส่วนกระแสข่าวเรื่องการสั่งยุบชุดสืบสวนกองคดีการเงินฯ ของกรมสอบสวนคดีพิเศษ หรือ ดีเอสไอ จากเรื่องที่เข้าไปร่วมจับกุมบ่อนการพนันขนาดใหญ่ในจังหวัดระยอง โดยมีสายตรงจากนายกรัฐมนตรีให้ดำเนินการ ว่า ไม่ได้รับการติดต่อสายตรงใดๆ จากนายกรัฐมนตรี และไม่ได้เป็นผู้สั่งการให้ดีเอสไอ ออกคำสั่งดังกล่าว แต่ทราบว่าเป็นการดำเนินการภายในหลังจากที่ก่อนหน้านี้ได้ให้นโยบายกับนายไตรยฤทธิ์ เตมหิวงศ์ รักษาราชการแทนอธิบดีกรมสอบสวนคดีพิเศษ พิจารณาร่วมกับพันตำรวจโท กรวัชร์ ปานประภากร ผู้ตรวจราชการกระทรวงยุติธรรม ว่าที่อธิบดีกรมสอบสวนคดีพิเศษ ในการดำเนินการปรับเปลี่ยนโครงสร้างการสืบสวนสอบสวนให้สอดคล้องกับกฎหมายคดีพิเศษ รวมถึงการทำงานของศูนย์ยุติธรรมสร้างสุขให้เป็นไปในแนวทางเดียวกัน เช่น ให้มุ่งเน้นเรื่องที่เกี่ยวกับกฎหมายฟอกเงิน คดีที่เกี่ยวข้องกับเศรษฐกิจ ทรัพยากรทางธรรมชาติ
นายสมศักดิ์ ยังยืนยันว่า การมอบนโยบายดังกล่าว ไม่ใช่คำสั่งบังคับว่า ต้องยุบชุดสืบสวนใด เพราะเป็นอำนาจการตัดสินใจของทางดีเอสไอเอง ส่วนเรื่องการจับกุมบ่อนพนัน เห็นว่าสามารถทำได้หากเป็นเรื่องซึ่งหน้า แต่ต้องไม่ใช่ภารกิจหลักในการทำหน้าที่
นอกจากนี้ นายสมศักดิ์ ยังกล่าวถึงกรณีที่เด็กหญิงอายุ ๑๒ ปี ถูกเครือญาติข่มขืนนานกว่า ๒ ปี ว่า กระทรวงยุติธรรม ได้ให้ความช่วยเหลือเหยื่อรวมถึงพยานเรียบร้อยแล้ว โดยขณะนี้เด็กอยู่ในความดูแลภายใต้กระทรวงพัฒนาสังคมและความมั่นคงของมนุษย์ ขณะที่กรมคุ้มครองสิทธิและเสรีภาพ ได้มีการใช้กฎหมาย พระราชบัญญัติจัดตั้งศาลเด็กและเยาวชน ในการดูแลค่าใช้จ่าย ทั้งการคุ้มครองพยาน ที่มีทั้งหมด ๕ คน และหากมีค่าใช้จ่ายในส่วนใดเพิ่มเติมที่นอกเหนือจากนี้ ทางกระทรวงยุติธรรม จะดำเนินการดูแลให้
ส่วนทางคดีให้เป็นหน้าที่ของเจ้าหน้าที่ตำรวจ ซึ่งหากต้องการให้ทางกระทรวงยุติธรรมเข้าไปดำเนินการช่วยเหลือในเรื่องใด จะเข้าไปสนับสนุนอย่างเต็มที่ พร้อมยืนยันการคุ้มครองพยาน จะมีการคุ้มครองจนกว่าคดีจะสิ้นสุด และนอกจากเงินสนับสนุนดังกล่าวแล้ว ยังมีเงินเยียวยาตามพระราชบัญญัติค่าตอบแทนผู้เสียหาย และค่าทดแทน และค่าใช้จ่ายแก่จำเลยในคดีอาญา พ.ศ.๒๕๔๔ (และที่แก้ไขเพิ่มเติม (ฉบับที่ ๒) พ.ศ.๒๕๕๙) อีกด้วย

ที่มา : https://www.thaigov.go.th/news/contents/details/32556
