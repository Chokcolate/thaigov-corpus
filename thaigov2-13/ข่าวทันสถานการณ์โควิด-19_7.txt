รัฐบาลไทย-ข่าวทำเนียบรัฐบาล-รฟม. แจ้งเวลาให้บริการรถไฟฟ้า MRT รวมถึงอาคารและลานจอดแล้วจรทุกแห่ง เป็นปกติ ตั้งแต่วันที่ 15 มิถุนายน 2563 เป็นต้นไป [กระทรวงคมนาคม]

วันจันทร์ที่ 15 มิถุนายน 2563
พิมพ์
รฟม. แจ้งเวลาให้บริการรถไฟฟ้า MRT รวมถึงอาคารและลานจอดแล้วจรทุกแห่ง เป็นปกติ ตั้งแต่วันที่ 15 มิถุนายน 2563 เป็นต้นไป [กระทรวงคมนาคม]
รฟม. แจ้งเวลาให้บริการรถไฟฟ้า MRT รวมถึงอาคารและลานจอดแล้วจรทุกแห่ง เป็นปกติ ตั้งแต่วันที่ 15 มิถุนายน 2563 เป็นต้นไป
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม ดำเนินการสอดคล้องตามมติที่ประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรน่า 2019 หรือโควิด-19 (ศบค.) ที่เห็นชอบให้ยกเลิกเวลาการห้ามออกนอกเคหสถาน (เคอร์ฟิว) และผ่อนปรนกิจการและกิจกรรมในระยะที่ 4 ตั้งแต่วันที่ 15 มิถุนายน 2563 โดยปรับเวลาการให้บริการรถไฟฟ้ามหานคร สายเฉลิมรัชมงคล (MRT สายสีน้ำเงิน) และรถไฟฟ้ามหานคร สายฉลองรัชธรรม (MRT สายสีม่วง) เป็นเวลาปกติ ดังนี้
1. ให้บริการรถไฟฟ้า MRT สายสีม่วง ตั้งแต่เวลา 05.30 – 24.00 น. และให้บริการรถไฟฟ้า MRT สายสีน้ำเงิน ตั้งแต่เวลา 06.00 – 24.00 น. ทั้งนี้ ผู้โดยสารสามารถตรวจสอบตารางการเดินรถและเวลารถไฟฟ้าขบวนสุดท้ายได้จากประกาศภายในสถานี หรือเฟซบุ๊ก MRT Bangkok Metro โมบายแอพลิเคชั่น Bangkok MRT เว็บไซต์ www.bemplc.co.th ศูนย์บริการข้อมูล โทร. 0 2624 5200
2. อาคารและลานจอดแล้วจรของ รฟม. จะเปิดให้บริการเวลา 05.00 – 01.00 น. โดยปัจจุบัน   รฟม. มีที่จอดรถในแนวสายทางรถไฟฟ้า MRT สายสีน้ำเงิน จำนวน 13 แห่ง ได้แก่ อาคารจอดแล้วจรที่สถานีลาดพร้าว สถานีศูนย์วัฒนธรรมแห่งประเทศไทย สถานีหลักสอง (2 อาคาร) และลานจอดแล้วจรที่สถานีรัชดาภิเษก สถานีห้วยขวาง สถานีศูนย์วัฒนธรรมแห่งประเทศไทย (2 ลาน) สถานีพระราม 9 สถานีเพชรบุรี  สถานีศูนย์การประชุมแห่งชาติสิริกิติ์ (2 ลาน) และสถานีสามย่าน ที่จอดรถในแนวสายทางรถไฟฟ้า MRT สายสีม่วง จำนวน 4 แห่ง ได้แก่ อาคารจอดแล้วจรที่สถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1 รวมถึงที่จอดรถในแนวสายทางรถไฟฟ้าสายสีเขียว ช่วงแบริ่ง - สมุทรปราการ จำนวน 1 แห่ง คือ ลานจอดแล้วจรที่สถานีเคหะสมุทรปราการ
ทั้งนี้ การผ่อนปรนกิจการและกิจกรรมในระยะที่ 4 นั้น จะส่งผลให้มีจำนวนผู้ใช้บริการรถไฟฟ้าเพิ่มมากขึ้น จนใกล้เคียงกับช่วงเวลาปกติ รฟม. ขอความร่วมมือผู้โดยสารโปรดปฏิบัติตนในการใช้ชีวิตแบบวิถีใหม่ (New Normal) ในการเดินทางด้วยระบบรถไฟฟ้า ด้วยการสวมใส่หน้ากากผ้าหรือหน้ากากอนามัยตลอดระยะเวลาการใช้บริการ รักษาระยะห่างในการใช้บริการตามมาตรการ Social Distancing ตามนโยบายของรัฐบาล กระทรวงคมนาคม และกรมการขนส่งทางราง รวมถึงให้ความร่วมมือกับเจ้าหน้าที่ในการตรวจวัดอุณหภูมิร่างกายก่อนเข้าใช้บริการ ล้างมือด้วยเจลแอลกอฮอล์ในจุดให้บริการในสถานี เพื่อความปลอดภัยทางสุขอนามัยของทุกคน

ที่มา : https://www.thaigov.go.th/news/contents/details/32351
