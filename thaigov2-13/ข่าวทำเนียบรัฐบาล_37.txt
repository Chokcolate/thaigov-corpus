รัฐบาลไทย-ข่าวทำเนียบรัฐบาล-นายกรัฐมนตรีเตรียมร่วมประชุมสุดยอดอาเซียน ครั้งที่ 36 พร้อมย้ำไทยไม่ประมาทเพราะสถานการณ์ไวรัสโควิด-19 ทั่วโลกยังคงเพิ่มสูงขึ้นต่อเนื่อง

วันอังคารที่ 23 มิถุนายน 2563
พิมพ์
นายกรัฐมนตรีเตรียมร่วมประชุมสุดยอดอาเซียน ครั้งที่ 36 พร้อมย้ำไทยไม่ประมาทเพราะสถานการณ์ไวรัสโควิด-19 ทั่วโลกยังคงเพิ่มสูงขึ้นต่อเนื่อง
นายกรัฐมนตรีเตรียมร่วมประชุมสุดยอดอาเซียน ครั้งที่ 36 พร้อมย้ำไทยไม่ประมาทเพราะสถานการณ์ไวรัสโควิด-19 ทั่วโลกยังคงเพิ่มสูงขึ้นต่อเนื่อง
วันนี้ (23 มิ.ย. 63) เวลา 12.00 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เผยการประชุมสุดยอดอาเซียน (ASEAN Summit) ครั้งที่ 36 ที่จะจัดขึ้นในวันศุกร์ 26 มิ.ย. 63 นี้ ผ่านการประชุมทางไกล (Video Conference) โดยมีสาธารณรัฐสังคมนิยมเวียดนามเป็นเจ้าภาพในการจัดประชุม
นายกรัฐมนตรีกล่าวถึงสถานการณ์การแพร่ระบาดของเชื้อไวรัสโควิด-19ว่า ขอให้มีการติดตามสถานการณ์โควิด-19 ของโลก ที่เพิ่มขึ้นต่อเนื่อง ขณะที่ประเทศไทยไม่พบผู้ติดเชื้อมาเป็นระยะ 29 วันติดต่อกัน แต่ต้องไม่ประมาทและยังไม่สามารถผ่อนปรนกิจการ/กิจกรรม หมดเลย เพราะผู้ป่วยติดเชื้อไวรัสโควิด-19 บางรายไม่แสดงอาการ รัฐบาลจะเห็นใจทุกอาชีพแต่กิจการ/กิจกรรม ที่มีความเสี่ยงสูงก็ยังไม่สามารถผ่อนคลายได้ โดยเฉพาะสถานประกอบการบันเทิง จำเป็นต้องมีมาตรการในการป้องกันที่เหมาะสมนอกเหนือจากมาตรการของรัฐ และหลายประเทศมีการแพร่ระบาดของเชื้อไวรัสโควิด-19 ระลอก 2 ดังนั้น จึงยังต้องมีการตรวจสอบคัดกรองโรคอย่างเข้มงวด การท่องเที่ยวภายในประเทศอาจเริ่มได้ แต่การเดินทางจากต่างประเทศเพื่อเข้ามาท่องเที่ยวไทยอย่างจำกัด ยังต้องพิจารณาอย่างละเอียดด้วย
โอกาสนี้ นายกรัฐมนตรียังขอความร่วมมือภาครัฐภาคเอกชน และภาคธุรกิจ ปฏิบัติมาตรการเหลื่อมเวลาการทำงาน หรือการทำงานที่บ้าน (Work from home) เพื่อลดการแพร่ระบาดของเชื้อไวรัสโควิด-19 รวมทั้งบรรเทาปัญหาการจราจรติดขัดในช่วงเช้า จากการเปิดภาคเรียนการศึกษาได้อีกด้วย
ในตอนท้าย นายกรัฐมนตรีตอบคำถามสื่อมวลชนเกี่ยวกับ พ.ร.ก. ฉุกเฉินฯ ว่า เนื่องจากมีความจำเป็นในการใช้กฎหมายเชิงบูรณาการ และสถานการณ์การแพร่ระบาดของเชื้อไวรัสโควิด-19 ยังคงมีอยู่ แต่รัฐบาลก็พยายามผ่อนคลายกิจการ/กิจกรรม ให้ได้มากที่สุด เพื่อลดความเดือดร้อนของประชาชน ทั้งนี้  การขยายระยะเวลา พ.ร.ก. ฉุกเฉิน ฯ จะเป็นการตัดสินใจร่วมกันของคณะกรรมการ ยืนยันว่าไม่มีผลประโยชน์ทางการเมืองแอบแฝง  รวมทั้งกำลังพิจารณาเรื่องการลงพื้นที่เพื่อเยี่ยมเยียนพี่น้องประชาชน และติดตามความก้าวหน้าในการทำงานของรัฐ หลังจากสถานการณ์โควิด-19 คลี่คลายด้วย
.................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32666
