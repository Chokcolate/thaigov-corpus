รัฐบาลไทย-ข่าวทำเนียบรัฐบาล-นายกรัฐมนตรีติดตามสถานการณ์คนไทยที่อยู่ในประเทศอียิปต์ ยืนยันรัฐบาลไม่ได้นิ่งนอนใจ สั่งการให้หน่วยงานที่เกี่ยวข้องให้การช่วยเหลืออย่างเต็มที่

วันอังคารที่ 16 มิถุนายน 2563
พิมพ์
นายกรัฐมนตรีติดตามสถานการณ์คนไทยที่อยู่ในประเทศอียิปต์ ยืนยันรัฐบาลไม่ได้นิ่งนอนใจ สั่งการให้หน่วยงานที่เกี่ยวข้องให้การช่วยเหลืออย่างเต็มที่
นายกรัฐมนตรีติดตามสถานการณ์คนไทยที่อยู่ในประเทศอียิปต์ ยืนยันรัฐบาลไม่ได้นิ่งนอนใจ สั่งการให้หน่วยงานที่เกี่ยวข้องให้การช่วยเหลืออย่างเต็มที่
วันนี้ (16 มิถุนายน 2563) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรีเผย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมติดตามสถานการณ์คนไทยที่อยู่ในประเทศอียิปต์อยู่ตลอดเวลา ยืนยันรัฐบาลไม่ได้นิ่งนอนใจ สั่งการให้หน่วยงานที่เกี่ยวข้องให้การช่วยเหลืออย่างเต็มที่ ปัจจุบันมีคนไทยอยู่ในประเทศอียิปต์จำนวน 4,137 คน โดยที่ผ่านมารัฐบาลได้จัดเที่ยวบินเพื่อรับคนไทยในประเทศอียิปต์กลับประเทศไทยแล้ว จำนวน 2 เที่ยวบิน (วันที่ 8 พ.ค. และ 9 มิ.ย. 63) รวมจำนวน 410 คน ขณะนี้     มีคนไทยในประเทศอียิปต์ลงทะเบียนแสดงความประสงค์จะเดินกลับประเทศไทยอีกจำนวน 690 คน        (จากจำนวนคนไทย 4,000 กว่าคน) ซึ่งสถานเอกอัคราชทูตไทยที่อียิปต์กำลังสำรวจคนไทยที่แสดงความประสงค์กลับประเทศไทยเพิ่มเติม
โฆษกประจำสำนักนายกรัฐมนตรีกล่าวว่า ในช่วงเดือนกรกฎาคม รัฐบาลได้เตรียมจัดเที่ยวบิน จำนวน 4 เที่ยวบิน เพื่อรับคนไทยในประเทศอียิปต์กลับประเทศไทย เที่ยวบินละประมาณ 250 คน (รวมประมาณ 1,000 คน) ในวันที่ 3,8,17 และ 24 กรกฎาคม 2563 นี้ สำหรับการจัดกิจกรรมเพื่อให้นักศึกษาและคนไทยในประเทศอียิปต์ได้ปรึกษากับแพทย์นั้น ได้มีการจัดระบบ Video Conference เพื่อพูดคุยและปรึกษารวมทั้งรับทราบข้อมูลของโรค COVID-19 และแนวทางการดูแลตนเองและการรักษาในเบื้องต้นแล้ว นอกจากนี้ จะมีการจัดตั้งกลุ่มไลน์ระหว่างนักศึกษาและคนไทยในอียิปต์กับแพทย์/เจ้าหน้าที่สาธารณสุข เพื่อให้คำปรึกษาได้อย่างรวดเร็ว สร้างความอุ่นใจให้กับคนไทยในประเทศอียิปต์ ขอให้คนไทยในประเทศอียิปต์อย่าเป็นกังวล ดูแลรักษาสุขภาพให้แข็งแรง รัฐบาลจะดูแลและให้การช่วยเหลืออย่างเต็มที่
-----------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32358
