รัฐบาลไทย-ข่าวทำเนียบรัฐบาล-นายกรัฐมนตรีเผยการทำงานรูปแบบใหม่ “รวมไทย สร้างชาติ” เพื่อประชาชน ย้ำยุทธศาสตร์ชาติ 6 ด้าน เน้นยึดโยงกับความต้องการของประชาชน ลดความเหลื่อมล้ำ สร้างความมั่นคง

วันอังคารที่ 23 มิถุนายน 2563
นายกรัฐมนตรีเผยการทำงานรูปแบบใหม่ “รวมไทย สร้างชาติ” เพื่อประชาชน ย้ำยุทธศาสตร์ชาติ 6 ด้าน เน้นยึดโยงกับความต้องการของประชาชน ลดความเหลื่อมล้ำ สร้างความมั่นคง
นายกรัฐมนตรีเผยการทำงานรูปแบบใหม่ “รวมไทย สร้างชาติ” เพื่อประชาชน ย้ำยุทธศาสตร์ชาติ 6 ด้าน เน้นยึดโยงกับความต้องการของประชาชน ลดความเหลื่อมล้ำ สร้างความมั่นคง
วันนี้ (23 มิ.ย. 63) เวลา 12.00 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงหลังการประชุมคณะรัฐมนตรี ยืนยันขณะนี้ยังไม่มีการหารือวันหยุดชดเชยวันสงกรานต์ และขอความร่วมมืองดเผยแพร่ข้อมูลที่ไม่ใช่ข้อเท็จจริง
นายกรัฐมนตรีกล่าวถึง การประชุมคณะกรรมการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (ป.ย.ป.) โดยได้มอบหมายแนวทางการขับเคลื่อนการทำงานรูปแบบใหม่ (New Normal) หรือ “รวมไทย สร้างชาติ”  ให้สอดคล้องกับยุทธศาสตร์ชาติ 6 ด้าน ให้ยึดโยงกับความต้องการของประชาชนในพื้นที่ด้วย รวมถึงโครงการต่าง ๆ ที่จะเกิดขึ้นต้องคำนึงถึงการแก้ปัญหาของประชาชน  ลดความเหลื่อมล้ำ สร้างความมั่นคง ส่งเสริมทรัพยากรมนุษย์ และการปรับระบบบริหารราชการแผ่นดินให้มีความทันสมัย เป็นต้น ซึ่งจะนำไปสู่แผนการปฏิบัติงานของแต่ละกระทรวง ทั้งการใช้งบประมาณปกติและงบประมาณบูรณาการให้เกิดผลสัมฤทธิ์สูงสุด  โดยนายกรัฐมนตรีเน้นว่ายุทธศาสตร์ชาติสามารถปรับเปลี่ยนได้ในทุก ๆ 5 ปี และให้มีการรายงานความก้าวหน้าแก่วุฒิสภาด้วย
นายกรัฐมนตรียังย้ำว่ารัฐบาลมีความระมัดระวังในการใช้จ่ายงบประมาณไม่ว่าจะเป็นงบประมาณประจำปี 2563 งบประมาณจาก พ.ร.บ. โอนงบประมาณรายจ่ายประจำปี 2563 และ งบประมาณจาก พ.ร.ก. กู้เงินฯ เพื่อการฟื้นฟู เยียวยา ทั้งนี้ อยู่ระหว่างการพิจารณาโครงการที่จะได้รับการอนุมัติระยะแรกในเดือนกรกฎาคม ซึ่งต้องผ่านกลไกการมีส่วนร่วมของภาคประชาชน ตั้งแต่การเสนอแผนงาน โครงการ ขณะเดียวกันองค์กรอิสระก็สามารถตรวจสอบรายละเอียดการใช้จ่ายงบประมาณ รายละเอียดโครงการได้ทางเว็บไซต์
นอกจากนี้ นายกรัฐมนตรียังกล่าวถึงโครงการแก้ไขปัญหาบริหารจัดการที่ดินทำกินให้แก่ประชาชน โดยคณะกรรมการนโยบายที่ดินแห่งชาติ (คทช.) เพื่อแก้ไขปัญหาทับซ้อนเรื่องที่ดินที่มีมายาวนาน รวมถึงจัดให้ประชาชนมีที่อยู่อาศัยที่ทำกิน  พร้อมทั้งให้กระทรวงการพัฒนาสังคมและความมั่นคงของมนุษย์ ไปหาแนวทางช่วยเหลือประชาชนได้มีที่อยู่อาศัยในราคาถูก โดยอาจพิจารณาดูจากจำนวน ซัพพลายและดีมานด์ (supply and demand) บ้านในตลาดที่มีอยู่ในขณะนี้ ทั้งรูปแบบการเช่า การซื้อ การเช่าซื้อขาย ซึ่งรัฐบาลอยากเห็นประชาชนมีที่อยู่อาศัยแบบถาวร ทั้งนี้ รัฐบาลได้ขับเคลื่อนนโยบายหลัก 12 ด้านและนโยบายเร่งด่วนไปควบคู่กันอย่างต่อเนื่อง เพื่อให้ประชาชนได้รับประโยชน์ให้มากที่สุด อย่างไรก็ตาม รัฐบาลต้องคำนึงถึงข้อกฎหมายในการใช้จ่ายงบประมาณ เช่น พ.ร.บ. วินัยการเงินการคลังของรัฐ รวมทั้งงบประมาณที่มีอย่างจำกัด ต้องบริหารจัดการเพื่อไม่ให้เป็นภาระในอนาคตของหน่วยงาน
โอกาสนี้ นายกรัฐมนตรียังได้ปฏิเสธกระแสข่าววันหยุดชดเชยวันสงกรานต์ว่า คณะรัฐมนตรียังไม่มีการพิจารณา ขอให้ประชาชนระมัดระวังการรับข้อมูลข่าวสารที่มีการเผยแพร่ก่อนที่รัฐบาลจะกำหนดอย่างเป็นทางการ รวมทั้งวอนสื่อต้องช่วยกันนำเสนอสาระสำคัญที่เป็นความก้าวหน้าของประเทศ ยืนยันรัฐบาลจะทำให้ดีที่สุดและเป็นความรับผิดชอบร่วมกัน ให้เป็น “รวมไทย สร้างชาติ” และ “รวมสื่อ สร้างชาติ” ด้วย
......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32664
