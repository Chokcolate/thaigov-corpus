รัฐบาลไทย-ข่าวทำเนียบรัฐบาล-“สาธิต” มอบนวัตกรรมที่ครอบศีรษะความดันบวกป้องกันโรคโควิด 19 ให้ รพ.แม่สอด

วันเสาร์ที่ 20 มิถุนายน 2563
“สาธิต” มอบนวัตกรรมที่ครอบศีรษะความดันบวกป้องกันโรคโควิด 19 ให้ รพ.แม่สอด
รัฐมนตรีช่วยว่าการกระทรวงสาธารณสุข มอบนวัตกรรมที่ครอบศีรษะความดันบวกฝีมือวิศวกรประจำกรมสนับสนุนบริการสุขภาพ สำหรับบุคลากรทางการแพทย์ใช้ป้องกันโรคโควิด 19 แห่งแรกที่โรงพยาบาลแม่สอด จ.ตาก
รัฐมนตรีช่วยว่าการกระทรวงสาธารณสุข มอบนวัตกรรมที่ครอบศีรษะความดันบวกฝีมือวิศวกรประจำกรมสนับสนุนบริการสุขภาพ สำหรับบุคลากรทางการแพทย์ใช้ป้องกันโรคโควิด 19 แห่งแรกที่โรงพยาบาลแม่สอด จ.ตาก
วันนี้ (20 มิถุนายน 2563) ที่ โรงพยาบาลแม่สอด จ.ตาก  ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายธนิตพล ไชยนันทน์ ที่ปรึกษารัฐมนตรีช่วยว่าการกระทรวงสาธารณสุขและคณะ ลงพื้นที่เยี่ยมให้กำลังใจแพทย์ พยาบาล เจ้าหน้าที่สาธารณสุข พร้อมส่งมอบนวัตกรรมที่ครอบศีรษะความดันบวกป้องกันโรคโควิด 19 จำนวน 3 เครื่องให้โรงพยาบาลแม่สอด จ.ตาก
ดร.สาธิต กล่าวว่า การระบาดของโรคโควิด 19 หน่วยงานภาครัฐ เอกชน และสถาบันการศึกษา ได้คิดค้นนวัตกรรมช่วยบุคลากรทางการแพทย์รับมือกับโควิด 19 จำนวนมาก อาทิ ห้องคัดกรอง-ตรวจผู้ติดเชื้อ, ห้องแยกการติดเชื้อความดันลบ, เตียงคนไข้โปร่งใสครอบเตียงความดันลบ, หุ่นยนต์ส่งอุปกรณ์การแพทย์  เพื่อช่วยลดโอกาสในการติดเชื้อของบุคลากรการแพทย์ที่ต้องใกล้ชิดผู้ป่วย
ล่าสุดวิศวกรประจำกองวิศวกรรมการแพทย์ กรมสนับสนุนบริการสุขภาพ ได้รวมกับสถาบันพลาสติกคิดค้นนวัตกรรมที่ครอบศีรษะความดันบวก สำหรับบุคลากรทางการแพทย์ใช้ป้องกันโรคโควิด 19 รวมทั้งโรคติดต่อระบบทางเดินหายใจอื่นๆ ใช้งานง่าย ราคาไม่แพงต้นทุนการผลิตประมาณ 12,000 บาท นำไปใช้ได้ในทุกๆแผนกที่ต้องสัมผัสกับผู้ป่วย ทั้งห้องฉุกเฉิน ห้องผ่าตัด ห้องทันตกรรม ลดการใช้หน้ากากอนามัย ทั้งนี้
ได้ทดลองใช้ที่คณะทันตแพทยศาสตร์ มหาวิทยาลัยมหิดล และนำมาปรับแก้ให้สวมใส่ง่าย โดยนำมามอบให้โรงพยาบาลแม่สอดเป็นแห่งแรกของประเทศ  และหลังจากนี้จะได้นำไปจดลิขสิทธิ์และผลิตเพื่อนำไปมอบให้โรงพยาบาลทั่วประเทศต่อไป
“นวัตกรรมด้านการป้องกันติดเชื้อที่ทุกหน่วยงานคิดค้นขึ้นมา มีประโยชน์มากสำหรับบุคลากรด่านหน้า ที่ต้องสัมผัสกับผู้รับบริการจำนวนมาก โดยเฉพาะผู้ที่ต้องเข้ารับการรักษา รับการผ่าตัดแบบเร่งด่วน  ซึ่งการบริการแบบฉุกเฉินและไม่สามารถให้ประวัติที่ชัดเจนได้ นวัตกรรมเหล่านี้จะช่วยให้ลดความเสี่ยงสร้างความมั่นใจให้บุคลากรทางการแพทย์ได้ในระดับหนึ่ง” ดร.สาธิต กล่าว

ที่มา : https://www.thaigov.go.th/news/contents/details/32568
