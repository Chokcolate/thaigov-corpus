รัฐบาลไทย-ข่าวทำเนียบรัฐบาล-รมว.อว. ประชุมหารือบทบาทของสำนักงานนวัตกรรมแห่งชาติ การใช้นวัตกรรมฟื้นฟูและยกระดับเศรษฐกิจในพื้นที่

วันพุธที่ 17 มิถุนายน 2563
รมว.อว. ประชุมหารือบทบาทของสำนักงานนวัตกรรมแห่งชาติ การใช้นวัตกรรมฟื้นฟูและยกระดับเศรษฐกิจในพื้นที่
รมว.อว. ประชุมหารือบทบาทของสำนักงานนวัตกรรมแห่งชาติ การใช้นวัตกรรมฟื้นฟูและยกระดับเศรษฐกิจในพื้นที่
วันที่ 29 พฤษภาคม 2563 ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เข้าร่วมประชุมหารือการมอบนโยบายบอร์ด ต่อ สำนักงานนวัตกรรมแห่งชาติ (องค์การมหาชน) หรือ NIA โครงการ พ.ร.ก. เงินกู้ของ อว. การใช้นวัตกรรม เพื่อการฟื้นฟูและยกระดับเศรษฐกิจในพื้นที่ ณ ห้องประชุม 301 อาคารสำนักงานนวัตกรรมแห่งชาติ (NIA)
ดร.สุวิทย์ (รมว.อว) กล่าวว่า “จากสถานการณ์การแพร่ระบาดของไวรัสโควิด 19 นั้น ก่อให้เกิดการเปลี่ยนแปลงของโลกยุคปัจจุบัน ทำให้ต้องคำนึงถึงทิศที่จะเกิดขึ้นในอนาคตและพร้อมรองรับกับเหตุการณ์ต่างๆ อย่างมีประสิทธิภาพ ดังนั้นควรนำการวิจัยพัฒนาและนวัตกรรม (RDI) เข้ามาเป็นส่วนในการผลักดันให้เกิดการพัฒนาประเทศทั้งในด้านเศรษฐกิจและสังคม เพื่อเป็นการเตรียมความพร้อมกับการเปลี่ยนแปลงที่จะเกิดขึ้นในอนาคต
ปัจจุบันกระทรวงการอุดมศึกษา วิทยาศาสตร์ วิจัยและนวัตกรรม (อว.) ให้ความสำคัญกับการผลักดันเศรษฐกิจรูปแบบใหม่ BCG และการพัฒนานวัตกรรมเชิงพื้นที่ ให้เกิดขึ้นอย่างจริงจังและเป็นรูปธรรม โดยร่วมหารือกับผู้เชี่ยวชาญที่เกี่ยวข้องเพื่อหาแนวทางในการพัฒนา ซึ่งหัวใจในการพัฒนา BCG นั้นคือ enterprise (ประกอบด้วย บริษัทขนาดใหญ่ SME Startup) ที่จะเป็นส่วนในการขับเคลื่อนให้ระบบ BCG เกิดขึ้นได้จริง ในปัจจุบันยังไม่มีหน่วยงานที่เข้ามาดูแลเรื่องดังกล่าวอย่างจริงจัง ในฐานะที่สำนักงานนวัตกรรมแห่งชาติ (องค์การมหาชน) (NIA) เป็นหน่วยงานภายใต้ กระทรวง อว. และดำเนินงานเพื่อขับเคลื่อนระบบนวัตกรรมแล้วนั้น ควรมีบทบาทนำในการพัฒนาระบบนวัตกรรมใน enterprise เป็นสำคัญ รวมถึงการพัฒนานวัตกรรมในเชิงพื้นที่ทั่วประเทศ มีหลักสำคัญ ดังนี้
ให้ความสำคัญกับการพัฒนานวัตกรรมในระดับประเทศ สร้างความเข้าใจให้เกิดขึ้นในทุกระดับและทุกมุมมองของการพัฒนานวัตกรรม ทั้งด้านเศรษฐกิจ สังคม องค์กร และพื้นที่ ภายใต้บทบาทในการผลักดันให้เกิดเป็นระบบนวัตกรรมของประเทศ
ทำหน้าที่ในการส่งเสริมและพัฒนา SME และ Startup เนื่องจากเป็นหนึ่งในผู้ขับเคลื่อนนวัตกรรม ดังนั้นการที่ NIA เข้าไปมีบทบาทในการส่งเสริมและพัฒนา ย่อมส่งผลต่อระบบนวัตกรรมของประเทศด้วย โดยส่วนสำคัญที่จะช่วยในการพัฒนาดังกล่าว คือการมีพื้นฐานของข้อมูลและความรู้ด้านนวัตกรรมและการส่งเสริมเศรษฐกิจแบบ BCG
ให้ความสำคัญกับการสร้าง Value Creation การพัฒนานวัตกรรมจะเห็นผลเป็นรูปธรรมก็ต่อเมื่อสร้างคุณค่าให้เกิดขึ้นได้อย่างแท้จริง ดังนั้นการส่งเสริมหรือพัฒนาระบบนวัตกรรมในประเทศ ต้องคำนึงถึงผลกระทบและต้องสัมพันธ์กับความต้องการด้านนวัตกรรมของประเทศอีกด้วย
นอกจากหลักสำคัญทั้ง 3 ข้อแล้วนั้น NIA ควรพัฒนาและส่งเสริมผู้ประกอบการนวัตกรรมในประเทศมากยิ่งขึ้น สร้างสังคมผู้ประกอบการนวัตกรรมให้มีความเข้มแข็ง ควรพัฒนานวัตกรรมในพื้นที่ให้เกิดขึ้นในทุกภูมิภาคทั่วประเทศและเพื่อให้เกิดประสิทธิภาพควรดำเนินงานร่วมกับเครือข่ายภายในกระทรวง เช่น หน่วยงานที่เกี่ยวข้อง มหาวิทยาลัย เป็นต้น”
ข้อมูลข่าวโดย : สำนักงานนวัตกรรมแห่งชาติ (องค์การมหาชน) หรือ NIA
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/32392
