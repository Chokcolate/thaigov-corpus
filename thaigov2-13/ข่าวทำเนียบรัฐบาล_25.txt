รัฐบาลไทย-ข่าวทำเนียบรัฐบาล-นายกฯ ชื่นชม "กกต.-หน่วยงานระดับจังหวัด "จัดการเลือกตั้งซ่อมลำปางได้เรียบร้อยดี

วันอาทิตย์ที่ 21 มิถุนายน 2563
พิมพ์
นายกฯ ชื่นชม "กกต.-หน่วยงานระดับจังหวัด "จัดการเลือกตั้งซ่อมลำปางได้เรียบร้อยดี
นายกฯ ชื่นชม "กกต.-หน่วยงานระดับจังหวัด" จัดการเลือกตั้งซ่อมลำปางได้เรียบร้อยดี ยินดีกับว่าที่ส.ส.ใหม่พลังประชารัฐ ลั่นรัฐบาลพร้อมทำงานร่วมกับส.ส.และพรรคการเมืองทุกพรรคเพื่อพี่น้องประชาชน
นายกรัฐมนตรีขอบคุณหน่วยงานที่เกี่ยวข้องทั้งกกต. และหน่วยงานระดับจังหวัด สามารถจัดการเลือกตั้งซ่อมลำปางเป็นไปด้วยความเรียบร้อย ขอบคุณประชาชนที่ให้ความสนใจออกไปใช้สิทธิของตนเอง
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยถึงการเลือกตั้งส.ส. จังหวัดลำปางเขตเลือกตั้งที่ 4 แทนตำแหน่งที่ว่าง เมื่อวันที่ 20 มิถุนายน 2563 ว่า พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ขอบคุณเจ้าหน้าที่ทุกภาคส่วน ที่มีส่วนร่วมกับการจัดการเลือกตั้งซ่อมส.ส.ครั้งนี้ไม่ว่าจะเป็นในส่วนของคณะกรรมการการเลือกตั้ง(กกต.)ทั้งส่วนกลางและระดับจังหวัด เจ้าหน้าที่ในระดับพื้นที่ทุกฝ่าย  และยินดีกับว่าที่ส.ส.ใหม่คือนายวัฒนา สิทธิวัง ผู้สมัครจากพรรคพลังประชารัฐ และยินดีกับพรรคพลังประชารัฐด้วย
พลเอก ประยุทธ์ ยังขอบคุณพี่น้องประชาชนชาวจังหวัดลำปางทุกคน ที่ออกมาใช้สิทธิเลือกตั้งครั้งนี้ ทราบว่ามีจำนวนผู้ออกมาใช้สิทธิเลือกตั้งจำนวนมาก ส่วนการเลือกตั้งก็เป็นไปด้วยความสงบเรียบร้อยเป็นที่น่ายินดีสำหรับพี่น้องประชาชนชาวจังหวัดลำปาง ในส่วนของรัฐบาลก็มีหน้าที่ในการจัดการเลือกตั้งซ่อมหากพื้นที่ไหนมีตำแหน่ง ส.ส.ว่างลง ที่สำคัญต้องดำเนินการไปด้วยความเรียบร้อยทุกพื้นที่
นายกรัฐมนตรีย้ำว่า "หน้าที่ของรัฐบาลต้องดำเนินการให้เป็นไปตามกฎกติกาของการเลือกตั้ง
เราต้องเป็นกลางในการจัดการ การเลือกตั้งที่ผ่านมา ผมว่าหน่วยงานที่เกี่ยวข้องสามารถจัดการได้ดี โดยเฉพาะการอำนวยความสะดวกให้พี่น้องประชาชนได้มาใช้สิทธิ โดยคำนึงถึงมาตรการทางสาธาณสุขด้วย พื่อเลือกผู้แทนของพวกเขา หรือเลือก ส.ส. ที่จะต้องเข้ามาทำหน้าที่ในรัฐสภาฯเพื่อพี่น้องประชาชนเอง"
ศาสตราจารย์ นฤมล กล่าวว่าในส่วนของรัฐบาล พลเอก ประยุทธ์ ย้ำเสมอว่าพร้อมทำงานร่วมกับ ส.ส. และพรรคการเมืองทุกพรรค เพื่อให้บ้านเมืองเดินหน้าไปได้ด้วยดี โดยเฉพาะการช่วยแก้ปัญหาด้านเศรษฐกิจให้กับพี่น้องประชาชนทั้งประเทศ ที่ได้รับความเดือดร้อนจากการแพร่ระบาดของเชื้อไวรัสโควิด-19  ซึ่งขณะนี้การแพร่ระบาดในประเทศไทยแม้จะเบาบางลงไปแล้ว แต่ทุกภาคส่วนรวมทั้งประชาชนยังต้องเฝ้าระวังไม่ให้การ์ดตก ไม่ให้เกิดการแพร่ระบาดของเชื้อไวรัสโควิด-19 กลับมาอีก  ดังนั้นรัฐบาลจึงอยากให้ทุกพรรคการเมืองเข้ามาช่วยเหลือประชาชน โดยเฉพาะ ส.ส.ในพื้นที่
"รัฐบาลยินดีรับข้อเสนอหรือข้อแนะนำจากทุกพรรคการเมือง เพื่อช่วยพี่น้องประชาชนที่ได้รับความเดือดร้อน นับจากนี้ไปจะเป็นช่วงเยียวยาผู้ที่ได้
รับผลกระทบ ซึ่งจะมีการจัดสรรงบประมาณและอาชีพที่จะเข้าไปช่วยพี่น้องประชาชนที่ได้รับความเดือดร้อน เมื่อทุกฝ่ายร่วมกันก็จะเป็นสิ่งที่ดียิ่งเพื่อประชาชนและเศรษฐกิจของประเทศ"
...................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32575
