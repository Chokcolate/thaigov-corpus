รัฐบาลไทย-ข่าวทำเนียบรัฐบาล-นรม.และรมว.กห.แสดงความเสียใจและสั่งช่วยเหลือครอบครัวผู้เสียชีวิตระหว่างพักกักตัวควบคุมโรค

วันจันทร์ที่ 22 มิถุนายน 2563
นรม.และรมว.กห.แสดงความเสียใจและสั่งช่วยเหลือครอบครัวผู้เสียชีวิตระหว่างพักกักตัวควบคุมโรค
พล.อ.ประยุทธ์ จันทร์โอชา นรม.และรมว.กห. ได้กล่าวแสดงความเสียใจกับครอบครัวของ นายพงษ์ศักดิ์ คิดค้า ที่เสียชีวิตระหว่างการเข้าพักรับการกักตัวควบคุมโรคของรัฐ
ณ สถานที่โรงแรมบางกอกเซ็นเตอร์ กทม. โดย นรม.และรมว.กห.ได้ขอให้ส่วนราชการที่เกี่ยวข้องให้การสนับสนุนช่วยเหลือและอำนวยความสะดวกญาติและครอบครัวผู้เสียชีวิตในการประกอบพิธีบำเพ็ญกุศลในภูมิลำเนา
ข้อมูลในขั้นต้นทราบว่า นายพงษ์ศักดิ์ฯ มีภูมิลำเนาอยู่ อ.ชุมพวง จว.นครราชสีมา เดินทางกลับมาจากประเทศญี่ปุ่นในเที่ยวบิน JAL031 เมื่อ 9 มิ.ย.63 โดยแพทย์ได้คัดกรองขั้นต้นแล้วพบว่าเป็นโรคหัวใจ มียารับประทานเพียงพอ 14 วัน และแจ้งว่าจะไปรับการรักษาต่อที่ จว.นครราชสีมา จากผลการตรวจเชื้อทั้งสองครั้งที่ผ่านมา ยืนยันไม่พบเชื้อ COVID-19 โดยในเช้าวันเดียวกันยังรับประทานอาหารปกติ คาดว่าเสียชีวิตในช่วงก่อนเที่ยง ซึ่งทีมแพทย์ได้ติดต่อวัดอุณหภูมิประจำวันและบริการอาหารกลางวันแต่ไม่ได้รับการติดต่อ เมื่อเปิดห้องพักเข้าไปไม่พบสัญญาณชีพ คาดว่าหัวใจล้มเหลว ซึ่งอยู่ระหว่างการพิสูจน์ทราบจาก รพ.ตำรวจ ถึงสาเหตุที่แท้จริงของการเสียชีวิต ทั้งนี้ได้ประสานญาติผู้เสียชีวิตทราบแล้ว

ที่มา : https://www.thaigov.go.th/news/contents/details/32591
