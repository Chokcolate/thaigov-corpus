รัฐบาลไทย-ข่าวทำเนียบรัฐบาล-นรม.และ รมว.กห.หารือทางไกล กับรมว.กห.สหรัฐอเมริกา ถึงความร่วมมือด้านความมั่นคงและการแก้ปัญหา COVID-19 [กระทรวงกลาโหม]

วันเสาร์ที่ 20 มิถุนายน 2563
พิมพ์
นรม.และ รมว.กห.หารือทางไกล กับรมว.กห.สหรัฐอเมริกา ถึงความร่วมมือด้านความมั่นคงและการแก้ปัญหา COVID-19 [กระทรวงกลาโหม]
นรม.และ รมว.กห.หารือทางไกล กับรมว.กห.สหรัฐอเมริกา ถึงความร่วมมือด้านความมั่นคงและการแก้ปัญหา COVID-19
พล.ท.คงชีพ ตันตระวาณิชย์ โฆษก กห. เปิดเผยว่า เมื่อ 19 มิ.ย.63, 1800 พล.อ.ประยุทธ์ จันทร์โอชา นรม.และ รมว.กห. ได้หารือผ่านระบบโทรศัพท์ทางไกลกับ นาย Mark T. Esper (มาร์ค เอสเปอร์) รมว.กห.สหรัฐอเมริกา ณ ทำเนียบรัฐบาล
ทั้งสองฝ่ายได้กล่าวถึงความร่วมมือด้านความมั่นคงที่เข้มแข็งระหว่างกัน และความร่วมมือกันแก้ปัญหา COVID - 19 ที่ผ่านมา โดยอยู่ระหว่างพัฒนาวัคซีนร่วมกัน เพื่อประโยชน์ของทั้งสองประเทศและสังคมโลก พร้อมทั้งได้หารือร่วมกันถึง ความร่วมมือทางทหาร ด้านการฝึกศึกษาและด้านยุทโธปกรณ์ รวมทั้งการเสริมสร้างความร่วมมือด้านความมั่นคงทางทะเล และความร่วมมือในอนุภูมิภาคลุ่มน้ำโขง เพื่อประโยชน์และความมั่นคงของภูมิภาค
นาย Mark T. Esper  ได้ชื่นชมและแสดงความยินดีกับความสำเร็จของไทยในการแก้ปัญหา COVID - 19 ที่ผ่านมาและขอบคุณชุดแพทย์ทหารไทยที่ปฏิบัติงานร่วมกันอย่างใกล้ชิด  โดยสหรัฐฯพร้อมสนับสนุนไทยในการพัฒนากองทัพให้มีความเข้มแข็ง  และมองว่าไทยมีบทบาทสำคัญในการเชื่อมต่อการแก้ปัญหาความมั่นคงของภูมิภาคโดยเฉพาะปัญหาทะเลจีนใต้  ขณะเดียวกันสหรัฐฯยินดีเข้ามาร่วมเสริมสร้างเสถียรภาพความมั่นคงในอนุภูมิภาคแม่น้ำโขงเพื่อผลประโยชน์ของภูมิภาคโดยรวม
พล.อ.ประยุทธ์’ ได้กล่าวแสดงความขอบคุณสหรัฐฯ ที่สนับสนุนไทยแก้ปัญหา COVID - 19 ผ่านสำนักงานเพื่อการพัฒนาระหว่างประเทศ ( USAID ) และช่วยเหลืออำนวยความสะดวกคนไทยกว่า 2,000 คนเดินทางกลับจากสหรัฐฯที่ผ่านมา ซึ่งไทยอยู่ระหว่างการพัฒนาวัคซีนและพร้อมทำงานร่วมกันอย่างใกล้ชิด พร้อมทั้งขอให้กำลังใจรัฐบาล บุคลากรทางการแพทย์และประชาชนสหรัฐฯให้สามารถผ่านความท้าทายที่ยากลำบากและกลับมาเข้มแข็งโดยเร็ว  สำหรับความมั่นคงทางทะเล ไทยพร้อมดำรงบทบาทสะพานเชื่อมระหว่างคู่พิพาทในทะเลจีนใต้  และยินดีสนับสนุนสหรัฐฯเสริมสร้างความร่วมมือในอนุภูมิภาคแม่น้ำโขงอย่างสร้างสรรค์ ผ่านกลไกที่มีอยู่ร่วมกัน
...........

ที่มา : https://www.thaigov.go.th/news/contents/details/32567
