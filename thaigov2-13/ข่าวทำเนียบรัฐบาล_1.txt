รัฐบาลไทย-ข่าวทำเนียบรัฐบาล-พลเอก ประวิตรฯ เป็นประธานการประชุม คนร. ส่งเสริมการทำเหมืองแร่อย่างเป็นมิตรต่อสิ่งแวดล้อมและมีธรรมาภิบาลพร้อมคำนึงถึงสุขภาพประชาชน เป็น New Normal

วันจันทร์ที่ 15 มิถุนายน 2563
พิมพ์
พลเอก ประวิตรฯ เป็นประธานการประชุม คนร. ส่งเสริมการทำเหมืองแร่อย่างเป็นมิตรต่อสิ่งแวดล้อมและมีธรรมาภิบาลพร้อมคำนึงถึงสุขภาพประชาชน เป็น New Normal
พลเอก ประวิตรวงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายบริหารจัดการแร่แห่งชาติ ส่งเสริมการทำเหมืองแร่อย่างเป็นมิตรต่อสิ่งแวดล้อมและมีธรรมาภิบาลพร้อมคำนึงถึงสุขภาพประชาชน เป็น New Normal
วันนี้ (15 มิ.ย. 63) เวลา 10.00 น. ณ ห้องประชุม 301 ตึกบัญชาการ 1 พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายบริหารจัดการแร่แห่งชาติ ครั้งที่ 1/2563 โดยมี นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม และ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เข้าร่วมประชุม สรุปสาระสำคัญ ดังนี้
ที่ประชุมมีมติเห็นชอบยุทธศาสตร์การบริหารจัดการแร่ 20 ปี (พ.ศ. 2560 – 2579) ฉบับปรับปรุง รวมถึงเห็นชอบให้มีการเปลี่ยนแปลงกรอบระยะเวลาของยุทธศาสตร์การบริหารจัดการแร่ 20 ปี ตั้งแต่ พ.ศ. 2561 – 2580 เพื่อให้สอดคล้องกับยุทธศาสตร์ชาติและแผนแม่บทภายใต้ยุทธศาสตร์ชาติ รวมทั้งแผนแม่บทการบริหารจัดการแร่ พ.ศ. 2560 – 2564 ด้วย พร้อมกันนี้ ที่ประชุมมียังเห็นชอบร่างการกำหนดหลักเกณฑ์การจำแนกทรัพยากรแร่ของประเทศไทย (TMFC) โดยกําหนดปัจจัยด้านธรณีวิทยา ปัจจัยความเหมาะสมด้านเทคโนโลยีที่ใช้ในการทําเหมืองและสถานภาพโครงการ ปัจจัยด้านเศรษฐกิจ ปัจจัยด้านสังคม และปัจจัยด้านสิ่งแวดล้อมและสุขภาพของประชาชน และหลักเกณฑ์การประเมินความอุดมสมบูรณ์ของแหล่งแร่และมูลค่าทางเศรษฐกิจสูง
นอกจากนี้ ที่ประชุมยังเห็นชอบร่างประกาศกระทรวงอุตสาหกรรม เรื่อง กําหนดหลักเกณฑ์ในการจัดทําข้อมูลพื้นฐานด้านสิ่งแวดล้อมและสุขภาพของประชาชน สําหรับการประกอบโลหกรรม พ.ศ. .... เพื่อเป็นมาตรฐานในการป้องกันผลกระทบด้านสิ่งแวดล้อมและสุขภาพของประชาชน ที่อาจเกิดจากการทำเหมือง การแต่งแร่ และการประกอบโลหกรรม เน้นกิจกรรมที่เป็นมิตรต่อสิ่งแวดล้อมและยึดหลักธรรมาภิบาล (Green and Smart Mining) โดยมอบหมายให้กรมทรัพยากรธรณี กระทรวงทรัพยากรธรรมชาติและสิ่งแวดล้อม ร่วมกับกรมอุตสาหกรรมพื้นฐานและการเหมืองแร่ กระทรวงอุตสาหกรรม เร่งสร้างการรับรู้ให้สาธารณชนรับทราบเจตนารมณ์และเป้าหมายการพัฒนาแร่ให้เกิดประโยชน์สูงสุดและยั่งยืนภายใต้ดุลยภาพเศรษฐกิจ สังคม สิ่งแวดล้อมและสุขภาพของประชาชน โดยพลเอก ประวิตรฯ ในฐานะประธานการประชุม ได้ย้ำให้ระมัดระวังในการดำเนินกิจกรรมต่าง ๆ ในการทำเหมืองเนื่องจากอาจสร้างผลกระทบด้านสิ่งแวดล้อม โดยเฉพาะฝุ่นละอองที่อาจส่งผลต่อสุขภาพของประชาชนได้
..............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32330
