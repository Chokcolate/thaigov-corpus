รัฐบาลไทย-ข่าวทำเนียบรัฐบาล-กรมอนามัย ลงพื้นที่โรงเรียนนานาชาติ คุมเข้มมาตรการป้องกันโควิด 19 สร้าง New Normal [กระทรวงสาธารณสุข]

วันพฤหัสบดีที่ 18 มิถุนายน 2563
กรมอนามัย ลงพื้นที่โรงเรียนนานาชาติ คุมเข้มมาตรการป้องกันโควิด 19 สร้าง New Normal [กระทรวงสาธารณสุข]
กรมอนามัย ลงพื้นที่โรงเรียนนานาชาติ คุมเข้มมาตรการป้องกันโควิด 19 สร้าง New Normal
กรมอนามัย กระทรวงสาธารณสุข ลงพื้นที่โรงเรียนนานาชาติเซนต์แอนดรูว์ St Andrews International School Bangkok (High School) คุมเข้มมาตรการป้องกันการแพร่ระบาดโรคโควิด 19 ตามมาตรการการผ่อนปรนในรูปแบบวิถีชีวิตใหม่ (New Normal) เพื่อสร้างสุขอนามัยที่ดีและปลอดภัย
วันนี้ (18 มิถุนายน 2563) นายแพทย์สราวุฒิ  บุญสุข รองอธิบดีกรมอนามัย เปิดเผยภายหลังการ ลงพื้นที่ตรวจเยี่ยมวิถีชีวิตใหม่ตามมาตรการผ่อนปรนในโรงเรียนนานาชาติ เพื่อป้องกันการแพร่ระบาดโรคโควิด 19 ณ โรงเรียนนานาชาติเซนต์แอนดรูว์ St Andrews International School Bangkok (High School)  ถนนสุขุมวิท แขวงพระโขนง เขตคลองเตย กรุงเทพมหานคร ว่า ตามมาตรการผ่อนปรนของศบค.ที่กำหนดให้โรงเรียนทั้งภาครัฐ และเอกชนเปิดภาคเรียนได้ตามปกติ หลังสถานการณ์โรคโควิด 19    มีแนวโน้มที่ดีขึ้น โดยเฉพาะการปฏิบัติตนของนักเรียนและบุคลากรในสถานศึกษา และการจัดการด้านอนามัยสิ่งแวดล้อม อาทิ ห้องเรียน ห้องประชุม โรงอาหาร รถรับ-ส่งนักเรียน หอพักนักเรียน เพื่อให้สถานศึกษาปลอดภัยจากโรคโควิด 19 โดยโรงเรียนจะต้องมีการสร้างรูปแบบวิถีชีวิตใหม่ (New Normal) ที่กำหนดให้มีจุดคัดกรองก่อนเข้าโรงเรียน นักเรียนทุกคนต้องสวมหน้ากากผ้าหรือหน้ากากอนามัยตลอดเวลาเมื่ออยู่ในโรงเรียน จัดให้มีจุดล้างมือด้วยสบู่และน้ำหรือเจลแอลกอฮอล์อย่างเพียงพอ ไม่ควรใช้ของส่วนตัวร่วมกัน มีการเว้นระยะห่างในห้องเรียน เน้นจัดการเรียนการสอนให้เป็นกลุ่มเดียวและให้มีกิจกรรมทำในกลุ่มเดียวกันตลอดทั้งวัน นอกจากนี้ควรเน้นทำความสะอาดพื้นผิวสัมผัสต่างๆ ที่ใช้ร่วมกันเป็นประจำ อาทิ สนามเด็กเล่น ลูกบิดประตูห้องน้ำ ร่วมกับการจัดกลุ่มสลับกันใช้งานเพื่อช่วยลดการสัมผัสร่วมกันจำนวนมาก ไม่จัดกิจกรรมที่เกิดการรวมกลุ่มของเด็ก และควรเหลื่อมเวลาในการพักรับประทานอาหาร เพื่อลดความแออัด
นายแพทย์สราวุฒิ กล่าวต่อไปว่า สำหรับรถรับ - ส่งนักเรียนควรมีการทำความสะอาดด้วยน้ำยาฆ่าเชื้อบริเวณจุดที่มีการสัมผัสร่วมกัน เช่น ที่เปิดประตู ที่นั่ง ที่วางแขน เป็นต้น นอกจากนี้ก่อนไปรับและหลังส่งนักเรียนให้เปิดหน้าต่างรถทุกครั้งเพื่อให้รถได้ถ่ายเทอากาศได้สะดวก สำหรับนักเรียนที่ขึ้นรถสาธารณะมาโรงเรียน ควรสวมหน้ากากผ้าหรือหน้ากากอนามัยทุกครั้งก่อนออกจากบ้าน งดพูดคุยโทรศัพท์ในระหว่างการโดยสาร รถสาธารณะ และเมื่อถึงโรงเรียนให้ล้างมือด้วยสบู่และน้ำหรือเจลแอลกอฮอล์ทุกครั้งที่มีการสัมผัสพื้นผิวต่างๆ ในที่สาธารณะ ในส่วนของผู้ปกครองซึ่งเป็นบุคคลที่ใกล้ชิดกับเด็กมากที่สุดควรดูแลบุตรหลานในเรื่องของสุขอนามัยโดยให้ล้างมือบ่อย ๆ ก่อนกินอาหาร หลังใช้ส้วม และเมื่อกลับมาถึงบ้านต้องรีบอาบน้ำ สระผมและเปลี่ยนเสื้อผ้าใหม่ทันที และหากพบว่าเด็กมีไข้ไม่สบายต้องหยุดเรียนทันที และแจ้งหน่วยงานสาธารณสุขในพื้นที่ทราบ
“ทั้งนี้ กรมอนามัยร่วมกับกระทรวงศึกษาธิการและภาคีเครือข่าย จัดทำมาตรการและคู่มือการปฏิบัติสำหรับสถานศึกษาป้องกันโควิด 19 และชี้แจงแนวทางปฏิบัติกับบุคลากรสาธารณสุข จัดอบรมครู “รอบรู้สุขอนามัย” ในโรงเรียน พร้อมทั้งให้โรงเรียนประเมินตนเองตามแพลตฟอร์มไทยสต็อปโควิด (https://stopcovid.anamai.moph.go.th) เพื่อเป็นการสร้างความมั่นใจให้กับพ่อแม่ ผู้ปกครอง และเด็กนักเรียนในการป้องกันการแพร่ระบาดโรคโควิด 19 อย่างปลอดภัย” รองอธิบดีกรมอนามัย กล่าวในที่สุด
***
ศูนย์สื่อสารสาธารณะ/ 18 มิถุนายน 2563

ที่มา : https://www.thaigov.go.th/news/contents/details/32476
