รัฐบาลไทย-ข่าวทำเนียบรัฐบาล-กรมการขนส่งทางรางกำหนดมาตรการดูแลผู้โดยสารรองรับเปิดเทอมเตรียมคลายล็อคมาตรการเว้นระยะห่างบนรถไฟฟ้า [กระทรวงคมนาคม]

วันศุกร์ที่ 19 มิถุนายน 2563
พิมพ์
กรมการขนส่งทางรางกำหนดมาตรการดูแลผู้โดยสารรองรับเปิดเทอมเตรียมคลายล็อคมาตรการเว้นระยะห่างบนรถไฟฟ้า [กระทรวงคมนาคม]
กรมการขนส่งทางรางกำหนดมาตรการดูแลผู้โดยสารรองรับเปิดเทอมเตรียมคลายล็อคมาตรการเว้นระยะห่างบนรถไฟฟ้า
นายสรพงศ์ ไพฑูรย์พงษ์ อธิบดีกรมการขนส่งทางราง (ขร.) กระทรวงคมนาคม เป็นประธานการประชุมหารือเตรียมการรองรับการกำหนดมาตรการดูแลผู้โดยสารในข่วงเปิดภาคเรียนของนักเรียน นักศึกษา ช่วงต้นเดือนกรกฎาคม 2563 โดยมี กรมควบคุมโรค และศูนย์วิทยาศาสตร์สุขภาพโรคอุบัติใหม่ โรงพยาบาลจุฬาลงกรณ์ สภากาชาดไทย และผู้ให้บริการระบบราง เข้าร่วมประชุม เมื่อวันที่ 15 มิถุนายน 2563 ณ ขร.
นายสรพงศ์ ไพฑูรย์พงษ์ กล่าวว่า ขร. เตรียมความพร้อมมาตรการดูแลผู้โดยสารในระบบรถไฟฟ้าและรถไฟ ในข่วงเปิดภาคเรียนของนักเรียน นักศึกษา ช่วงต้นเดือนกรกฎาคม 2563 เพื่อให้สอดคล้องกับการประกาศมาตรการผ่อนคลายสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในระยะที่ 4 ของ ศบค. ได้แก่ การเสนอรัฐบาลคลายล็อคมาตรการเว้นระยะห่างภายในรถไฟฟ้าและรถไฟชานเมือง ป้องกันผู้โดยสารที่จะเพิ่มมากขึ้นจนอาจทำให้เกิดการติดเชื้ออื่น ๆ เข่น ไข้หวัด จากการรอบริเวณสถานีในชั่วโมงเร่งด่วน โดยกำหนดเพิ่มความหนาแน่นจากเดิมได้ไม่เกินร้อยละ 50 เป็น 70 กำหนดจุดยืนแบบหันหลังชนกันภายในรถ และอนุญาตให้นั่งในที่นั่งติดกันได้ แต่ยังคงต้องเข้มงวดด้านระบบการจัดการให้มี Safety manager ตรวจสอบความสะอาด ความหนาแน่น และการดูแลการบริการตามมาตรฐานสาธารณสุขอย่างสม่ำเสมอ ด้านระบบการใช้บริการให้ผู้โดยสารต้องสวมหน้ากาก 100% งดเว้นการพูดคุยภายในตู้โดยสาร และทำ Group release กรณีเกิดความหนาแน่นภายในขบวนรถ และด้านการติดตามผู้โดยสารด้วยแพลตฟอร์ม “ไทยชนะ” ควรใช้เฉพาะในระบบรถไฟที่ใช้เวลาเดินทางมากกว่า 1 ชั่วโมง ขณะที่ผู้โดยสารรถไฟฟ้าจะใช้เวลาเฉลี่ยเพียง 8 สถานี ๆ ละ 3 นาที รวม 24 นาทีเท่านั้น
ทั้งนี้ ขร. และหน่วยงานที่เกี่ยวข้องจะร่วมกันจัดทำแนวทางการปฏิบัติ เพื่อป้องกัน ควบคุมการแพร่ระบาดสำหรับการโดยสารในระบบราง และเตรียมเสนอ MOU ร่วมกับโรงพยาบาลจุฬาลงกรณ์ เกี่ยวกับกิจกรรมด้านการให้คำแนะนำ ติดตาม และตรวจสอบสภาพการแพร่ระบาดภายในระบบรถไฟฟ้าและรถไฟ เพื่อสร้างความมั่นใจให้แก่ประชาชนผู้ใช้บริการ

ที่มา : https://www.thaigov.go.th/news/contents/details/32540
