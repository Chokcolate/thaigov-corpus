รัฐบาลไทย-ข่าวทำเนียบรัฐบาล-จุรินทร์ ลงพื้นที่ ราชบุรี ช่วยผู้พิการ-ผู้ป่วยติดเตียง เดินหน้า 4 มาตรการ ส่งเสริมพัฒนาคุณภาพชีวิตคนพิการ

วันจันทร์ที่ 15 มิถุนายน 2563
จุรินทร์ ลงพื้นที่ ราชบุรี ช่วยผู้พิการ-ผู้ป่วยติดเตียง เดินหน้า 4 มาตรการ ส่งเสริมพัฒนาคุณภาพชีวิตคนพิการ
วันที่ 14 มิถุนายน 2563 เวลา  10.30 น. นายจุรินทร์ ลักษณวิศิษฏ์  รองนายกรัฐมนตรีและรัฐมนตรีว่าการกระทรวงพาณิชย์ พบปะเยี่ยมเยียนและมอบเครื่องอุปโภคบริโภค ให้กับพี่น้องประชาชน ที่ วัดอัมพวนาราม (วัดดงมะม่วง) อ.บ้านโป่ง จ.ราชบุรี
โดยมี ส.ส.ราชบุรี อัครเดช วงษ์พิทักษ์โรจน์ มิสแกรนด์ ราชบุรี นางสาวภัทราพร ไล้ปรีดา ผู้ว่าราชการจังหวัดราชบุรี นายชยาวุธ จันทร ร่วมคณะ
นายอัครเดช วงษ์พิทักษ์โรจน์ ในฐานะผู้ประสานงานการช่วยเหลือประชาชนครั้งนี้ กล่าวว่า วันนี้รองนายกรัฐมนตรีและรัฐมนตรีว่าการกระทรวงพาณิชย์ได้มาเยี่ยมเยียนพี่น้องกลุ่มเปราะบาง ผู้พิการในตำบลสวนกล้วย อำเภอบ้านโป่ง มารับถุงยังชีพที่ได้รับการสนับสนุนจากห้างแม็คโครและซีพี นำเครื่องอุปโภคบริโภคมามอบให้กับกลุ่มเปราะบาง  กลุ่มผู้ป่วยติดเตียง กลุ่มผู้พิการซึ่งเป็นกลุ่มพิเศษที่จะต้องได้รับโอกาสจากทางสังคม เพื่อเป็นกำลังใจในภาวะวิกฤติที่เราได้ฝ่าวิกฤตินี้ไปด้วยกัน ทางรัฐบาลนั้นได้นำพาพี่น้องประชาชนก้าวข้ามวิกฤตนี้สามารถระงับยับยั้งการแพ่รระบาดของโรคไวรัสได้เป็นอย่างดี
"ในนามตัวแทนของพี่น้องราชบุรีขอขอบคุณทางรัฐบาล ในการแก้ปัญหาวิกฤติไวรัสโคโรนาให้พี่น้องประชาชนให้ปลอดภัยจากการแพ่รระบาดในครั้งนี้ ท่านจุรินทร์ก็กำกับดูแลกระทรวงพาณิชย์ กระทรวงเกษตรและสหกรณ์ กระทรวงพัฒนาสังคมและความมั่นคงของมนุษย์ดูแลปากท้องของพี่น้องประชาชนในการแก้ปัญหาเศรษฐกิจให้กับพี่น้องประชาชนได้เป็นอย่างดี ได้ผลักดันราคาสินค้าเกษตรที่ตกต่ำมาเป็นเวลาหลายปี
พี่น้องกลุ่มเกษตรกรที่รอการแก้ไขปัญหาจากทางรัฐบาล วันนี้สินค้าเกษตรหลายตัวภายใต้การบริหารงานของคณะรองนายกรัฐมนตรีจุรินทร์ได้สูงขึ้นเพิ่มคุณภาพชีวิตให้กับพี่น้องประชาชน และยังได้ให้เงินเยียวยาให้กับพี่น้องกลุ่มเปราะบางไม่ว่าจะเป็นกลุ่มผู้สูงอายุ กลุ่มผู้ที่เป็นผู้พิการ กลุ่มเด็กแรกเกิด ขอขอบพระคุณรัฐบาลและท่านรองนายกรัฐมนตรี ท่านจุรินทร์ ลักษณวิศิษฏ์ ขอเป็นตัวแทนพี่น้องราชบุรีเขตสี่ขอบคุณท่านมา ณ โอกาสนี้ " นายอัครเดช กล่าว
นายจุรินทร์ ลักษณวิศิษฏ์
หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์ กล่าวต่อประชาชนว่าเป็นโอกาสดีมากที่ได้  ส.ส. มีคุณภาพมาดูแลทั้งงานสภา งานพรรค และงานพื้นที่ เป็นตัวแทนพี่น้องประชาชนได้มีคุณภาพมาก  สำหรับการสัญจรพบพี่น้องประชาชนในนามของตนนั้นเนื่องจากประเทศเจอสภาวะวิกฤตสิ่งใดที่สามารถช่วยบรรเทาทุกข์ประชาชนได้ก็จะทำอย่างเต็มที่   นอกเหนือจากการบริหารนโยบาย  ขณะนี้รัฐบาลกำลังเดินหน้าการดูแลจ่ายชดเชยเยียวยาประชาชนเนื่องจากโรคระบาด โควิด-19 และเร่งรัดโครงการที่จะต้องดูแลความเป็นอยู่ของประชาชนทุกกลุ่ม ทางด้านเกษตรกรนั้น ก็จะเดินหน้าโครงการประกันรายได้ต่อไปพร้อมทั้งดูแลราคาพืชผลการเกษตร และเูแลจ่ายเงินรับเยียวยาให้ด้วยเช่นกัน   และว่าจังหวัดราชบุรี  ทุกอำเภอเป็นหนึ่งในจำนวน 878 อำเภอที่กระทรวงพาณิชย์ใช้โครงการพาณิชย์ลดราคา! ช่วยประชาชน ทั้งเพื่อบรรเทาทุกข์ และลดค่าของชีพประชาชนจึงเชิญชวนพี่น้องประชาชนให้คอยติดตามเพราะล้วนมีสินค้าจำเป็นต่อชีวิตประจำวันจะได้ไม่ต้องซื้อแพง  หมดนี้จากความห่วงใยของรัฐบาล
" ผมเป็นประธานคณะกรรมการส่งเสริม และพัฒนาคุณภาพชีวิตคนพิการแห่งชาติ และที่ผ่านมาได้มีมติหลายเรื่องช่วยคนพิการ เช่น 1.เอาเงินกองทุนผู้พิการให้โดยตรงกับผู้พิการคนละ 1,000 บาทขณะนี้กำลังทยอยโอนเข้าบัญชีให้เป็นพิเศษ แต่จ่ายครั้งเดียวจากกองทุน 2.เพิ่มเบี้ยยังชีพผู้พิการจาก 800 บาทเป็น 1,000 บาท สำหรับผู้ที่มีบัตรและสำหรับผู้ที่ไม่มีบัตร เด็กอายุต่ำกว่า 18 ปีจะเพิ่มจาก 800 บาทเป็น 1,000 บาทเช่นเดียวกันทุกคนทั่วประเทศ 3.ผู้พิการคนไหนที่เป็นหนี้กองทุนผู้พิการก็จะพักหนี้ให้เป็นเวลาหนึ่งปี และอันสุดท้าย4.ผู้พิการท่านใดต้องการประกอบอาชีพ แต่ไม่มีเงินทุน ได้จัดเงินกู้ให้ไม่เกินคนละ 10,000 บาท โดยปลอดดอกและสามารถชำระคืนได้ถึงห้าปีและไม่ต้องมีหลักทรัพย์ค้ำประกัน
เรื่องเงินเยียวยาเกษตรกร จะมีเงินเยียวยาเดือนละ 5,000 บาทเป็นเวลา 3 เดือน ซึ่งรัฐมนตรีว่าการกระทรวงเกษตร เฉลิมชัย ศรีอ่อน ก็ได้ดำเนินการโอนให้กับพี่น้องไปแล้วด้วยความรวดเร็วรวมทั้งกลุ่มเปราะบางอย่างพวกเราหลายคน จะได้รับเงินเยียวยาเดือนละ 5,000 เป็นเวลาสามเดือนเช่นเดียวกัน โดยจะมีกระบวนการคัดกรอง ถ้าใครยังไม่ขึ้นทะเบียนก็ไปดำเนินการตามขั้นตอนกระบวนการ " นายจุรินทร์กล่าว

ที่มา : https://www.thaigov.go.th/news/contents/details/32353
