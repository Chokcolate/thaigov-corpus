รัฐบาลไทย-ข่าวทำเนียบรัฐบาล-โฆษก ศบค. เผยสถานเอกอัครราชทูตให้การดูแลคนไทยที่ยังตกค้างอยู่ในประเทศอียิปต์อย่างเต็มที่ ระหว่างรอเวลาเดินทางกลับ ยังเน้นการคัดกรองไวรัสโควิด-19 อย่างเข้มงวด

วันพุธที่ 17 มิถุนายน 2563
พิมพ์
โฆษก ศบค. เผยสถานเอกอัครราชทูตให้การดูแลคนไทยที่ยังตกค้างอยู่ในประเทศอียิปต์อย่างเต็มที่ ระหว่างรอเวลาเดินทางกลับ ยังเน้นการคัดกรองไวรัสโควิด-19 อย่างเข้มงวด
โฆษก ศบค. เผยสถานเอกอัครราชทูตให้การดูแลคนไทยที่ยังตกค้างอยู่ในประเทศอียิปต์อย่างเต็มที่ ระหว่างรอเวลาเดินทางกลับ ยังเน้นการคัดกรองไวรัสโควิด-19 อย่างเข้มงวด
วันนี้ (17 มิ.ย. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีการแพร่ระบาดของเชื้อไวรัสโควิด-19 ในตลาดอาหารทะเลสดในจีนว่า องค์การอนามัยโลก (WHO) ยังไม่มีการยืนยันเชื้อไวรัสโควิด-19 ในอาหารทะเลสด อย่างไรก็ตาม การทานอาหารสด เช่น ปลาดิบ อาจก่อให้เกิดอาการเจ็บป่วยด้านอื่นนอกเหนือจากติดเชื้อไวรัสโควิด-19 ได้เช่นกัน อาทิ ท้องร่วง ไข้หวัดใหญ่ จึงขอให้ประชาชนรักษาสุขอนามัย หากรับประทานอาหารดิบต้องทำความสะอาด ร้านอาหารต้องมีระบบดูแลสุขอนามัยที่ถูกต้องตามมาตรฐานของกระทรวงสาธารณสุข ซึ่งในช่วงนี้ควรทานอาหารปรุงสุกก่อน
สำหรับความคืบหน้าในการนำคนไทยเดินทางกลับจากประเทศอียิปต์นั้น โฆษก ศบค. เปิดเผยว่า กระทรวงการต่างประเทศให้ข้อมูลคนไทยที่อยู่ในประเทศอียิปต์มี 4,137 คน แสดงความประสงค์เดินทางกลับไทย 2,087 คน โดยได้นำคนไทยเดินทางกลับแล้วเมื่อวันที่ 8 พฤษภาคม และ 9 มิถุนายน พบว่ามีผู้ป่วยติดเชื้อยืนยัน 38 คน ที่ยังตกค้างอยู่ในต่างประเทศ โดยสามารถแบ่งสาเหตุการพบผู้ป่วยติดเชื้อยืนยัน 4 กลุ่ม กลุ่มที่ 1 พบจากการคัดกรองโรคเมื่อวันที่ 8 พฤษภาคม ยังไม่สามารถเดินทางขึ้นเครื่องบินได้ 1 คน กลุ่มที่ 2 พบจากการคัดกรองโรควันที่ 9 มิถุนายน ยังเดินทางขึ้นเครื่องบินไม่ได้และทำการกักตัวสังเกตอาการอยู่ที่พัก 19 คน กลุ่มที่ 3 เป็นกลุ่มเสี่ยงที่ใกล้ชิดกับผู้ป่วยติดเชื้อยืนยันวันที่ 8 พฤษภาคม ต้องทำการกักตัวสังเกตอาการ 8 คน และกลุ่มที่ 4 กลุ่มผู้ที่เข้ารับการตรวจหาเชื้อไวรัสโควิด-19 ณ สถานเอกอัครราชทูต พบติดเชื้อไวรัสโควิด 10 คน ต้องกักตัวสังเกตอาการ ยังไม่สามารถขึ้นเครื่องบินได้  ซึ่งสถานเอกอัครราชทูตได้ติดตามดูแลผู้ป่วยทุกคน พร้อมแจกถุงยังชีพแก่คนไทย ระหว่างรอเวลาเดินทางกลับ
โฆษก ศบค. ยังย้ำความสำคัญในการลงทะเบียนผ่านแอปพลิเคชัน “ไทยชนะ” เมื่อเข้า-ออกสถานที่ต่าง ๆ โดยเฉพาะสถานที่มีการรวมตัวของคนจำนวนมาก เช่น ศาสนสถาน ทั้งนี้ นอกจากแอปพลิเคชัน “ไทยชนะ” จะช่วยอำนวยความสะดวกผู้เข้าใช้บริการแล้ว ยังแสดงให้เห็นถึงความพร้อมของสถานประกอบการในการให้บริการตามมาตรการป้องกันการแพร่ระบาดของโควิด-19 ภายใต้การกำกับดูแลของคณะกรรมการที่เกี่ยวข้องอย่างเข้มงวดโดยไม่กระทบสิทธิส่วนบุคคลของประชาชน พร้อมเตือนผู้ประกอบการต้องมีมาตรการเข้มงวดในการลงทะเบียนหน้าร้านด้วยการบันทึก เพื่อป้องกันข้อมูลส่วนบุคคลของผู้เข้าใช้บริการด้วย
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32418
