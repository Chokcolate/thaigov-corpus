รัฐบาลไทย-ข่าวทำเนียบรัฐบาล-กรมบัญชีกลางย้ำ ! ให้ผู้มีสิทธิและบุคคลในครอบครัวตรวจสอบสิทธิเบิกจ่ายตรงค่ารักษาพยาบาลให้ถูกต้อง ครบถ้วน ก่อนเข้ารับการรักษา เพื่อรักษาประโยชน์ของตนเอง

วันจันทร์ที่ 22 มิถุนายน 2563
พิมพ์
กรมบัญชีกลางย้ำ ! ให้ผู้มีสิทธิและบุคคลในครอบครัวตรวจสอบสิทธิเบิกจ่ายตรงค่ารักษาพยาบาลให้ถูกต้อง ครบถ้วน ก่อนเข้ารับการรักษา เพื่อรักษาประโยชน์ของตนเอง
กรมบัญชีกลางย้ำ ผู้มีสิทธิและบุคคลในครอบครัว ให้ตรวจสอบสิทธิการเบิกจ่ายตรงสวัสดิการรักษาพยาบาลข้าราชการ ก่อนเข้ารับการรักษาที่สถานพยาบาล เพื่อรักษาสิทธิของตนเอง และลดผลกระทบที่เกิดจากการไม่พบสิทธิในระบบสวัสดิการรักษาพยาบาล
นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า เนื่องจากขณะนี้มีข้อมูลในฐานข้อมูลบุคลากรภาครัฐที่ใช้สิทธิสวัสดิการรักษาพยาบาลข้าราชการจำนวนมาก ที่ไม่ได้รับการตรวจสอบและปรับปรุง แก้ไข หรือเพิ่มเติมข้อมูลให้เป็นปัจจุบัน จากทั้งผู้มีสิทธิและนายทะเบียนของส่วนราชการต้นสังกัด อาทิ การไม่แจ้งข้อมูลการจดทะเบียนหย่า การออกจากราชการ หรือโอนย้ายหน่วยงานใหม่ เป็นต้น ส่งผลให้ข้อมูลใช้สิทธิเบิกจ่ายตรงสวัสดิการรักษาพยาบาลข้าราชการจากข้อมูลบางส่วนมีความคลาดเคลื่อน ในกรณีเป็นผู้ไม่มีสิทธิแล้ว กรมบัญชีกลางได้ดำเนินการระงับสิทธิในระบบเบิกจ่ายตรงค่ารักษาพยาบาล และเรียกเงินคืน
“ขอย้ำให้ผู้มีสิทธิ ตรวจสอบข้อมูลของตนเองและบุคคลในครอบครัว ก่อนเข้ารับการรักษาที่สถานพยาบาล  อย่างสม่ำเสมอ เพื่อลดผลกระทบที่อาจเกิดจากการไม่พบสิทธิในระบบ โดยสามารถตรวจสอบสิทธิได้จาก 2 ช่องทาง คือ (1) แอพพลิเคชั่น “CGDiHealthCare” โดยสามารถดาวน์โหลดแอพพลิเคชั่นบน App Store หรือ Google Play หรือ (2) เว็บไซต์ http://pws.cgd.go.th/EFiling/login.jsf  โดยลงทะเบียนในระบบการยื่นขอรับบำเหน็จบำนาญด้วยตนเองทางอิเล็กทรอนิกส์ หากผู้มีสิทธิตรวจสอบแล้วพบว่าข้อมูล ที่อยู่ เบอร์โทรศัพท์ หรือ e-mail address ไม่ถูกต้อง ผู้มีสิทธิสามารถปรับปรุง แก้ไข ได้ด้วยตนเอง หากเป็นการแจ้งข้อมูลการจดทะเบียนหย่า หรือมีการเปลี่ยนแปลงชื่อ สกุล ขอให้แจ้งนายทะเบียนต้นสังกัด เพื่อปรับปรุงข้อมูลให้ถูกต้องเป็นปัจจุบัน ซึ่งกรมบัญชีกลางได้กำหนดรอบประมวลผลการขึ้นสิทธิสวัสดิการรักษาพยาบาลข้าราชการในวันที่ 4 และ 19 ของทุกเดือน ทั้งนี้ สามารถสอบถามรายละเอียดเพิ่มเติมได้ที่ Call Center กรมบัญชีกลาง 02 270 6400 ในวันและเวลาราชการ” โฆษกกรมบัญชีกลาง กล่าว
โฆษกกรมบัญชีกลางกล่าวเพิ่มเติมว่า หากส่วนราชการมีการออกคำสั่งให้ข้าราชการ/ลูกจ้างประจำ ออกจากราชการ หรือโอนย้ายหน่วยงาน ขอให้ส่งคำสั่งให้นายทะเบียนของส่วนราชการเพื่อปรับปรุงข้อมูลให้เป็นปัจจุบัน

ที่มา : https://www.thaigov.go.th/news/contents/details/32607
