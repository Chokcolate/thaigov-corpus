รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุมคณะกรรมการ ป.ย.ป. ครั้งที่ 1/63 เห็นชอบหลักการ ให้สำนักงาน ป.ย.ป. เร่งรัดดำเนินการขับเคลื่อน ประเด็นการปฏิรูปสำคัญ ให้เห็นผลอย่างเป็นรูปธรรม

วันศุกร์ที่ 19 มิถุนายน 2563
พิมพ์
นายกรัฐมนตรีเป็นประธานประชุมคณะกรรมการ ป.ย.ป. ครั้งที่ 1/63 เห็นชอบหลักการ ให้สำนักงาน ป.ย.ป. เร่งรัดดำเนินการขับเคลื่อน ประเด็นการปฏิรูปสำคัญ ให้เห็นผลอย่างเป็นรูปธรรม
นายกรัฐมนตรีเป็นประธานประชุมคณะกรรมการ ป.ย.ป. ครั้งที่ 1/63 เห็นชอบหลักการให้สำนักงาน ป.ย.ป. เร่งรัดดำเนินการขับเคลื่อน ประเด็นการปฏิรูปสำคัญ ให้เห็นผลอย่างเป็นรูปธรรม
วันนี้ (19 มิ.ย.63) เวลา 13.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (คณะกรรมการ ป.ย.ป.) ครั้งที่ 1/2563 โดยมี พลเอก ประวิตร วงษ์สุวรรณ รองนายกรัฐมนตรี นายวิษณุ เครืองาม รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอุตตม สาวนายน รัฐมนตรีว่าการกระทรวงการคลัง เข้าร่วมการประชุม ภายหลังเสร็จสิ้นการประชุม นางพงษ์สวาท กายอรุณสุทธิ์ รองเลขาธิการคณะกรรมการกฤษฎีกา รักษาราชการแทนผู้อำนวยการสำนักงาน ป.ย.ป. แถลงผลการประชุมในประเด็นต่าง ๆ สรุปสาระสำคัญดังนี้
ที่ประชุมรับทราบผลงานสำคัญของสำนักงานขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (สำนักงาน ป.ย.ป.) ที่ผ่านมาสำนักงาน ป.ย.ป. ได้ร่วมกับส่วนราชการและหน่วยงานต่าง ๆ ดำเนินการเพื่อขับเคลื่อนงานและแก้ไขปัญหาต่าง ๆ อาทิ 1. ปรับปรุงพัฒนากฎหมาย ระเบียบ และหลักเกณฑ์ (Regulatory Guillotine) โดยคัดเลือกจากเรื่องเร่งด่วนที่ช่วยเพิ่มขีดความสามารถในการแข่งขันของประเทศ 2 เรื่อง ได้แก่ การปรับปรุงและออกระเบียบเกี่ยวกับการรายงานตัวของคนต่างด้าว และการทบทวนกฎหมายและกระบวนงานที่เกี่ยวกับการอนุญาตเครื่องพิมพ์สามมิติ เพื่ออำนวยความสะดวกและลดภาระให้กับประชาชน 2. ขับเคลื่อนการลดความเหลื่อมล้ำ โดยดำเนินโครงการนำร่องการบูรณาการการสร้างโอกาสและลดความเหลื่อมล้ำให้ผู้ถือบัตรสวัสดิการแห่งรัฐร่วมกับหน่วยงานต่าง ๆ ในพื้นที่จังหวัดที่เกิดปัญหาความยากจน และการจัดประกวดรางวัลเลิศรัฐ สาขาการบริหารราชการแบบมีส่วนร่วม ประเภทรางวัลร่วมใจแก้จน เพื่อสร้างแรงจูงใจให้หน่วยงานที่มีการบูรณาการงานด้านการลดความเหลื่อมล้ำ แก้ไขปัญหาความยากจน
3. บูรณาการข้อมูลสารสนเทศอิเล็กทรอนิกส์สำหรับผู้พิการ เพื่อให้ผู้พิการมีบัตรประจำตัว  ผู้พิการดิจิทัลสำหรับเป็นช่องทางในการเข้าถึงสวัสดิการและบริการภาครัฐ แหล่งเงินทุนของกองทุนส่งเสริมและพัฒนาคุณภาพชีวิตคนพิการ และข้อมูลตำแหน่งการจ้างงานตามข้อจำกัดทางด้านร่างกาย ซึ่งปัจจุบันอยู่ระหว่างการพัฒนาแอปพลิเคชันบนโทรศัพท์เคลื่อนที่ 4. ป้องกันและบรรเทาปัญหาฝุ่นควันนำร่องที่จังหวัดเชียงใหม่ มีการกำหนดมาตรฐานค่า PM 2.5 สำหรับเผยแพร่สู่สาธารณะ และร่วมพัฒนาระบบและแอปพลิเคชัน AirCMI ที่เปิดให้บริการทั้งระบบ Android และ IOS โดยปัจจุบันมีจำนวนการดาวน์โหลดทั้งสิ้นกว่า 80,000 ครั้ง 5. ปฏิรูประบบร้องเรียนร้องทุกข์ของประเทศ โดยการบูรณาการข้อมูลสารสนเทศเพื่อวิเคราะห์ประมวลผลเรื่องร้องเรียนหรือร้องทุกข์จากประชาชน ทำให้ภาครัฐมีข้อมูลร้องเรียนร้องทุกข์จากประชาชนเกี่ยวกับการดำเนินการตามแผนการปฏิรูปประเทศ ยุทธศาสตร์ชาติ แผนแม่บท และแผนการสร้างความสามัคคีปรองดอง ที่นำไปกำหนดหรือปรับเปลี่ยนนโยบายการบริหารประเทศได้อย่างมีประสิทธิภาพ
ที่ประชุมเห็นชอบแนวทางการดำเนินงานของสำนักงาน ป.ย.ป. โดยสำนักงาน ป.ย.ป. จะรับประเด็นยุทธศาสตร์ชาติและประเด็นปฏิรูปประเทศจากคณะกรรมการ ป.ย.ป. รวมทั้งประเด็นกิจกรรมที่จะส่งผลต่อประชาชนอย่างมีนัยสำคัญจากจากสำนักงานสภาพัฒนาการเศรษฐกิจและสังคมแห่งชาติ (สศช.) ที่มีระบบ eMENSCR สำหรับการติดตาม ตรวจสอบ และประเมินผลการดำเนินงานของส่วนราชการต่าง ๆ และประเด็นปฏิรูปจากคณะกรรมการปฏิรูปประเทศด้านต่าง ๆ โดยมีกลุ่มขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (กลุ่ม ป.ย.ป.) กระทรวง ทำหน้าที่ติดตามรายงานความคืบหน้าและปัญหาและอุปสรรคของการดำเนินการขับเคลื่อนต่อสำนักงาน ป.ย.ป. เพื่อจัดทำรายงานและเสนอแนวทางการดำเนินการแก้ไขต่อคณะกรรมการ ป.ย.ป. ต่อไป
พร้อมกันนี้ ที่ประชุมเห็นชอบการทบทวนความจำเป็นและมีอยู่ และการแต่งตั้งคณะกรรมการต่าง ๆ เพื่อขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง และยังเห็นชอบให้แต่งตั้งคณะกรรมการขึ้น 1 คณะ ได้แก่ คณะกรรมการดำเนินการปฏิรูปกฎหมายในระยะเร่งด่วน เพื่อให้การขับเคลื่อนการปฏิรูปประเทศในส่วนที่ต้องมีการปรับปรุง แก้ไข หรือการตรากฎหมายเป็นไปด้วยความต่อเนื่องและมีประสิทธิภาพ
ที่ประชุมยังเห็นชอบกลไกในการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง โดยที่ประชุมเห็นชอบให้สำนักงาน ป.ย.ป. ขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดองขับเคลื่อนงานผ่าน 2 กลไก ได้แก่ กลุ่ม ป.ย.ป. กระทรวง และหลักสูตรการบริหารราชการแผ่นดินตามกรอบการปฏิรูปประเทศ ยุทธศาสตร์ชาติ และการสร้างความสามัคคีปรองดอง (หลักสูตร ป.ย.ป.)
นอกจากนี้ ในประเด็นขับเคลื่อนสำคัญของคณะกรรมการ ป.ย.ป. ที่ประชุมเห็นชอบในหลักการให้สำนักงาน ป.ย.ป. ประสานงานกับหน่วยงานที่เกี่ยวข้องเร่งรัดดำเนินการขับเคลื่อนประเด็นการปฏิรูปสำคัญให้เห็นผลอย่างเป็นรูปธรรม เช่น  (1) การขับเคลื่อนแผนการปฏิรูปประเทศด้านกฎหมาย ประเด็นปฏิรูป 2 ยกเลิกหรือปรับปรุงกฎหมายที่ล้าสมัย และเป็นอุปสรรคต่อการดำรงชีวิตหรือการประกอบอาชีพของประชาชน (2) การขับเคลื่อนและสร้างการรับรู้ผลการดำเนินการตามแผนการปฏิรูปประเทศด้านการป้องกันและปราบปรามการทุจริตและประพฤติมิชอบ และ (3) การขับเคลื่อนแผนการปฏิรูปประเทศด้านการศึกษา โดยให้สำนักงาน ป.ย.ป. จัดทำรายละเอียดเสนอนายกรัฐมนตรีพิจารณาต่อไป
“นายกรัฐมนตรีให้ความสำคัญกับการประชุมในวันนี้มาก การทำงานของคณะกรรมการ ป.ย.ป. หรือสำนักงาน ป.ย.ป. จะเป็นองค์กรที่เข้ามาเติมเต็มในเรื่องการขับเคลื่อน ประสาน เร่งรัดติดตามการดำเนินงานเรื่องยุทธศาสตร์ชาติ การปฏิรูปประเทศ ที่ได้มีการกำหนดเรื่องแผนไว้แล้ว ซึ่งในการทำงานนี้ เดิมมีคณะกรรมการยุทธศาสตร์ชาติ และคณะกรรมการปฏิรูปประเทศ ที่มีสภาพัฒนาการเศรษฐกิจและสังคมแห่งชาติ (สศช.) ทำหน้าที่เป็นฝ่ายเลขานุการ ขับเคลื่อนงาน ซึ่งเมื่อทั้ง 2 คณะกรรมการได้กำหนดแผนและแนวทางการทำงานทั้งหมดแล้ว จะลงสู่หน่วยปฏิบัติคือกระทรวง ทบวง กรมที่ต้องรับประเด็นต่าง ๆ ไปปฏิบัติ โดยคณะกรรมการ ป.ย.ป. หรือสำนักงาน ป.ย.ป. จะทำหน้าที่ประสาน เร่งรัด ขับเคลื่อนไปยังกระทรวง ทบวง กรม เป็นหน่วยงานที่ส่งเสริมสนับสนุนการทำงานของ สศช.” นางพงษ์สวาทกล่าว
ในตอนท้าย นางพงษ์สวาทกล่าวว่าในเรื่องการปฏิรูปการศึกษา ในแผนปฏิรูปประเทศได้กำหนดแผนการปฏิรูปประเทศไว้ 7 กิจกรรมสำคัญ โดยมีหลายเรื่องที่สำนักงาน ป.ย.ป. จะสามารถผลักดันทำได้เลย ซึ่งที่ประชุมวันนี้ก็ได้มีมติเห็นชอบ เช่น เรื่องการพัฒนาเด็กเล็ก การปรับปรุงหลักสูตรการศึกษาปฐมวัย เป็นต้น โดยสำนักงาน ป.ย.ป. จะได้ขับเคลื่อนเป็นเรื่องเร่งด่วนและดำเนินการต่อไป
-----------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการคณะกรรมการ ป.ย.ป.)

ที่มา : https://www.thaigov.go.th/news/contents/details/32548
