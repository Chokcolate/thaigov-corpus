รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 20 มิถุนายน 2563 [กระทรวงสาธารณสุข]

วันเสาร์ที่ 20 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 20 มิถุนายน 2563 [กระทรวงสาธารณสุข]
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 20 มิถุนายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 1 ราย เป็นผู้เดินทางกลับจากประเทศบาห์เรนและและเข้ารับการเฝ้าระวังในสถานที่รัฐจัดให้ มีผู้ป่วยกลับบ้านได้ 10 ราย ทำให้ผู้ป่วยกลับบ้านสะสม 3,018 ราย หรือคิดเป็นร้อยละ 95.90 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 71 ราย หรือร้อยละ 2.26 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,147 ราย
จากรายงานสถานการณ์ผู้ติดเชื้อของประเทศไทย นับถึงวันนี้เป็นวันที่ 26 แล้วที่ไม่พบผู้ติดเชื้อในประเทศ แต่อย่างไรก็ตามการติดเชื้อในขณะนี้เป็นคนไทยจากต่างประเทศและทยอยเดินทางเข้ามาอย่างต่อเนื่อง รัฐบาลได้จัดระบบเฝ้าระวังคนไทยกลุ่มนี้ ทั้งการตรวจคัดกรองผู้ที่มีอาการไข้ ไอ เจ็บคอ อาการระบบทางเดินหายใจ การจัดที่พักเพื่อเฝ้าระวังกักตัวเป็นเวลา 14 วัน แม้ระยะหลังผู้ติดเชื้อรายใหม่มักจะไม่แสดงอาการป่วยเนื่องจากเป็นกลุ่มนักเรียน/นักศึกษาที่มีร่างกายแข็งแรง แต่กระทรวงสาธารณสุขยังสามารถตรวจพบ จากการเก็บตัวอย่างเพื่อตรวจหาเชื้อจากทุกคนที่เข้ารับการกักตัว จำนวน 2 ครั้ง เพื่อให้เกิดความมั่นใจว่าจะไม่มีการแพร่เชื้อให้คนในประเทศ และในวันนี้จะมีเที่ยวบินรับคนไทยจากประเทศเยอรมนี บรูไน เกาหลีใต้ และสหรัฐอเมริกา กลับเข้าประเทศ รวม 499 ราย ทุกคนจะเข้าระบบเฝ้าระวังตามมาตรการควบคุมป้องกันโรค นอกจากนี้ประเทศไทย ยังได้มีการเฝ้าระวังและตรวจหาเชื้อในแรงงานต่างด้าวแล้วตั้งแต่เดือนพฤษภาคม ถึงปัจจุบัน รวมจำนวน 11,027 คน ผลไม่พบเชื้อก่อโรคโควิด 19 (ข้อมูล ณ วันที่ 15 มิถุนายน 2563)
สำหรับคนไทยในประเทศ การป้องกันตัวเองจากเชื้อโควิด 19 ยังมีความจำเป็น เนื่องจากการผ่อนคลายมาตรการในระยะที่ 4 ทำให้ประชาชนออกนอกบ้านเพื่อทำกิจวัตรมากขึ้น ทั้งการจับจ่ายซื้อของ ท่องเที่ยว เกิดการรวมตัวของคนมากขึ้น ดังนั้น การสวมหน้ากากอนามัย/หน้ากากผ้าทุกครั้งที่ออกนอกบ้าน เว้นระยะห่าง เลี่ยงการเข้าไปในสถานที่ที่มีคนอยู่มากๆ งดการนำมือสัมผัสใบหน้า ตา จมูก ปาก และล้างมือบ่อยๆ จะเป็นการสร้างเกราะป้องกันเชื้อโควิด 19 และโรคระบบทางเดินหายใจอื่นๆ ได้
****************************** 20 มิถุนายน 2563

ที่มา : https://www.thaigov.go.th/news/contents/details/32565
