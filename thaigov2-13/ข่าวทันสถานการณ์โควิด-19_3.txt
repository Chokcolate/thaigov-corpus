รัฐบาลไทย-ข่าวทำเนียบรัฐบาล-โฆษก ศบค. แนะป้องกันตนเอง เน้นรับประทานอาหารปรุงสุกในช่วงสถานการณ์โควิด-19 ขณะเดียวกันจัดให้มีชุดสุ่มตรวจสอบพื้นที่ตลาดสดอย่างต่อเนื่อง

วันจันทร์ที่ 15 มิถุนายน 2563
พิมพ์
โฆษก ศบค. แนะป้องกันตนเอง เน้นรับประทานอาหารปรุงสุกในช่วงสถานการณ์โควิด-19 ขณะเดียวกันจัดให้มีชุดสุ่มตรวจสอบพื้นที่ตลาดสดอย่างต่อเนื่อง
โฆษก ศบค. แนะป้องกันตนเอง เน้นรับประทานอาหารปรุงสุกในช่วงสถานการณ์โควิด-19 ขณะเดียวกันจัดให้มีชุดสุ่มตรวจสอบพื้นที่ตลาดสดอย่างต่อเนื่อง
วันนี้ (15 มิ.ย. 63) เวลา 12.00 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. กล่าวถึงการผ่อนคลายมาตรการในระยะที่ 4 แม้ว่าจะสามารถให้จำหน่ายสุราได้ แต่การให้บริการของสถานประกอบการ ทั้งการจำหน่ายอาหาร สุรา หรือการแสดงดนตรีต่าง ๆ ต้องขึ้นอยู่กับการจดทะเบียนร้านค้า สถานประกอบการดังกล่าว ขณะที่การเดินกลับไทยของคนไทยในประเทศอิยิปต์และซาอุดิอาราเบียนั้น ต้องคำนึงถึงความปลอดภัยของผู้เดินทาง รวมถึงความปลอดภัยของคนในประเทศด้วย
โอกาสนี้ โฆษก ศบค. ยังชี้แจงถึงการพบเชื้อโควิด-19 ในตลาดอาหารทะเลที่ประเทศจีนว่า มีความจำเป็นที่จะต้องขอให้ประชาชนเน้นรับประทานอาหารที่ผ่านการปรุงสุกในช่วงนี้ เพื่อความปลอดภัยรวมถึงการป้องกันการแพร่ระบาดโควิด-19 ขณะเดียวกันหน่วยงานที่เกี่ยวข้องของไทย ได้ตรวจสอบการปฏิบัติตามมาตรการป้องกันการแพร่ระบาดของโควิด-19  โดยสุ่มตรวจสอบพื้นที่ตลาดสดอย่างต่อเนื่อง รวมถึงมีการติดตาม ตรวจสอบสถานประกอบการผ่านการประเมินผลของผู้เข้าใช้บริการผ่านแอปพลิเคชัน “ไทยชนะ” ด้วย
โฆษก ศบค. ยังกล่าวเพิ่มเติมจากการที่ ศบค. ได้มีมติรับหลักการในเรื่องของ Travel Bubble ว่า ได้มอบให้หน่วยงานที่เกี่ยวข้องร่วมกันหารือพิจารณาอย่างรอบคอบ เนื่องจากสถานการณ์การแพร่ระบาดของโควิด-19 ของโลก ยังคงมีความน่าเป็นห่วงอยู่ ส่วนที่สอบถามว่าสามารถจัดงานบวช งานแต่งงาน งานเลี้ยง รวมทั้งเลี้ยงโต๊ะจีนได้หรือไม่นั้น โฆษก ศบค. ยืนยันว่า ขณะนี้ไม่ได้มีข้อห้ามการจัดเลี้ยงโต๊ะจีน แต่ต้องมีการเว้นระยะห่างด้วย เน้นการกินแบบมีช้อนกลางที่เป็นของส่วนตัว  และขอให้ยึดหลักอยู่ 6 ข้อ อยู่ห่างไว้  ใส่แมสกัน หมั่นล้างมือ ถือหลักสะอาด ปราศจากแออัด  เคร่งครัดไทยชนะ  เมื่อต้องเดินทางไปในสถานที่ที่มีผู้คนอยู่จำนวนมาก อย่าลืมเช็คอินตามสถานที่จัดงานด้วย รวมทั้งบางวัดที่จัดให้มีการเชคอินอีกด้วย  โดยขอให้ปฏิบัติเป็นประจำทุกวัน ชีวิตวิถีใหม่  เมื่อปฏิบัติส่วนบุคคลได้ดีและส่วนสังคมก็จะปลอดภัยได้ด้วย
..............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32336
