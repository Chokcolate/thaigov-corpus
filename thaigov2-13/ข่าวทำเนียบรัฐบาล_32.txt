รัฐบาลไทย-ข่าวทำเนียบรัฐบาล-นายกรัฐมนตรีเตรียมร่วมประชุมสุดยอดอาเซียน ครั้งที่ 36 ผ่านระบบประชุมทางไกล ภายใต้แนวคิดหลัก “แน่นแฟ้นและตอบสนอง”

วันจันทร์ที่ 22 มิถุนายน 2563
นายกรัฐมนตรีเตรียมร่วมประชุมสุดยอดอาเซียน ครั้งที่ 36 ผ่านระบบประชุมทางไกล ภายใต้แนวคิดหลัก “แน่นแฟ้นและตอบสนอง”
นายกรัฐมนตรีเตรียมร่วมประชุมสุดยอดอาเซียน ครั้งที่ 36 ผ่านระบบประชุมทางไกล ภายใต้แนวคิดหลัก “แน่นแฟ้นและตอบสนอง”
พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเข้าร่วมการประชุมสุดยอดอาเซียน ครั้งที่ 36 และการประชุมที่เกี่ยวข้อง ผ่านระบบประชุมทางไกล ในวันศุกร์ที่ 26 มิถุนายน 2563 เวลา 08.30 น. ณ ตึกภักดีบดินทร์ ทำเนียบรัฐบาล โดยมีสาระสำคัญดังนี้
การประชุมสุดยอดอาเซียน ครั้งที่ 36 นับเป็นการประชุมสุดยอดอาเซียนแบบเต็มรูปแบบครั้งแรกในประวัติศาสตร์ที่จัดผ่านระบบการประชุมทางไกล มีผู้นำประเทศสมาชิกอาเซียน 10 ประเทศ และเลขาธิการอาเซียนเข้าร่วม โดยมีวัตถุประสงค์เพื่อขับเคลื่อนประชาคมอาเซียนให้เข้มแข็งยิ่งขึ้น ตามแนวคิดหลัก “แน่นแฟ้นและตอบสนอง” (Cohesive and Responsive) ของนายเหวียน ชวน ฟุก นายกรัฐมนตรีเวียดนาม ในฐานะประธานอาเซียนประจำปี 2563 และเพื่อเสริมสร้างความร่วมมือระหว่างประเทศสมาชิกอาเซียนในการรับมือกับการแพร่ระบาดของโควิด-19 รวมทั้งหารือเกี่ยวกับการจัดทำแผนงานสำหรับการฟื้นตัวของอาเซียนในยุคหลังโควิด-19
ในการประชุมผู้นำอาเซียนนายกรัฐมนตรีจะกล่าวถ้อยแถลงในการประชุมฯ เพื่อเสนอแนวทางการขับเคลื่อนอาเซียนในยุคหลังโควิด-19 โดยจะเสนอแนะ 3 แนวทาง ขับเคลื่อนอาเซียน ได้แก่ 1) การส่งเสริมให้อาเซียนกลับมาเชื่อมโยงกันอย่างแท้จริง ด้วยการเร่งดำเนินการตามแผนแม่บทว่าด้วยความเชื่อมโยงระหว่างกันในอาเซียน 2025 2) สนับสนุนให้อาเซียนสร้างความเข้มแข็งจากภายใน โดยเน้นการขับเคลื่อนการบูรณาการทางเศรษฐกิจ รวมถึงการลงทุนในโครงสร้างพื้นฐานดิจิทัล 3) ส่งเสริมให้อาเซียนสร้างภูมิคุ้มกันในระยะยาว โดยจัดทำแผนฟื้นฟูภายหลังการแพร่ระบาดของโควิด-19 เน้นความยั่งยืนในทุกมิติ ซึ่งครอบคลุมถึงความมั่นคงทางสาธารณสุข อาหาร และความมั่นคงของมนุษย์ และเสนอให้อาเซียนพิจารณาใช้หลักปรัชญาของเศรษฐกิจพอเพียงในการสร้างภูมิคุ้มกันควบคู่กับวาระการพัฒนาที่ยั่งยืน
โดยในการประชุมครั้งนี้ นอกเหนือจากการประชุมสุดยอดอาเซียน นายกรัฐมนตรีจะร่วมการประชุมผู้นำอาเซียน สมัยพิเศษ เรื่องการส่งเสริมศักยภาพสตรี และการหารือกับผู้แทนภาคส่วนต่าง ๆ ได้แก่ สมัชชารัฐสภาอาเซียน (ASEAN Inter-Parliamentary Assembly: AIPA) เยาวชนอาเซียน (ASEAN Youth) และสภาที่ปรึกษาธุรกิจอาเซียน (ASEAN Business Advisory Council: ASEAN-BAC) อีกด้วย
กำหนดการประชุมสุดยอดอาเซียน ครั้งที่ 36 และการประชุมที่เกี่ยวข้อง ในวันศุกร์ที่ 26 มิถุนายน 2563 มีดังนี้
08.30 - 08.45 น. พิธีเปิดการประชุมสุดยอดอาเซียนครั้งที่ 36
08.50 - 10.30 น. การประชุมสุดยอดอาเซียนครั้งที่ 36
14.30 - 16.00 น. การประชุมผู้นำอาเซียน สมัยพิเศษ เรื่องการเสริมสร้างศักยภาพสตรีในยุคดิจิทัล
16.05 - 16.50 น. การหารือระหว่างผู้นำอาเซียนกับผู้แทนรัฐสภาอาเซียน
17.00 - 17.30 น. การหารือระหว่างผู้นำอาเซียนกับผู้แทนเยาวชนอาเซียน
17.35 - 18.05 น. การหารือระหว่างผู้นำอาเซียนกับผู้แทนสภาที่ปรึกษาธุรกิจอาเซียน
ทั้งนี้ ประชาชนสามารถติดตามการถ่ายทอดสด (live) บรรยากาศของการประชุมบางช่วง ได้ทางเฟซบุ๊คไทยคู่ฟ้า

ที่มา : https://www.thaigov.go.th/news/contents/details/32633
