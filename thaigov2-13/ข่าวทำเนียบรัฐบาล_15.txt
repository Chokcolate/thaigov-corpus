รัฐบาลไทย-ข่าวทำเนียบรัฐบาล-รองฯ ประวิตรรับฟังบรรยายสรุปแนวทางการพัฒนาแหล่งน้ำในพื้นที่เพื่อการแก้ไขปัญหาภัยแล้งแบบยั่งยืน

วันพฤหัสบดีที่ 18 มิถุนายน 2563
พิมพ์
รองฯ ประวิตรรับฟังบรรยายสรุปแนวทางการพัฒนาแหล่งน้ำในพื้นที่เพื่อการแก้ไขปัญหาภัยแล้งแบบยั่งยืน
รองฯ ประวิตรรับฟังบรรยายสรุปแนวทางการพัฒนาแหล่งน้ำในพื้นที่เพื่อการแก้ไขปัญหาภัยแล้งแบบยั่งยืน
วันนี้ (18 มิถุนายน 2563) ‪เวลา 11.00 น.‬ ณ โรงเรียนสบปราบพิทยาคม อำเภอสบปราบ จังหวัดลำปาง  พลเอกประวิตร วงษ์สุวรรณ รองนายกรัฐมนตรีรับฟังบรรยายสรุปแนวทางการพัฒนาแหล่งน้ำในพื้นที่เพื่อการแก้ไขปัญหาภัยแล้ง จังหวัดลำปาง อยู่ในลุ่มน้ำวัง ที่มีพื้นที่เสี่ยงขาดแคลนน้ำ โดยรัฐบาลได้จัดสรรงบกลาง แก้ไขภัยแล้งกว่า 70 โครงการ และงบเร่งด่วนอีกกว่า 150 โครงการ ทั้งการขุดเจาะบ่อบาดาล  การซ่อมแซมระบบประปา การขุดลอกแม่น้ำวัง และทำเขื่อนป้องกันตลิ่ง รวมทั้งโครงการอันเนื่องมาจากพระราชดำริ และโครงการสำคัญที่อยู่ระหว่างเตรียมความพร้อมอีกกว่า 20 โครงการ ที่กำลังเร่งรัดขับเคลื่อนให้สามารถแก้ปัญหาน้ำได้ทั้งระบบ ทั้งนี้ จังหวัดได้ริเริ่มโครงการนำร่องที่สำคัญ ได้แก่"สิริราชโมเดล" เพื่อแก้ไขภัยแล้งในพื้นที่อย่างยั่งยืน โดยบริหารจัดการน้ำทั้งบนดิน และใต้ดินอย่างเป็นระบบ
ภายหลังรับฟังบรรยายสรุปฯ รองนายกรัฐมนตรีกล่าวพบปะกับผู้นำชุมชนและประชาชนในพื้นที่ ว่า ขอให้ส่วนราชการและผู้นำท้องถิ่นดูแลประชาชนให้มีความเป็นอยู่ที่ดี โดยเฉพาะเรื่องน้ำต้องให้เพียงพอต่อความต้องการทั้งอุปโภคบริโภคและการเกษตร พร้อมกำชับเรื่องการใช้งบประมาณให้มีประสิทธิภาพสร้างประโยชน์ต่อประชาชน และฝากให้ประชาชนช่วยกันดูแลรักษาทรัพยากรธรรมชาติ โดยเฉพาะป่าไม้ เพื่อให้คงสภาพความสมบูรณ์เป็นมรดกของลูกหลานต่อไปในอนาคต
จากนั้น รองนายกรัฐมนตรีเดินทางไปตรวจเยี่ยมให้กำลังใจเจ้าหน้าที่ปฎิบัติงาน ณ ด่านตรวจยาเสพติดสถานีตำรวจภูธรสบปราม ซึ่งเป็นการทำงานร่วมกันอย่างบูรณาการของตำรวจและทหาร โดยรองนายกรัฐมนตรีกล่าวขอบคุณเจ้าหน้าที่ทุกคน ขอให้ทำงานด้วยความระมัดระวังอย่าประมาท ซึ่งการป้องกันปราบปรามยาเสพติดเป็นนโยบายที่รัฐบาลให้ความสำคัญ ทุกคนต้องร่วมมือช่วยกัน ไม่ให้เกิดการแพร่ระบาดของยาเสพติด โดยเฉพาะในกลุ่มวัยรุ่นต้องดูแลเป็นพิเศษ เพราะเป็นอนาคตและเป็นกำลังสำคัญในการพัฒนาประเทศต่อไปในอนาคต
................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32465
