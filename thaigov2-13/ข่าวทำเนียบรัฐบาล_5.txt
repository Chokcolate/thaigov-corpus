รัฐบาลไทย-ข่าวทำเนียบรัฐบาล-พลเอก ประวิตรฯ มอบนโยบายผู้ว่าฯ ช่วยเหลือประชาชนรอดพ้นวิกฤติโควิด-19 เร่งแก้ปัญหาด้านที่ดินทำกิน

วันพุธที่ 17 มิถุนายน 2563
พิมพ์
พลเอก ประวิตรฯ มอบนโยบายผู้ว่าฯ ช่วยเหลือประชาชนรอดพ้นวิกฤติโควิด-19 เร่งแก้ปัญหาด้านที่ดินทำกิน
พลเอก ประวิตรฯ มอบนโยบายผู้ว่าฯ ช่วยเหลือประชาชนรอดพ้นวิกฤติโควิด-19 เร่งแก้ปัญหาด้านที่ดินทำกิน
วันนี้ (17 มิ.ย. 63) ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี ในฐานะผู้กำกับดูแลสถาบันบริหารจัดการธนาคารที่ดิน (องค์การมหาชน) หรือ บจธ. ได้มอบนโยบายและแนวทางการขับเคลื่อนนโยบายสู่การปฏิบัติแก่คณะกรรมการ และผู้บริหารสถาบันบริหารจัดการธนาคารที่ดิน รวมทั้งสั่งการให้ผู้ว่าราชการจังหวัด และส่วนราชการทั่วประเทศ สนับสนุนและอำนวยความสะดวกให้ บจธ. ในการช่วยเหลือประชาชนและเกษตรกรที่ได้รับผลกระทบจากพิษโควิด-19  หลายหมื่นรายทั่วประเทศ
รองนายกรัฐมนตรีย้ำนโยบายของรัฐบาลที่ให้ความสําคัญกับการแก้ปัญหาความเหลื่อมล้ำในที่ดินทํากิน ที่อยู่อาศัย และความยากจนของประชาชน รวมถึงผลกระทบจากการระบาดของโควิด-19  ทำให้ผู้ประกอบการจํานวนมากต้องปิดกิจการ  ประชาชนไม่มีงานทำและขาดรายได้ในการดํารงชีพ   สถาบันบริหารจัดการธนาคารที่ดินต้องเร่งกระจายการถือครองที่ดินอย่างเป็นธรรมและยั่งยืน รวมทั้งป้องกันและแก้ไขปัญหาการสูญเสียสิทธิในที่ดินจากการจํานอง การขายฝาก และการถูกบังคับคดี ให้ได้ที่ดินกลับคืนมาจากสถานการณ์การแพร่ระบาดของโควิด-19  โดยน้อมนําหลักปรัชญาเศรษฐกิจพอเพียง และเกษตรทฤษฎีใหม่ สู่การพัฒนาอย่างยั่งยืนในทุกพื้นที่ ด้วยการบูรณาการร่วมกับหน่วยงาน ภาครัฐ ภาคเอกชน และภาคประชาชน ผ่านผู้ว่าราชการจังหวัด เพื่อให้เกิดประสิทธิภาพมากยิ่งขึ้น
โอกาสนี้ พล.ต.อ.  เฉลิมเกียรติ ศรีวรขาน ประธานกรรมการสถาบันบริหารจัดการธนาคารที่ดิน รายงานสำเร็จในการดำเนินงานตามภารกิจในระยะเวลา 5 ปี  โดยช่วยเหลือเกษตรกรและผู้ยากจน ไปแล้วจำนวน 1,257 ครัวเรือน รวมเนื้อที่ 4,521-1-71.8 ไร่ อาทิ โครงการต้นแบบการบริหารจัดการที่ดินแบบครบวงจร  จำนวนเนื้อที่ 1458-2-58.6 ไร่  โครงการแก้ไขปัญหาการสูญเสียสิทธิในที่ดินของเกษตรกรและผู้ยากจน จำนวนเนื้อที่ 2,218-3-45.9 ไร่   โครงการนำร่องธนาคารที่ดินในพื้นที่นำร่อง 5 ชุมชน จำนวนเนื้อที่ 740-1-16 ไร่ และโครงการช่วยเหลือผู้ประสบปัญหาด้านที่ดินจากการดำเนินนโยบายของรัฐ จำนวนเนื้อที่ 103-2-57.3 ไร่  ในอนาคต บจธ. จะช่วยเหลือเกษตรกรและผู้ยากจน โดยกระจายการถือครองที่ดิน ป้องกันการสูญเสียสิทธิจากการจำนอง ขายฝาก บังคับคดี และประชาชนที่ได้รับผลกระทบจากการแพร่ระบาดของเชื้อไวรัสโควิด-19 ภายใต้กรอบนโยบายการฟื้นฟูเศรษฐกิจและสังคมของประเทศ เพื่อช่วยเหลือเกษตรกร โดยมีจำนวนเนื้อที่ 19,281 ไร่ อาทิ โครงการกระจายการถือครองที่ดิน โครงการป้องกันและแก้ไขปัญหาการสูญเสียสิทธิ โครงการต้นกล้าคืนถิ่น และโครงการส่งเสริมศักยภาพชุมชน เป็นต้นด้วย
ในช่วงท้าย รองนายกรัฐมนตรียังกำชับ บจธ. เน้นแก้ปัญหาที่ดินทํากินและที่อยู่อาศัย เพื่อลดความเหลื่อมล้ำและความยากจนให้ได้อย่างแท้จริง เพื่อให้ประชาชนมีความมั่นคง มั่งคั่งและยั่งยืน ซึ่งจะส่งผลให้เศรษฐกิจฐานรากเข้มแข็งตามวิถีปกติใหม่ หรือ New normal ด้วย
……………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32398
