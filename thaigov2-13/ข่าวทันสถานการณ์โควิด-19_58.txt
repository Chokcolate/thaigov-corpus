รัฐบาลไทย-ข่าวทำเนียบรัฐบาล-ปลัดสำนักนายกรัฐมนตรีติดตามการจัดสรรหน้ากากอนามัยทางการแพทย์ สำหรับบุคลากรด้าน สธ. พบว่ามีเพียงพอ พร้อมแนะนำขอให้เตรียมแผนการสำรองหน้ากากอนามัยไว้ใช้ในอนาคต [สำนักงานปลัดสำนักนายกรัฐมนตรี]

วันอาทิตย์ที่ 21 มิถุนายน 2563
ปลัดสำนักนายกรัฐมนตรีติดตามการจัดสรรหน้ากากอนามัยทางการแพทย์ สำหรับบุคลากรด้าน สธ. พบว่ามีเพียงพอ พร้อมแนะนำขอให้เตรียมแผนการสำรองหน้ากากอนามัยไว้ใช้ในอนาคต [สำนักงานปลัดสำนักนายกรัฐมนตรี]
ปลัดสำนักนายกรัฐมนตรีติดตามการจัดสรรหน้ากากอนามัยทางการแพทย์ สำหรับบุคลากรด้านสาธารณสุข พบว่ามีเพียงพอ พร้อมแนะนำขอให้เตรียมแผนการสำรองหน้ากากอนามัยไว้ใช้ในอนาคตหากเกิดวิกฤติระลอกใหม่ด้วย
นายธีรภัทร ประยูรสิทธิ ปลัดสำนักนายกรัฐมนตรี ในฐานะประธานคณะกรรมการเฉพาะกิจเกี่ยวกับการบริหารจัดการพัสดุสำหรับการป้องกัน ควบคุม หรือรักษาโรคติดเชื้อไวรัสโคโรนา 2019 (โควิด – 19) ตรวจเยี่ยมการบริหารจัดการหน้ากากอนามัยของโรงพยาบาลสิงห์บุรี ที่ได้รับการจัดสรรจากกระทรวงสาธารณสุข ตามมติคณะรัฐมนตรีวันที่ 16 มิถุนายน 2563 กำหนดให้กระทรวงสาธารณสุขจัดซื้อหน้ากากอนามัยทางการแพทย์ที่ผลิตได้ภายในประเทศเพื่อแจกจ่ายให้บุคลากรทางการแพทย์ จำนวนไม่เกิน 1,800,000 ชิ้นต่อวัน และจัดสรรให้กระทรวงมหาดไทย จำนวนไม่เกิน 1,200,000 ชิ้นต่อวัน รวมทั้งให้กระทรวงมหาดไทยจัดสรรหน้ากากอนามัยทางการแพทย์ให้กระทรวงศึกษาธิการและหน่วยงานที่เกี่ยวข้อง จำนวนประมาณ 200,000 ชิ้นต่อวัน จากที่ได้รับจัดสรรเพิ่มแล้ว แจกจ่ายให้นักเรียนในโรงเรียนต่าง ๆ ทั่วประเทศที่ขาดแคลนหน้ากากอนามัยเพื่อรองรับการเปิดภาคเรียนในเดือนกรกฎาคม 2563 นี้ต่อไป และเป็นไปตามนโยบายของศูนย์บริหารสถานการ์โควิด-19 (ศบค.) โดยมีแพทย์หญิงปาจรีย์ อารีย์รบ นายแพทย์สาธารณสุขจังหวัดสิงห์บุรี และคณะแพทย์พยาบาลโรงพยาบาลสิงห์บุรีให้การต้อนรับและพาเยี่ยมชมการบริหารจัดการหน้ากากอนามัยของโรงพยาบาลสิงห์บุรี
ปลัดสำนักนายรัฐมนตรีกล่าวว่า "ปัจจุบันสถานการณ์การแพร่ระบาดของโรคโควิด-19 ในประเทศไทยดีขึ้น ไม่พบผู้ติดเชื้อในประเทศติดต่อกันเป็นเวลากว่า 26 วัน โดยเฉพาะจังหวัดสิงห์บุรีซึ่งไม่พบผู้ติดเชื้อในพื้นที่ตั้งแต่เริ่มการแพร่ระบาด ความสำเร็จทั้งหมดมาจากความร่วมมือของพี่น้องประชาชนทุกคน ซึ่งนายกรัฐมนตรีในฐานะ ผอ.ศบค. ขอบคุณบุคลากรทุกฝ่าย ทั้งบุคลากรทางการแพทย์ ฝ่ายความมั่นคง อสม. ภาคเอกชนและประชาชน ที่ร่วมมือกันแก้ไขปัญหาโควิด -19 ได้ดี"
"การจัดสรรหน้ากากอนามัยทางการแพทย์ในประเทศในภาพรวมถือว่าสถานการณ์ดีขึ้น เนื่องจากมีกำลังการผลิตที่เพิ่มขึ้น จากการตรวจเยี่ยมการบริหารจัดการหน้ากากอนามัยทางการแพทย์ของโรงพยาบาลสิงห์บุรีในวันนี้ ก่อนอื่นต้องขอชื่นชม ผู้ว่าราชการจังหวัดสิงห์บุรี นายชำนาญวิทย์ เตรัตน์ และเจ้าหน้าที่ที่เกี่ยวข้องทุกฝ่ายที่ประสานงานอย่างเข้มข้นในช่วงที่ผ่านมา ทำให้ไม่มีผู้ติดเชื้อในจังหวัด ภาพรวมการบริหารจัดการหน้ากากอนามัยทางการแพทย์ในจังหวัดที่ได้รับการจัดสรรจากกระทรวงสาธารณสุข เพียงพอต่อความต้องการในจังหวัด จึงได้เสนอแนะให้สำนักงานสาธารณสุขจังหวัดเตรียมแผนการสำรองหน้ากากอนามัยทางการแพทย์ เพื่อใช้ในกรณีฉุกเฉิน หากเกิดการแพร่ระบาดอีกระลอก 2 ต่อไป"
ในการนี้ นายแพทย์สาธารณสุขจังหวัด ได้แนะนำให้ประชาชนทั่วไปที่ไม่ได้อยู่ในกลุ่มเสี่ยง เลือกใช้หน้ากากผ้าแทนหน้ากากอนามัยทางการแพทย์ และขอให้พี่น้องประชาชนร่วมมือปฏิบัติตามมาตรการด้านสาธารณสุข และด้านอื่น ที่รัฐกำหนด ตามชีวิตวิถีใหม่ หรือ New Normal

ที่มา : https://www.thaigov.go.th/news/contents/details/32574
