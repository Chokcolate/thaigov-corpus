รัฐบาลไทย-ข่าวทำเนียบรัฐบาล-รมต.นร. นายเทวัญ ฯ ย้ำชัดการจัดสรรเงินเยียวยา อสมท. จากการเรียกคืนคลื่น 2600 MHz ต้องยึดผลประโยชน์ประเทศชาติเป็นหลัก เร่งตั้งคณะกรรมการตรวจสอบข้อเท็จจริงก่อนเสนอนายกรัฐมนตรีพิจารณา

วันพุธที่ 17 มิถุนายน 2563
รมต.นร. นายเทวัญ ฯ ย้ำชัดการจัดสรรเงินเยียวยา อสมท. จากการเรียกคืนคลื่น 2600 MHz ต้องยึดผลประโยชน์ประเทศชาติเป็นหลัก เร่งตั้งคณะกรรมการตรวจสอบข้อเท็จจริงก่อนเสนอนายกรัฐมนตรีพิจารณา
รมต. นร. นายเทวัญ ฯ ย้ำชัดการจัดสรรเงินเยียวยา อสมท. จากการเรียกคืนคลื่น 2600 MHz ต้องยึดผลประโยชน์ประเทศชาติเป็นหลัก เร่งตั้งคณะกรรมการตรวจสอบข้อเท็จจริงก่อนเสนอนายกรัฐมนตรีพิจารณา
วันนี้ (17 มิถุนายน 2563) เวลา 10.00 น. ณ ตึกบัญชาการ 1 ทำเนียบรัฐบาล นายเทวัญ ลิปตพัลลภ รัฐมนตรีประจำสำนักนายกรัฐมนตรีให้สัมภาษณ์สื่อมวลชน กรณีที่เมื่อวันที่ 10 มิถุนายน 2563 ที่ประชุมคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. มีมติเห็นชอบเงินเยียวยาให้กับ อสมท. จากการเรียกคืนคลื่น 2600 MHz ก่อนกำหนดเพื่อนำไปประมูล 5G เป็นจำนวน 3,235.83 ล้านบาท โดย กสทช. ได้รับหนังสือจากนายเขมทัตย์ พลเดช ผู้อำนวยการใหญ่ อสมท. ให้แบ่งเงินจำนวนนี้ครึ่งหนึ่งให้ อสมท. และครึ่งหนึ่งให้กับบริษัทคู่สัญญาคือ บริษัท เพลย์เวิร์ค จำกัด ส่งผลให้คณะกรรมการ อสมท. ทักท้วงโดยมีการทำหนังสือทักท้วงไปยังประธานกรรมการ อสมท. โดยให้เหตุผลว่าการกระทำดังกล่าวเป็นการไม่รักษาผลประโยชน์ของประเทศชาติ และมองว่าผู้อำนวยการใหญ่ อสมท. ไม่มีอำนาจทำหนังสือถึง กสทช. นอกจากนี้ มีคณะกรรมการ อสมท. บางส่วนที่ไม่เห็นด้วยได้ลาออกจากการทำหน้าที่
ทั้งนี้ รัฐมนตรีประจำสำนักนายกรัฐมนตรี ได้เร่งหารือปลัดสำนักนายกรัฐมนตรี และสรุปให้เร่งดำเนินการ ดังนี้
1. ตั้งคณะกรรมการเพื่อตรวจสอบข้อเท็จจริง
2. ทำหนังสือกราบเรียนนายกรัฐมนตรีถึงข้อเท็จจริงที่เกิดขึ้น
3. ส่งหนังสือถึงประธานคณะกรรมการ อสมท. ให้ดำเนินการตรวจสอบข้อเท็จจริง
จากประเด็นดังกล่าว พลเอก ประยุทธ์ จันทร์โอชา นายกรัฐมนตรี ได้กำชับให้ยึดผลประโยชน์ของประเทศชาติเป็นหลักในการพิจารณา ด้านรัฐมนตรีประจำสำนักนายกรัฐมนตรีได้กำชับให้คณะกรรมการตรวจสอบข้อเท็จจริงดำเนินการให้แล้วเสร็จและรายงานภายใน 15 วัน โดยยึดแนวทางตามที่นายกรัฐมนตรีกำชับ
----------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32401
