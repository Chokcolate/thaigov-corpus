รัฐบาลไทย-ข่าวทำเนียบรัฐบาล-“พม. เราไม่ทิ้งกัน” รมว.พม. ลงพื้นที่ จ.ฉะเชิงเทรา ช่วย 3 ครอบครัวเปราะบางในสถานการณ์โรคโควิด-19

วันศุกร์ที่ 19 มิถุนายน 2563
“พม. เราไม่ทิ้งกัน” รมว.พม. ลงพื้นที่ จ.ฉะเชิงเทรา ช่วย 3 ครอบครัวเปราะบางในสถานการณ์โรคโควิด-19
“พม. เราไม่ทิ้งกัน” รมว.พม. ลงพื้นที่ จ.ฉะเชิงเทรา ช่วย 3 ครอบครัวเปราะบางในสถานการณ์โรคโควิด-19
วันนี้ (19 มิ.ย. 63) เวลา 13.15 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  ลงพื้นที่ จ.ฉะเชิงเทรา เพื่อให้ความช่วยเหลือ 3 ครอบครัวที่ประสบปัญหาทางสังคมในสถานการณ์การแพร่ระบาดของโรคโควิด-19 ภายหลังได้รับเรียงความของเด็กนักเรียน 3 คน จากครูประจำชั้นของเด็กนักเรียนในโรงเรียนแห่งหนึ่งที่จังหวัดฉะเชิงเทรา ที่มีความห่วงใยในตัวลูกศิษย์ ซึ่งประสบปัญหาด้านที่อยู่อาศัยและความเป็นอยู่ในอนาคต ประกอบด้วย 1. ครอบครัวเด็กหญิงอายุ 13 ปี บิดาพิการและไม่สามารถประกอบอาชีพได้ มีฐานะยากจน ที่อยู่อาศัยมีสภาพเก่าทรุดโทรม ที่บ้านท่ามะนาว ต.คลองตะเกรา อ.ท่าตะเกียบ 2. ครอบครัวเด็กหญิงอายุ 14 ปี มีฐานะยากจน ที่อยู่อาศัยมีสภาพทรุดโทรม ไม่มีพื้นบ้าน ฝาบ้าน บานประตู ที่บ้านห้วยตะปอก ต.คลองตะเกรา อ.ท่าตะเกียบ และ 3. เด็กชายอายุ 13 ปี อาศัยอยู่กับย่าเพียงสองคน โดยบิดามารดาได้ทอดทิ้ง มีฐานะยากจน มีรายได้เพียงเงินสวัสดิการสังคมของรัฐ ที่อยู่อาศัยมีสภาพเก่าทรุดโทรม ที่บ้านห้วยตะปอก ต.คลองตะเกรา อ.ท่าตะเกียบ
นายจุติ กล่าวว่า  การลงพื้นในวันนี้เป็นการเข้าหาประชาชนตามนโยบายของรัฐบาล โดยนายกรัฐมนตรีอยากให้ไปรับฟังปัญหาของประชาชน และนำปัญหามาแก้ไขให้กับประชาชน โดยมีนายสรายุทธ แก้วกุลปรีชา รองผู้ว่าราชการจังหวัดฉะเชิงเทรา และคณะผู้บริหาร รวมทั้งหน่วยงานที่เกี่ยวข้อง ร่วมกันลงพื้นที่เยี่ยมบ้านเพื่อให้กำลังใจทั้ง 3 ครอบครัว พร้อมทั้งให้ความช่วยเหลือต่างๆ ตามภารกิจของกระทรวง พม. ทั้งด้านเด็กและเยาวชน ผู้สูงอายุ และคนพิการ  ได้แก่ 1) การมอบถุงยังชีพ 2) การมอบเงินสงเคราะห์ต่างๆ  3) การมอบอุปกรณ์การเรียนและการสนับสนุนการศึกษาอย่างต่อเนื่องสำหรับเด็ก 4) การตรวจสุขภาพและรักษาพยาบาลอย่างใกล้ชิดสำหรับผู้สูงอายุและคนพิการ 5) การฝึกการใช้กายอุปกรณ์ขาเทียม 6) การส่งเสริมอาชีพและการสนับสนุนกองทุนประกอบอาชีพ 7) การปรับสภาพแวดล้อมที่อยู่อาศัยและสิ่งอำนวยความสะดวกสำหรับผู้สูงอายุและคนพิการ และ 8) การให้คำปรึกษาแนะนำเรื่องสิทธิสวัสดิการสังคมต่างๆ จากรัฐ นอกจากนี้ ยังหารือกับหน่วยงานที่เกี่ยวข้องในพื้นที่เพื่อร่วมกันหาแนวทางช่วยเหลือในระยะสั้นและยาวต่อไป
นายจุติ กล่าวเพิ่มเติมว่า นอกจากนี้ การลงพื้นที่ทำให้ได้พบกับครูและนักเรียนทั้ง 3 คน ซึ่งนับเป็นต้นแบบของความเปราะบางของสังคม ที่ปัจจุบันมีแม่เลี้ยงเดี่ยวจำนวนมากกระจายอยู่ทั่วประเทศ และครอบครัวที่ปู่ ย่า ตา ยาย ต้องดูแลบุตรหลานแทนพ่อแม่ ที่ต้องไปทำงานต่างจังหวัด ซึ่งเป็นสิ่งจำเป็นที่กระทรวง พม. ต้องเข้าไปช่วยเหลือกลุ่มเปราะบางเหล่านี้ ด้วยการบูรณาการระหว่างกระทรวงศึกษาธิการ กระทรวงสาธารณสุข กระทรวงมหาดไทย และกระทรวง พม. โดยในวันนี้ได้มอบเกียรติบัตรที่ให้แก่ครูและผู้อำนวยการโรงเรียนของเด็กนักเรียนทั้ง 3 คน ที่เป็นแบบอย่างที่ดีที่น่ายกย่องในการทำความดีแก่สังคม ซึ่งแสดงให้เห็นว่าคนไทยมีความห่วงใยต่อกันและได้หยิบยื่นความช่วยเหลือให้กัน จึงอยากให้ความช่วยเหลือนี้เป็นไปอย่างต่อเนื่องที่ทำกันอย่างสม่ำเสมอ ทั้งนี้ หากประชาชนพบเห็นผู้ประสบปัญหาทางสังคม สามารถแจ้งมาที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชม. ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/32554
