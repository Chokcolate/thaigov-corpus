รัฐบาลไทย-ข่าวทำเนียบรัฐบาล-โฆษก ศบค. เผยพบผู้ติดเชื้อรายใหม่ 5 ราย ใน State Quarantine ทุกรายไม่แสดงอาการ พบผู้ติดเชื้อทั่วโลกยังคงเพิ่มขึ้นอย่างต่อเนื่อง

วันศุกร์ที่ 19 มิถุนายน 2563
พิมพ์
โฆษก ศบค. เผยพบผู้ติดเชื้อรายใหม่ 5 ราย ใน State Quarantine ทุกรายไม่แสดงอาการ พบผู้ติดเชื้อทั่วโลกยังคงเพิ่มขึ้นอย่างต่อเนื่อง
โฆษก ศบค. เผยพบผู้ติดเชื้อรายใหม่ 5 ราย ใน State Quarantine ทุกรายไม่แสดงอาการ พบผู้ติดเชื้อทั่วโลกยังคงเพิ่มขึ้นอย่างต่อเนื่อง
วันนี้ (19 มิถุนายน 2563) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวันและมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
1. สถานการณ์ผู้ติดเชื้อไวรัสโคโรนา 2019 (โควิด-19) ในไทย
สถานการณ์ผู้ติดเชื้อไวรัสโคโรนา 2019 (โควิด-19) ในประเทศไทยมีผู้ป่วยรายใหม่ 5 ราย อยู่สถานที่เฝ้าระวังที่รัฐจัดให้  ผู้ป่วยยืนยันสะสม 3,146 ราย สถานที่กักกันที่รัฐจัดให้ 209 ราย   ผู้ที่หายป่วยแล้ว 3,008 ราย รักษาหายเพิ่ม 11 ราย ยังรักษาตัวอยู่ในโรงพยาบาล 80 ราย ผู้เสียชีวิตยังคงที่ 58 ราย ผู้ป่วยรายใหม่เป็นนักศึกษาชายไทย อายุ 23-26 ปี เดินทางมาถึงไทยวันที่ 12 มิถุนายน และเข้าพัก State Quarantine ที่กรุงเทพมหานคร ทุกรายไม่มีอาการ ในส่วนของคนไทยที่เดินทางกลับมาจากต่างประเทศที่มีการรายงานว่าติดเชื้อมาจากประเทศต้นทาง ตั้งแต่วันที่ 4 ก.พ. – 5 เม.ย. 63  มีประเทศอังกฤษ 104 ราย อินโดนีเซีย 55 ราย มาเลเซีย 51 ราย กัมพูชา 26 ราย ญี่ปุ่น 16 ราย ปากีสถาน 15 ราย  ทั้งนี้ รัฐได้ดำเนินการเฝ้าระวังและกักกัน จึงทำให้อัตราการติดเชื้อในประเทศลดน้อยลงจนกระทั่งเป็น 0 หลายวันที่ผ่านมา
2. สถานการณ์ผู้ติดเชื้อไวรัสโคโรนา 2019 (โควิด -19) ของโลก
สถานการณ์ผู้ติดเชื้อไวรัสโคโรนา 2019 (โควิด-19) ของโลก พบผู้ติดเชื้อยืนยันสะสมอยู่ที่ 8,578,052 ราย จำนวนผู้ป่วยเพิ่มขึ้น 141,744 ราย ผู้ป่วยอาการหนัก 54,561 ราย คิดเป็นร้อยละ 0.6 จำนวนผู้ที่หายแล้ว 4,530,261 ราย คิดเป็นร้อยละ 52.8 และจำนวนผู้เสียชีวิตอยู่ที่ 456,284 ราย คิดเป็นร้อยละ 5.3 โดยสหรัฐอเมริกาเป็นประเทศที่มีผู้ป่วยยืนยันสะสมเป็นอันดับที่ 1 ของโลก รองมาคือบราซิล รัสเซียและอินเดียตามลำดับ ปัจจุบันไทยอยู่อันดับที่ 91 ของโลก
ประเด็นที่น่าสนใจในต่างประเทศ ได้แก่ เยอรมนีได้สั่งระงับการปฏิบัติงานของโรงงานแปรรูปเนื้อแห่งหนึ่งในเมือง กือเทอร์สโลห์ หลังจากการระบาดของไวรัสโควิด-19 ทำให้มีผู้ติดเชื้อแล้วมากกว่า 650 ราย หลายพันคนได้ถูกขอให้กักตัวอยู่แต่ในบ้าน รวมทั้งปิดโรงเรียนและศูนย์ดูแลเด็กจนถึงสิ้นเดือนนี้ ขณะที่อังกฤษยังพบผู้ติดเชื้อ 58 รายที่ติดมาจากโรงฆ่าไก่สองแห่งในเวลส์ ซึ่งส่งไก่สดไปยังซูเปอร์มาร์เก็ตและร้านอาหารต่าง ๆ ในสหราชอาณาจักร
3. การดำเนินการตามมาตรการ
แผนการนำคนไทยกลับจากต่างประเทศวันนี้ มีคนไทยเดินทางกลับมาจากไต้หวัน 130 คน แคนาดา 117 คน สิงคโปร์ 50 คน เกาหลีใต้ 200 คน และเมียนมา 3 คน พรุ่งนี้จะมีผู้เดินทางกลับจากเยอรมนี 146 คน บรูไนฯ 44 คน เกาหลีใต้ 180 คน สหรัฐอเมริกา 133 คน  โดยแผนเที่ยวบินนำคนไทยที่ตกค้างกลับไทยในวันที่ 21 มิถุนายน มี 5 เที่ยวบิน ได้แก่ เนเธอร์แลนด์ สิงคโปร์ ยูเครน จีน และ บาห์เรน วันที่ 22 มิถุนายน 5 เที่ยวบิน ได้แก่ สหรัฐอเมริกา รัสเซีย เนปาล ออสเตรีย/ฮังการี และสิงคโปร์ วันที่ 23 มิถุนายน 3 เที่ยวบิน ได้แก่ อินเดีย เวียดนาม และญี่ปุ่น วันที่ 24 มิถุนายน 3 เที่ยวบิน ได้แก่ สหรัฐอาหรับเอมิเรตส์ อินโดนีเซีย และซูดาน/อียิปต์ วันที่ 25 มิถุนายน 6 เที่ยวบิน ได้แก่ สหรัฐอเมริกา 2 เที่ยวบิน บังกลาเทศ มาเลเซีย เนเธอร์แลนด์ และอิหร่าน/อิรัก และวันที่ 26 มิถุนายน 3 เที่ยวบิน ได้แก่ สหราชอาณาจักร เกาหลีใต้ และฮ่องกง สำหรับรายงานผู้เดินทางกลับเข้าประเทศผ่านจุดผ่านแดนทางบกเดินทางจากมาเลเซีย 168 คน เมียนมา 1 คน สปป.ลาว 9 คน และกัมพูชา 13 คน รวม 191 คน
โฆษก ศบค. กล่าวชื่นชมจังหวัดอุบลราชธานี ที่ได้ใช้พื้นที่หอพักนักศึกษา ของสถาบันราชภัฎอุบลราชธานี ให้เป็น Local Quarantine ให้คนไทยที่เดินทางกลับจากสปป.ลาว ได้เข้ากักตัว และตั้งแต่ 3 เมษายน – 18 มิถุนายน ยอดคัดกรองผู้เดินทางเข้าประเทศที่ต้องกักกันตัวในที่กักกันของรัฐจัดให้ (State Quarantine และ Local Quarantine) มีจำนวน 42,667 ราย กลับบ้านแล้ว 32,163 ราย ผู้เข้ากักกันปัจจุบัน 10,504 ราย พบผู้ติดเชื้อจากสถานกักกันที่รัฐจัดให้ 119 ราย รักษาหายและกลับบ้านได้แล้ว 119 ราย
สรุปการใช้งาน www.ไทยชนะ.com ยอดสะสมตั้งแต่เริ่มโครงการมีผู้ใช้งาน 28,266,972 คน ร้านค้าลงทะเบียน 201,011 ร้าน ลงทะเบียนใช้แอปพลิเคชันไทยชนะ 351,716 คน โดยสัดส่วนการเช็คอิน/เช็คเอาท์ผ่านแพลตฟอร์มไทยชนะอยู่ที่ร้อยละ 56 ผ่านแอพพลิเคชันไทยชนะร้อยละ 88 สำหรับ 5 จังหวัด ที่มีสัดส่วนการประเมินกิจการ/กิจกรรมสูงสุด ได้แก่ ปทุมธานี นครปฐม กรุงเทพมหานคร สมุทรสาคร และนนทบุรี ตามลำดับ
รายงานผลตรวจแพลตฟอร์มไทยชนะตามรายประเภทกิจการ/กิจกรรม ตั้งแต่วันที่  9-18 มิถุนายน 63 พบว่า กิจการกิจกรรมที่มีแพลตฟอร์มไทยชนะมากที่สุด 5 อันดับแรก ได้แก่ ศูนย์วิทยาศาสตร์ ห้างสรรพสินค้า สวนสนุก ขนส่งสาธารณะ และโรงภาพยนตร์ ตามลำดับ และกิจการ/กิจกรรมที่มีแพลตฟอร์มไทยชนะน้อยที่สุด 5 อันดับแรก ได้แก่ ลีลาศ สถานดูแลเด็ก/ผู้สูงอายุ สถานศึกษา กีฬาทางน้ำ และสวนสาธารณะ ตามลำดับ ขอความร่วมมือให้มีการใช้แพลตฟอร์มไทยชนะให้มากขึ้นด้วย
-------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32532
