รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.สุราษฎร์ธานี ชัยนาท สุรินทร์ และนนทบุรี


วันพุธที่ 28 มีนาคม 2561
83
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.สุราษฎร์ธานี ชัยนาท สุรินทร์ และนนทบุรี
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.สุราษฎร์ธานี ชัยนาท สุรินทร์ และนนทบุรี
วันนี้ (28 มี.ค. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 54/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีนายสิบตำรวจวัย 28 ปี ประสบอุบัติเหตุขณะปฏิบัติหน้าที่ ส่งผลให้สมองได้รับความกระทบกระเทือนอย่างหนัก กลายเป็นผู้ป่วยติดเตียง ช่วยเหลือตัวเองไม่ได้ อาศัยอยู่กับพ่อ-แม่แก่ชรา และภรรยา ที่ต้องทำงานหาเลี้ยงครอบครัวเพียงคนเดียว อีกทั้งต้องเลี้ยงดูลูกอีก 2 คน วัย 1 ขวบเศษ และ 6 เดือน ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดสุราษฎร์ธานี และกรณีชายวัย 28 ปี ก่อเหตุทุบตีทำร้ายร่างกายลูกเลี้ยงวัย 2 ขวบ อย่างรุนแรง จนเด็กชายได้รับบาดเจ็บสาหัส ขาหักทั้ง 2 ข้าง ต้องใส่เฝือกเกือบทั้งลำตัว และได้รับบาดเจ็บที่มือ ที่จังหวัดชัยนาท อีกกรณีพบครอบครัวยากจน อาศัยอยู่รวมกัน 5 ชีวิต ได้แก่ พ่อวัย 54 ปี ที่พิการหูหนวกสื่อสารไม่ได้ และอ่านหนังสือไม่ออก แม่วัย 42 ปี ทำงานรับจ้างทั่วไป ลูกชายคนโตวัย 15 ปี ซึ่งไม่ได้เรียนต่อ เนื่องจากไม่มี ทุนทรัพย์ คนกลางวัย 12 ปี กำลังศึกษาอยู่ชั้น ป.6 และลูกสาวคนเล็กวัย 9 ขวบ กำลังศึกษาอยู่ชั้น ป.2 ทั้ง 5 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ไม่มีไฟฟ้า น้ำประปา และห้องน้ำใช้ ที่จังหวัดสุรินทร์ รวมทั้งกรณีหญิงรายหนึ่ง ต้องรับภาระเพียงลำพัง เลี้ยงดูลูกชายวัย 21 ปี ที่ร่างกายพิการ ป่วยเป็นโรคกล้ามเนื้ออ่อนแรง นอนป่วยติดเตียง ช่วยเหลือตัวเองไม่ได้ ทั้ง 2 ชีวิต อาศัยในเพิงพักสภาพเก่าทรุดโทรมใกล้ผุพัง ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดนนทบุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 4 จังหวัด ได้แก่ พมจ.สุราษฎร์ธานี พมจ.ชัยนาท พมจ.สุรินทร์ และ พมจ.นนทบุรี พร้อมทีม One Home ทั้ง 4 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของ ทั้ง 4 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว รวมทั้ง การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ รวมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม อีกทั้ง การส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป ทั้งนี้ ได้กำชับให้ดำเนินการช่วยเหลือติดตามอาการเด็กชายวัย 2 ขวบอย่างใกล้ชิด พร้อมเร่งเยียวยาฟื้นฟูสภาพจิตใจอย่างเร่งด่วน เพื่อให้เด็กสามารถกลับมาใช้ชีวิตในสังคมได้อย่างปกติสุข และให้ความคุ้มครองสวัสดิภาพตามพระราชบัญญัติ คุ้มครองเด็ก พ.ศ. 2546 ต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงชราวัย 65 ปี ที่พิการทางการเคลื่อนไหว ไม่สามารถเดินได้ อาศัยอยู่เพียงลำพัง ที่จังหวัดพระนครศรีอยุธยา ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค เงินสงเคราะห์ผู้สูงอายุในภาวะยากลำบาก และหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/11133