รัฐบาลไทย-ข่าวทำเนียบรัฐบาล-นายกรัฐมนตรีชมการสาธิตสกุลช่างเมืองเพชร และผลิตภัณฑ์ OTOP ขึ้นเครื่อง พร้อมชิมอาหารพื้นเมือง จังหวัดเพชรบุรี

วันอังคารที่ 6 มีนาคม 2561
นายกรัฐมนตรีชมการสาธิตสกุลช่างเมืองเพชร และผลิตภัณฑ์ OTOP ขึ้นเครื่อง พร้อมชิมอาหารพื้นเมือง จังหวัดเพชรบุรี
นายกรัฐมนตรีเยี่ยมชมการสาธิตสกุลช่างเมืองเพชร และผลิตภัณฑ์ OTOP ขึ้นเครื่อง พร้อมชิมอาหารพื้นเมือง ณ บริเวณตำหนักสันถาคารสถาน โรงมหรสพหรือโรงโขน อุทยานประวัติศาสตร์พระนครคีรี (เขาวัง) จังหวัดเพชรบุรี
วันนี้ (5 มีนาคม 2561) เวลา 20.25 น. พลเอกประยุทธ์ จันทร์โอชา นายกรัฐมนตรี และคณะ    เยี่ยมชมการสาธิตสกุลช่างเมืองเพชร และผลิตภัณฑ์ OTOP ขึ้นเครื่อง พร้อมชิมอาหารพื้นเมือง ณ บริเวณโรงโขน อุทยานประวัติศาสตร์พระนครคีรี (เขาวัง) ตำบลคลองกระแซง อำเภอเมืองเพชรบุรี จังหวัดเพชรบุรี โดยมี นายสมคิด จาตุศรีพิทักษ์ รองนายกรัฐมนตรี พลเอก ฉัตรชัย สาริกัลยะ รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายวีระ โรจน์พจนรัตน์ รัฐมนตรีว่าการกระทรวงวัฒนธรรม นายอนันต์ ชูโชติ อธิบดีกรมศิลปากร และคณะผู้บริหารพร้อมเจ้าหน้าที่ให้การต้อนรับ และนำเยี่ยมชมการจัดแสดงวิสาหกิจชุมชน ขนมพื้นบ้าน ผลิตภัณฑ์ชุมชน และสินค้า OTOP ขึ้นเครื่อง อาทิ ทอดมันเมืองเพชร ข้าวแช่ชาววัง ขนมโคโบราณ ลอดช่องน้ำตาลโตนด กลุ่มอาชีพสตรีจักสานป่านศรนารายณ์ เป็นต้น
จากนั้น นายกรัฐมนตรีได้เยี่ยมชมงานสกุลช่างเมืองเพชร ซึ่งเป็นภูมิปัญญาของชาวเพชรบุรีที่ได้รับการถ่ายทอดและการสืบสานสู่งานช่างทุกสาขา เป็นเอกลักษณ์ที่มีความโดดเด่นเฉพาะ มีแบบฉบับศิลปะของตนเองไม่เหมือนกับศิลปะที่ทำขึ้นในท้องถิ่นอื่น ๆ  อาทิ งานฉลุลายฝังไม้มุก งานแกะสลักไม้ งานจำหลักหนังใหญ่ งานตอกกระดาษ งานประดับกระจก งานแทงหยวก งานเขียนลายรดน้ำ งานจิตรกรรม งานปูนปั้น งานปั้นหัวโขน งานทำทอง และงานปั้นหัวสัตว์
นายกรัฐมนตรีแสดงความชื่นชมที่ทุกคนได้ร่วมกันสืบสาน อนุรักษ์เอกลักษณ์ประจำท้องถิ่นอันแสดงถึงอัตลักษณ์ทางประวัติศาสตร์ที่ทรงคุณค่าและมีความงดงาม ซึ่งสิ่งต่าง ๆ เหล่านี้ส่งผลต่อโอกาสในการพัฒนาด้านการท่องเที่ยว โดยทุกภาคส่วนต้องช่วยกันสร้างความเข้มแข็งทางศิลปวัฒนธรรม เผยแพร่ประชาสัมพันธ์ในรูปแบบต่าง ๆ สนับสนุนให้มีการถ่ายทอดวิชา สืบสาน ต่อยอดให้เยาวชนรุ่นหลังได้เรียนรู้ เผยแพร่สู่สถานศึกษาและบุคคลทั่วไป นอกจากนี้ควรมีการพัฒนาออกแบบผลิตภัณฑ์เพื่อนำไปสู่เศรษฐกิจสร้างสรรค์ และมีความเหมาะสมกับสังคมปัจจุบัน โดยนายกรัฐมนตรีได้กล่าวว่า ประเทศไทยมีจุดเด่นด้านการท่องเที่ยวที่หลากหลาย รัฐบาลได้ส่งเสริมชุมชนท้องถิ่นให้มีความพร้อม เพื่อขับเคลื่อนให้ประเทศเป็นแหล่งท่องเที่ยวคุณภาพชั้นนำของโลกที่เติบโตอย่างมีดุลยภาพบนพื้นฐานความเป็นไทย รวมทั้งช่วยส่งเสริมการพัฒนาเศรษฐกิจ สังคม และกระจายรายได้สู่ประชาชนทุกภาคส่วนอย่างยั่งยืน ตามวิสัยทัศน์แผนพัฒนาท่องเที่ยวแห่งชาติ ฉบับที่ 2 ภายใต้ยุทธศาสตร์การพัฒนาประเทศ 20 ปี ทั้งนี้จะพยายามดึงจุดแข็งขึ้นมาต่อยอดพัฒนาให้ดีขึ้น ส่งเสริมการท่องเที่ยวทางประวัติศาสตร์ให้เป็นที่นิยมและเป็นแหล่งท่องเที่ยวชั้นนำของภูมิภาค
โอกาสนี้ นายทองร่วง เอมโอษฐ ศิลปินแห่งชาติ สาขาทัศนศิลป์ได้มอบงานปูนปั้น ภาพสิงห์ ให้กับนายกรัฐมนตรี โดยนายกรัฐมนตรีกล่าวขอบคุณและขอให้ช่วยกันสานต่อเอกลักษณ์ของชาติที่บรรพบุรุษที่ได้สรรค์สร้างไว้ให้คงอยู่สืบไป
------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10526
