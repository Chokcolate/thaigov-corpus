รัฐบาลไทย-ข่าวทำเนียบรัฐบาล-พม. จัดประชุมแก้ปัญหารุกคลองลาดพร้าว มุ่งสร้างความเข้าใจ เพิ่มแรงจูงใจชุมชนร่วม "บ้านประชารัฐริมคลอง”

วันจันทร์ที่ 26 มีนาคม 2561
พม. จัดประชุมแก้ปัญหารุกคลองลาดพร้าว มุ่งสร้างความเข้าใจ เพิ่มแรงจูงใจชุมชนร่วม "บ้านประชารัฐริมคลอง”
พม. จัดประชุมแก้ปัญหารุกคลองลาดพร้าว มุ่งสร้างความเข้าใจ เพิ่มแรงจูงใจชุมชนร่วม "บ้านประชารัฐริมคลอง”
วันนี้ (26 มี.ค. 61) เวลา 08.30 น. พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานการประชุม (Working group) การแก้ปัญหารุกลำน้ำสาธารณะ (คลองลาดพร้าว) ครั้งที่ 3/2561 โดยมีผู้แทนจากหน่วยงานที่เกี่ยวข้องเข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
รัฐบาลมีนโยบายในการจัดระเบียบชุมชนริมคลองเพื่อพัฒนาคุณภาพชีวิตของประชาชนให้มีความมั่นคง ทั้งด้านที่อยู่อาศัยและสภาพแวดล้อม อีกทั้งเป็นการเพิ่มประสิทธิภาพในการระบายน้ำ เพื่อลดปัญหาน้ำท่วมในระยะยาว โดยได้มอบหมายให้กรุงเทพมหานครสร้างเขื่อนระบายน้ำ และกระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน ) หรือ พอช. ดำเนินโครงการพัฒนาที่อยู่อาศัยชุมชนริมคลอง หรือ "บ้านประชารัฐริมคลอง” (โครงการบ้านมั่นคง)
สำหรับการประชุม (Working group) การแก้ปัญหารุกล้ำน้ำสาธารณะ (คลองลาดพร้าว) ครั้งนี้ กำหนดขึ้นเพื่อบูรณาการความร่วมมือในการทำงานระหว่างหน่วยงานที่เกี่ยวข้องในการติดตามการดำเนินงานและการลงพื้นที่ปฏิบัติงานเพื่อแก้ปัญหารุกล้ำน้ำสาธารณะ (คลองลาดพร้าว) อย่างมีประสิทธิภาพมากขึ้น ทั้งนี้ ที่ประชุมได้รับทราบความคืบหน้าการดำเนินงานดังกล่าว ซึ่งมีพื้นที่ดำเนินการก่อสร้างบ้าน 2,543 ครัวเรือน โดยสร้างเสร็จแล้ว 1,158 หลัง และพร้อมก่อสร้างบ้าน 1,224 ครัวเรือน ส่วนการตอกเสาเข็ม ขณะนี้ ได้ดำเนินการไปแล้ว 19,530 ต้น โดยมีความยาวเขื่อนที่ตอกเสาเข็มได้ 46.80 กิโลเมตร หรือร้อยละ 32.55
ส่วนการดำเนินการสร้างความเข้าใจกับประชาชนกลุ่มเป้าหมาย โดยคณะอนุกรรมการรณรงค์สร้างการรับรู้และประชาสัมพันธ์ จะมีการปรับข้อมูลรายละเอียดการดำเนินงานของทุกหน่วยงานให้เป็นชุดเดียวกัน ที่สามารถ สร้างความเข้าใจกับประชาชนได้ชัดเจนมากขึ้น พร้อมเสนอมาตรการอื่นๆ ที่จะสร้างแรงจูงใจให้มีกลุ่มผู้เข้าร่วมโครงการฯ มากขึ้น และจะเปิดช่องทางให้ประชาชนสามารถติดต่อสอบถามรายละเอียดต่างๆ สำหรับการเตรียมพื้นที่สร้างที่อยู่อาศัยชั่วคราวให้กับกลุ่มผู้เข้าร่วมโครงการฯ ได้มีการเตรียมพื้นที่ไว้แล้วจำนวน 4 แปลง ซึ่งสามารถรองรับ ผู้อยู่อาศัยได้ประมาณ 300 ครัวเรือน และบ้านเอื้ออาทรจำนวนกว่า 1,000 ห้อง ซึ่งอยู่ระหว่างการขออนุญาตจากเจ้าของที่ดิน และสอบถามความประสงค์ของประชาชนในการย้ายเข้าอยู่ในพื้นที่ดังกล่าว
นอกจากนี้ ที่ประชุมมีมติให้หน่วยงานที่เกี่ยวข้องทำงานร่วมกันอย่างบูรณาการให้เป็นไปในทิศทางเดียวกันตามนโยบายรัฐบาล และดำเนินการให้บรรลุเป้าหมายตามแผนงานที่วางไว้ พร้อมทั้งนำผลการดำเนินงาน และข้อเสนอมาตรการต่างๆ รายงานในการประชุมคณะกรรมการขับเคลื่อนและปฏิรูปการบริหารราชการแผ่นดินคณะที่ 5ฯ ต่อไป

ที่มา : http://www.thaigov.go.th/news/contents/details/11061
