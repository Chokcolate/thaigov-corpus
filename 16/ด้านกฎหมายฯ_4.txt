รัฐบาลไทย-ข่าวทำเนียบรัฐบาล-“ยุติธรรม” มุ่งส่งเสริมการน้อมนำปรัชญาเศรษฐกิจพอเพียงมาปรับใช้ในเรือนจำนำร่อง


วันพุธที่ 21 กุมภาพันธ์ 2561
169
“ยุติธรรม” มุ่งส่งเสริมการน้อมนำปรัชญาเศรษฐกิจพอเพียงมาปรับใช้ในเรือนจำนำร่อง
“ยุติธรรม” มุ่งส่งเสริมการน้อมนำปรัชญาเศรษฐกิจพอเพียงมาปรับใช้ในเรือนจำนำร่อง
ในวันพุธที่ ๒๑ กุมภาพันธ์ ๒๕๖๑ เวลา ๐๙.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมสรุปผลการดำเนินงานโครงการติดตามผลการดำเนินงาน
โครงการน้อมนำปรัชญาเศรษฐกิจพอเพียงมาปรับใช้ในเรือนจำนำร่อง
โดยโครงการกำลังใจในพระดำริของพระเจ้าหลานเธอ พระองค์เจ้าพัชรกิติยาภา
เพื่อติดตามผลการดำเนินงานตามโครงการน้อมนำปรัชญาเศรษฐกิจพอเพียงมาปรับใช้ในเรือนจำนำร่อง
ได้แก่ ๑) เรือนจำชั่วคราวเขาพลอง จังหวัดชัยนาท  ๒) เรือนจำชั่วคราวเขาระกำ จังหวัดตราด
๓) เรือนจำชั่วคราวแคน้อย จังหวัดเพชรบูรณ์  ๔) เรือนจำชั่วคราวดอยฮาง จังหวัดเชียงราย
และ ๕) เรือนจำชั่วคราวโคกตาบัน จังหวัดสุรินทร์
พร้อมทั้งวิเคราะห์จุดแข็งและสภาพปัญหาของแต่ละเรือนจำ ตลอดจนพิจารณาแนวทางการพัฒนาหลักสูตรของโครงการ
เพื่อนำมาพัฒนาปรับปรุงและแก้ไขให้สามารถดำเนินโครงการได้อย่างมีประสิทธิภาพมากยิ่งขึ้น
โดยมี ดร.สุพจน์ กาเซ็ม หัวหน้าคณะที่ปรึกษาโครงการฯ มหาวิทยาลัยเกษตรศาสตร์
ผู้แทนจากกรมราชทัณฑ์ ผู้บัญชาการเรือนจำ หัวหน้าเรือนจำนำร่อง และเจ้าหน้าที่ที่เกี่ยวข้อง เข้าร่วมฯ
ทั้งนี้ โครงการดังกล่าว เป็นโครงการที่จัดตั้งขึ้นตามแนวพระราชดำริของพระเจ้าหลานเธอ พระองค์เจ้าพัชรกิติยาภา
ทรงประทานคำแนะนำให้กระทรวงยุติธรรม นำแนวคิดปรัชญาเศรษฐกิจพอเพียงมาปรับใช้ในการดำรงชีวิตของผู้ต้องขัง
ที่ใกล้พ้นโทษ เพื่อปรับเปลี่ยนพฤตินิสัยให้ผู้ที่เคยพลั้งพลาดให้กลับตนเป็นคนดีของสังคม
โดยดำเนินการทดลองในเรือนจำนำร่องจำนวน ๕ แห่ง จากทั่วประเทศ เพื่อสร้างเป็นศูนย์เรียนรู้ให้กับผู้ต้องขัง
ในเรือนจำและประชาชนทั่วไป โดยเน้นกิจกรรมการอบรมให้ความรู้ด้านการเกษตร
บนวิธีปรัชญาเศรษฐกิจพอเพียงและเกษตรทฤษฎีใหม่ รวมทั้งการส่งเสริมการอบรมคุณธรรมจริยธรรม
เพื่อพัฒนาต่อยอดในการประกอบอาชีพให้แก่ผู้ต้องขังหลังการพ้นโทษ

ที่มา : http://www.thaigov.go.th/news/contents/details/10245