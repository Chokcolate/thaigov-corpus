รัฐบาลไทย-ข่าวทำเนียบรัฐบาล-ทส.จัดงานเนื่องในสัปดาห์อนุรักษ์ทรัพยากรน้ำแห่งชาติและวันน้ำโลก ประจำปี 2561


วันพฤหัสบดีที่ 22 มีนาคม 2561
198
ทส.จัดงานเนื่องในสัปดาห์อนุรักษ์ทรัพยากรน้ำแห่งชาติและวันน้ำโลก ประจำปี 2561
ทส.จัดงานเนื่องในสัปดาห์อนุรักษ์ทรัพยากรน้ำแห่งชาติและวันน้ำโลก ประจำปี 2561
วันนี้ ( 22 มีนาคม 2561) กระทรวงทรัพยากรธรรมชาติและสิ่งแวดล้อม โดยกรมทรัพยากรน้ำจัดงานวันน้ำโลก ประจำปี 2561 มุ่งเน้นการแลกเปลี่ยนความคิดเห็นในเวทีเสวนา เพื่อให้ทุกภาคส่วนร่วมขับเคลื่อนทรัพยากรน้ำของประเทศไทย ทั้งในปัจจุบันและอนาคตซึ่งสอดคล้องกับแนวคิดไทยนิยม ยั่งยืน ภายใต้แนวคิด“วิถีน้ำ วิถีธรรมชาติ” ตามแนวทางศาสตร์พระราชาของในหลวงรัชกาลที่ 9 อาทิ การแก้ไขปัญหาน้ำท่วม น้ำแล้ง น้ำเสีย ด้วยการร่วมกันอนุรักษ์ พัฒนาแหล่งน้ำ และสร้างการมีส่วนร่วมของทุกภาคส่วนทั้งภาครัฐ ภาคเอกชน และภาคประชาชน เพื่อให้ประชาชนมีน้ำสะอาด  ปราศจากสารปนเปื้อน  เพื่อการอุปโภค-บริโภคอย่างเพียงพอ นำไปสู่การยกระดับคุณภาพชีวิตที่ดีอย่างยั่งยืนในอนาคต โดยมีวัตถุประสงค์ คือ เพื่อรับทราบนโยบายและแนวทางการบริหารจัดการทรัพยากรน้ำของประเทศ  การประชาสัมพันธ์เผยแพร่องค์ความรู้ในการจัดการทรัพยากรน้ำ รวมถึงเพื่อรณรงค์ให้ภาครัฐ ภาคเอกชน และภาคประชาชนรวมถึงเยาวชนได้ตระหนักถึงความสำคัญของทรัพยากรน้ำ ตั้งแต่เวลา 08.00 - 16.00  ณ ฮอลล์ 1 อิมแพ็ค เมืองทองธานี กรุงเทพมหานคร
เนื่องจากองค์การสหประชาชาติ ได้ตระหนักถึงปัญหาการขาดแคลนน้ำที่ทวีความรุนแรงมากขึ้น และอาจก่อให้เกิดปัญหาการแย่งชิงน้ำขึ้นได้ในอนาคต ดังนั้น  ในปี ค.ศ. 1992 สมัชชาสหประชาชาติได้ประกาศให้วันที่ 22 มีนาคม ของทุกปีเป็นวันน้ำโลก เพื่อรณรงค์ให้ประชาคมโลกให้ความสำคัญในเรื่องน้ำ และร่วมมือกันอนุรักษ์ทรัพยากรน้ำให้มีความยั่งยืนในอนาคต องค์การสหประชาชาติ จึงประกาศให้วันที่ ๒๒ มีนาคมของทุกปีเป็นวันน้ำโลก โดยในปี 2018 ได้กำหนดหัวข้อ “Nature-based Solutions for Water” ในส่วนของประเทศไทยคณะรัฐมนตรีมีมติเมื่อวันที่  8 กรกฎาคม 2551 เห็นชอบให้สัปดาห์ที่ตรงกับวันที่  22 มีนาคม ของทุกปี เป็นสัปดาห์อนุรักษ์ทรัพยากรน้ำแห่งชาติ
ซึ่งกิจกรรมในงานนอกจากการจัดแสดงนิทรรศการสร้างความรู้ความเข้าใจเกี่ยวกับการบริหารจัดการน้ำในทุกมิติแล้ว ยังมีการจัดการเสวนาแลกเปลี่ยนความคิดเห็น ใน 3 หัวข้อ สำคัญได้แก่ 1) หัวข้อ“การปรับตัวต่อปัญหาน้ำท่วม – น้ำแล้ง ภายใต้การเปลี่ยนแปลงสภาพภูมิอากาศ”          2)  หัวข้อ “การบริหารจัดการน้ำข้ามพรมแดน ภายใต้กรอบความร่วมมือแม่น้ำโขง” และ 3) หัวข้อ “พื้นที่ตัวอย่างกับการบริหารจัดการน้ำที่ประสบความสำเร็จ” โดยในแต่ละหัวข้อเสวนาจะมีตัวแทนจากภาครัฐ นักวิชาการ ปราชญ์ชาวบ้าน มาร่วมเสวนาแลกเปลี่ยนความคิดเห็น เพื่อให้เกิดการนำไปต่อยอด หรือปรับใช้ในการบริหารจัดการน้ำของประเทศ และการปรับตัวของประชาชนในด้านต่างๆ ต่อไป
โดยในโอกาสนี้ได้รับเกียรติจาก พลเอก เอกชัย จันทร์ศรี  ผู้ช่วยรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดงานและกล่าวปาฏกฐาพิเศษ ในหัวข้อ” ทรัพยากรน้ำ สร้างไทยนิยม ยั่งยืน” พร้อมด้วยผู้บริหารระดับสูงของ ทส ร่วมเป็นเกียรติในงาน และมีผู้เข้าร่วมงานประกอบด้วย ผู้แทนองค์กรลุ่มน้ำ 25 ลุ่มน้ำ ผู้บริหารส่วนราชการ รัฐวิสาหกิจ สถาบันการศึกษา องค์กรภาคเอกชน และประชาชนทั่วไป ประมาณ 800 คน

ที่มา : http://www.thaigov.go.th/news/contents/details/10970