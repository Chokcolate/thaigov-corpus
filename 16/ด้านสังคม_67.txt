รัฐบาลไทย-ข่าวทำเนียบรัฐบาล-สธ.ย้ำ เมื่อมีบาดแผลจากสุนัข แมว ที่เลี้ยงไว้หรือไม่ได้เลี้ยง รีบพบแพทย์ทันที ป้องกันการเสียชีวิตจากโรคพิษสุนัขบ้า

วันอาทิตย์ที่ 11 มีนาคม 2561
สธ.ย้ำ เมื่อมีบาดแผลจากสุนัข แมว ที่เลี้ยงไว้หรือไม่ได้เลี้ยง รีบพบแพทย์ทันที ป้องกันการเสียชีวิตจากโรคพิษสุนัขบ้า
วันนี้ (11 มี.นาคม2561 )ที่ ห้องประชุมวายุภักษ์ ศูนย์ราชการฯ ถ.แจ้งวัฒนะ กทม. ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข
วันนี้ (11 มี.นาคม2561 )ที่ ห้องประชุมวายุภักษ์ ศูนย์ราชการฯ ถ.แจ้งวัฒนะ กทม. ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์เกี่ยวกับข่าวโรคพิษสุนัขบ้าว่า ได้มอบหมายให้นพ.สุวรรณชัย วัฒนายิ่งเจริญชัย อธิบดีกรมควบคุมโรค เป็นแกนหลักในการประสานกับหน่วยงานที่เกี่ยวข้องดูแลประชาชน ทั้งนี้ ปัญหาโรคพิษสุนัขบ้ามีมานานแล้ว แต่ประชาชนให้ความสำคัญกับเรื่องนี้น้อย  โรคนี้จะเกิดขึ้นในสัตว์ที่ส่วนใหญ่อยู่ใกล้ชิดกันคน  เช่น สุนัข แมว  ดังนั้นผู้ที่เลี้ยงสัตว์ อยู่ใกล้ชิดกันกับสัตว์เหล่านี้ ต้องระวังตัวเองอย่าให้เกิดแผล หาก ถูกกัด หรือข่วน ต้องรีบพบแพทย์ทันที
“โรคพิษสุนัขบ้าป่วยแล้วไม่มียารักษา ส่วนใหญ่ผู้ป่วยจะเสียชีวิต ประชาชนจะต้องระมัดระวัง การดูแลตัวเองสำคัญที่สุด ถ้าเกิดบาดแผล จากสัตว์กัด ข่วน ต้องรีบไปพบแพทย์โดยเร็ว เพื่อตรวจดูว่าจำเป็นต้องได้รับการฉีดวัคซีนป้องกันโรคพิษสุนัขบ้าหรือไม่ ยืนยันมีวัคซีนเพียงพอสำหรับประชาชน”ศ.คลินิกเกียรติคุณ นพ.ปิยะสกล กล่าว
สำหรับการดำเนินการควบคุมป้องกันโรคในสัตว์เลี้ยง  ขณะนี้กรมปศุสัตว์ กระทรวงเกษตรและสหกรณ์ กรมส่งเสริมการปกครองท้องถิ่นกระทรวงมหาดไทยและกระทรวงสาธารณสุข ได้ร่วมมือกันลงพื้นที่ฉีดวัคซีนโรคพิษสุนัขบ้าในพื้นที่ที่มีรายงาน ขณะนี้มี 13 จังหวัด โดยทำควบคู่กันไปทั้งในคนและสัตว์  อย่างไรก็ตาม การฉีดวัคซีนให้สัตว์หมดแล้วไม่ใช่ว่าทุกคนจะปลอดภัย  สิ่งสำคัญที่สุดคือ ประชาชนทุกคนเมื่อมีบาดแผลที่เกิดขึ้นจากสัตว์ ไม่ว่าจะเป็นสัตว์เลี้ยงหรือสัตว์ที่ไม่ได้เลี้ยง ต้องรีบไปพบแพทย์ทันที ทั้งนี้ หากประชาชนมีข้อสงสัยสอบถามข้อมูลเพิ่มเติมได้ที่สายด่วนกรมควบคุมโรค 1422

ที่มา : http://www.thaigov.go.th/news/contents/details/10680
