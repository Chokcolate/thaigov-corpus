รัฐบาลไทย-ข่าวทำเนียบรัฐบาล-Kick off “ไทยนิยม ยั่งยืน” คึกคัก ประชาชนร่วมประชาคมเป็นจำนวนมาก


วันพฤหัสบดีที่ 22 กุมภาพันธ์ 2561
182
Kick off “ไทยนิยม ยั่งยืน” คึกคัก ประชาชนร่วมประชาคมเป็นจำนวนมาก
Kick off “ไทยนิยม ยั่งยืน” คึกคัก ประชาชนร่วมประชาคมเป็นจำนวนมาก
วันนี้ (21 ก.พ.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยได้รับมอบหมายจากรัฐบาลให้เป็นหน่วยงานหลักในการดำเนินงานขับเคลื่อนการพัฒนาประเทศตามโครงการไทยนิยม ยั่งยืน ซึ่งได้กำหนดให้เริ่มดำเนินการคิกออฟ (Kick off) โครงการไทยนิยม ยั่งยืน พร้อมกันทุกตำบลในวันนี้
โฆษกกระทรวงมหาดไทย กล่าวว่า การดำเนินการจัดทำประชาคมในวันนี้ ทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล รวมจำนวน 7,663 ทีม ได้เริ่มลงพื้นที่ตำบลละ 1 หมู่บ้าน/ชุมชน เพื่อวิเคราะห์สภาพปัญหา ความเดือดร้อน เยี่ยมเยียนพี่น้องประชาชนรายครัวเรือน รายบุคคล และค้นหาความต้องการของประชาชน หมู่บ้าน ชุมชน ณ ศาลาประชาคมหมู่บ้าน และในพื้นที่ชุมชนต่าง ๆ ครบทั้ง 878 อำเภอ 76 จังหวัดทั่วประเทศ และกรุงเทพมหานคร ซึ่งได้รับผลตอบรับจากพี่น้องประชาชนเข้าร่วมทำประชาคมในวันแรกจำนวนกว่า 8 แสนราย
โฆษกกระทรวงมหาดไทย กล่าวเพิ่มเติมว่า กระทรวงมหาดไทยขอเชิญชวนพี่น้องประชาชนทุกพื้นที่เข้าร่วมกับทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล สะท้อนปัญหา ความต้องการ เพื่อนำไปสู่การจัดทำโครงการเพื่อพัฒนาหมู่บ้าน ชุมชน ซึ่งจะเป็นพลังสำคัญในการขับเคลื่อนการพัฒนาประเทศ สร้างความเข้มแข็งให้กับประชาชนอย่างยั่งยืนตามโครงการไทยนิยม ยั่งยืน ทั้งนี้ ทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล จะได้เดินหน้าลงพื้นที่ทุกหมู่บ้าน ชุมชน เพื่อจัดทำประชาคมครั้งที่ 1 ถึงวันที่ 20 มีนาคม 2561 นี้.
ครั้งที่ 36/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10260