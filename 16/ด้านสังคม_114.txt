รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.กาญจนบุรี ปทุมธานี นครราชสีมา และเชียงใหม่

วันพฤหัสบดีที่ 29 มีนาคม 2561
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.กาญจนบุรี ปทุมธานี นครราชสีมา และเชียงใหม่
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.กาญจนบุรี ปทุมธานี นครราชสีมา และเชียงใหม่
วันนี้ (29 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 55/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงวัย 22 ปี ต้องรับภาระดูแลลูกสาวที่มีความพิการซ้ำซ้อนหลายอย่าง ทั้งมีศีรษะบวมโต มีน้ำ ในสมอง ปากแหว่งเพดานโหว่ และตาบอดตั้งแต่กำเนิด ไม่สามารถช่วยเหลือตัวเองได้ มีเพียงผู้เป็นสามีที่ทำงาน หารายได้จุนเจือครอบครัวเพียงคนเดียว ทั้ง 3 ชีวิต อาศัยในบ้านเช่าสภาพเก่าทรุดโทรม ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดกาญจนบุรี และกรณีหญิงรายหนึ่งต้องรับภาระเพียงลำพัง เลี้ยงดูลูก ทั้ง 3 คน คนโตวัย 14 ปี ป่วยเป็นโรคกล้ามเนื้ออ่อนแรง ไม่สามารถพูดได้เดินได้ คนกลางวัย 13 ปี ป่วยเป็นโรคกล้ามเนื้ออ่อนแรง และปากแหว่งเพดานโหว่ และคนเล็กวัย 1 ขวบ อีกทั้งยังต้องดูแลอดีตแม่สามีที่แก่ชรา ด้านสามีเลิกรากัน ครอบครัวมีฐานะยากจน ไม่มีเงินเพียงพอค่าใช้จ่าย ที่จังหวัดปทุมธานี อีกกรณีพบครอบครัวอาศัยอยู่รวมกันถึง 8 ชีวิต พ่อ แม่ ลูกวัยกำลังเรียน 5 คน และหลานอีก 1 คน แต่เคราะห์ร้ายบ้านถูกไฟไหม้พังเสียหายทั้งหลัง ทำให้ครอบครัวได้รับความเดือดร้อนและลำบากเป็นอย่างมาก ไม่มีที่อยู่อาศัย ต้องอาศัยกางเต๊นท์นอนริมถนน ครอบครัวมีฐานะยากจน ที่จังหวัดนครราชสีมา รวมทั้งกรณีเด็กสาววัย 16 ปี สู้ชีวิต ขี่รถสามล้อรับจ้างรับ-ส่งนักเรียน และรำในงานพิธีต่างๆ เพื่อหารายได้จุนเจือครอบครัว และเลี้ยงดูพ่อที่พิการขาด้วนทั้ง 2 ข้างและแม่ที่ป่วยเป็นโรคไทรอยด์เป็นพิษ ไม่สามารถทำงานได้ ทั้ง 3 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน รายได้ ไม่เพียงพอค่าใช้จ่าย ที่จังหวัดเชียงใหม่ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 4 จังหวัด ได้แก่ พมจ.กาญจนบุรี พมจ.ปทุมธานี พมจ.นครราชสีมา และ พมจ.เชียงใหม่ พร้อมทีม One Home ทั้ง 4 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของ ทั้ง 4 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการ ด้านเด็ก และผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว รวมทั้ง การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ รวมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อีกทั้ง การส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป ทั้งนี้ กรณีครอบครัวอาศัยอยู่รวมกัน 8 ชีวิต บ้านไฟไหม้พังเสียหายทั้งหลัง ได้กำชับให้ จนท. จัดหา ที่พักชั่วคราวให้ พร้อมหาแนวทางการช่วยเหลือในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีพบครอบครัวยากจนอาศัยรวมกัน 5 ชีวิต พ่อพิการหูหนวก แม่ และลูกอีก 3 คน ในเพิงผุพัง ไม่มีฟ้าใช้ ที่ จ.สุรินทร์ นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค และเงินสงเคราะห์และฟื้นฟูสมรรถภาพคนพิการ ปรับสภาพที่อยู่ให้เหมาะสมกับคนพิการ อีกทั้งให้คำแนะนำเกี่ยวกับกองทุนกู้ยืมประกอบอาชีพสำหรับคนพิการ 2) กรณีเด็กหญิงวัย 3 ขวบ ป่วยเป็นโรคสมองขาดออกซิเจน กล้ามเนื้ออ่อนแรง ช่วยเหลือตัวเองไม่ได้ อาศัยอยู่เพียงลำพังกับแม่ ครอบครัวมีฐานะยากจน ที่ จ.ลพบุรี นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค และเงินสงเคราะห์เด็กฯ อีกทั้งให้คำแนะนำเกี่ยวกับกองทุนกู้ยืมประกอบอาชีพสำหรับคนพิการ รวมถึงหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/11159
