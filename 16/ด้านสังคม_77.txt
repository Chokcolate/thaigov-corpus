รัฐบาลไทย-ข่าวทำเนียบรัฐบาล-รมว.พม. ประกาศคำมั่นสัญญาต่อที่ประชุม  UN  ถึงความร่วมมือกับทุกภาคส่วน  เพื่อส่งเสริมศักยภาพสตรีในอาเซียน

วันศุกร์ที่ 16 มีนาคม 2561
รมว.พม. ประกาศคำมั่นสัญญาต่อที่ประชุม  UN  ถึงความร่วมมือกับทุกภาคส่วน  เพื่อส่งเสริมศักยภาพสตรีในอาเซียน
รมว.พม. ประกาศคำมั่นสัญญาต่อที่ประชุม  UN  ถึงความร่วมมือกับทุกภาคส่วน  เพื่อส่งเสริมศักยภาพสตรีในอาเซียน
วันนี้ (16 มี.ค. 61) เวลา 13.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าคณะผู้แทนไทย พร้อมด้วยนายเลิศปัญญา บูรณบัณฑิต อธิบดีกรมกิจการสตรีและสถาบันครอบครัว (สค.) และคณะ เข้าร่วมการประชุมคณะกรรมาธิการว่าด้วยสถานภาพสตรี (Commission on the Status of Women หรือ CSW) สมัยที่ 62 ภายใต้หัวข้อหลัก “ข้อท้าทายและโอกาสในการบรรลุความเสมอภาคระหว่างเพศ และการเสริมสร้างความเข้มแข็งต่อสตรีและเด็กหญิงในชนบท (Challenges and opportunities in achieving gender equality and the empowerment of rural women and girls)” และหัวข้อรอง “การมีส่วนร่วมและการเข้าถึงข้อมูลข่าวสาร สื่อ และเทคโนโลยีในการสื่อสารต่างๆ ของสตรี และผลกระทบในฐานะเครื่องมือในการเสริมสร้างความเข้มแข็งต่อสตรี (Participation in and access of women to the media, and information and communications technologies and their impact on and use as an instrument for the advancement and empowerment of women)” เมื่อวันที่ 12 มีนาคม 2561 ที่ผ่านมา ณ สำนักงานใหญ่สหประชาชาติ นครนิวยอร์ก ประเทศสหรัฐอเมริกา
การประชุมคณะกรรมาธิการว่าด้วยสถานภาพสตรี หรือ การประชุม CSW สมัยที่ 62  ถือเป็นการประชุมด้านสตรี ที่มีความสำคัญยิ่งในระดับสากล เมื่อวันที่ 12 มีนาคม ที่ผ่านมา พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้รับเกียรติให้กล่าวถ้อยแถลงในนามกลุ่มประเทศอาเซียนถึงการดำเนินงานด้านสตรีว่า วิสัยทัศน์ของประชาคมอาเซียน 2025 (The ASEAN Community Vision 2025) มีหลักการสอดคล้องกับเป้าหมายการพัฒนาที่ยั่งยืนของสหประชาชาติ โดยมีผลงานที่สำคัญ ได้แก่ ปฏิญญาผู้นำอาเซียนว่าด้วยการดำเนินงานตามวิสัยทัศน์ประชาคมอาเซียน 2025 แถลงการณ์ร่วมว่าด้วยการส่งเสริมสตรี สันติภาพ และความมั่นคงในอาเซียน และการบูรณาการการเสริมความเข้มแข็งด้านเศรษฐกิจของสตรีในอาเซียน ซึ่งทั้งหมดได้แสดงถึงความมุ่งมั่นจากผู้นำระดับสูงของอาเซียนในการดำเนินการด้านการส่งเสริมสถานภาพสตรี
จากนั้น พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้เข้าร่วมการประชุมโต๊ะกลมระดับรัฐมนตรี (Ministerial Round Table) ในหัวข้อเรื่องตัวอย่างที่ดี และความก้าวหน้าในการเสริมสร้างความเข้มแข็งต่อสตรีในชนบท โดยผ่านการป้องกันความรุนแรงด้วยเหตุแห่งเพศ การเข้าถึงความยุติธรรม การบริการสาธารณสุข และสวัสดิการสังคม โดยได้กล่าวในที่ประชุมถึงความจำเป็นในการพัฒนาสตรีในชนบท ทั้งทางด้านเศรษฐกิจ การพัฒนาศักยภาพ และการกระจายบริการด้านสาธารณสุข เพื่อนำไปสู่การพัฒนาสตรีชนบทอย่างสมบูรณ์ และเป็นรากฐานะที่สำคัญเพื่อจะนำไปสู่การบรรลุเป้าหมายการพัฒนาที่ยั่งยืนในเรื่องการขจัดความรุนแรงต่อสตรี ซึ่งขณะนี้ ประเทศไทยอยู่ระหว่างจัดทำแผนปฏิบัติการว่าด้วยการขจัดความรุนแรงต่อสตรี และการพิจารณาปรับปรุงแก้ไขร่างกฎหมายคุ้มครองสวัสดิภาพบุคคลในครอบครัว พ.ศ. ... ซึ่งจะนำมาบังคับใช้กฎหมายแทน พรบ. คุ้มครองผู้ถูกกระทำด้วยความรุนแรงในครอบครัว พ.ศ. 2550 เพื่อปรับปรุงกฎหมายให้มีประสิทธิภาพ และสามารถคุ้มครองสมาชิกในครอบครัวได้อย่างทั่วถึงและเป็นรูปธรรมมากยิ่งขึ้น
นอกจากนี้ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้รับเกียรติเป็นประธานเปิดกิจกรรมคู่ขนานไปกับการประชุมดังกล่าว ในหัวข้อการเข้าถึงเทคโนโลยีและการสื่อสาร ซึ่งจัดโดยประเทศไทย เพื่อเป็นการสร้างความเข้มแข็งในอาเซียน โดยมีวิทยากรผู้ทรงคุณวุฒิจากประเทศไทย ผู้แทนองค์การเพื่อการส่งเสริมความเสมอภาคระหว่างเพศ และเพิ่มพลังของผู้หญิงแห่งสหประชาชาติ (UN Women) และผู้แทนประเทศฟิลิปปินส์ ร่วมอภิปราย อีกทั้งได้ศึกษาแลกเปลี่ยนเรียนรู้ถึงประสบการณ์ในการทำงานด้านสตรี
“ประเทศไทยในฐานะผู้แทนกลุ่มอาเซียน ได้ประกาศคำมั่นสัญญาในการให้ความร่วมมือกับทุกภาคส่วน
ในการประสานความร่วมมือในระดับประเทศ ระดับภูมิภาค และระดับนานาประเทศ เพื่อส่งเสริมศักยภาพสตรี และความเสมอภาคของทุกคน ซึ่งการขับเคลื่อนงานระดับสากลของกระทรวง พม. ในครั้งนี้ จะเป็นประโยชน์อย่างยิ่ง ต่อการขับเคลื่อนในด้านสตรีของรัฐบาล ตามเป้าหมายการพัฒนาที่ยั่งยืนเป้าหมายที่ 5 ในการส่งเสริมความเสมอภาคระหว่างเพศต่อไป” พลเอก อนันตพร กล่าวท้าย

ที่มา : http://www.thaigov.go.th/news/contents/details/10822
