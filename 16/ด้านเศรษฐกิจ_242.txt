รัฐบาลไทย-ข่าวทำเนียบรัฐบาล-รัฐมนตรีเกษตรฯ เป็นประธานในพิธีรับพระราชทานเครื่องราชอิสริยาภรณ์ชั้นสายสะพาย ประจำปี 2560

วันจันทร์ที่ 26 มีนาคม 2561
รัฐมนตรีเกษตรฯ เป็นประธานในพิธีรับพระราชทานเครื่องราชอิสริยาภรณ์ชั้นสายสะพาย ประจำปี 2560
รัฐมนตรีเกษตรฯ เป็นประธานในพิธีรับพระราชทานเครื่องราชอิสริยาภรณ์ชั้นสายสะพาย ประจำปี 2560 ให้แก่ข้าราชการหน่วยงานในสังกัดกระทรวงเกษตรและสหกรณ์
วันนี้ (24  มี.ค.61) เวลา 10.00 น.นายกฤษฎา บุญราช รัฐมนตรีว่าการกระทรวงเกษตรและสหกรณ์ เป็นประธานในพิธีรับพระราชทานเครื่องราชอิสริยาภรณ์  ชั้นสายสะพาย ประจำปี 2560 ต่อหน้าพระฉายาลักษณ์สมเด็จพระเจ้าอยู่หัว ณ หอประชุมชูชาติ กำภู สถาบันพัฒนาการชลประทาน กรมชลประทาน อ.ปากเกร็ด จ.นนทบุรี ให้แก่หน่วยงานในสังกัดกระทรวงเกษตรและสหกรณ์ โดยมี นายเลิศวิโรจน์ โกวัฒนะ ปลัดกระทรวงเกษตรและสหกรณ์ กล่าวรายงาน พร้อมด้วยผู้บริหาร ผู้เข้ารับพระราชทานเครื่องอิสริยาภรณ์  และเจ้าหน้าที่ที่เกี่ยวข้องเข้าร่วมพิธีในครั้งนี้  โอกาสนี้ได้จุดธูปเทียนบูชาพระรัตนตรัย ทำความเคารพธงชาติ และพระฉายาลักษณ์ ก่อนเริ่มพิธีรับมอบ
รัฐมนตรีว่าการกระทรวงเกษตรและสหกรณ์ กล่าวว่า ตามที่สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาได้ทรงพระกรุณาโปรดเกล้าโปรดกระหม่อมพระราชทานเครื่องราชอิสริยาภรณ์ ชั้นสายสะพาย ประจำปี 2560 เนื่องในโอกาสพระราชพิธีเฉลิมพระชนมพรรษา วันที่ 28 กรกฎาคม 2560 ซึ่งได้มีการประกาศรายชื่อผู้ที่ได้รับพระราชทานเครื่องราชอิสริยาภรณ์ รวมทั้งสิ้น 15,041 คน ในราชกิจจานุเบกษาแล้วนั้น สำนักพระราชวังได้แจ้งว่าทรงพระกรุณาโปรดเกล้าโปรดกระหม่อมให้จัดส่งเครื่องราชอิสริยาภรณ์ทุกชั้นตรา ไปยังผู้ได้รับพระราชทานโดยไม่ต้องเข้าเฝ้าทูลละอองธุลีพระบาทรับพระราชทาน  นายกรัฐมนตรี (พลเอกประยุทธ์ จันทร์โอชา) จึงได้เห็นชอบให้ส่วนราชการพิจารณาดำเนินการจัดพิธีรับพระราชทานเครื่องราชอิสริยาภรณ์ต่อหน้าพระฉายาลักษณ์สมเด็จพระเจ้าอยู่หัวฯ เพื่อเป็นเกียรติให้กับผู้ได้รับพระราชทาน รวมทั้งเป็นการถวายพระเกียรติตามขั้นตอนปฏิบัติฯ ดังนั้น กระทรวงเกษตรและสหกรณ์ โดยกองการเจ้าหน้าที่ จึงดำเนินงานในการจัดพิธีในครั้งนี้ขึ้น โดยมีข้าราชการกระทรวงเกษตรและสหกรณ์ที่ได้รับพระราชทานเครื่องราชอิสริยาภรณ์ ชั้นสายสะพาย ประจำปี 2560 รวมทั้งสิ้น 781 ราย ประกอบด้วย ชั้นตรามหาปรมาภรณ์ช้างเผือก จำนวน 6 ราย ชั้นตรามหาวชิรมงกุฎ จำนวน 36 ราย ชั้นตราประถมาภรณ์ช้างเผือก จำนวน 226 ราย และชั้นตราประถมาภรณ์มงกุฎไทย จำนวน 513 ราย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11034
