รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 3/2561


วันพุธที่ 21 มีนาคม 2561
427
พิมพ์
รอง นรม.พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 3/2561
ที่ประชุม คตน. ได้มีมติเห็นชอบขับเคลื่อนประเทศตามโรดแมปของรัฐบาลในทุกด้าน
วันนี้ (21 มี.ค. 61) เวลา 13.00 น.ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 3/2561 สรุปสาระการประชุมดังนี้
ที่ประชุมรับทราบ การรายงานความคืบหน้าการดำเนินงานของคณะกรรมการขับเคลื่อนและปฏิรูปการบริหารราชการแผ่นดิน (กขป.) คณะที่ 5 โครงการพัฒนาริมฝั่งแม่น้ำเจ้าพระยา ช่วงที่ 2 มีพื้นที่โครงการผ่านเขตพระราชฐานวังเทเวศร์ และท่าวาสุกรี อยู่ในระหว่างปรับรูปแบบโครงการก่อนนำเรียนนายกรัฐมนตรีเพื่อพิจารณาให้ความเห็นชอบรูปแบบโครงการบริเวณดังกล่าว
นอกจากนี้ที่ประชุมรับทราบรายงานโครงการปรับปรุงภูมิทัศน์บริเวณป้อมมหากาฬ ซึ่งประโยชน์ที่ประชาชนได้รับ คือ 1. เป็นการอนุรักษ์โบราณสถานประเภทป้อม ซึ่งเหลืออยู่เพียงสองแห่งให้มีความโดดเด่นสง่างาม 2. มีสถานที่พักผ่อนหย่อนใจ เป็นที่สำหรับศึกษาหาความรู้ทางประวัติศาสตร์ เป็นพื้นที่นันทนาการประกอบกิจกรรมการละเล่นทางวัฒนธรรม และ 3. เป็นสวนสาธารณะที่มีความสวยงามเป็นจุดเด่นของพื้นที่กรุงรัตนโกสินทร์ และที่ประชุมรับทราบ คณะอนุกรรมการขับเคลื่อนการแก้ปัญหาการรุกลำน้ำสาธารณะ (คลองลาดพร้าว) ซึ่งประโยชน์ที่ประชาชนได้รับ คือ 1. คลองสายหลักในกรุงเทพมหานครมีระบบการระบายน้ำดีขึ้น ช่วยแก้ปัญหาการเกิดน้ำท่วมขังในพื้นที่กรุงเทพมหานคร 2. ประชาชนกลุ่มเป้าหมายริมคลองมีที่อยู่อาศัยที่มั่นคง มีคุณภาพชีวิตที่ดีขึ้น มีระบบสาธารณูปโภค และสิ่งแวดล้อมที่ดี และ 3. กรุงเทพมหานครมีเส้นทางการสัญจรทางน้ำที่สะดวกและปลอดภัยมีทัศนียภาพที่ดี
และรับทราบรายงาน คณะอนุกรรมการเพื่อบูรณาการโครงการฟื้นฟูเมืองชุมชนดินแดง ตามแผนแม่บทโครงการฟื้นฟูเมืองชุมชนดินแดง (พ.ศ. 2559 - 2567) เพื่อจัดการที่อยู่อาศัยแก่ผู้มีรายได้น้อย ให้เป็นไปอย่างรวดเร็ว มีประสิทธิภาพ บังเกิดผลสัมฤทธิ์อย่างเป็นรูปธรรม ทั้งนี้ ประโยชน์ที่ประชาชนได้รับ คือ 1. เพื่อจัดสร้างโครงการฟื้นฟูเมืองชุมชนดินแดง เป็นโครงการนำร่องในการพัฒนาเมือง โดยการปรับปรุงพื้นที่เสื่อมโทรมให้ดีขึ้นทั้งด้านกายภาพ เศรษฐกิจ สังคมและสิ่งแวดล้อม 2. เพื่อจัดสร้างที่อยู่อาศัยใหม่ให้แก่ผู้อยู่อาศัยเดิมได้มีความมั่นคง ปลอดภัยในชีวิตและทรัพย์สิน 3. เพื่อจัดสร้างที่อยู่อาศัยใหม่ รองรับผู้อยู่อาศัยที่มีความต้องการอาศัยในบริเวณนี้ เช่น ข้าราชการกรุงเทพมหานคร กระทรวงแรงงาน  ตลอดจนหน่วยงานอื่นๆในพื้นที่
พร้อมกันนี้ ที่ประชุมพิจารณาและมีมติเห็นชอบ ด้านระบบการแพทย์ทางไกล เห็นควรมอบหมายให้ผู้เกี่ยวข้องนำโครงการ เน็ตประชารัฐไปใช้ประโยชน์ให้มากขึ้น และในส่วนของกระทรวงศึกษาธิการ ให้จัดทำโครงการเครือข่ายสารสนเทศเพื่อพัฒนาการศึกษา หรือ UniNet ให้แล้วเสร็จ เพื่อขับเคลื่อนการใช้อินเทอร์เน็ตเพื่อการศึกษา ทั้งนี้กระทรวงดิจิทัลเพื่อเศรษฐกิจและสังคมให้สนับสนุนการลงทุนทางด้านอุปกรณ์และเครือข่าย
ที่ประชุมพิจารณาและมีมติเห็นชอบ คลินิกสุขภาพทางการเงิน (Happy Money Clinic) พร้อมวางหลักเกณฑ์ เงื่อนไขจัดทำหลักสูตรการสร้างวินัยทางการเงินและบริหารจัดการสนับสนุนการดำเนินงานตามแผนสร้างเสริมสุขภาพทางการเงิน ในระยะแรกระหว่าง พ.ศ. 2561 - 2563 จะดำเนินการใน 2 โครงการ ได้แก่ คลินิกสุขภาพทางการเงิน และความมั่นคงด้านที่อยู่อาศัยของบุคลากร ร่วมกับ ธ.ไทยพาณิชย์ มอบสิทธิประโยชน์พิเศษ อาทิ อัตราดอกเบี้ยต่ำกว่าลูกค้าทั่วไป ฟรีค่าประเมินราคาหลักทรัพย์ ค่าจดจำนอง ค่าจัดการเงินกู้ ระยะเวลากู้นาน   30 ปี เป็นต้น
ที่ประชุมพิจารณาและมีมติเห็นชอบ การติดตามการแก้ไขปัญหาหนี้สินของข้าราชการครูและบุคลากรทางการศึกษา โครงการลดภาระหนี้ข้าราชการครูและบุคลากรทางการศึกษา โดยคำนึงถึงการตรวจสอบบัญชีทรัพย์สินของผู้กู้ควบคู่ไปกับการทำบัญชีวางแผนการใช้จ่าย เพื่อให้สามารถช่วยเหลือข้าราชการครูและบุคลากรทางการศึกษาที่ประสบปัญหาด้านภาระหนี้สินได้อย่างแท้จริง ซึ่งอยู่ในระหว่างศึกษาแนวทางที่เหมาะสมและ นำเสนอในการประชุมอีกครั้ง
อีกทั้ง ที่ประชุมพิจารณาและมีมติเห็นชอบ จากข้อสั่งการของนายกรัฐมนตรี เมื่อวันที่ 26 ธ.ค. 2560 การจัดสร้างที่อยู่อาศัยในลักษณะบ้านสำเร็จรูป (Knockdown) ให้แก่ผู้ได้รับผลกระทบจากปัญหาอุทกภัยและผู้มีรายได้น้อย เพื่อทดแทนที่อยู่อาศัยเดิม นั้น ให้หน่วยงานที่เกี่ยวข้อง เช่น ธนาคารอาคารสงเคราะห์ พิจารณาดำเนินโครงการในส่วนที่เกี่ยวข้อง เพื่อสนับสนุนให้ผู้มีรายได้น้อยในโครงการลงทะเบียนเพื่อสวัสดิการแห่งรัฐมีที่อยู่อาศัยเป็นของตนเองในลักษณะของบ้านสำเร็จรูป ด้วย ทั้งนี้ ให้กระทรวงมหาดไทย รายงานผลการดำเนินการให้นายกรัฐมนตรีทราบโดยด่วน
ที่ประชุมพิจารณาและมีมติเห็นชอบ จากข้อสั่งการของนายกรัฐมนตรี ในการเดินทางไปตรวจราชการ จ.กาฬสินธุ์ จ.พิษณุโลก และ จ.สุโขทัย ในการพัฒนาและสร้างมูลค่าการผลิตผ้าไทย เกี่ยวข้อง ส่งเสริมการสร้างมูลค่าเพิ่มการทอผ้าไหมแพรวา อาทิ ทอผ้าไหมให้มีลายผ้าทั้งสองหน้า ทอผ้าไหมให้มีหลากหลายขนาด เพื่อสามารถนำไปเป็นส่วนประกอบของสินค้าอื่นๆ ได้ ทั้งนี้ ให้เน้นความเชื่อมโยงถึงอัตลักษณ์ การสร้างตำนานผลิตภัณฑ์ (Story of Product) และความต้องการของตลาดเป็นสำคัญ และให้หน่วยงานที่เกี่ยวข้องช่วยพัฒนากระบวนการผลิตผ้าไทยโดยให้ประชารัฐนำเทคโนโลยีและนวัตกรรมเข้าช่วย ซึ่งผู้ประกอบการผ้าไทยประสบปัญหาการทำเส้นยืน เพื่อให้การทอผ้ามีความรวดเร็วและมีคุณภาพมาตรฐานยิ่งขึ้น
ที่ประชุมพิจารณาและมีมติเห็นชอบ แผนก่อสร้างสถานที่จอดรถใต้ดิน ทั้งนี้อยู่ในระหว่างการพิจารณาความเป็นไปได้ ในการให้เอกชนร่วมลงทุนแล้วนำเสนอคณะรัฐมนตรีโดยด่วนนั้น ให้ กระทรวงมหาดไทย กรุงเทพมหานคร เร่งศึกษาความเป็นไปได้และให้ศึกษาถึงจุดเชื่อมโยงสถานีรถไฟฟ้าสายสีส้มและสายสีม่วง(ส่วนต่อขยาย) ให้เชื่อมต่อกัน เพื่อการสะดวกของประชาชนในการเดินทางไปยังจุดต่าง ๆ ทั้งนี้ ฝ่ายเลขาคณะกรรมการฯ จะนำเสนอในการประชุมต่อไป
ที่ประชุมพิจารณาและมีมติเห็นชอบ การศึกษาและพัฒนาคุณภาพการให้บริการของรถแท็กซี และผู้มีรายได้น้อย (โครงการ TAXI OK และ TAXI VIP) พบว่าสถิติการดาวน์โหลดแอพพลิเคชั่น TAXI OK จำนวนทั้งหมด 69,684 ครั้ง ระบบปฏิบัติการ Andriod 37,787 ครั้ง และ ระบบปฏิบัติการ IOS 31,900 ครั้ง เรียกใช้บริการผ่านแอพพลิเคชั่น เฉลี่ยประมาณวันละ 2,000 ครั้ง ซึ่งประโยชน์ที่ประชาชนได้รับทำให้ประชาชนมีความเชื่อมั่นและมั่นใจในการเรียกใช้บริการรถ TAXI OK ซึ่งสามารถตรวจสอบข้อมูลได้ เมื่อเรียกใช้บริการผ่านแอพพลิเคชั่น TAXI OK ทำให้ลดปัญหาการปฏิเสธผู้โดยสาร ประชาชนผู้ใช้บริการสามารถมีส่วนร่วมในการควบคุม กำกับ ดูแลการให้บริการของรถแท็กซี่ และสามารถแสดงข้อเสนอแนะและข้อร้องเรียนผ่านแอพพลิเคชั่น TAXI OK
นอกจากนี้ ที่ประชุมพิจารณาและมีมติเห็นชอบ นวัตกรรมตู้งาน (Job Box) โดยกรมการจัดหางาน ได้ดำเนินการจัดเตรียมข้อมูลสำหรับการดำเนินงานตามโครงการ ดังนี้ เตรียมโครงการเพื่อขออนุมัติจัดทำโครงการตู้งาน (Job Box) (เม.ย.61) จัดทำร่างรายละเอียดคุณลักษณะตามโครงการ (TOR) (เม.ย.61) และจัดสรรจำนวนเครื่อง Kiosk จำนวน 500 เครื่อง (มิ.ย-ส.ค 61) จำนวน 37 จังหวัด และ 54 อำเภอ
....................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10947