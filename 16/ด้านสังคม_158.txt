รัฐบาลไทย-ข่าวทำเนียบรัฐบาล-​สธ.เผยผลการบังคับใช้กฎหมายเข้มข้นช่วงฉลองเทศกาลสงกรานต์ ช่วยลดผู้เสียชีวิตได้ร้อยละ 6 กำชับเพิ่มความเข้มกวดขันดื่มแล้วขับ – ขับรถเร็ว


วันอาทิตย์ที่ 15 เมษายน 2561
366
​สธ.เผยผลการบังคับใช้กฎหมายเข้มข้นช่วงฉลองเทศกาลสงกรานต์ ช่วยลดผู้เสียชีวิตได้ร้อยละ 6 กำชับเพิ่มความเข้มกวดขันดื่มแล้วขับ – ขับรถเร็ว
กระทรวงสาธารณสุข เผยศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ ปี 2561 สรุปสถิติอุบัติเหตุทางถนน 4 วัน เกิดอุบัติเหตุ สะสม 2,449 ครั้ง ผู้เสียชีวิต 248 ราย
กระทรวงสาธารณสุข เผยศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ ปี 2561 สรุปสถิติอุบัติเหตุทางถนน 4 วัน เกิดอุบัติเหตุ สะสม 2,449 ครั้ง ผู้เสียชีวิต 248 ราย ผู้บาดเจ็บที่นอนพักรักษาในโรงพยาบาล 2,557 คน ส่วนผลการบังคับใช้กฎหมายเข้มข้นช่วงฉลองเทศกาลสงกรานต์ 2 วัน ช่วยลดผู้เสียชีวิตได้ร้อยละ 6 กำชับเพิ่มความเข้มกวดขันดื่มแล้วขับ – ขับรถเร็ว
นายแพทย์โอภาส การย์กวินพงศ์ รองปลัดกระทรวงสาธารณสุข ในฐานะประธานแถลงข่าวสรุปผลการดำเนินงานป้องกันและลดอุบัติเหตุทางถนนช่วงเทศกาลสงกรานต์ พ.ศ.2561 กล่าวว่า สถิติอุบัติเหตุทางถนนประจำวันที่ 14 เมษายน 2561 ซึ่งเป็นวันที่สี่ของการรณรงค์ “ขับรถมีน้ำใจ รักษาวินัยจราจร” เกิดอุบัติเหตุ 603 ครั้ง ผู้เสียชีวิต 57 ราย ผู้บาดเจ็บที่นอนพักรักษาในโรงพยาบาล 626 คน สาเหตุที่ทำให้เกิดอุบัติเหตุสูงสุด ได้แก่ ดื่มแล้วขับ ร้อยละ 43.62 ขับรถเร็ว ร้อยละ 25.70 ยานพาหนะที่เกิดอุบัติเหตุสูงสุด คือ รถจักรยานยนต์ ร้อยละ 79.58 ส่วนใหญ่เกิดในเส้นทางตรง ร้อยละ 65.17 บนถนนใน อบต./หมู่บ้าน ร้อยละ 43.62 ถนนกรมทางหลวง ร้อยละ 32.84  ช่วงเวลาที่เกิดอุบัติเหตุสูงสุด ได้แก่ ช่วงเวลา 16.01 – 20.00 น. ร้อยละ 30.68 ผู้บาดเจ็บและเสียชีวิตสูงสุดอยู่ในช่วงอายุ 50 ปีขึ้นไปร้อยละ 22.11
ทั้งนี้ ได้จัดตั้งจุดตรวจหลัก 2,030 จุด เจ้าหน้าที่ปฏิบัติงาน 65,491 คน เรียกตรวจยานพาหนะ 858,520   คัน มีผู้ถูกดำเนินคดี รวม 181,692 ราย มีความผิดฐานไม่สวมหมวกนิรภัย 50,603 ราย ไม่มีใบขับขี่ 48,061 ราย โดยจังหวัดเชียงใหม่เกิดอุบัติเหตุสูงสุด 34 ครั้ง และมีผู้บาดเจ็บสูงสุด 39 คน จังหวัด นครราชสีมามีผู้เสียชีวิตสูงสุด 9 รายสรุปอุบัติเหตุทางถนนสะสม 4 วัน (11 – 14 เมษายน 2561) เกิดอุบัติเหตุรวม 1,846 ครั้ง ผู้เสียชีวิต 248 ราย ผู้บาดเจ็บที่นอนพักรักษาในโรงพยาบาล  2,557 คน โดยจังหวัดเชียงใหม่เกิดอุบัติเหตุสะสมสูงสุด 99 ครั้ง และมีผู้บาดเจ็บสะสมสูงสุด 109 คน ส่วนจังหวัดนครราชสีมามีผู้เสียชีวิตสะสมสูงสุด 17 ราย
ส่วนผลการบังคับใช้กฎหมายเข้มข้นของ 3หน่วยงาน ได้แก่ ตำรวจ กรมการขนส่งทางบก และกระทรวงสาธารณสุข ช่วงฉลองเทศกาลสงกรานต์ ระหว่างวันที่ 13-14 เมษายน 2561 ช่วยลดจำนวนผู้เสียชีวิตลงได้ร้อยละ 6 จาก 152 รายในปี 2560 ลดเหลือ 143 ราย โดยตำรวจได้กวดขันบังคับใช้กฎหมายเรื่องดื่มแล้วขับ เพิ่มขึ้นร้อยละ 43 ตรวจจับรถขับเร็วเพิ่มขึ้นร้อยละ 42 ส่วนกรมขนส่งทางบกได้เข้มงวดรถสาธารณะมากขึ้น มีการตรวจระดับแอลกอฮอล์ในลมหายใจ 14,878 คน ไม่พบผู้ขับขี่รถมีปริมาณแอลกอฮอล์
ในส่วนของกระทรวงสาธารณสุข ได้ส่งทีมออกตรวจเตือนและตรวจจับตาม พ.ร.บ.ควบคุมเครื่องดื่มแอลกอฮอล์ พ.ศ.2561 สุ่มตรวจที่ปั๊มน้ำมัน ร้านสะดวกซื้อ สถานีขนส่ง ร้านอาหาร 1,068 แห่ง ทั่วประเทศ พบการกระทำผิด 260 แห่ง ส่วนใหญ่เป็นเรื่องโฆษณา ดื่มในที่ห้ามดื่ม ขายในช่วงเวลาห้ามขาย
“ขอให้หน่วยงานที่เกี่ยวข้องบูรณาการทำงานต่อเนื่อง ส่วนผู้ที่ยังฉลองอยู่ให้ฉลองอย่างปลอดภัย ระมัดระวังการเจ็บป่วยจากอากาศร้อนจัด โดยเฉพาะผู้มีโรคประจำตัว ส่วนผู้ที่ทยอยเดินทางกลับขอให้ปฏิบัติตามกฎหมายอย่างเคร่งครัด ดื่มไม่ขับ ขับรถไม่เร็ว ง่วงให้พัก ”นายแพทย์โอภาส กล่าว

ที่มา : http://www.thaigov.go.th/news/contents/details/11499