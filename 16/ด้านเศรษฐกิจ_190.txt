รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้าหารือทูตเกษตรฯ 


วันจันทร์ที่ 19 มีนาคม 2561
114
กระทรวงเกษตรฯ เดินหน้าหารือทูตเกษตรฯ
กระทรวงเกษตรฯ เดินหน้าหารือทูตเกษตรฯ ผลักดันความร่วมมือด้านวิชาการและเปิดตลาดนำเข้า-ออก หวังเพิ่มมูลค่าการส่งออกสินค้าเกษตรจากไทยไปต่างประเทศให้สูงขึ้น
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังอนุญาตให้เอกอัครราชทูต ประจำประเทศไทย ประกอบด้วย สาธารณรัฐโรมาเนีย และสหรัฐเม็กซิโกเข้าพบและหารือด้านความร่วมมือทางการเกษตร ว่า กระทรวงเกษตรและสหกรณ์มีความยินดีและเป็นเกียรติที่ได้ต้อนรับเอกอัครราชทูตแห่งสาธารณรัฐโรมาเนีย และสหรัฐเม็กซิโก โดยได้ร่วมหารือความร่วมมือทางวิชาการด้านการเกษตร และการขยายมูลค่าการค้าสินค้าเกษตรระหว่างกันที่สำคัญหลายประการ ประกอบด้วย 1) ไทยและโรมาเนียได้มีการผลักดันให้มีการจัดประชุมคณะทำงานร่วมด้านการเกษตร (Joint Working Group : JWG) ครั้งที่ 4 ซึ่งจะจัดขึ้นในช่วงเดือนกรกฎาคม-สิงหาคมนี้ ภายใต้กรอบความตกลงว่าด้วยความร่วมมือด้านการเกษตร ซึ่งการประชุมดังกล่าวจะเกิดประโยชน์กับทั้งไทยและโรมาเนีย โดยทั้งสองฝ่ายมีโครงการความร่วมมือทางวิชาการร่วมกัน ทั้งในด้านปศุสัตว์ พืช และประมง อาทิ โรมาเนียต้องการให้ไทยถ่ายทอดความรู้เรื่องข้าว โดยเฉพาะการคัดสายพันธุ์ข้าวใช้น้ำน้อย และเรียนรู้ระบบสหกรณ์การเกษตรเพื่อการรวมกลุ่มเกษตรกรในแต่ละสาขา ส่วนไทยมีความสนใจด้านประมงในการแลกเปลี่ยนไข่ปลาสเตอร์เจียนกับปลานิล และกิ่งพันธุ์องุ่น เป็นต้น
2) ไทยและสหรัฐเม็กซิโก ได้ร่วมหารือกันเกี่ยวกับการนำเข้า – ส่งออกสินค้าเกษตรระหว่างกัน ซึ่งมีความล่าช้าด้านการดำเนินงาน โดยกระทรวงเกษตรฯ ได้เสนอให้มีการหารือนอกรอบร่วมกันในระดับคณะทำงานฯ ของทั้ง 2 ประเทศ ซึ่งประกอบด้วยเจ้าหน้าที่จากสถานทูตเม็กซิโก และหน่วยงานภายใต้สังกัดกระทรวงเกษตรฯ ที่เกี่ยวข้อง เพื่อแลกเปลี่ยนความคิดเห็น จัดเตรียมข้อมูล และวางกรอบการดำเนินงานให้เป็นรูปธรรมชัดเจน เพื่อให้การเปิดตลาดนำเข้า - ส่งออกสินค้าเกษตรระหว่าง 2 ประเทศ เป็นไปอย่างมีประสิทธิภาพและรวดเร็วยิ่งขึ้น รวมถึงการจัดทำบันทึกความเข้าใจว่าด้วยความร่วมมือด้านการเกษตร ระหว่างไทย – เม็กซิโก ซึ่งจะส่งเสริมความร่วมมือระหว่างกันในด้านการเกษตร การเพาะเลี้ยงสัตว์น้ำและการประมง และเสริมสร้างความร่วมมือด้านวิทยาศาสตร์ และเศรษฐกิจที่เกี่ยวข้องกับการผลิตทางการเกษตรและการประมง และส่งเสริมการพัฒนาด้านการเกษตรของทั้งสองประเทศ
นอกจากนี้ ประเทศไทย ได้ขอให้เอกอัครราชทูตทั้ง 2 ประเทศ สนับสนุนและเพิ่มมูลค่าการนำเข้าสินค้าเกษตรจากไทย ได้แก่ ยางพาราธรรมชาติ เมล็ดพันธุ์พืช ฯลฯ ด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/10846