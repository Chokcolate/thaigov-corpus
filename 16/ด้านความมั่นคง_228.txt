รัฐบาลไทย-ข่าวทำเนียบรัฐบาล-ทส. ร่วมการประชุมกลุ่มผู้เชี่ยวชาญช้างเอเชีย (Asian Elephant Specialist Group Meeting) ครั้งที่ 9


วันพฤหัสบดีที่ 26 เมษายน 2561
108
ทส. ร่วมการประชุมกลุ่มผู้เชี่ยวชาญช้างเอเชีย (Asian Elephant Specialist Group Meeting) ครั้งที่ 9
ทส. ร่วมการประชุมกลุ่มผู้เชี่ยวชาญช้างเอเชีย (Asian Elephant Specialist Group Meeting) ครั้งที่ 9
วันนี้ (26 เม.ย.61) เวลา 10.30 น. พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เดินทางไปร่วมเป็นเกียรติและกล่าวสุนทรพจน์ในการประชุมกลุ่มผู้เชี่ยวชาญช้างเอเชีย (Asian Elephant Specialist Group Meeting) ครั้งที่ 9 จัดขึ้นระหว่างวันที่ 25-28 เมษายน 2561 ณ โรงแรมอนันตรา ริเวอร์ไซด์ กรุงเทพมหานคร มีผู้เข้าร่วมประชุมจาก สมาชิกในกลุ่มผู้เชี่ยวชาญช้างเอเชีย ผู้แทนจากรัฐบาลของประเทศในเขตการแพร่กระจายของช้างเอเชีย 13 ประเทศ ผู้แทนกลุ่มความร่วมมือในการป้องกันการลักลอบล่าช้างป่า (MIKE) ผู้แทนจากสมาคมสวนสัตว์ (Association of Zoos and Aquariums, WAZA) สมาคมสวนสัตว์และพิพิธภัณฑ์สัตว์น้ำยุโรป (European Association of Zoos and Aquaria, EAZA) เจ้าหน้าที่จาก United States Fish and Wildlife Service (USFWS) ผู้สนับสนุนแหล่งทุน ตลอดจนแขกรับเชิญกิตติมศักดิ์จากหลายประเทศทั่วโลก
การประชุมการประชุมกลุ่มผู้เชี่ยวชาญช้างเอเชียในครั้งนี้ จัดขึ้นเพื่อหารือ แลกเปลี่ยนประสบการณ์ และติดตามความก้าวหน้าการดำเนินงานของแต่ละประเทศในการอนุรักษ์และการจัดการช้างเอเชีย เป็นผลสืบเนื่องมาจากการประชุมกลุ่มผู้เชี่ยวชาญ ครั้งที่ 8 ณ ประเทศอินเดีย เมื่อปี พ.ศ.2559 และการประชุมของประเทศที่เป็นถิ่นอาศัยของช้างเอเชีย (Asian Elephant Range States Meeting) ครั้งที่ 2 ณ ประเทศอินโดนีเซีย เมื่อปี พ.ศ.2560 มีประเด็นสาคัญที่เกี่ยวข้องทั้งในด้านการจัดการและอนุรักษ์ช้างป่าและช้างเลี้ยง ได้แก่ การพิจารณาแผนการอนุรักษ์ช้างในรัฐซาบาห์ ประเทศมาเลเซีย การแก้ไขปัญหาการลดลงของประชากรช้างเอเชียในประเทศเวียดนาม การจัดทำแนวทางการฟื้นฟูสมรรถภาพและการปล่อยช้างเลี้ยงในพื้นที่ป่าธรรมชาติ การจัดการและดูแลช้างเลี้ยงที่อยู่ในภาวะตกมัน การจัดการสวัสดิภาพและการใช้ประโยชน์ช้างเพื่อการท่องเที่ยว การแก้ไขปัญหาระหว่างคนกับช้างป่า การจัดทำแผนที่การกระจายของช้างเอเชีย การจัดทำแนวทางการสร้างแหล่งน้ำ/บ่อน้ำในพื้นที่ถิ่นอาศัยของช้างป่า การเสริมสร้างศักยภาพโครงการติดตามตรวจสอบการลักลอบฆ่าช้าง (Monitoring of Illegal Killing of Elephants-MIKE) การจัดทำแผนปฏิบัติการเพื่อการอนุรักษ์และจัดการช้างเอเชีย
นอกจากนี้ มีการบรรยายพิเศษในประเด็นสำคัญต่างๆ เช่น การจัดทำฐานข้อมูลพันธุกรรมของช้างป่า ความก้าวหน้าของการศึกษาวิจัยในด้านการตรวจสอบเชื้อเฮอร์ปีส์ไวรัสในช้างเอเชีย การป้องกันลักลอบค้าช้างและอวัยวะของช้าง รวมถึงการหารือแนวทางพัฒนาความร่วมมือและการบริหารจัดการช้างระหว่างประเทศที่เป็นเขตกระจายของช้างเอเชีย โดยผลลัพธ์ที่ได้จากการประชุมในครั้งนี้ จะนำไปสู่แนวทางปฏิบัติที่มีประสิทธิภาพในการอนุรักษ์ช้างเอเชีย ตลอดจนนำไปสู่ความเข้มแข็งของเครือข่ายความร่วมมือระหว่างประเทศและแผนการจัดการและอนุรักษ์ทั้งในระดับชาติและระดับนานาชาติเพื่อเสริมสร้างความเข้มแข็งและมาตรการเชิงรุกในการอนุรักษ์ช้างเอเชียในอนาคตต่อไป

ที่มา : http://www.thaigov.go.th/news/contents/details/11791