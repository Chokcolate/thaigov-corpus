รัฐบาลไทย-ข่าวทำเนียบรัฐบาล-ปลัดมหาดไทยสั่งการด่วนผู้ว่าฯ ทุกจังหวัด เชิญชวนนิสิตนักศึกษาในสถาบันการศึกษา และเครือข่าย "ประชารัฐ" ร่วมลงพื้นที่วิเคราะห์สภาพปัญหาตามโครงการไทยนิยม ยั่งยืน


วันจันทร์ที่ 5 มีนาคม 2561
254
ปลัดมหาดไทยสั่งการด่วนผู้ว่าฯ ทุกจังหวัด เชิญชวนนิสิตนักศึกษาในสถาบันการศึกษา และเครือข่าย "ประชารัฐ" ร่วมลงพื้นที่วิเคราะห์สภาพปัญหาตามโครงการไทยนิยม ยั่งยืน
ปลัดมหาดไทยสั่งการด่วนผู้ว่าฯ ทุกจังหวัด เชิญชวนนิสิตนักศึกษาในสถาบันการศึกษา และเครือข่าย "ประชารัฐ" ร่วมลงพื้นที่วิเคราะห์สภาพปัญหาตามโครงการไทยนิยม ยั่งยืน
วันนี้ (3 มี.ค.61) ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่คณะรัฐมนตรีได้มีมติเมื่อวันที่ 16 มกราคม 2561 เรื่องการมีส่วนร่วมเพื่อพัฒนาประเทศไทยสู่ความยั่งยืน โดยให้มีการผนึกกำลังจากทุกภาคส่วนในพื้นที่ร่วมกันขับเคลื่อนการพัฒนาประเทศสู่ความยั่งยืน รวมถึงให้ทุกส่วนราชการ หน่วยงานที่มีหรือจะมีโครงการกิจกรรมที่จะดำเนินการในระดับตำบล/ หมู่บ้าน บูรณาการดำเนินการร่วมกันตามแนวทางประชารัฐ โดยใช้ทีมขับเคลื่อนการมีส่วนร่วมเพื่อการพัฒนาประเทศไทยสู่ความยั่งยืนระดับตำบลเป็นแกนหลัก
เพื่อให้การดำเนินการขับเคลื่อนการพัฒนาประเทศตามโครงการไทยนิยม ยังยืน เป็นไปตามมติคณะรัฐมนตรีดังกล่าว และเป็นการบูรณาการความร่วมมือของทุกภาคส่วนในพื้นที่ตามแนวทางประชารัฐ ซึ่งจะตอบสนองปัญหาและความต้องการของประชาชนในพื้นที่ รวมทั้งทำให้เกิดความโปร่งใสในการดำเนินการ  กระทรวงมหาดไทย จึงได้สั่งการไปยังผู้ว่าราชการจังหวัด ทุกจังหวัด ประสานสถาบันการศึกษาในระดับอุดมศึกษาที่ตั้งอยู่ในพื้นที่ ให้เชิญชวนนิสิต นักศึกษาร่วมลงพื้นที่ตามโครงการไทยนิยม ยั่งยืน เพื่อให้นิสิต นักศึกษาได้มีโอกาสเรียนรู้การทำงานของส่วนราชการ สั่งสมบ่มเพาะประสบการณ์ในการทำงานร่วมกับประชาชน รวมทั้งเชิญผู้แทนภาคเอกชน ภาคประชาสังคม และสถาบันการศึกษาในระดับอุดมศึกษาที่ตั้งอยู่ในพื้นที่ เข้ามามีส่วนร่วมในการสนับสนุนทีมงานฯ ระดับอำเภอในการสรุป วิเคราะห์ข้อมูลความต้องการของประชาชนที่ได้รับจากทีมขับเคลื่อนฯ ระดับตำบล และติดตามการดำเนินการโครงการต่าง ๆ ในพื้นที่
ปลัดกระทรวงมหาดไทย กล่าวเพิ่มเติมว่า กระทรวงมหาดไทย ขอเชิญชวนทุกภาคส่วนซึ่งถือเป็นองค์ประกอบสำคัญของ "ประชารัฐ" ทั้งภาคเอกชน ภาคประชาสังคม สถาบันการศึกษาในระดับอุดมศึกษาที่ตั้งอยู่ในพื้นที่ เข้ามามีส่วนร่วมในการขับเคลื่อนการพัฒนาประเทศตามโครงการไทยนิยม ยั่งยืน เพื่อร่วมกันวิเคราะห์การสะท้อนปัญหาหมู่บ้าน/ชุมชนของพี่น้องประชาชนในทุกพื้นที่ นำไปสู่การดำเนินโครงการไทยนิยม ยั่งยืน ที่สนองตอบความต้องการของประชาชน อย่างโปร่งใส และยั่งยืน.
ครั้งที่ 47/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10492