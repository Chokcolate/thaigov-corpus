รัฐบาลไทย-ข่าวทำเนียบรัฐบาล-กสร.ปล่อยกู้ 12 ล้าน ลดภาระหนี้ลูกจ้าง พนักงานรัฐวิสาหกิจ

วันพุธที่ 21 กุมภาพันธ์ 2561
กสร.ปล่อยกู้ 12 ล้าน ลดภาระหนี้ลูกจ้าง พนักงานรัฐวิสาหกิจ
กรมสวัสดิการและคุ้มครองแรงงาน อนุมัติเงินกู้กว่า 12 ล้าน ให้สหกรณ์ออมทรัพย์ใน
สถานประกอบกิจการแก้ปัญหาหนี้นอกระบบ หนี้บัตรเครดิต ให้ลูกจ้าง พนักงานรัฐวิสาหกิจ ตามโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา ย้ำสถานประกอบกิจการ รัฐวิสาห
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่กสร.ได้จัดทำโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา เปิดโอกาสให้สหกรณ์ออมทรัพย์ในสถานประกอบกิจการและรัฐวิสาหกิจกู้ยืมเงินผ่านกองทุนเพื่อผู้ใช้แรงงาน เพื่อนำไปให้ลูกจ้าง พนักงานที่เป็นสมาชิกสหกรณ์ออมทรัพย์ในสถานประกอบกิจการและรัฐวิสาหกิจที่มีรายได้น้อย นำไปใช้ปลดเปลื้องภาระหนี้สินนอกระบบ หนี้บัตรเครดิต ตลอดจนนำไปพัฒนารายได้ของตนเองและครอบครัวและเมื่อวันที่ 19 กุมภาพันธ์ 2561 คณะกรรมการบริหารกองทุนเพื่อผู้ใช้แรงงาน ได้มีมติอนุมัติเงินกู้ตามโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา แก่สหกรณ์ออมทรัพย์ในสถานประกอบกิจการ จำนวน 2 แห่ง คือ สหกรณ์ออมทรัพย์พนักงาน บริษัท ไลท์ออน อิเล็กทรอนิกส์ จำกัด จำนวน 5.62 ล้านบาท และ สหกรณ์ออมทรัพย์เจ้าหน้าที่สหกรณ์นิคมท่าแซะ จำกัด จำนวน 7 ล้านบาท รวมเป็นเงิน12.62 ล้านบาท มีผู้ใช้แรงงานได้รับประโยชน์รวม 997 คน
อธิบดีกรมสวัสดิการและคุ้มครองแรงงาน กล่าวต่อไปว่า โครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา มีงบประมาณในการดำเนินการ 50 ล้านบาท โดยปล่อยกู้ให้สหกรณ์ออมทรัพย์ในสถานประกอบกิจการหรือสหกรณ์ออมทรัพย์ในรัฐวิสาหกิจสูงสุด ไม่เกินสหกรณ์ละ 10 ล้านบาท สหกรณ์ออมทรัพย์ที่สนใจเข้าร่วมโครงการ สามารถยื่นคำขอกู้เงินจากกองทุนฯ พร้อมรายละเอียดโครงการและหลักฐานเอกสารที่เกี่ยวข้องได้จนถึงวันที่ 31 กรกฎาคม 2561 สนใจสอบถามข้อมูลเพิ่มเติมได้ที่ กองสวัสดิการแรงงาน โทรศัพท์ 0 2245 6774 หรือ 0 2246 0383

ที่มา : http://www.thaigov.go.th/news/contents/details/10227
