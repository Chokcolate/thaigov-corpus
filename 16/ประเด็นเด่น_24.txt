รัฐบาลไทย-ข่าวทำเนียบรัฐบาล-เลขาธิการคณะกรรมการอาหารและยาชี้แจง ข่าวกรณีการนำเข้าปลาสดจากจังหวัดฟุกุชิมะ ประเทศญี่ปุ่น

วันพุธที่ 7 มีนาคม 2561
เลขาธิการคณะกรรมการอาหารและยาชี้แจง ข่าวกรณีการนำเข้าปลาสดจากจังหวัดฟุกุชิมะ ประเทศญี่ปุ่น
เลขาธิการคณะกรรมการอาหารและยาชี้แจง ข่าวกรณีการนำเข้าปลาสดจากจังหวัดฟุกุชิมะ ประเทศญี่ปุ่น
นายแพทย์วันชัย สัตยาวุฒิพงศ์ เลขาธิการคณะกรรมการอาหารและยา กระทรวงสาธารณสุข ชี้แจงประเด็นข่าว จาก นสพ.Japan Times และ สื่อโซเชียลมีเดีย กรณีการนำเข้าปลาสดจากจังหวัดฟุกุชิมะ ประเทศญี่ปุ่น ดังนี้
1. มาตรการควบคุมอาหารที่ปนเปื้อนกัมมันตภาพรังสี ได้แก่ การกำหนดปริมาณการปนเปื้อนกัมมันตรังสี โดยมีประกาศกระทรวงสาธารณสุข เรื่อง มาตรฐานอาหารที่ปนเปื้อนสารกัมมันตรังสีกำหนดให้ปนเปื้อนได้ไม่เกิน ไอโอดีน – 131 ไม่เกิน 100 เบคเคอเรลต่อกิโลกรัม หรือ เบคเคอเรล ต่อลิตร รวมทั้ง ซีเซียม – 134 และ ซีเซียม – 137 รวมกันไม่เกิน 500 เบคเคอเรลต่อกิโลกรัม หรือ เบคเคอเรลต่อลิตร ซึ่งประเทศที่ยกเลิกมาตรการ/เงื่อนไข การนำเข้าอาหารจากประเทศญี่ปุ่น เช่น ออสเตรเลีย นิวซีแลนด์ แคนาดา มาเลเซีย เป็นต้น
2. อย. ได้มีการประสานอย่างใกล้ชิดกับกระทรวงสาธารณสุขของประเทศญี่ปุ่นโดยผ่านสถานทูตญี่ปุ่นในประเทศไทย  ซึ่งสถานทูตญี่ปุ่นได้แจ้งให้ทราบว่าประเทศญี่ปุ่นมีมาตรการจัดการกับสินค้าที่ตรวจพบการปนเปื้อนสารกัมมันตรังสีอย่างเข้มงวด โดยหากตรวจพบอาหารที่ปนเปื้อนสารกัมมันตรังสีเกินมาตรฐานอาหารจากพื้นที่นั้นจะถูกควบคุมและทำลายโดยทันที เพื่อป้องกันไม่ให้มีการกระจายสินค้าไปสู่ตลาดทั้งในประเทศและต่างประเทศ ทั้งนี้ อย. ได้ตรวจสอบผลการเฝ้าระวังในปีพ.ศ. 2560 ซึ่งดำเนินการโดยกระทรวงสาธารณสุขญี่ปุ่นมีการเก็บตัวอย่างปลาและผลิตภัณฑ์ประมง 7,408 ตัวอย่าง พบการปนเปื้อนเกินเกณฑ์ 8 ตัวอย่าง เป็นปลา Whitespotted char 4 ตัวอย่าง และ Cherry salmon 4 ตัวอย่าง ส่วนปลานำเข้ามาจำหน่ายในไทย ได้แก่ ปลาตาเดียว ซึ่งไม่ใช่ปลาที่มีปัญหาดังกล่าว
3. ผลการตรวจเฝ้าระวังที่ดำเนินการโดย อย. ในกรณีผลิตภัณฑ์ประมงที่ผ่านมา ไม่พบการปนเปื้อนสารกัมมันตรังสี  เกินมาตรฐานแต่อย่างใด และกรมวิทยาศาสตร์การแพทย์ได้มีการสุ่มตรวจสารกัมมันตรังสีในผลิตภัณฑ์อาหารที่จำหน่ายในท้องตลาด ช่วงเดือนมีนาคม – เมษายน 2559 ไม่พบการปนเปื้อนสารซีเซียม – 137 เช่นกัน
4. อย. ร่วมกับกระทรวงเกษตรฯ ดำเนินการเฝ้าระวังอาหารที่นำเข้าอย่างเข้มงวดซึ่งหากพบการปนเปื้อน อย. จะใช้มาตรการส่งคืนหรือทำลายทันที ขอให้ประชาชนวางใจในการดำเนินงานของ อย. และหน่วยงานที่เกี่ยวข้อง ขอให้รับฟังข้อมูลข่าวสารให้รอบด้าน อย. จะเฝ้าระวังและติดตามข้อมูลจากทั้งในและต่างประเทศ หากพบผลิตภัณฑ์อาหารใดที่เป็นอันตราย จะประชาสัมพันธ์ข้อมูลให้ประชาชนทราบทันที
---------------------------

ที่มา : http://www.thaigov.go.th/news/contents/details/10578
