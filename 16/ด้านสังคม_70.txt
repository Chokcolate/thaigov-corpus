รัฐบาลไทย-ข่าวทำเนียบรัฐบาล-พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จเป็นองค์ประธานในพิธีเปิดการประชุมวิชาการประจำปี HA National Forum ครั้งที่ 19 


วันอังคารที่ 13 มีนาคม 2561
195
พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จเป็นองค์ประธานในพิธีเปิดการประชุมวิชาการประจำปี HA National Forum ครั้งที่ 19
พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุเสด็จเป็นองค์ประธานในพิธีเปิดการประชุมวิชาการประจำปี HA National Forum ครั้งที่19 ประทานโล่เกียรติคุณผู้ทรงคุณค่า คุณภาพ คุณธรรม  และประกาศนียบัตรรับรองกระบวนการคุณภาพสถานพยาบาล จำนวน 150 แห่ง
วันนี้ (13 มีนาคม 2561 ) ณ ศูนย์การประชุม อิมแพ็ค เมืองทองธานี  พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุเสด็จเป็นองค์ประธานในพิธีเปิดการประชุมวิชาการประจำปี HA National Forum ครั้งที่19 ประทานโล่เกียรติคุณผู้ทรงคุณค่า คุณภาพ คุณธรรม  และประกาศนียบัตรรับรองกระบวนการคุณภาพสถานพยาบาล จำนวน 150 แห่ง  โดยมี ศ.คลินิก เกียรติคุณ นพ.ปิยะสกล  สกลสัตยาทร รัฐมนตรีว่าการกระทรวงสาธารณสุข นายแพทย์เจษฎา โชคดำรงสุข ปลัดกระทรวงสาธารณสุข นายแพทย์กิตตินันท์ อนรรฆมณี ผู้อำนวยการสถาบันรับรองคุณภาพสถานพยาบาล และคณะกรรมการบริหาร ร่วมรับเสด็จ
ศ.คลินิก เกียรติคุณ นพ.ปิยะสกลกล่าวว่า สถาบันรับรองคุณภาพสถานพยาบาล (องค์การมหาชน) จัดประชุมวิชาการประจำปี 2561 ระหว่างวันที่ 13-16 มีนาคม 2561 ภายใต้แนวคิด “คุณค่า คุณภาพ คุณธรรม” เพื่อสร้างแรงบันดาลใจให้เกิดการพัฒนาคุณภาพอย่างต่อเนื่อง และเชิดชูสถานพยาบาลที่ผ่านการประเมินและรับรองคุณภาพ อีกทั้งยังเป็นการแลกเปลี่ยนเรียนรู้ประสบการณ์ สร้างความตระหนัก และจุดประกายทิศทางการพัฒนาคุณภาพสถานพยาบาล ทั้งนี้ สถาบันรับรองคุณภาพสถานพยาบาลฯ มีบทบาทสำคัญในการส่งเสริมการพัฒนาคุณภาพของโรงพยาบาลด้วยกระบวนการมาตรฐานเอชเอ  (HA : Healthcare Accreditation Institute) ส่งผลดีต่อการให้บริการสาธารณสุข เพราะการที่สถานพยาบาลมีคุณภาพและมาตรฐาน ย่อมส่งผลให้ประชาชนที่มารับบริการมีความปลอดภัย ภายใต้มาตรฐานการรักษาและสิ่งแวดล้อมที่ดี ลดความเสี่ยงในการทำงานของเจ้าหน้าที่
ปัจจุบันมีโรงพยาบาลผ่านการรับรองกระบวนการคุณภาพมาตรฐาน HA ทั้งภาครัฐและเอกชนรวม 895 แห่ง  จากทั้งหมดที่ขึ้นทะเบียนไว้ 1,381 แห่ง คิดเป็นร้อยละ 64.81 เป็นโรงพยาบาลภาครัฐ 764 แห่ง เอกชน 131 แห่ง  ในปีงบประมาณ 2561 นี้   กระทรวงสาธารณสุข   ได้กำหนดให้ HA   เป็นตัวชี้วัดในคำรับรองการปฏิบัติราชการ   มีเป้าหมายให้โรงพยาบาลสังกัดกระทรวงสาธารณสุข มีคุณภาพมาตรฐานผ่านการรับรอง HA ขั้นที่ 3 โดยในระดับโรงพยาบาลศูนย์/โรงพยาบาลทั่วไป /โรงพยาบาลในสังกัดกรมการแพทย์ กรมควบคุมโรค และกรมสุขภาพจิต รวม 165 แห่ง ให้ผ่านการรับรองครบทุกแห่ง  ส่วนโรงพยาบาลชุมชนมี 780 แห่ง ตั้งเป้าผ่านการรับรองร้อยละ 80 ปัจจุบันมีโรงพยาบาลผ่านการรับรองแล้ว 696 แห่ง ประกอบด้วย โรงพยาบาลศูนย์ 22 แห่ง โรงพยาบาลทั่วไป 73 แห่ง โรงพยาบาลขุมชน 552 แห่ง และโรงพยาบาลในสังกัดกรม 49 แห่ง
ด้านนพ.กิตตินันท์  อนรรฆมณี ผู้อำนวยการสถาบันรับรองคุณภาพสถานพยาบาล กล่าวว่า การประชุมวิชาการในปีนี้ มีสถานพยาบาลที่มุ่งมั่นพัฒนาคุณภาพและได้รับการต่ออายุการรับรองกระบวนการคุณภาพขั้นก้าวหน้า (Advanced  HA) 1 แห่ง  ผ่านการรับรองกระบวนการคุณภาพครั้งแรก 50 แห่ง ได้รับการต่ออายุรับรองกระบวนการคุณภาพ 93 แห่ง และเครือข่ายระบบบริการสุขภาพระดับอำเภอ ได้รับการรับรองกระบวนการคุณภาพ 4 แห่ง ศูนย์บริการสาธารณสุขผ่านการรับรองกระบวนการคุณภาพสถานพยาบาล ครั้งแรก 2 แห่ง สมควรได้รับประทานประกาศนียบัตร จำนวนทั้งสิ้น 150แห่ง  และโล่เชิดชูเกียรติแก่นายแพทย์อนุวัฒน์ ศุภชุติกุลให้เป็นบุคคลผู้ทรงไว้ซึ่งคุณค่า คุณภาพ และคุณธรรม นอกจากนี้มีกิจกรรมการบรรยาย นิทรรศการผลงานการพัฒนาคุณภาพของโรงพยาบาลต่างๆ ทั่วประเทศ จัดแสดงให้ผู้สนใจเข้าชมนิทรรศการได้ ณ บริเวณ HALL 9
ทั้งนี้ สถาบันรับรองคุณภาพสถานพยาบาลฯ เป็นองค์กรมหาชนที่ได้รับการรับรองจาก ISQua ครบทั้ง 3 ด้าน คือ ด้านมาตรฐาน (Standard) ด้านองค์กร (Organization) และด้านโปรแกรมการพัฒนาผู้เยี่ยมสำรวจ (Survey or Training Program) ซึ่งเป็นมาตรฐานระดับสากลผ่านการรับรองจาก International Society for Quality in Healthcare หรือ ISQua ทำให้มั่นใจว่ามาตรฐานการรับรองกระบวนคุณภาพของประเทศไทยเป็นมาตรฐานที่สากลยอมรับ
********************************************* 13 มีนาคม 2561

ที่มา : http://www.thaigov.go.th/news/contents/details/10742