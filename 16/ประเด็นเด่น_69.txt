รัฐบาลไทย-ข่าวทำเนียบรัฐบาล-ททท.ชี้แจง กรณีข่าวข้อวิจารณ์อาหารที่วางขายในตลาดร่มหุบ จ.สมุทรสงคราม ไม่ถูกสุขลักษณะ

วันพฤหัสบดีที่ 19 เมษายน 2561
ททท.ชี้แจง กรณีข่าวข้อวิจารณ์อาหารที่วางขายในตลาดร่มหุบ จ.สมุทรสงคราม ไม่ถูกสุขลักษณะ
ททท.ชี้แจง กรณีข่าวข้อวิจารณ์อาหารที่วางขายในตลาดร่มหุบ จ.สมุทรสงคราม ไม่ถูกสุขลักษณะ
นายยุทธศักดิ์ สุภสร ผู้ว่าการการท่องเที่ยวแห่งประเทศไทย ชี้แจงประเด็นกรณีเว็บไซต์สถานีโทรทัศน์ Thai PBS เสนอข่าวข้อวิจารณ์อาหารที่วางขายในตลาดร่มหุบ จ.สมุทรสงคราม ไม่ถูกสุขลักษณะ ดังนี้
จากกรณีที่ สำนักข่าวบีบีซี ได้เผยแพร่สกู๊ปพิเศษ ผ่านเพจเฟซบุ๊ก BBC News ที่ได้ส่งทีมงานลงพื้นที่ตลาดร่มหุบ จ.สมุทรสงคราม ที่เป็นสถานที่ท่องเที่ยวชื่อดังของเมืองไทย และได้รับความนิยมจากนักท่องเที่ยวต่างชาติเป็นจำนวนมากที่เข้ามารอถ่ายรูปในขณะที่รถไฟมา พ่อค้าแม่ค้าในบริเวณนั้นก็จะหุบร่มหลบ และยังถูกยกว่าเป็นอันซีนไทยแลนด์อีกแห่งหนึ่ง โดยคลิปมีความยาว 1 นาที 36 วินาที มีการถ่ายทำทั้งบนตัวรถไฟ และตั้งกล้องอยู่บริเวณตลาดร่มหุบเมื่อรถไฟมาถึง และชาวต่างชาติเข้ามาแสดงความคิดเห็นมากมาย แต่มี 1 คอมเมนต์ได้วิจารณ์ จนกลายเป็นประเด็นที่กำลังถูกพูดถึง สรุปใจความได้ว่า "ใครจะกินของพวกนี้ลง นี่เป็นตัวอย่างสุดคลาสสิกที่พวกเขาคิดว่านักท่องเที่ยวมาดูความอเมสซิ่ง แต่ความจริงอยากเห็นสถานที่อันสกปรกที่มีอยู่จริงต่างหาก" นั้น
เมื่อวันที่ 7 เมษายน ที่ผ่านมา การท่องเที่ยวแห่งประเทศไทย (ททท.) สำนักงานสมุทรสงคราม ได้ลงพื้นที่ตลาดร่มหุบ พบว่า ยังคงมีนักท่องเที่ยวทั้งชาวไทยและต่างชาติยังคงเดินทางมาชมบรรยากาศตลาดร่มหุบและชมรถไฟวิ่งผ่านตลาดร่มหุบ โดยนักท่องเที่ยวส่วนใหญ่เป็นชาวจีนและเอเชีย รวมทั้งนักท่องเที่ยวชาวยุโรป ที่เดินทางมาถ่ายรูปและเซลฟี่กับสถานีรถไฟแม่กลอง  และในโอกาสนี้ ได้เข้าพบ นายพัฒนา วงศ์มุจรินทร์ นายสถานีรถไฟแม่กลอง เพื่อสอบถามถึงกรณีข่าวที่เผยแพร่ในสื่อโซเชียลและร่วมหารือแนวทางการแก้ไขปัญหาดังกล่าว
นายพัฒนา วงศ์มุจรินทร์ นายสถานีรถไฟแม่กลอง กล่าวว่า ทางการรถไฟไม่มีนโยบายเปิดให้เป็นตลาด แต่เนื่องจากตลาดร่มหุบเป็นวิถีชุมชนที่ค้าขายดั้งเดิมมานาน ชาวต่างชาติโดยเฉพาะชาติตะวันตก คงไม่เข้าใจในวิถีชุมชนของคนไทย จึงคิดว่าเป็นสิ่งสกปรก นักท่องเที่ยวชาวตะวันตกส่วนใหญ่ที่เดินทางมาตลาดร่มหุบจะมาเพื่อถ่ายรูปแล้วเดินทางกลับ ส่วนนักท่องเที่ยวชาวเอเชีย เช่น ชาวจีน จะเลือกซื้อผลไม้ตามฤดูกาล ซื้ออาหารและเครื่องดื่มโดยเฉพาะมะพร้าวน้ำหอม ซึ่งเป็นการอุดหนุนชาวบ้าน ไม่มีการพูดถึงเรื่องของความสะอาด อาจเป็นเพราะนักท่องเที่ยวชาวเอเชียมีความเข้าใจในวัฒนธรรมท้องถิ่นของสมุทรสงคราม และมองว่าเป็นวิถีชีวิตของชาวบ้านที่ประกอบอาชีพค้าขาย
อย่างไรก็ดี แนวทางการแก้ไขเรื่องดังกล่าวนั้น การรถไฟแห่งประเทศไทยได้เรียกพ่อค้าแม่ค้าที่ขายสินค้าบริเวณทางรถไฟมาประชุม และมีนโยบายให้ผู้ประกอบการบริหารจัดการเก็บขยะและช่วยกันรักษาความสะอาดในพื้นที่ของตนเองให้มากขึ้น และให้บริษัททัวร์และไกด์นำเที่ยวแจ้งนักท่องเที่ยวและช่วยกันจัดการกับขยะที่เกิดจากนักท่องเที่ยวของบริษัททัวร์ ทั้งนี้ นายคันฉัตร ตันเสถียร ผู้ว่าราชการจังหวัดสมุทรสงคราม จะเรียกประชุมผู้มีส่วนเกี่ยวข้องเข้าประชุมเกี่ยวกับกรณีดังกล่าวในวันจันทร์ที่ 9 เมษายน 2561 ณ ศาลากลางจังหวัดสมุทรสงคราม โดยจะนำหลักเกณฑ์มาตรฐานตลาดสะอาด ตามแนวทางของกระทรวงสาธารณสุข มาเป็นแนวทางในการบริหารจัดการและประเมินผลเพื่อพัฒนาตลาดสะอาดให้ได้มาตรฐานเพื่อความยั่งยืนต่อไป สำหรับกลุ่มนักท่องเที่ยวที่นิยมเดินทางมาชมตลาดร่มหุบ ประกอบด้วย นักท่องเที่ยวชาวจีน  ญี่ปุ่น เกาหลี  ไต้หวัน และนักท่องเที่ยวชาวยุโรป เช่น อังกฤษ  ฝรั่งเศส  อเมริกา เยอรมัน เป็นต้น
---------------------------

ที่มา : http://www.thaigov.go.th/news/contents/details/11591
