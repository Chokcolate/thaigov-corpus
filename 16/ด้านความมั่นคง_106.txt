รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย เป็นประธานฝ่ายฆราวาสในพิธีเททองหล่อพระปทุมธรรมราช พระประจำจังหวัดปทุมธานี (องค์จำลอง)


วันอังคารที่ 20 มีนาคม 2561
124
รัฐมนตรีช่วยว่าการกระทรวงมหาดไทย เป็นประธานฝ่ายฆราวาสในพิธีเททองหล่อพระปทุมธรรมราช พระประจำจังหวัดปทุมธานี (องค์จำลอง)
รัฐมนตรีช่วยว่าการกระทรวงมหาดไทย เป็นประธานฝ่ายฆราวาสในพิธีเททองหล่อพระปทุมธรรมราช พระประจำจังหวัดปทุมธานี (องค์จำลอง)
วันนี้ (19 มี.ค.2561) เวลา 15:09 น. ณ วัดบางหลวง ตำบลบางหลวง อำเภอเมืองปทุมธานี จังหวัดปทุมธานี สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นประธานฝ่ายสงฆ์ในพิธีเททองหล่อพระปทุมธรรมราช พระประจำจังหวัดปทุมธานี (องค์จำลอง) โดยมี นายสุธี มากบุญ รัฐมนตรีช่วยว่าการกระทรวงมหาดไทย เป็นประธานฝ่ายฆราวาส โอกาสนี้ นายพินิจ บุญเลิศ ผู้ว่าราชการจังหวัดปทุมธานี และหัวหน้าส่วนราชการในจังหวัดปทุมธานี ร่วมพิธีฯ ดังกล่าวด้วย
พระปทุมธรรมราช เป็นพระประจำจังหวัดปทุมธานี สร้างในรัชสมัยพระบาทสมเด็จพระจุลจอมเกล้าเจ้าอยู่หัว (รัชกาลที่ 5) มีพุทธลักษณะเป็นพระพุทธรูปปางขัดสมาธิเพชร หน้าตักกว้าง 3 คืบ พระสุคตประมาณ 40 นิ้ว สูง 50 นิ้ว ห่มจีวรสังฆาฏิพาดตั้งอยู่บนฐานบัว สูง 8 นิ้ว ยาว 47 นิ้ว วัดความสูงถึงยอดพระเกตุมาลาได้ 65 นิ้ว พระประจำจังหวัดปทุมธานี หล่อที่โรงพิธีวัดบางหลวง อำเภอเมืองปทุมธานี จังหวัดปทุมธานี เมื่อวันที่ 19 มีนาคม พ.ศ. 2443 (รศ.118)
จังหวัดปทุมธานี ดำเนินการจัดสร้างพระปทุมธรรมราชองค์จำลองหน้าตัก 33 นิ้ว จำนวน 10 องค์ เพื่อนำไปประดิษฐาน ณ สถานที่สำคัญสำคัญในจังหวัดปทุมธานี เพื่อให้ประชาชนชาวจังหวัดปทุมธานีและพุทธศาสนิกชนทั่วไปได้กราบไหว้สักการะ และจัดสร้างวัตถุมงคลเพื่อให้ประชาชนทั่วไปเช่าบูชา รายได้สมทบทุนจัดสร้างวิหารที่ประดิษฐานพระปทุมธรรมราช ณ วัดบางหลวง และสร้างซุ้มศาลาประดิษฐานพระปทุมธรรมราช ณ ศาลากลางจังหวัดปทุมธานี ต่อไป.
ครั้งที่  63/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10907