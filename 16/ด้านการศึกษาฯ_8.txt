รัฐบาลไทย-ข่าวทำเนียบรัฐบาล-เลขานุการ รมว.ศธ. ให้การต้อนรับคณะนักเรียนที่เข้าร่วมการแข่งขัน "ตอบปัญหาคณิตศาสตร์นานาชาติ ครั้งที่ 7 (7th International Math Challenge)

วันจันทร์ที่ 26 กุมภาพันธ์ 2561
เลขานุการ รมว.ศธ. ให้การต้อนรับคณะนักเรียนที่เข้าร่วมการแข่งขัน "ตอบปัญหาคณิตศาสตร์นานาชาติ ครั้งที่ 7 (7th International Math Challenge)
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ให้การต้อนรับคณะครูและผู้แทนนักเรียนที่เข้าร่วมการแข่งขัน "ตอบปัญหาคณิตศาสตร์นานาชาติ ครั้งที่ 7 (7th International Math Challenge)" เมื่อวันศุกร์ที่ 23 กุมภาพันธ์ 2561
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ให้การต้อนรับคณะครูและผู้แทนนักเรียนที่เข้าร่วมการแข่งขัน "ตอบปัญหาคณิตศาสตร์นานาชาติ ครั้งที่ 7 (7th International Math Challenge)" เมื่อวันศุกร์ที่ 23 กุมภาพันธ์ 2561 ณ ห้องราชวัลลภ กระทรวงศึกษาธิการ
ม.ล.ปริยดา ดิศกุล กล่าวแสดงความยินดีที่ได้ต้อนรับคณะครูและนักเรียนจากประเทศต่าง ๆ ที่จะเข้าร่วมแข่งขันตอบปัญหาคณิตศาสตร์นานาชาติ ครั้งที่ 7 (7th International Math Challenge) ในวันที่ 24 กุมภาพันธ์ 2561 ณ สถาบันเทคโนโลยีพระจอมเกล้าเจ้าคุณทหารลาดกระบัง ซึ่งจัดการแข่งขันโดยโรงเรียนนานาชาติแพน-เอเชีย และมีนักเรียนจาก 17 ประเทศทั่วโลก กว่า 350 คนเข้าร่วม อาทิ ปากีสถาน กัมพูชา อียิปต์ ฮ่องกง เป็นต้น
โอกาสนี้ ม.ล.ปริยดา ได้กล่าวถึงประวัติกระทรวงศึกษาธิการว่า ที่ตั้งของกระทรวงศึกษาธิการและอาคารหลังนี้ เดิมชื่อว่า "วังจันทรเกษม" เป็นพระราชวังของพระบาทสมเด็จพระมงกุฎเกล้าเจ้าอยู่หัว รัชกาลที่ 6 นับรวมอายุของกระทรวงศึกษาธิการจวบจนปัจจุบันเป็นเวลา 126 ปีแล้ว ขณะนี้อาคารราชวัลลภอยู่ในระหว่างการบูรณะซ่อมแซมอาคาร และเพิ่มเติมในส่วนของพิพิธภัณฑ์ด้านการศึกษา บริเวณชั้น 1 ของอาคารราชวัลลภ เพื่อเป็นแหล่งเรียนรู้และบอกเล่าเรื่องราวของกระทรวง ตั้งแต่สมัยกระทรวงธรรมการ ปี 2435 จนถึงปัจจุบัน
ดังนั้น นักเรียนและคณะครูจึงถือเป็นกลุ่มแรก ๆ ที่ได้มีโอกาสมาเยี่ยมกระทรวง และขอเชิญชวนให้กลับมาเยี่ยมเยือนอีกครั้งเมื่อการบูรณะเสร็จเรียบร้อย พร้อมขออวยพรให้ทุกคนโชคดี ประสบความสำเร็จในสิ่งที่ตั้งใจ ส่วนนักเรียนขอให้ใช้โอกาสในครั้งนี้ เก็บเกี่ยวประสบการณ์และมิตรภาพของเพื่อนจากนานาประเทศไว้เป็นอย่างดี
Written by ศุภลักษณ์ แจ้งใจ, อรพรรณ ฤทธิ์มั่น
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/10359
