รัฐบาลไทย-ข่าวทำเนียบรัฐบาล-พลเอกฉัตรชัย สาริกัลยะ รองนายกรัฐมนตรี ได้แถลงในกิจกรรม  “สื่ออยากรู้ รัฐบาลอยากเล่า” ครั้งที่ 2


วันพุธที่ 21 มีนาคม 2561
315
พิมพ์
พลเอกฉัตรชัย สาริกัลยะ รองนายกรัฐมนตรี ได้แถลงในกิจกรรม  “สื่ออยากรู้ รัฐบาลอยากเล่า” ครั้งที่ 2
ชี้แจงความคืบหน้าการดำเนินการแก้ไขปัญหาการทำประมงผิดกฎหมาย (IUU)   การควบคุมการแพร่ระบาดโรคพิษสุนัขบ้าทั้งในคนและสัตว์
การบริหารจัดการน้ำของประเทศอย่างต่อเนื่อง  และการพัฒนาคุณภาพชีวิตคนไทยทุกช่วงอายุ
วันนี้ (21 มี.ค.61) เวลา 13.00 น. ณ ตึกภักดีบดินทร์ ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี ได้แถลง ร่วมกับ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข นางไพวรรณ พลวัน รองปลัดกระทรวงการพัฒนาสังคมและความมั่นคงของมนุษย์พร้อมด้วย นายสำเริง แสงภู่วงศ์ รองเลขาธิการสำนักงานทรัพยากรน้ำแห่งชาติ ในกิจกรรม  “สื่ออยากรู้ รัฐบาลอยากเล่า” สรุปสาระสำคัญ ดังนี้
รอง นรม.พล.อ.ฉัตรชัยฯ กล่าวว่า รัฐบาลคาดหวังว่าสำนักงานทรัพยากรน้ำแห่งชาติ (สทนช.) จะบริหารจัดการน้ำทั้งประเทศให้มีคุณภาพได้ โดยถ้ามีการบริหารจัดการน้ำที่ดี ประชาชนในภูมิภาคจะมีโอกาสมีการดำรงชีวิตที่ดีขึ้นและทำการเกษตรได้ดีขึ้น ซึ่งรัฐบาลได้เดินหน้าแผนบริหารจัดการน้ำอย่างต่อเนื่อง โดยมีโครงการขนาดใหญ่ที่ได้ดำเนินการ เช่น ภาคเหนือ ในส่วนของแม่น้ำปิงซึ่งเป็นต้นน้ำของภาคเหนือ มีโครงการอ่างเก็บน้ำเขื่อนแม่งัดสมบูรณ์ชลและเขื่อนแม่กวงอุดมธารา ที่เชื่อมต่อและกักเก็บน้ำไว้ใช้ในหน้าแล้งสำหรับแม่น้ำปิง  ซึ่งจะช่วยลดปัญหาน้ำแล้งให้เชียงใหม่และลำพูนได้  ขณะเดียวกันหากมีปริมาณฝนตกลงมามาก การเก็บน้ำไว้ที่อ่างเก็บน้ำเขื่อนแม่งัดและแม่กวงซึ่งเชื่อมต่อกัน จะทำให้ลดปัญหาน้ำท่วมเมืองเชียงใหม่และลำพูนลงด้วย  ขณะที่โครงการอ่างเก็บน้ำน้ำปี้ อันเนื่องมาจากพระราชดำริ จังหวัดพะเยา ซึ่งเป็นพื้นที่ของลุ่มน้ำยม ก็กำลังดำเนินการอยู่  สำหรับในภาคตะวันออกเฉียงเหนือ จะมีการเพิ่มศักยภาพในพื้นที่ให้กับทั้งพื้นที่ลุ่มน้ำชีและลุ่มน้ำมูล ส่วนพื้นที่ภาคใต้ ส่วนใหญ่ไม่มีปัญหาการขาดแคลนน้ำ แต่จะเป็นเรื่องการระบายน้ำที่เกิดจากอุทกภัย  ซึ่งมีโครงการขุดคลองขยายคลองอ้อมตัวเมือง ที่ได้ดำเนินการแล้วที่จังหวัดตรัง  โดยสรุปคือการดำเนินการบริหารจัดการน้ำที่ผ่านมาในช่วง 3 ปีกว่าของรัฐบาล ได้ดำเนินการทั้งโครงการขนาดเล็กและโครงการใหญ่ที่มีความพร้อมดำเนินการได้ทันที  ซึ่งในส่วนโครงการขนาดใหญ่ที่ยังไม่ได้ดำเนินการ ก็ได้มีการศึกษาออกแบบ ทำกระบวนการผ่าน EIA ที่จะใช้เวลาประมาณ 2-3 ปี  โดยจะเริ่มเป็นโครงการขนาดใหญ่ตั้งแต่ปี 2562 เป็นต้นไป เช่น โครงการป้องกันน้ำท่วมกรุงเทพฯ โครงการคลองระบายน้ำหลากบางบาล-บางไทร ที่จะช่วยลดน้ำท่วมจังหวัดพระนครศรีอยุธยาลงได้ เป็นต้น
ด้าน รองเลขาธิการ สทนช. กล่าวถึงความคืบหน้าการดำเนินการก่อสร้างอุโมงค์ส่งน้ำเชื่อมต่อระหว่างอ่างเก็บน้ำเขื่อนแม่งัดสมบูรณ์ชลและอ่างเก็บน้ำเขื่อนแม่กวงอุดมธารา ที่จังหวัดเชียงใหม่ หรือ การก่อสร้างอุโมงค์ส่งน้ำแม่งัด-แม่กวง ว่า สทนช. ในฐานะที่เป็นหน่วยงานกลางในการบูรณาการฐานข้อมูล และกำกับ เร่งรัดติดตามนโยบายของรัฐบาลในด้านการบริหารจัดการน้ำของประเทศ  ได้เร่งรัดติดตามโครงการอุโมงค์ส่งน้ำแม่งัด-แม่กวง ซึ่งโครงการแบ่งเป็นสองส่วน คือส่วนแรก ผันน้ำจากแม่งัดไปแม่กวง ที่ได้เริ่มดำเนินการตามสัญญาไปก่อนแล้ว  ส่วนที่สอง ส่งน้ำช่วงแม่แตงไปแม่งัด โดยในช่วงแรกมีความล่าช้าไปจากเป้าหมายที่ตั้งไว้บ้าง  ซึ่งจากการติดตามล่าสุดพบว่าการดำเนินงานเริ่มจะเข้าสู่แผนงานปกติแล้ว  และคาดว่าการดำเนินงานตามสัญญาทั้งหมด 3 สัญญาจะแล้วเสร็จใช้งานได้ครบถ้วนในปี 2565  ซึ่งเป็นเวลาที่ยังอยู่ในเป้าหมายเดิมตามที่กรมชลประทานได้วางแผนไว้  โดยเมื่อโครงการแล้วเสร็จจะสามารถช่วยเหลือพื้นที่ในฤดูแล้ง ในส่วนด้านล่างเขื่อนแม่กวงที่บริเวณจังหวัดลำพูน และลดปัญหาน้ำท่วมในเขตตัวเมืองเชียงใหม่ที่ลำน้ำแม่แตงไหลผ่านด้วย
ทั้งนี้ รอง นรม.พล.อ.ฉัตรชัยฯ กล่าวเสริมด้วยว่า พื้นที่อำเภอแม่แตง จังหวัดเชียงใหม่ เป็นภูเขา สามารถรับปริมาณน้ำได้มาก ซึ่งจากแผนงานอ่างเก็บน้ำเขื่อนแม่งัด ถ้ามีน้ำจากแม่แตงมาปริมาณมาก จะขุดอุโมงค์ลอดภูเขาเพื่อส่งน้ำมาเก็บไว้ที่อ่างเก็บน้ำเขื่อนแม่งัด  และหากยังมีน้ำมามากอีก ก็จะขุดอุโมงค์ต่อลงมาที่เขื่อนแม่กวง เพื่อเป็นการผันน้ำที่มีปริมาณมากเกินความต้องการ มาเฉลี่ยให้กับอ่างเก็บน้ำอีกสองอ่าง  ซึ่งเป็นการน้อมนำศาสตร์พระราชามาใช้ ทำให้สามารถเก็บน้ำและลดปริมาณน้ำท่วมด้วย
รองนายกรัฐมนตรี ได้กล่าวถึงการปฏิบัติงานของกระทรวงสาธารณสุขและกระทรวงการพัฒนาสังคมและความมั่นคงของมนุษย์ว่า นอกจากปฏิบัติงานตามภารกิจประจำหรืองาน function แล้ว ยังต้องมีการปฏิบัติงานตามนโยบายต่าง ๆ ของรัฐบาล โดยเฉพาะนายกรัฐมนตรีเน้นย้ำและให้ความสำคัญในเรื่องของการลดความเหลื่อมล้ำ การให้ประชาชนสามารถเข้าถึงบริการภาครัฐได้อย่างทั่วถึง การสร้างทรัพยากรมนุษย์ให้มีคุณภาพชีวิตที่ดีเพื่อวางรากฐานของประเทศในอนาคต ขณะเดียวกันการทำงานในปัจจุบันต้องดำเนินการควบคู่กัน 2 ด้าน คือ 1) การแก้ปัญหาเฉพาะหน้าให้กับประชาชน ซึ่งต้องดำเนินการโดยทันที และ 2) การทำงานต่าง ๆ ที่ต้องคำนึงถึงประโยชน์ที่ประชาชนจะได้รับเป็นสำคัญ ตลอดจนสอดคล้องและตรงกับความต้องของประชาชนอย่างแท้จริง
นอกจากนี้ กระทรวงสาธารณสุขและกระทรวงการพัฒนาสังคมและความมั่นคงของมนุษย์ ต้องมีการบูรณาการทำงานร่วมกัน และบูรณาการร่วมกับทุกหน่วยงานที่เกี่ยวข้องเพื่อลดความซ้ำซ้อนในการทำงาน รวมทั้งการทำงานร่วมกับทุกภาคส่วนในสังคม ทั้งภาคประชาสังคม เอกชน และประชาชน  เพื่อให้การทำงานเป็นไปอย่างมีประสิทธิภาพ ทั้งนี้ สิ่งสำคัญของการทำงานทุกอย่างให้คำถึง outcome หรือผลสัมฤทธิ์ของงานมากกว่าจำนวนและปริมาณของงานที่ออกมา อีกทั้ง ต้องมีการสร้างการรับรู้เกี่ยวกับการดำเนินงานหรือโครงการต่าง ๆ ซึ่งเป็นประโยชน์สำหรับประชาชนตามนโยบายของรัฐบาล ให้ประชาชนและสังคมได้รับทราบ โดยขอความร่วมมือสื่อมวลชนในการเผยแพร่ข้อมูล และขยายผลการดำเนินงานต่าง ๆ ของรัฐบาลให้ประชาชนได้รับทราบอีกทางหนึ่งด้วย
รองนายกรัฐมนตรี ได้กล่าวเน้นย้ำถึงการทำงานของกระทรวงสาธารณสุขและกระทรวงการพัฒนาสังคมและความมั่นคงของมนุษย์ว่า ต้องดูแลประชาชนตั้งแต่ก่อนเกิดจนถึงเสียชีวิต เด็ก ผู้หญิง และคนพิการจะต้องได้รับการดูแล ทั้งนี้ ได้มอบหมายให้กระทรวงการพัฒนาสังคมและความมั่นคงของมนุษย์เป็นหน่วยงานหลักในการเตรียมแผนรองรับการเข้าสู่สังคมผู้สูงอายุในอนาคต โดยให้บูรณาการทำงานร่วมกับทุกกระทรวงที่เกี่ยวข้องและทุกภาคส่วนในการเตรียมแผนดังกล่าว และนำเทคโนโลยีมาปรับใช้ในการดำเนินการ ตลอดจนการดูแลในเรื่องที่พักอาศัยของผู้มีรายได้น้อย เป็นต้น
ด้าน รัฐมนตรีว่าการกระทรวงสาธารณสุข ได้กล่าวถึงเป้าหมายของการดำเนินงานของกระทรวงสาธารณสุขว่า ให้ประชาชนสุขภาพดี เจ้าหน้าที่มีความสุข และระบบสุขภาพยั่งยืน โดยกำหนดให้กระทรวงสาธารณสุขเป็นองค์กรหลักด้านสุขภาพที่จะรวมพลังสังคมให้ประชาชนสุขภาพดี ซึ่งการดำเนินการดังกล่าวจะประสบความสำเร็จได้ทุกภาคส่วนทั้งภาครัฐ เอกชน ประชาสังคม และประชาชนต้องร่วมมือกัน
รวมทั้ง กระทรวงสาธารณสุขได้มีการดำเนินนโยบาย “เจ็บป่วยฉุกเฉินวิกฤต มีสิทธิ์ทุกที่”  (Universal Coverage for Emergency Patients :UCEP) ถือเป็นครั้งแรกที่คนไทย “ทุกสิทธิ์การรักษา” (สิทธิหลักประกันสุขภาพแห่งชาติ สวัสดิการรักษาพยาบาลข้าราชการ ประกันสังคม และอื่น ๆ ) สามารถเข้ารับบริการทางการแพทย์ฉุกเฉินที่มีมาตรฐานในโรงพยาบาลของรัฐทุกสังกัด และโรงพยาบาลเอกชนที่อยู่ใกล้ที่สุดหรือไปถึงเร็วที่สุด โดยไม่ต้องสำรองจ่ายเงินค่ารักษาพยาบาลในช่วง 72 ชั่วโมงแรก หลังจากนั้นจะได้รับการส่งต่อไปยังโรงพยาบาลต้นสังกัดหรือโรงพยาบาลที่เหมาะสม ช่วยเพิ่มโอกาสรอดชีวิต ลดความพิการ และลดความเหลื่อมล้ำในสังคม ซึ่งจากผลการดำเนินงานดังกล่าวเป็นประโยชน์ต่อประชาชนโดยส่วนใหญ่ โดยตั้งแต่เริ่มโครงการ (1 เมษายน 2560 - วันที่ 28 กุมพาพันธ์ 2561) จนถึงปัจจุบันมีผู้ป่วยฉุกเฉินวิกฤตเข้าร่วมโครงการ จำนวน 15,000 ราย และมีการติดตามประเมินผลการดำเนินการอย่างต่อเนื่องเพื่อปรับให้สอดคล้องกับสถานการณ์ นอกจากนี้ นายกรัฐมนตรี ได้มีการลงนามระเบียบสำนักนายกรัฐมนตรีเพื่อเตรียมจัดตั้งคณะกรรมการพัฒนาคุณภาพชีวิตระดับอำเภอ โดยมีนายอำเภอเป็นประธาน และมีสาธารณสุขอำเภอเป็นเลขานุการ เพื่อให้ทุกอำเภอมีการดูแลคุณภาพชีวิตของประชาชนอย่างทั่วถึงทุกกลุ่มจนถึงระดับฐานราก รวมถึงบูรณาการการใช้จ่ายงบประมาณในพื้นที่ให้เกิดประโยชน์กับประชาชนอย่างแท้จริงและเกิดผลเป็นรูปธรรม
พร้อมกันนี้ รัฐมนตรีว่าการกระทรวงสาธารณสุข ได้กล่าวถึงการแพร่ระบาดโรคพิษสุนัขบ้าในขณะนี้ว่า โรคพิษสุนัขบ้าเกิดจากสัตว์ที่เลี้ยงลูกด้วยนมเป็นพาหะ เช่น สุนัข แมว หรือแม้แต่ค้างคาว ฯลฯ เพราะฉะนั้นในพื้นที่และหน่วยงานที่เกี่ยวข้องจะต้องดูแลหรือฉีดวัคซีนให้กับสัตว์ต่าง ๆ ที่เป็นพาหะ ขณะเดียวกันในส่วนของคนก็ต้องมีการระวังและดูแลตนเอง โดยเมื่อถูกสัตว์เลี้ยงลูกด้วยนมกัด ข่วน หรือมีแผลแล้วถูกน้ำลายสัตว์ดังกล่าว ให้รีบไปปรึกษาและพบแพทย์หรือผู้รู้ทันที
ทั้งนี้ ระยะที่ผ่านมาตั้งแต่เกิดเหตุการณ์ดังกล่าว กระทรวงสาธารณสุขได้ร่วมมือกับทุกกระทรวงที่เกี่ยวข้องไม่ว่าจะเป็นกระทรวงมหาดไทย กระทรวงเกษตรและสหกรณ์ กรมปศุสัตว์ องค์การบริหารส่วนตำบล (อบต.) และภาคประชารัฐ ดำเนินการควบคุมการแพร่ระบาดโรคพิษสุนัขบ้า ซึ่งขณะนี้สามารถควบคุมและจำกัดพื้นที่ไม่ให้มีการระบาดกระจายออกไปเป็นอย่างดี โดยพบมีผู้เสียชีวิตจนถึงปัจจุบัน จำนวน 6 ราย  พร้อมขอความร่วมมือสื่อมวลชนเผยแพร่ประชาสัมพันธ์ข้อมูลต่าง ๆ ให้ประชาชนได้รับทราบเพื่อจะได้ปฏิบัติตนเองได้ถูกต้องอย่างปลอดภัย
“ยืนยันว่าขณะนี้ การควบคุมโรคพิษสุนัขบ้า ทั้งในคนและในสัตว์ ประเทศไทยสามารถดำเนินการได้เป็นอย่างดีที่สุดประเทศหนึ่งในขณะนี้ที่มีการแพร่ระบาดของโรคนี้” รัฐมนตรีว่าการกระทรวงสาธารณสุข กล่าว
การปฏิรูปการประมงให้เกิดความยั่งยืนเป็นเป้าหมายสูงสุด ที่มุ่งเน้นสร้างการมีส่วนร่วมในการแก้ปัญหาจากทุกภาคส่วนโดยจัดระบบติดตามงาน มีผู้รับผิดชอบ และฐานข้อมูลต้องชัดเจน เช่น เรื่องจำนวนเรือ จำนวนท่าเทียบเรือ การวิเคราะห์เป้าหมาย กระบวนการบังคับ การใช้กฎหมายที่ส่งผลกระทบต่อชาวประมง พร้อมปรับแก้กฎหมายที่ไม่สอดคล้องกับการปฏิบัติโดยนำเทคโนโลยีมาช่วยเพิ่มประสิทธิภาพการทำงาน  รวมทั้งสร้างบทบาทในเวทีต่างประเทศ
พร้อมกันนี้ ได้กำหนดกรอบแก้ไข ปัญหาใน 6 เรื่องสำคัญของประเด็น 6 ด้าน ดังนี้
1) ด้านกฎหมาย มีการกำหนดเขตทะเล ชายฝั่ง ตามพระราชกำหนดการประมง พ.ศ. 2558 ประกาศบังคับใช้เมื่อวันที่ 14 พฤศจิกายน 2558 พระราชกำหนดการประมง (ฉบับที่ 2) พ.ศ. 2560  ประกาศบังคับใช้เมื่อวันที่ 29มิถุนายน 2560 โดยได้ปรับแก้ไขในบางมาตราเพื่อเพิ่มประสิทธิภาพการบังคับใช้กฎหมาย ซึ่งเดิมไม่ได้กำหนด ทำให้เกิดปัญหาความขัดแย้งระหว่างประมงพาณิชย์และประมงพื้นบ้าน ดังนั้นปัจจุบันได้กำหนดเขตทะเลชายฝั่งตามสภาพภูมิประเทศของแต่ละจังหวัด กำหนดมาตรการ ควบคุม เฝ้าระวัง ทั้ง เรือประมงในน่านน้ำ และนอกน่านน้ำ การแจ้งเข้า-ออกของศูนย์ PIPO การติดระบบติดตามเรือ (VMS) รวมไปถึงการจัดระเบียบท่าเทียบเรือ
2) ด้านการจัดการกองเรือ ซึ่งมีความชัดเจนของกองเรือประมง รวมทั้ง เรือจม เรือหาย หรือขายไปต่างประเทศ ปัจจุบันพบว่าเรือประมงไทย  สร้างความชัดเจนของสถานะจำนวนเรือประมงที่แน่นอนทั้งพื้นบ้านและพาณิชย์ จัดทำอัตลักษณ์ และวัดขนาดเรือประมง พาณิชย์ทุกลำ สำรวจความมีอยู่จริงแก้ปัญหาสวมเรือ (จม/ผุพัง/ขายไปที่อื่น) ควบคุมเรือที่ไม่มีใบอนุญาต และเรือที่มีคดีไม่ให้ออกไปทำประมงทั้งในและนอก น่านน้ำลดผลกระทบด้วยการซื้อเรือคืน และลดจำนวนเรือด้วยการควบรวมเรือประมง
3) ด้านการติดตาม ควบคุม เฝ้าระวัง (MCS) มีการจัดตั้งศูนย์ควบคุมและเฝ้าระวังการทำการประมง (FMC) -จัดตั้งศูนย์ควบคุมการแจ้งเรือเข้าออก (PIPO) จำนวน 32 ศูนย์ -เพิ่มประสิทธิภาพ โดยปรับโครงสร้างของศูนย์ฯ จำนวนเจ้าหน้าที่ ให้สอดคล้องกับจำนวนเรือประมงที่แจ้งเข้าออก และจัดตั้งจุดตรวจเรือประมงส่วนหน้า (FIP) จำนวน 19 ศูนย์ เพื่อเข้าไปสนับสนุนและประเมินผลการปฏิบัติ - การติดระบบติดตามเรือประมง (VMS) ปัจจุบันมีผลบังคับให้เรือประมงพาณิชย์ (30 ตันกรอสขึ้นไป) และเรือสนับสนุนต่างๆ ต้องติด VMS ซึ่งได้ติดตั้งเรียบร้อยแล้ว
4) ด้านการตรวจสอบย้อนกลับ (Traceability) ปัจจุบันมีการจดทะเบียนท่าเทียบเรือทั้งหมด จำนวน 1,063 ท่า ท่าใดไม่จดทะเบียนขึ้นปลา ไม่ได้มีการแยกประเภทท่าเทียบเรือชัดเจน เพื่ออำนวยความสะดวกในการบริหารจัดการและจัดระบบทุกท่าเทียบเรือโดยต้องผ่านการตรวจสุขอนามัย และมีเอกสารการกำกับการซื้อขายด้วย
5) ด้านการบังคับใช้กฎหมาย ได้ดำเนินการเพิ่มประสิทธิภาพบังคับใช้กฎหมาย ในประเด็นการทำการประมงผิดกฎหมาย โดยได้ประชุมหารือร่วมกัน ระหว่าง ตำรวจ อัยการ ศาล และตัวแทนจากจากสหรัฐอเมริกา ซึ่งมีกรอบการทำงานที่ชัดเจน ให้มีความรวดเร็ว โดยศาลอาญาได้ตั้งคณะผู้พิพากษาคดีประมงแยกเป็นการเฉพาะ รวมทั้งกำหนดเวลาพิจารณาคดีให้แล้วเสร็จภายใน 6 เดือน
6) ด้านแรงงาน ดำเนินการการปรับปรุงพระราชกำหนดบริหารแรงงานต่างด้าว (คาดว่าบังคับใช้ใน มิถุนายน 2561) การเข้าเป็นภาคีต่างๆ ภายในปี พ.ศ. 2561เช่น C29 (แรงงานบังคับ), C188 (ความปลอดภัยการทำงานในทะเล), ILO98 (ส่งเสริมการเจรจา ต่อรอง) มีการวางระบบตรวจสอบแรงงานที่ศูนย์ PIPO อย่างชัดเจน เช่น แรงงานที่เข้าออกต้องตรงกัน ทั้งจำนวน และตัวตน การจัดล่ามสัมภาษณ์แรงงาน เพื่อสืบสวนการเอารัดเอาเปรียบ พฤติกรรมบังคับแรงงาน การค้ามนุษย์ แรงงานเด็ก โดยแต่งตั้งคณะทำงานส่งเสริมแรงงานสัมพันธ์ เพื่อส่งเสริมการรวมตัวของแรงงานประมงไทย และข้ามชาติ และ มีการแถลงข่าวจัดตั้งสหภาพแรงงานลูกเรือประมงไทยและข้ามชาติ เป็นองค์กรลูกจ้างตามกฎหมาย เพื่อส่งเสริมการรวมตัว คุ้มครองสิทธิ์ จากนั้นจะมีการประชุมด้านแรงงานระหว่างประเทศไทยกับสหภาพยุโรป (EU) ภายในเดือนพฤษภาคม 2561
รองนายกรัฐมนตรีกล่าวย้ำในตอนท้ายว่า “การดำเนินการแก้ปัญหาการทำประมงผิดกฎหมาย (IUU) รัฐบาลดำเนินการด้วยความรอบคอบ ทุกภาคส่วนมีส่วนร่วมการดำเนินการในทุกเรื่อง มีแผนงาน มีเป้าหมาย กรอบเวลาชัดเจน พร้อมนำไปสู่การสร้างความสมดุลในการแก้ปัญหาการทำประมงได้อย่างยั่งยืน
รองปลัดกระทรวงการพัฒนาสังคมและความมั่นคงของมนุษย์ ได้กล่าวถึงนโยบายและมาตรการของรัฐบาลในการเตรียมความพร้อมประชากรเข้าสู่สังคมผู้สูงอายุอย่างมีคุณภาพว่า รัฐบาลโดยกระทรวงการพัฒนาสังคมและความมั่นคงของมนุษย์ ร่วมกับกระทรวงสาธารณสุข กระทรวงศึกษาธิการ และกระทรวงมหาดไทย ได้มุ่งเน้นส่งเสริมการพัฒนาคุณภาพชีวิตผู้สูงอายุแบบองค์รวมทั้งด้านร่างกาย จิตใจ สังคม และสภาพแวดล้อม ภายใต้วิสัยทัศน์ผู้สูงวัยเป็นหลักชัยของสังคม ตามกรอบการพัฒนาคนตลอดช่วงชีวิตในผู้สูงอายุ ซึ่งประกอบด้วย การส่งเสริมการมีส่วนร่วมในสังคม การส่งเสริมความมั่นคงปลอดภัย และการส่งเสริมสุขภาพให้แข็งแรง โดยได้ส่งเสริมและขยายโอกาสการทำงาน พร้อมดำเนินโครงการบ้านผู้สูงอายุเพื่อสร้างและให้สินเชื่อที่อยู่อาศัยแก่ผู้สูงอายุ ปรับที่อยู่อาศัยและสภาพแวดล้อมให้เหมาะสม สะดวก และปลอดภัย สร้างศูนย์พัฒนาคุณภาพชีวิตและส่งเสริมอาชีพผู้สูงอายุและโรงเรียนผู้สูงอายุในทุกภูมิภาค รวมทั้งบูรณาการระบบบำเหน็จบำนาญ ดำเนินการกองทุนผู้สูงอายุ และจ่ายเบี้ยยังชีพผู้สูงอายุ โดยในปี 2561 รัฐบาลได้จ่ายเบี้ยยังชีพให้แก่ผู้สูงอายุที่มีสิทธิ์ได้รับจำนวน 8.3 ล้านคน เป็นจำนวนเงิน 66,000 ล้านบาท และยังได้นำดิจิทัลมาใช้พัฒนาการเชื่อมงานผู้สูงอายุในระดับชุมชน โดยให้โรงพยาบาล ชุมชน และบ้านทำงานเชื่อมโยงกัน รวมถึงได้พัฒนาระบบและมาตรฐานการดูแลผู้สูงอายุในระยะยาวอย่างเชื่อมโยง เพื่อลดความเหลื่อมล้ำในสังคมรัฐบาลจึงได้ดำเนินโครงการบริจาคเบี้ยยังชีพผู้สูงอายุเพื่อเชิญชวนให้ผู้สูงอายุบริจาคเบี้ยยังชีพที่ได้รับเพื่อช่วยเหลือผู้สูงอายุที่มีรายได้น้อยจำนวนกว่า 3 ล้านคน ในโครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ
ทั้งนี้ รัฐบาลได้วางทิศทางการเตรียมความพร้อมคนไทยเข้าสู่วัยสูงอายุตั้งแต่อยู่ในครรภ์ โดยวางระบบการพัฒนาคนในแต่ละช่วงชีวิตจนเข้าสู่วัยสูงอายุ โดยส่งเสริมการมีส่วนร่วมในสังคมแบบประชารัฐ ซึ่งมีเป้าหมายให้ประชาชนสามารถเตรียมความพร้อมของตัวเองในด้านต่าง ๆ เช่น สุขภาพทั้งกายและจิตใจและการออมเงินเพื่อเข้าสู่วัยสูงอายุ
ตอนท้ายของการแถลงข่าว รองปลัดกระทรวงการพัฒนาสังคมและความมั่นคงของมนุษย์กล่าวว่า ในส่วนการดำเนินงานด้านการพัฒนาคุณภาพชีวิตของเด็กแรกเกิด รัฐบาลเน้นการพัฒนาสุขภาพและพัฒนาการของเด็กแรกเกิด โดยส่งเสริมการดูแลเด็กตั้งแต่อยู่ในครรภ์และให้เงินอุดหนุนเดือนละ 600 บาท แก่เด็กในครอบครัวที่มีรายได้น้อยตั้งแต่แรกเกิดจนกระทั่งถึงอายุ 3 ปี เพื่อให้เด็กแรกเกิดได้รับการเลี้ยงดูที่ดีและมีคุณภาพชีวิตที่เหมาะสม ทั้งนี้ มีประชาชนมาลงทะเบียนรับสิทธิ์แล้วจำนวน 441,217 คน

ที่มา : http://www.thaigov.go.th/news/contents/details/10939