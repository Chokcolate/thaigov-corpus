รัฐบาลไทย-ข่าวทำเนียบรัฐบาล-“พาณิชย์” ประสานพาณิชย์จังหวัดทั่วประเทศ ติดตามสถานการณ์ผลผลิตสินค้าเกษตรอย่างใกล้ชิด

วันจันทร์ที่ 5 มีนาคม 2561
“พาณิชย์” ประสานพาณิชย์จังหวัดทั่วประเทศ ติดตามสถานการณ์ผลผลิตสินค้าเกษตรอย่างใกล้ชิด
กระทรวงพาณิชย์ประสานพาณิชย์จังหวัดทั่วประเทศ ติดตามสถานการณ์ผลผลิตสินค้าเกษตรอย่างใกล้ชิด หากพบมีสัญญาณผลผลิตออกสู่ตลาดมาก ให้เร่งทำแผนรับมือล่วงหน้า
เผยต้องเร่งช่วยกระจายผลผลิตสินค้าเกษตรจากแหล่งผลิตออกสู่ตลาดนอกพื้นที่ เพื่อช่วยระบายผลผลิต และผลักดันให้ราคาปรับตัวสูงขึ้น
นายวิชัย โภชนกิจ รองปลัดกระทรวงพาณิชย์ เปิดเผยว่า กระทรวงพาณิชย์มีนโยบายให้พาณิชย์จังหวัด  ทั่วประเทศติดตามสถานการณ์ผลผลิตสินค้าเกษตรในพื้นที่ที่ตัวเองรับผิดชอบอย่างใกล้ชิด หากพบว่าสินค้าเกษตรรายการใดมีแนวโน้มผลผลิตออกสู่ตลาดมาก ก็ขอให้เร่งจัดทำแผนรับมือล่วงหน้า โดยเฉพาะการประสานเชื่อมโยงตลาด เพื่อกระจายผลผลิตออกนอกพื้นที่ เช่น การเชื่อมโยงไปจำหน่ายในตลาดนอกพื้นที่ ประสานส่งไปจำหน่ายในห้างสรรพสินค้า ตลาดต้องชม ร้านค้าชุมชน ร้านค้าธงฟ้าประชารัฐ เป็นต้น ซึ่งช่วยให้ผลผลิตในพื้นที่ไม่มีปัญหาด้านราคา เพราะมีตลาดรองรับ
“กระทรวงฯ ขอให้มีการติดตามสินค้าเกษตรทุกรายการ แต่ละพื้นที่จะมีสินค้าเกษตรออกสู่ตลาด     ไม่พร้อมกัน โดยหากพบว่ารายการใดเริ่มมีปัญหาผลผลิตออกมามาก ก็ให้เตรียมพร้อมรับมือ และหาทางช่วยกระจายออกนอกพื้นที่โดยเร็ว หากดำเนินการได้ ก็จะทำให้เกษตรกรขายผลผลิตได้เร็วขึ้น และไม่มีปัญหาด้านราคาตกต่ำ”นายวิชัยกล่าว
นายวิชัยกล่าวว่า ขณะนี้ กระทรวงพาณิชย์ได้รับรายงานว่าผลผลิตหอมหัวใหญ่ในพื้นที่จังหวัดเชียงใหม่และใกล้เคียงที่เริ่มออกสู่ตลาดมาก จึงได้มีการประสานงานให้พาณิชย์จังหวัดทั่วประเทศ ช่วยทำ  แผนกระจายผลผลิตในพื้นที่ของตัวเอง เพื่อระบายผลผลิตออกจากแหล่งผลิต และช่วยผลักดันให้ราคาปรับตัวสูงขึ้น โดยอาจจะระบายผ่านตลาดในพื้นที่ เพื่อกระจายเข้าสู่ร้านอาหาร และครัวเรือนต่อไป คาดว่ามาตรการดังกล่าวจะช่วยดึงราคาหอมหัวใหญ่ปรับตัวสูงขึ้น
ทั้งนี้ ล่าสุดได้รับรายงานจากสำนักงานพาณิชย์จังหวัดเข้ามาแล้วว่า สามารถช่วยระบายหอมหัวใหญ่จากแหล่งผลิตไปยังจังหวัดต่างๆ ได้แล้วกว่า 60 ตัน และจะหาทางช่วยเหลือให้มีการเชื่อมโยงกับตลาดปลายทางเพื่อให้มีการระบายได้อย่างต่อเนื่องต่อไป
สำหรับหอมหัวใหญ่ที่กระทรวงพาณิชย์ได้เข้าไปช่วยเพิ่มช่องทางการระบายนั้น เป็นหอมหัวใหญ่เกรดดี มีขนาดและคุณภาพตามมาตรฐานส่งออก มีการคัดขนาดและตัดแต่งแล้ว เพื่อให้ประชาชนได้ซื้อสินค้าที่ดีมีคุณภาพ
อย่างไรก็ตาม การลดขั้นตอนการจำหน่ายให้น้อยลงได้ช่วยให้ราคาปลายทางถึงมือผู้บริโภคจึงต่ำกว่าราคาขายปลีกทั่วไป นอกจากเป็นการช่วยเหลือเกษตรกรผู้ผลิตแล้ว ยังเป็นการช่วยลดค่าครองชีพ      ผู้บริโภคได้อีกทางหนึ่ง

ที่มา : http://www.thaigov.go.th/news/contents/details/10519
