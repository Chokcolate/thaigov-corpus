รัฐบาลไทย-ข่าวทำเนียบรัฐบาล-รอง นรม. พล.อ. ฉัตรชัยฯ ติดตามการปฏิบัติราชการของกลุ่มจังหวัดภาคใต้ฝั่งอันดามัน

วันพุธที่ 14 มีนาคม 2561
รอง นรม. พล.อ. ฉัตรชัยฯ ติดตามการปฏิบัติราชการของกลุ่มจังหวัดภาคใต้ฝั่งอันดามัน
รองนายกรัฐมนตรีประชุมติดตามการปฏิบัติราชการในพื้นที่เขตตรวจราชการที่ 7 (จังหวัดภูเก็ต พังงา กระบี่ ตรัง ระนอง)
วันนี้ (14 มีนาคม 2561) เวลา 10.30 น. พลเอก ฉัตรชัย สาริกัลยะ รองนายกรัฐมนตรี เดินทางไปจังหวัดพังงาเพื่อประชุมติดตามการปฎิบัติราชการของกลุ่มจังหวัดภาคใต้ฝั่งอันดามัน (จังหวัดภูเก็ต พังงา กระบี่ ตรัง ระนอง) ณ ห้องประชุมสภาองค์การบริหารส่วนจังหวัดพังงา ศาลากลางจังหวัดพังงา โดยมี นายสิทธิชัย ศักดา ผู้ว่าราชการจังหวัดพังงา ผู้ว่าราชการในพื้นที่เขตตรวจราชการที่ 7 หัวหน้าส่วนราชการที่เกี่ยวข้องให้การต้อนรับ และเข้าร่วมประชุมฯ
รองนายกรัฐมนตรีรับฟังการบรรยายสรุปจากผู้ว่าราชการจังหวัดทั้ง 5 จังหวัด ที่ได้รายงาน พร้อมนำเสนอขั้นตอนผลการดำเนินงานในประเด็นสำคัญของแต่ละจังหวัด ได้แก่  1. การดำเนินงานตามแผนงาน/โครงการของจังหวัด   2. การดำเนินงานตามนโยบายสำคัญของรัฐบาล อาทิ  ความเหลื่อมล้ำของสังคมและการสร้างโอกาสเข้าถึงบริการของรัฐ การขับเคลื่อนการพัฒนาตามโครงการไทยนิยมยั่งยืนของจังหวัด 3.การพัฒนาการท่องเที่ยวที่ปลอดภัยและสะอาด  4. ผลการดำเนินงานตามข้อสั่งการของนายกรัฐมนตรี  5. ปัญหาสำคัญและแนวทางการแก้ไขปัญหาของจังหวัด  6. โครงการที่จังหวัดเสนอขอรับการสนับสนุนงบประมาณจากงบประมาณจากงบกลางในอำนาจของรองนายกรัฐมนตรี
โอกาสนี้ รองนายกรัฐมนตรี ได้มอบนโยบายและแนวทางการปฏิบัติราชการแก่ผู้ว่าราชการทั้ง 5 จัหวัดและหัวหน้าส่วนราชการที่เกี่ยวข้องว่า การตรวจราชการในวันนี้ เป็นการมาเพื่อตรวจเยี่ยมจังหวัดในกลุ่มจังหวัดภาคใต้ฝั่งอันดามันเป็นครั้งแรก และที่กำหนดให้เป็นจังหวัดพังงา เพราะเห็นว่าเป็นจังหวัดที่มีความสำคัญ รวมทั้งเพื่อมารับทราบผลการขับเคลื่อนการพัฒนาตามแผนพัฒนากลุ่มจังหวัดในภาพรวม ฯ  ปัญหาอุปสรรคในการดำเนินงานตามแผนงาน/โครงการต่าง ๆ  ตลอดจนแนวทางการแก้ไขปัญหาที่สำคัญของจังหวัดที่ดำเนินการไปแล้ว และมีแผนในการแก้ไขปัญหาแบบบูรณาการอย่างไร  รวมทั้งข้อเสนอเกี่ยวกับแนวทางการแก้ไขปัญหาที่ต้องได้รับการช่วยเหลือสนับสนุนผลักดัน เพื่อให้มีการพัฒนาที่มีความสอดคล้องกับแผนพัฒนาภาคใต้ฝั่งอันดามัน ต่อการพัฒนาด้านการเกษตร อาทิ การส่งเสริมให้เษตรกรปลูกพืชผสมผสาน ปลูกพืชที่มีการควบคุมคุณภาพ การหาช่องทางการตลาดเพื่อยกระดับรายได้ของเกษตรกรให้สูงขึ้นในระยะยาว การทำประมงอย่างยั่งยืนโดยไม่ทำลายทรัพยากรธรรมชาติ การพัฒนาด้านการบริหารจัดการน้ำ การดูแลผู้สูงอายุ ผู้ด้อยโอกาส ตลอดจนการดูแลสุขภาพอนามัย การลดความเลื่อมล้ำของสังคม  การสร้างโอกาสเข้าถึงบริการของรัฐ  รวมถึงการขับเคลื่อนนโยบายที่สำคัญของรัฐบาล  และการขับเคลื่อนการพัฒนาตามโครงการไทยนิยมยั่งยืน
อย่างไรก็ตาม รองนายกรัฐมนตรีได้กล่าวว่า จากการรายงานของผู้ว่าราชการทั้ง 5 จังหวัด ทำให้ได้รับทราบประเด็นปัญหาของแต่ละพื้นที่  และวิธีการจัดการที่แตกต่างกันว่า แต่ละจังหวัดมีแผนงาน/โครงการที่สำคัญ มีแผนแก้ไขปัญหาแบบบูรณาการร่วมกัน โดยเฉพาะอย่างยิ่งเรื่องที่มีผลกระทบกับประชาชน ทั้งด้านเศรษฐกิจ สังคม และความมั่นคง หรือผลกระทบในเรื่องทรัพยากรธรรมชาติและสิ่งแวดล้อม และความเป็นอยู่ของประชาชน หากปล่อยปละละเลยอาจเกิดผลเสียหาย และทำให้ประชาชนได้รับความเดือดร้อน
พร้อมกันนี้ รองนายกรัฐมนตรี ได้ฝากข้อเสนอแนะให้จังหวัดทั้ง 5 มีการดำเนินงานในรูปแบบต่าง ๆ  ดังนี้  1. โครงการไทยนิยม ยั่งยืน ซึ่งถือเป็นนโยบายสำคัญของรัฐบาลในช่วงนี้ว่า ขอให้ทุกภาคส่วนและทุกหน่วยงานที่เกี่ยวข้องควรมีการบูรณาการในการสร้างการรับรู้ให้กับประชาชนในทุกด้าน และค้นหาความต้องการที่แท้จริงของประชาชน เพื่อจัดทำโครงการฯ ตามกรอบการพัฒนาคุณภาพชีวิตและความเป็นอยู่ ซึ่งทุกจังหวัดจะต้องขับเคลื่อนโครงการไทยนิยมฯ ให้บังเกิดผลเป็นรูปธรรม มีความโปร่งใส  2. จังหวัดต้องให้ความสำคัญต่อการมีส่วนร่วมของภาคประชาชน หรือสร้างความร่วมมือในการทำงานของทุกภาคส่วน พร้อมแนวทางพัฒนาตามห่วงโซ่คุณค่าให้ครอบคลุม เพิ่มศักยภาพการผลิตให้เกษตรกร การลดต้นทุนการผลิตยางพาราและปาล์มน้ำมัน การพัฒนาด้านการประมง การเพาะเลี้ยงชายฝั่งให้ครอบคลุมห่วงโซ่คุณค่า การพัฒนาเกษตรผสมผสาน การแปลรูปอาหารฮาลาล การพัฒนาโครงข่ายน้ำ และการบริการด้านจัดการท่องเที่ยวเพื่อลดปัญหาความแออัดและความเสื่อมโทรมของแหล่งท่องเที่ยว ที่เน้นให้ชุมชนรักษาความสะอาดและความปลอดภัย  3. การพัฒนาจังหวัด ต้องสอดคล้องกับการพัฒนาภาค มีความเชื่อมโยงกับยุทธศาสตร์ชาติและแผนพัฒนาเศรษฐกิจและสังคมแห่งชาติ และนโยบายของรัฐบาล   4. ให้จังหวัดเร่งจัดทำแผนงาน/โครงการเร่งด่วน ที่ขอรับการสนับสนุนประมาณในกรอบวงเงินที่ รอง นรม. พล.อ.ฉัตรชัยฯ สามารถอนุมัติได้  เมื่อได้รับการจัดสรรงบประมาณแล้ว ขอให้เร่งรัดดำเนินการโดยเร็ว ทำด้วยความโปร่งใส สามารถตรวจสอบได้  เพื่อบรรเทาปัญหาความเดือดร้อนของประชาชน
ช่วงบ่าย  รองนายกรัฐมนตรีและคณะเดินทางไปยังท่าเทียบเรือบ้านสามช่องเหนือ ตำบลกะไหล อำเภอตะกั่วทุ่ง จังหวัดพังงา เพื่อพบปะและเยี่ยมเยียนประชาชนใน 3 ชุมชน (ชุมชนบ้านสามช่องเหนือ ชุมชนบ้านท่าดินแดง และชุมชนโกไคร)  จากนั้นได้เดินทางโดยเรือ ไปตรวจเยี่ยมกิจกรรมการท่องเที่ยวของชุมชนบ้านสามช่องเหนือ ซึ่งมีการทำผ้ามัดย้อมสีธรรมชาติและเปลือกไม้  พร้อมเยี่ยมชมบ้านพักแบบโฮมเตย์  ธนาคารหอยแครงเพื่อการท่องเที่ยว และการดำเนินกิจกรรมแพเรือแคนูโดยชุมชน ซึ่งรองนายกรัฐมนตรีได้ซักถามด้วยความสนใจพร้อมกล่าวว่า รู้สึกดีใจที่เห็นความร่วมมือร่วมใจของทุกฝ่ายที่จัดกิจกรรมพัฒนาการท่องเที่ยวของชุมชน ที่สอดคล้องกับวิถีชีวิตดั้งเดิม  สิ่งสำคัญคือจะต้องช่วยกันรักษาความสะอาดและความปลอดภัย เพื่อทำให้เป็นแหล่งท่องเที่ยวที่มีคุณภาพ สร้างรายได้ให้กับชุมชน รวมทั้งรักษาทรัพยากรธรรมชาติ เพราะถือเป็นสิ่งที่มีคุณค่า อีกทั้งขอให้ชุมชนได้มีความคิดสร้างสรรค์สิ่งใหม่ ๆ ที่เข้ากับยุคสมัยด้วย
ตอนท้าย รองนายกรัฐมนตรีได้กล่าวย้ำว่า ขอให้ชุมชนได้น้อมนำหลักปรัชญาเศรษฐกิจพอเพียงของในหลวงรัชกาลที่ 9 มาปรับใช้ในการขับเคลื่อนชุมชนเพื่อให้สามารถพึ่งพาตัวเองได้  ควบคู่กับการนำหลักการประชารัฐของรัฐบาลมาเป็นกระบวนการในการพัฒนาชุมชนจนเกิดความเข้มแข็ง และสามารถแก้ปัญหาด้านสังคม สิ่งแวดล้อมและเศรษฐกิจชุมชนได้อย่างเป็นรูปธรรม โดยใช้การท่องเที่ยวในชุมชนมาเป็นเครื่องมือในการกระจายรายได้  แก้ปัญหาความเหลื่อมล้ำ และขจัดปัญหาความยากจนตามนโยบายรัฐบาลได้อย่างยั่งยืน
-----------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10760
