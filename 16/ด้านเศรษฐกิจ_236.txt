รัฐบาลไทย-ข่าวทำเนียบรัฐบาล-การทางพิเศษแห่งประเทศไทยชี้แจงกรณีคลิปแข่งรถมอเตอร์ไซค์หน้าด่านเก็บค่าผ่านทางพิเศษ เป็นคลิปเก่าปี 2555 ปัจจุบันไม่มีเหตุการณ์ดังกล่าวแล้ว

วันศุกร์ที่ 23 มีนาคม 2561
การทางพิเศษแห่งประเทศไทยชี้แจงกรณีคลิปแข่งรถมอเตอร์ไซค์หน้าด่านเก็บค่าผ่านทางพิเศษ เป็นคลิปเก่าปี 2555 ปัจจุบันไม่มีเหตุการณ์ดังกล่าวแล้ว
การทางพิเศษแห่งประเทศไทย (กทพ.) กระทรวงคมนาคม ชี้แจงกรณีสื่อสังคมออนไลน์ และสื่อมวลชนเผยแพร่คลิป “แข่งรถบนทางด่วน ช่วยแชร์ให้ถึงนายก”
ซึ่ง กทพ. ได้ตรวจสอบกรณีดังกล่าว และขอชี้แจงว่า เหตุการณ์ดังกล่าวเกิดขึ้นเมื่อปลายปี 2555 บริเวณหลังตู้เก็บค่าผ่านทางพิเศษ ด่านเก็บค่าผ่านทางพิเศษบางขุนเทียน 2 ออกทางสาธารณะ ถนนวงแหวนกาญจนาภิเษก มุ่งหน้าเพชรเกษม บางแค โดยกลุ่มวัยรุ่นได้นัดรวมตัวนำรถจักรยานยนต์แต่งซิ่ง ออกมาแข่งความเร็วในคืนวันศุกร์หรือคืนวันเสาร์ ซึ่ง กทพ. ได้ประสานงานเจ้าหน้าที่ตำรวจท้องที่เข้าดำเนินการกับกลุ่มวัยรุ่นดังกล่าวแล้ว และจัดมาตรการป้องปรามด้วยการจัดกำลังเจ้าหน้าที่หน่วยเฉพาะกิจทางพิเศษออกตรวจตราอย่างต่อเนื่อง พร้อมรถตรวจการณ์จอดเปิดไฟวับวาบในพื้นที่เสี่ยงที่อาจเกิดเหตุอย่างต่อเนื่อง ทำให้ไม่มีเหตุการณ์ในลักษณะดังกล่าวเกิดขึ้นอีก
กทพ. ขอความร่วมมือประชาชนโปรดงดแชร์หรือเผยแพร่คลิปดังกล่าวในสื่อสังคมออนไลน์ เพื่อความเข้าใจที่ถูกต้อง

ที่มา : http://www.thaigov.go.th/news/contents/details/11003
