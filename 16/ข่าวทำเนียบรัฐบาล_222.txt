รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีเจริญพระพุทธมนต์ในงานสืบสานวัฒนธรรมประเพณีสงกรานต์ ประจำปี 2561 และเป็นประธานในพิธีตักบาตรพระสงฆ์ 61 รูป

วันอังคารที่ 10 เมษายน 2561
นายกรัฐมนตรีเป็นประธานในพิธีเจริญพระพุทธมนต์ในงานสืบสานวัฒนธรรมประเพณีสงกรานต์ ประจำปี 2561 และเป็นประธานในพิธีตักบาตรพระสงฆ์ 61 รูป
นายกรัฐมนตรีให้กำลังใจคณะรัฐมนตรี ในการทำงาน นอกจากจะทำเพื่อตัวเอง เพื่อครอบครัวแล้ว ต้องทำเพื่อประชาชน และเพื่อประเทศชาติด้วย โดยปีนี้นายกรัฐมนตรีหวังให้การทำงานของรัฐบาล และคณะรัฐมนตรีเกิดผลสำเร็จมากขึ้น
วันนี้ (10 เมษายน 2561) เวลา 07.00 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร จันทร์โอชา ภริยา เป็นประธานในพิธีเจริญพระพุทธมนต์ในงานสืบสานวัฒนธรรมประเพณีสงกรานต์ ประจำปี 2561 และเป็นประธานในพิธีตักบาตรพระสงฆ์ 61 รูป ณ บริเวณสนามหญ้าข้างตึกไทยคู่ฟ้า โดยมีรองนายกรัฐมนตรี คณะรัฐมนตรี และผู้บริหาร ข้าราชการสำนักเลขาธิการนายกรัฐมนตรี สื่อมวลชนเข้าร่วม
จากนั้น นายกรัฐมนตรีเป็นประธานในพิธีสรงน้ำพระพุทธรูป พิธีรดน้ำขอพร ณ บริเวณโถงกลาง ตึกสันติไมตรี ทำเนียบรัฐบาล โอกาสนี้ นายกรัฐมนตรีกล่าวอวยพรเนื่องในโอกาสวันสงกรานต์ ประจำปี 2561 ตอนหนึ่งว่า ช่วงระยะเวลาที่ผ่านมา รัฐบาล และคณะรัฐมนตรีได้ร่วมกันทำงานมาตลอด ซึ่งงานแต่ละอย่างประสบความสำเร็จทั้งมากและน้อย ในฐานะนายกรัฐมนตรี ขอเป็นกำลังใจให้คณะรัฐมนตรี มีกำลังใจในการทำงานนอกจากจะทำเพื่อตัวเอง เพื่อครอบครัวแล้ว ต้องทำเพื่อประชาชน และเพื่อประเทศชาติด้วย โดยปีนี้นายกรัฐมนตรีหวังให้การทำงานของรัฐบาล และคณะรัฐมนตรีเกิดผลสำเร็จมากขึ้น
นายกรัฐมนตรีกล่าวต่อไปว่า การทำงานของรัฐบาลถือเป็นความคาดหวังของประชาชน สิ่งต่าง ๆ จะไม่อาจเกิดขึ้นได้ ถ้ารัฐบาล และคณะรัฐมนตรีรอแต่ความหวัง ซึ่งถ้าเราอยากได้อะไร ต้องลงมือทำด้วยตัวเอง เพื่อความเป็นอยู่ที่ดีขึ้นของประชาชน และเพื่อความก้าวหน้าของประเทศชาติอย่างมั่นคง มั่งคั่ง และยั่งยืน
-----------------------------------------------

ที่มา : http://www.thaigov.go.th/news/contents/details/11425
