รัฐบาลไทย-ข่าวทำเนียบรัฐบาล-กสร. รุกส่งเสริมแรงงานสัมพันธ์ในกิจการประมงทะเล

วันเสาร์ที่ 24 มีนาคม 2561
กสร. รุกส่งเสริมแรงงานสัมพันธ์ในกิจการประมงทะเล
กรมสวัสดิการและคุ้มครองแรงงาน เดินหน้าส่งเสริมแรงงานสัมพันธ์ในกิจการประมงทะเล สร้างความร่วมมือนายจ้าง ลูกจ้าง ลดข้อขัดแย้งด้านแรงงาน ช่วยลูกจ้างต่างด้าวเข้าถึงสิทธิประโยชน์ตามกฎหมาย เริ่มนำร่อง 5 จังหวัดติดชายทะเล
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กรมสวัสดิการและคุ้มครองแรงงานให้ความสำคัญกับการคุ้มครองสิทธิแรงงานไทยและแรงงานต่างด้าวอย่างเท่าเทียมกัน โดยเฉพาะการป้องกันและแก้ไขปัญหาการค้ามนุษย์ และการใช้แรงงานบังคับในกิจการประมงทะเล ซึ่งส่งผลกระทบต่อภาพลักษณ์ เศรษฐกิจ และสังคมของประเทศ โดยได้ร่วมกับหน่วยงานที่เกี่ยวข้อง ได้แก่ ตำรวจ ทหาร กรมประมง กรมการจัดหางาน ศรชล. และศปมผ. ในการตรวจแรงงานในเรือประมง ทั้งก่อนทำประมง ขณะทำประมง และหลังทำประมง โดยได้ดำเนินการอย่างต่อเนื่องตั้งแต่ปี 2558 จนถึงปัจจุบัน นอกจากนี้ กสร.ได้ริเริ่มให้มีการส่งเสริมแรงงานสัมพันธ์ในรูปแบบทวิภาคีสำหรับกิจการประมงทะเล ที่เปิดโอกาสให้ฝ่ายนายจ้าง ฝ่ายลูกจ้างโดยเฉพาะลูกจ้างต่างด้าว ได้ปรึกษาหารือร่วมกันในรูปแบบของ ชมรม กลุ่มกิจกรรม หรือเครือข่าย เป็นต้น ซึ่งจะส่งผลให้เกิดความสัมพันธ์อันดี ลดข้อขัดแย้งด้านแรงงาน รวมทั้งเป็นการเปิดโอกาสให้แรงงานต่างด้าวได้เข้าถึงสิทธิตามกฎหมายมากยิ่งขึ้น
อธิบดี กสร.กล่าวเพิ่มเติมว่า การส่งเสริมระบบแรงงานสัมพันธ์ในรูปแบบทวิภาคีในกิจการประมงทะเลจะเริ่มนำร่องในพื้นที่ 5 จังหวัดติดชายทะเล ได้แก่ จังหวัดชลบุรี ตรัง สมุทรปราการ สมุทรสาคร และสมุทรสงคราม และจะขยายผลให้ครอบคลุมไปยังกิจการประมงทะเลในจังหวัดอื่น ๆ ต่อไป

ที่มา : http://www.thaigov.go.th/news/contents/details/11016
