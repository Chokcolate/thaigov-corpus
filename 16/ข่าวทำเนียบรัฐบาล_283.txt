รัฐบาลไทย-ข่าวทำเนียบรัฐบาล-นายกรัฐมนตรีย้ำเคารพพระสงฆ์ทุกรูป ผิดถูกต้องว่าไปตามกฎหมาย กรณีปราบทุจริตเงินทอนวัดรอบใหม่


วันอังคารที่ 24 เมษายน 2561
197
พิมพ์
นายกรัฐมนตรีย้ำเคารพพระสงฆ์ทุกรูป ผิดถูกต้องว่าไปตามกฎหมาย กรณีปราบทุจริตเงินทอนวัดรอบใหม่
นายกรัฐมนตรีย้ำเคารพพระสงฆ์ทุกรูป ผิดถูกต้องว่าไปตามกฎหมาย กรณีปราบทุจริตเงินทอนวัดรอบใหม่
วันนี้ (24 เมษายน 2561) ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังประชุมคณะรัฐมนตรี (ครม.) ถึงการเดินหน้าปราบทุจริตเงินทอนวัดรอบใหม่ ที่เริ่มมีความเคลื่อนไหวจากพระสงฆ์บางกลุ่มแล้วว่า ต้องย้อนกลับไปดูว่าเรื่องนี้เริ่มมาจากการทุจริตในสำนักพระพุทธศาสนา (พศ.) จะถูกหรือผิดก็ต้องว่ากันไป แต่ในทางกฎหมายก็ต้องสอบสวนว่าเงินเหล่านี้ไปอยู่ที่ไหนบ้าง บัญชีเป็นของใคร เขายังไม่ได้ว่าใครผิดหรือถูกเลย แล้วจะมาเคลื่อนไหวทำไม ถ้าชี้แจงได้ และถูกต้องตามกฎหมาย ก็ไม่มีอะไร
นายกรัฐมนตรีกล่าวว่า ตนเองเคารพพระสงฆ์ทุกรูปที่อยู่ในกระบวนการกฎหมาย และเป็นคนศาสนาพุทธ นับถือพระพุทธ พระธรรม พระสงฆ์ ดังนั้นสิ่งเหล่านี้เป็นสิ่งที่ต้องทำให้เกิดความชัดเจนขึ้น การที่จะมีการเคลื่อนไหวของกลุ่มชาวพุทธพลังแผ่นดิน ก็ต้องดูว่าการเคลื่อนไหวนี้มันถูกต้องตามกฎหมายหรือไม่ ขั้นตอนกระบวนการตรวจสอบเป็นอย่างไร ซึ่งบอกไปแล้วว่าเรื่องดังกล่าวเริ่มมาจากข้าราชการ มาจากสำนักพุทธ ก็ต้องไปดูว่าเงินไปที่ไหน ก็ไปสอบที่นั่น อย่างเป็นธรรมกับทุกฝ่าย กฎหมายบังคับใช้กับทุกคน และไม่ต้องการให้เกิดความวุ่นวายเกิดขึ้น
ส่วนที่กลุ่มชาวพุทธพลังแผ่นดินเรียกร้องให้ปลด พ.ต.ท.พงศ์พร ราหมณ์เสน่ห์ พ้นจาก ผอ.พศ.นั้น นายกรัฐมนตรีกล่าวว่า ผอ.พศ. เขามีความผิดอะไรหรือยัง เขาทำผิด หรือทำนอกกติกาหรือยัง ก็ยัง มันเป็นเพียงขั้นตอนการนำเข้าสู่การตรวจสอบเท่านั้น ถือเป็นต้นทางของกระบวนการ  ซึ่งเราก็ต้องหาคนดี คนซื่อสัตย์ คนที่ซื่อตรงมาทำงานตรงนี้ และกระบวนการยุติธรรมในการสอบสวนก็ต้องว่ากันไป ยืนยันว่าตนเองเคารพพระสงฆ์ทุกรูป
------------------------------------------

ที่มา : http://www.thaigov.go.th/news/contents/details/11736