รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เป็นประธานการประชุม คณะกรรมการขับเคลื่อนการแก้ไขปัญหาจังหวัดชายแดนภาคใต้ (คปต.) ครั้งที่ 2/2561 พร้อมขับเคลื่อนหลักสูตรการศึกษาให้มีมาตรฐานทัดเทียมกัน


วันพฤหัสบดีที่ 19 เมษายน 2561
698
พิมพ์
รอง นรม.พล.อ.ประวิตรฯ เป็นประธานการประชุม คณะกรรมการขับเคลื่อนการแก้ไขปัญหาจังหวัดชายแดนภาคใต้ (คปต.) ครั้งที่ 2/2561 พร้อมขับเคลื่อนหลักสูตรการศึกษาให้มีมาตรฐานทัดเทียมกัน
รอง นรม.พล.อ.ประวิตรฯ เป็นประธานการประชุม คณะกรรมการขับเคลื่อนการแก้ไขปัญหาจังหวัดชายแดนภาคใต้ พร้อมขับเคลื่อนหลักสูตรการศึกษาให้มีมาตรฐานทัดเทียมกัน โดยเร่งดำเนินการให้สัมฤทธิ์ผลอย่างเป็นรูปธรรม
วันนี้ (19 เมษายน 2561) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการขับเคลื่อนการแก้ไขปัญหาจังหวัดชายแดนภาคใต้ (คปต.) ครั้งที่ 2/2561 ซึ่งมีสำนักงานสภาความมั่นคงแห่งชาติ (สมช.) ในฐานะสำนักงานเลขานุการคณะกรรมการขับเคลื่อนการแก้ไขปัญหาจังหวัดชายแดนภาคใต้ หรือ สล.คปต. เป็นฝ่ายเลขานุการ โดยมี ผู้แทนพิเศษของรัฐบาลในฐานะกรรมการ คปต. ส่วนหน้า พร้อมด้วยหัวหน้าส่วนราชการที่เกี่ยวข้อง ทั้งในส่วนกลางและในพื้นที่จังหวัดชายแดนภาคใต้ เข้าร่วมประชุม ซึ่งสรุปสาระสำคัญดังนี้
ที่ประชุมรับทราบผลการดำเนินงานการขับเคลื่อนการแก้ไขปัญหาจังหวัดชายแดนภาคใต้ ประจำปีงบประมาณ พ.ศ. 2561 รอบ 6 เดือนแรก (ตุลาคม 2560 – มีนาคม 2561) ของหน่วยงานตามแผนงานบูรณาการขับเคลื่อนการแก้ไขปัญหาจังหวัดชายแดนภาคใต้ รวม 54 หน่วยงาน โดยเฉพาะอย่างยิ่ง การเพิ่มประสิทธิภาพรักษาความปลอดภัยในชีวิตและทรัพย์สินของพี่น้องประชาชน การสร้างความเข้าใจการดำเนินงานของภาครัฐและขับเคลื่อนงานด้านสังคมพหุวัฒนธรรมในพื้นที่ รวมทั้งการเสริมสร้างทักษะอาชีพและการให้บริการสาธารณสุขสู่พี่น้องประชาชนในพื้นที่อย่างต่อเนื่อง
พร้อมกันนี้ ที่ประชุมได้พิจารณาและมีมติเห็นชอบ แผนปฏิบัติการเพื่อความมั่นคง มั่งคั่ง ยั่งยืน ในพื้นที่จังหวัดชายแดนภาคใต้ พ.ศ. 2561 – 2564 เพื่อให้ภาครัฐและภาคส่วนที่เกี่ยวข้อง ใช้เป็นกรอบการดำเนินงานร่วมกันอย่างมีเอกภาพ มีประสิทธิภาพ และเชื่อมโยงกันทั้งในด้านความมั่นคง ด้านการพัฒนา และด้านการสร้างความเข้าใจ รวมทั้งมีมติเห็นชอบการดำเนินงานตามยุทธศาสตร์ชุมชนศรัทธา (กำปงตักวา) เพื่อสันติสุขที่ยั่งยืนของจังหวัดชายแดนภาคใต้ อันนำไปสู่การสร้างความเข้มแข็งให้กับหมู่บ้านและชุมชนอย่างยั่งยืน
นอกจากนี้ ที่ประชุมได้พิจารณาและมีมติเห็นชอบโครงการขับเคลื่อนการมีส่วนร่วมของภาคประชาสังคมในการแก้ไขปัญหาและพัฒนา จชต. โดยมอบหมายให้ ศอ.บต. ดำเนินโครงการพร้อมปรับแผนให้สอดคล้องกับสถานการณ์ปัจจุบัน พร้อมนำข้อเสนอแนะของคณะกรรมการไปประกอบการพิจารณาดำเนินการด้วย
พร้อมทั้ง ที่ประชุมได้พิจารณาและมีมติเห็นชอบในหลักการให้กระทรวงศึกษาธิการเพิ่มกรอบอัตรากำลังครูอาสาสมัครประจำสถาบันการศึกษาปอเนาะ จำนวน 396 อัตรา เพื่อเพิ่มขีดความสามารถทางด้านการศึกษาแก่เยาวชนในจังหวัดชายแดนภาคใต้ให้ดียิ่งขึ้น
อีกทั้ง ที่ประชุมได้พิจารณาและมีมติเห็นชอบในหลักการโครงการโรงเรียนประชารัฐจังหวัดชายแดนภาคใต้ จำนวน 64 โรงเรียน ซึ่งเป็นโรงเรียนที่มีอยู่แล้วตามที่สำนักงานคณะกรรมการการศึกษาขั้นพื้นฐาน (สพฐ.) นำเสนอ โดยให้ สพฐ. นำรายละเอียดการปรับแผนดำเนินงานและการใช้จ่ายงบประมาณให้ฝ่ายเลขานุการฯ พิจารณาร่วมกับสำนักงบประมาณ ก่อนนำเสนอคณะรัฐมนตรี ต่อไป
ทั้งนี้ รองนายกรัฐมนตรี ได้เน้นย้ำให้ทุกหน่วยงานใช้จ่ายงบประมาณด้วยความถูกต้อง โปร่งใส ตรวจสอบได้อย่างเคร่งครัดตามข้อสั่งการของนายกรัฐมนตรี เพื่อให้การดำเนินงานด้านต่างๆ เกิดประโยชน์สูงสุดต่อประชาชนในพื้นที่อย่างแท้จริง
.......................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11609