รัฐบาลไทย-ข่าวทำเนียบรัฐบาล-มท.1 ย้ำ การดำเนินงาน “ไทยนิยม ยั่งยืน” ต้องโปร่งใส ตอบสนองความต้องการของประชาชน


วันอังคารที่ 20 กุมภาพันธ์ 2561
197
มท.1 ย้ำ การดำเนินงาน “ไทยนิยม ยั่งยืน” ต้องโปร่งใส ตอบสนองความต้องการของประชาชน
มท.1 ย้ำ การดำเนินงาน “ไทยนิยม ยั่งยืน” ต้องโปร่งใส ตอบสนองความต้องการของประชาชน
วันนี้ (19 ก.พ.61) เวลา 15:30 น. ณ ห้องประชุมราชสีห์ อาคารศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมมอบแนวทางการขับเคลื่อนการพัฒนาประเทศตามโครงการไทยนิยม ยั่งยืน โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้แทนส่วนราชการ รัฐวิสาหกิจที่เกี่ยวข้อง เข้าร่วมประชุม ซึ่งการประชุมในครั้งนี้ เป็นการประชุมผ่านระบบวีดิทัศน์ทางไกล (Video Conference) ไปยังศาลากลางจังหวัด ทุกจังหวัด และถ่ายทอดผ่านระบบ DOPA Channel ไปยังที่ว่าการอำเภอทุกอำเภอ โดยมี ผู้ว่าราชการจังหวัด รองผู้ว่าราชการจังหวัด นายอำเภอ และคณะกรรมการขับเคลื่อนระดับจังหวัด คณะกรรมการขับเคลื่อนระดับอำเภอ และทีมขับเคลื่อนระดับตำบล เข้าร่วมรับฟัง
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า ความหมายของไทยนิยม แบ่งออกเป็น 2 ส่วน ส่วนแรก คือ การขับเคลื่อนแบบไทยนิยม คือการขับเคลื่อนงานจากระดับบนหรือนโยบายลงสู่ระดับพื้นที่ และจะต้องบูรณาการกันของทุกหน่วยงานในระดับพื้นที่ ส่วนที่สอง คือ โครงการไทยนิยม ยั่งยืน มี 2 เรื่อง คือ การวิเคราะห์ปัญหาและความต้องการของพี่น้องประชาชน และนำมาจัดทำเป็นแผนงาน/โครงการให้เกิดผลได้จริง เช่น ด้านการเกษตร การท่องเที่ยว OTOP เป็นต้น และการสร้างการรับรู้ให้กับประชาชน ได้แก่ เรื่องสัญญาประชาคม วิถีไทยวิถีพอเพียง รู้สิทธิ รู้หน้าที่ รู้กฎหมาย รู้รักประชาธิปไตย รู้เท่าทันเทคโนโลยี ร่วมแก้ไขปัญหายาเสพติด และงานตามภารกิจของทุกหน่วย
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เน้นย้ำว่า ให้ทุกจังหวัด อำเภอ ตำบล จัดทำแผนงาน/โครงการที่ตอบสนองต่อความต้องการของพี่น้องประชาชนอย่างแท้จริง เพื่อให้ประชาชนมีชีวิตความเป็นอยู่ที่ดีขึ้นอย่างยั่งยืน นอกจากนั้นให้นำภาคส่วนอื่น ๆ ในพื้นที่มาร่วมดำเนินการตามโครงการฯ ด้วย เช่น ภาคเอกชน ภาคประชาสังคม โดยตั้งเป็นคณะกรรมการระดับอำเภอ ช่วยดูแผนงาน/โครงการ ให้ตรงกับความต้องการของประชาชน ร่วมคิด ร่วมขับเคลื่อน และร่วมประเมินผล ซึ่งกระทรวงมหาดไทยจะได้ซักซ้อมการปฏิบัติในเรื่องนี้ไปอีกครั้ง
สุดท้าย พลเอก อนุพงษ์ฯ กล่าวว่า นายกรัฐมนตรีได้ให้นโยบายว่า การดำเนินงานของทุกระดับต้องให้ความสำคัญในเรื่องของความโปร่งใส ตรวจสอบได้ และตอบสนองพี่น้องประชาชนให้มากที่สุด.
ครั้งที่ 32/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10197