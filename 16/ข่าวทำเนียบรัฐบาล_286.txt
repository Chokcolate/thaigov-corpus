รัฐบาลไทย-ข่าวทำเนียบรัฐบาล-นายกรัฐมนตรีเผยไม่มีการแต่งตั้งที่ปรึกษานายกรัฐมนตรีเพิ่ม

วันอังคารที่ 24 เมษายน 2561
นายกรัฐมนตรีเผยไม่มีการแต่งตั้งที่ปรึกษานายกรัฐมนตรีเพิ่ม
นายกรัฐมนตรีเผยไม่มีการแต่งตั้งที่ปรึกษานายกรัฐมนตรีเพิ่ม
วันนี้ (24 เมษายน 2561) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังประชุมคณะรัฐมนตรี (ครม.) ปฏิเสธถึงการพิจารณาแต่งตั้งที่ปรึกษานายกรัฐมนตรีฝ่ายการเมืองว่าหลังจากตั้งนายสนธยา คุณปลื้ม หัวหน้าพรรคพลังชล มาเป็นที่ปรึกษานายกรัฐมนตรีฝ่ายการเมือง ตอนนี้ก็ยังไม่มีการตั้งใครเพิ่ม ซึ่งการตั้งนายสนธยา ฯ นั้นก็เพื่อให้ดูพื้นที่ภาคตะวันออก เพราะทำงานทางภาคตะวันออกอยู่แล้ว และได้รับความเชื่อมั่นจากประชาชนพอสมควร จึงให้มาเป็นที่ปรึกษาเพียงแค่นั้น ไม่ได้มุ่งหวังทางการเมืองอะไร
นายกรัฐมนตรีกล่าวต่อไปว่า นายสนธยา ฯ อยู่ในคณะที่ปรึกษา เป็นการทำงานร่วมกับคณะที่ปรึกษา ซึ่งที่ปรึกษานายกรัฐมนตรี มีหลายคนหลายฝ่ายและสิ่งที่ทำในวันนี้คือการขับเคลื่อนสร้างการรับรู้ต่าง ๆ โดยตนเองได้รวบรวมประมวลมา และนำมาใช้ในการทำงาน ตรงนั้นเขาเรียกว่าคณะที่ปรึกษา ทุกคนตนปรึกษาหมด ไม่ใช่ตั้งคณะที่ปรึกษามาแล้วไม่ปรึกษา
--------------------------------------------------

ที่มา : http://www.thaigov.go.th/news/contents/details/11739
