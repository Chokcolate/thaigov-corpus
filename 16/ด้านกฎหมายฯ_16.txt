รัฐบาลไทย-ข่าวทำเนียบรัฐบาล- รองนายกรัฐมนตรี และรัฐมนตรีว่าการกระทรวงยุติธรรม  ลงพื้นที่ติดตามการปฏิบัติราชการ จ.หนองบัวลำภู

วันอังคารที่ 27 กุมภาพันธ์ 2561
รองนายกรัฐมนตรี และรัฐมนตรีว่าการกระทรวงยุติธรรม  ลงพื้นที่ติดตามการปฏิบัติราชการ จ.หนองบัวลำภู
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม ลงพื้นที่ตรวจราชการ พร้อมทั้งประชุมร่วมกับหัวหน้าส่วนราชการในจังหวัดหนองบัวลำภู
เมื่อวันจันทร์ที่ ๒๖ กุมภาพันธ์ ๒๕๖๑ เวลา ๑๓.๐๐ น.
ณ ห้องประชุมภูพานคำ ชั้น ๔ ศาลากลางจังหวัดหนองบัวลำภู
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
ลงพื้นที่ตรวจราชการ พร้อมทั้งประชุมร่วมกับหัวหน้าส่วนราชการในจังหวัดหนองบัวลำภู
เพื่อมอบนโยบายในการกำกับและติดตามการปฏิบัติราชการในภูมิภาค
ในการนี้ รองนายกรัฐมนตรีและรัฐมนตรีว่าการกระทรวงยุติธรรม
ได้กล่าวถึงการดำเนินงานของกระทรวงยุติธรรมในส่วนภูมิภาค ว่า
ภารกิจงานของหน่วยงานสังกัดกระทรวงยุติธรรม และการให้บริการประชาชนของสำนักงานยุติธรรมจังหวัด
เป็นการทำหน้าที่ในฐานะผู้แทนกระทรวงยุติธรรมในส่วนภูมิภาค
โดยเป็นกลไกขับเคลื่อนนโยบายการอำนวยความยุติธรรม เพื่อลดความเลื่อมล้ำ และการคืนคนดีสู่สังคม
เพื่อเสริมสร้างความยุติธรรมให้แก่ประชาชนในระดับพื้นที่
อาทิ การดำเนินงานรับคำขอค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา
และการให้ความช่วยเหลือจากกองทุนยุติธรรม เป็นต้น
นอกจากนี้ พร้อมที่จะให้การสนับสนุนจังหวัดหนองบัวลำภูในการขับเคลื่อนเป็นเมืองน่าอยู่ น่าเที่ยว
ผ่านการดำเนินงานตามหลักการบริหารความยุติธรรมที่สำคัญ คือ
อำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี ส่งเสริมคนดีสู่สังคม
เร่งรัดต้านภัยยาเสพติด เร่งรัดปราบปรามทุจริต คอร์รัปชัน
คุ้มครองสิทธิเสรีภาพคู่คุณธรรม สร้างกระบวนการยุติธรรมที่ยั่งยืน
สร้างการรับรู้กฎ-กติกา ร่วมพัฒนาเครือข่ายจิตอาสา มุ่งเดินหน้าสามัคคีปรองดอง

ที่มา : http://www.thaigov.go.th/news/contents/details/10404
