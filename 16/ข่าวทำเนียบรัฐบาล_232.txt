รัฐบาลไทย-ข่าวทำเนียบรัฐบาล-นายกรัฐมนตรี กล่าวคำปราศรัยเนื่องในโอกาสประเพณีสงกรานต์

วันศุกร์ที่ 13 เมษายน 2561
นายกรัฐมนตรี กล่าวคำปราศรัยเนื่องในโอกาสประเพณีสงกรานต์
พลเอก ประยุทธ์ จันทร์โอชา นายกรัฐมนตรี กล่าวคำปราศรัยเนื่องในโอกาสประเพณีสงกรานต์ วัันขึ้นปีใหม่ไทย
พี่น้องประชาชนชาวไทยที่รักทั้งหลาย
เนื่องในโอกาสประเพณีสงกรานต์ในปีนี้ ผมขอส่งความสุข ความปรารถนาดี มายังพี่น้องประชาชนชาวไทยทุกคน ทั้งที่อยู่ในประเทศไทยและต่างประเทศ
ประเพณีสงกรานต์เป็นประเพณีที่สะท้อนถึงวิถีปฏิบัติอันงดงามของคนไทย
ในหลากหลายด้าน ทั้งด้านศาสนา สังคม ประเพณี โดยเฉพาะอย่างยิ่งวัฒนธรรมการแสดงออกถึงความกตัญญูกตเวทีต่อพ่อแม่ปู่ย่าตายาย ญาติผู้ใหญ่ อันเป็นลักษณะนิสัยอันงดงามของคนไทย ตลอดจนการสร้างความสามัคคีเป็นน้ำหนึ่งใจเดียวกันในชุมชนให้เป็นสังคมที่มีความปรองดองสมานฉันท์
รัฐบาลมีนโยบายส่งเสริมการอนุรักษ์สืบสานศิลปวัฒธรรมประเพณีทุกแขนงและส่งเสริมการเรียนรู้ประวัติศาสตร์ของชาติ ควบคู่ไปกับการนำทุนทางวัฒนธรรมของไทยมาส่งเสริมการท่องเที่ยวเชิงวัฒนธรรมอย่างสร้างสรรค์และรู้คุณค่า ซึ่งรวมไปถึงการสืบสานคุณค่าประเพณีสงกรานต์ให้คงความงดงามตามเจตนารมณ์ของบรรพบุรุษ ผมเชื่อมั่นว่าด้วยความร่วมมือร่วมใจของทุกภาคส่วน ทั้งภาครัฐ ภาคเอกชน และภาคประชาชน จะทำให้ประเพณีสงกรานต์ของไทยเป็นประเพณีแห่งน้ำใจไมตรีที่ทรงคุณค่าตลอดไป
พี่น้องประชาชนชาวไทยที่รักทั้งหลาย
เนื่องในโอกาสประเพณีสงกรานต์และเทศกาลขึ้นปีใหม่ไทย พุทธศักราช ๒๕๖๑ นี้ ผมขอให้การเล่นน้ำสงกรานต์ในปีนี้เป็นเทศกาลที่สนุกอยู่ในกรอบของความเหมาะสมดีงาม ปลอดภัย และใช้น้ำอย่างคุ้มค่า และขออาราธนาคุณพระศรีรัตนตรัยและอำนาจสิ่งศักดิ์สิทธิ์ในโลก โปรดดลบันดาลประทานพรให้พี่น้องประชาชนชาวไทย ประสบแต่ความสุข ความเจริญ ครอบครัวอบอุ่นมั่นคง ชุมชนมีความรักความสามัคคี เพื่อรวมใจกันสร้างสรรค์สังคมไทยให้มีความผาสุกร่มเย็นสืบไป
สวัสดีวันสงกรานต์ครับ
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11491
