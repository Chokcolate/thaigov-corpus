รัฐบาลไทย-ข่าวทำเนียบรัฐบาล-ประธานกรรมการบริษัท Theia Group Inc. สหรัฐอเมริกา เข้าเยี่ยมคารวะรองนายกรัฐมนตรี


วันอังคารที่ 17 เมษายน 2561
462
พิมพ์
ประธานกรรมการบริษัท Theia Group Inc. สหรัฐอเมริกา เข้าเยี่ยมคารวะรองนายกรัฐมนตรี
ประธานกรรมการบริษัท Theia Group Inc. สหรัฐอเมริกา เข้าเยี่ยมคารวะรองนายกรัฐมนตรี
วันนี้(17 เมษายน 2561) เวลา 14.30 น. พลอากาศเอก โรนัลด์ ฟอกเกิลแมน (RONALD FOGLEMAN) (อดีตเสนาธิการทหารอากาศ สหรัฐอเมริกา) ประธานกรรมการบริษัท Theia Group Inc. สหรัฐอเมริกา เข้าเยี่ยมคารวะพลอากาศเอก ประจิน  จั่นตอง รองนายกรัฐมนตรี ณ ห้องรับรอง 2 ตึกนารีสโมสร  ทำเนียบรัฐบาล สรุปสาระสำคัญดังนี้
รองนายกรัฐมนตรีและประธานกรรมการบริษัท Theia Group Inc. ต่างยินดีที่ได้พบกันในวันนี้ หลังจากเคยหารือกันเมื่อครั้งรองนายกรัฐมนตรีเดินทางไปราชการ ณ สหรัฐอเมริกา เมื่อช่วงเดือนมกราคมที่ผ่านมา โอกาสนี้ รองนายกรัฐมนตรีแสดงความยินดีที่บริษัท Theia Group Inc. เข้าร่วมการสัมมนาเชิงปฏิบัติการ เรื่อง การศึกษาการใช้ประโยชน์จากโครงการเครือข่ายดาวเทียม Theia (เธ-เออ) ในวันที่ 19 เมษายน 2561 ซึ่งจัดโดยสถาบันเทคโนโลยีป้องกันประเทศ เพื่อบรรยายสรุปศักยภาพของเครือข่ายดาวเทียม Theia ผลกระทบ และผลประโยชน์ทางสังคมและเศรษฐกิจที่ไทยจะได้รับ รวมทั้งแลกเปลี่ยนข้อมูลทางด้านเทคนิค การบำรุงรักษา และการให้บริการข้อมูลต่อกระทรวงและหน่วยงานต่าง ๆ ของไทยที่เกี่ยวข้อง
ประธานกรรมการบริษัท Theia Group Inc. กล่าวว่า ศักยภาพของเครือข่ายดาวเทียม Theia จะช่วยเสริมสร้างศักยภาพด้านข้อมูลดิจิตัลในทุกมิติให้กับประเทศไทยทั้งทางด้านเศรษฐกิจ สังคม และความมั่นคง ซึ่งสอดคล้องกับการขับเคลื่อนประเทศไทยไปสู่ประเทศไทย 4.0 ตามนโยบายของรัฐบาล นอกจากนี้ การบรรยายสรุปในวันที่ 19 เมษายน 2561 จะทำให้เห็นภาพรวมของการทำงานของเครือข่ายดาวเทียม Theia และผลประโยชน์ด้านต่าง ๆ ที่ไทยจะได้รับ โดยเฉพาะอย่างยิ่ง การเพิ่มประสิทธิภาพทางด้านข้อมูลดิจิตัลของภาคการเกษตร ซึ่งบริษัทมองว่าเป็นสิ่งที่สำคัญต่อผู้ประกอบการทางด้านภาคการเกษตรของไทย

ที่มา : http://www.thaigov.go.th/news/contents/details/11540