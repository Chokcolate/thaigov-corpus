รัฐบาลไทย-ข่าวทำเนียบรัฐบาล-รอง นรม. พลเอก ฉัตรชัยฯ เป็นประธานการประชุมคณะกรรมการพัฒนาระบบยาแห่งชาติ


วันศุกร์ที่ 20 เมษายน 2561
597
รอง นรม. พลเอก ฉัตรชัยฯ เป็นประธานการประชุมคณะกรรมการพัฒนาระบบยาแห่งชาติ
คณะกรรมการพัฒนาระบบยาแห่งชาติ เร่งขับเคลื่อนแผนยุทธศาสตร์การพัฒนาระบบยา
วันนี้ (20 เม.ย. 61) เวลา 13.30น. ณ ห้องประชุม 301 ตึกบัญชาการ1 ทำเนียบรัฐบาลพลเอกฉัตรชัย สาริกัลยะ รองนายกรัฐมนตรี เป็นประธานประชุมคณะกรรมการพัฒนาระบบยาแห่งชาติ ครั้งที่ 1/2561 ร่วมกับหน่วยงานที่เกี่ยวข้อง
ที่ประชุมรับทราบการดำเนินงานของคณะกรรมการพัฒนาระบบยาแห่งชาติว่า ในช่วง 2 ปีที่ผ่านมามีผลการดำเนินงานที่เป็นรูปธรรม ได้แก่ การเพิ่มการเข้าถึงยาจำเป็นที่มีความสำคัญต่อสุขภาพของประชาชน โดยปรับปรุงบัญชียาหลักแห่งชาติอย่างต่อเนื่อง จำนวน 4 ฉบับ ที่สำคัญได้แก่ ยารักษาตับอักเสบซีชนิดรับประทานที่มีประสิทธิภาพสูงและผลข้างเคียงน้อย  ยารักษาเอชไอวีที่ดื้อยาสูตรมาตรฐาน วัคซีนป้องกันมะเร็งปากมดลูก ยารักษาโรคมะเร็งต่อมน้ำเหลืองที่เพิ่มโอกาสให้หายขาดได้ เป็นต้น ควบคู่ไปกับการปรับปรุงราคากลางยาให้ทันสมัย 667 รายการ ส่งผลให้ประหยัด งบประมาณในปี 2559-2560 ไปแล้วกว่า 17,000 ล้านบาท รวมทั้งผลักดันให้มียาสามัญทดแทนยาต้นแบบ ทำให้เพิ่มการเข้าถึงยาใน 6 กลุ่มโรคสำคัญ ซึ่งจะช่วยลดค่าใช้จ่ายด้านยาลดลงไม่น้อยกว่า 3,000 ล้านบาท นอกจากนี้ คณะกรรมการฯ ได้เร่งผลักดันนโยบายการใช้ยาอย่างสมเหตุผลและลดปัญหาเชื้อดื้อยา ทั้งในส่วน ผู้ประกอบวิชาชีพและประชาชน โดยประกาศนโยบายโรงพยาบาลส่งเสริมการใช้ยาอย่างสมเหตุผล และเกณฑ์ จริยธรรมว่าด้วยการส่งเสริมการขายยา
อย่างไรก็ตาม ยังพบว่าค่ายามีมูลค่าถึง 160,000 ล้านบาท หรือร้อยละ 41 ของค่าใช้จ่ายด้านสุขภาพ   ในด้านความมั่นคง ร้อยละ 40 ของยาในบัญชียาหลัก ยังผลิตไม่ได้ในประเทศ ประเทศยังคงเผชิญวิกฤติเชื้อดื้อยา จากการใช้ยาต้านจุลชีพอย่างไม่สมเหตุผลทั้งในสถานพยาบาล ชุมชนและภาคเกษตรกรรม  คณะกรรมการฯ จึงมี มติให้เร่งขับเคลื่อนยุทธศาสตร์การพัฒนาระบบยา 5 ด้าน รองรับการปฏิรูประบบสาธารณสุข ตามยุทธศาสตร์ ชาติ 20 ปี โดยเน้นการเพิ่มศักยภาพอุตสาหกรรมผลิตยาในประเทศ เพิ่มการเข้าถึงยาจำเป็นควบคู่กับการส่งเสริมการใช้ยาอย่างสมเหตุผล และพัฒนาระบบควบคุมยาให้มีประสิทธิภาพระดับสากล เพื่อให้บรรลุเป้าหมายภายใน 5 ปี ค่าใช้จ่ายด้านยาลดลงอย่างน้อย 20,000 ล้านบาท มีฐานข้อมูลด้านยาที่เข้าถึงง่าย  ถูกต้อง น่าเชื่อถือ ในทุกกลุ่มเป้าหมาย โดยเฉพาะประชาชน และผู้ใช้ยา และหน่วยงานควบคุมยา ผ่านการประเมินศักยภาพจากองค์การอนามัยโลก
พร้อมกันนี้ จะเร่งนำแผนยุทธศาสตร์การพัฒนาระบบยาแห่งชาติเสนอ คณะรัฐมนตรีเพื่อประกาศใช้ คู่ขนานไปกับการทำงานของคณะกรรมการฯ ในการประสานกับหน่วยงานต่างๆ เพื่อให้ดำเนินการตามแผนยุทธศาสตร์ไปพลางก่อน
------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11644