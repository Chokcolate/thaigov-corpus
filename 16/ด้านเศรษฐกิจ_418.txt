รัฐบาลไทย-ข่าวทำเนียบรัฐบาล-“อุตตม” ขอความร่วมมือเอกชน ร่วมกันปฎิรูปอุตสาหกรรมไทย

วันอังคารที่ 24 เมษายน 2561
“อุตตม” ขอความร่วมมือเอกชน ร่วมกันปฎิรูปอุตสาหกรรมไทย
รัฐมนตรีว่าการกระทรวงอุตสาหกรรม ได้บรรยายพิเศษเรื่อง นโยบายรัฐในการส่งเสริมภาคเอกชน ในงานการประชุมคณะกรรมการสภาอุตสาหกรรมแห่งประเทศไทย ครั้งที่ 4/2561 ณ ห้อง Meeting Room 1-2 ศูนย์ประชุมแห่งชาติสิริติ์
เมื่อวันที่ 23 เมษายน 2561 นายอุตตม สาวนายน รัฐมนตรีว่าการกระทรวงอุตสาหกรรม ได้บรรยายพิเศษเรื่อง นโยบายรัฐในการส่งเสริมภาคเอกชน ในงานการประชุมคณะกรรมการสภาอุตสาหกรรมแห่งประเทศไทย ครั้งที่ 4/2561 ณ ห้อง Meeting Room 1-2 ศูนย์ประชุมแห่งชาติสิริติ์
โดยนายอุตตม ระบุว่า โอกาสใหม่ๆที่จะเกิดขึ้นในประเทศไทยนั้น ส่วนใหญ่มาจากภาคอุตสาหกรรม แต่ขีดความสามารถในการผลิตของภาคอุตสาหกรรมยังเดินหน้าได้ไม่เต็มที่ ซึ่งควรมีการพัฒนาให้สอดคล้องกับอุตสาหกรรม 4.0 ที่กระทรวงอุตสาหกรรมกำลังขับเคลื่อน และเดินหน้าอย่างเต็มที่ และมุ่งไปที่การพัฒนาฐานรากมากขึ้น ซึ่งการสร้างโอกาสใหม่ๆนั้น ต้องร่วมมือกันจากหลายๆฝ่าย จึงอยากมาขอความร่วมมือกับทางคณะกรรมการสภาอุตสาหกรรมแห่งประเทศไทยให้ร่วมมือกันผลักดัน ในการปฎิรูปภาคอุตสาหกรรม เพราะต้องเริ่มกันวันนี้ หากภาคอุตสาหกรรมไทยไม่โต หรือโตไม่ทันประเทศอื่นๆ ปัญหาต่างๆที่เกิดขึ้น อาจจะแก้ไขยากขึ้นไปอีก
ทั้งนี้แนวทางการขับเคลื่อนอุตสาหกรรมเป้าหมาย และการช่วยเหลือและพัฒนาผู้ประกอบการ SMEs ที่เป็นระบบและครบวงจร หลายๆ มาตรการได้รับความเห็นชอบจากคณะรัฐมนตรีแล้ว ทั้งยุทธศาสตร์และแผนงานการขับเคลื่อนอุตสาหกรรมการผลิตรถยนต์ที่ขับเคลื่อนด้วยพลังงานไฟฟ้า และ อุตสาหกรรมหุ่นยนต์และระบบอัตโนมัติ และในช่วง 2 สัปดาห์นี้ กระทรวงอุตสาหกรรม จะนำยุทธศาสตร์ของอุตสาหกรรมชีวภาพ และอุตสาหกรรมอาหาร เข้าเพื่อให้ ครม. พิจารณาเห็นชอบ

ที่มา : http://www.thaigov.go.th/news/contents/details/11709
