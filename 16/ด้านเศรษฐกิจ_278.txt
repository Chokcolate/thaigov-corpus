รัฐบาลไทย-ข่าวทำเนียบรัฐบาล-คอนเทนต์ไทยเนื้อหอม ต่างชาติรุมติดต่อซื้อขายสร้างมูลค่ากว่า 405 ล้านบาท

วันพฤหัสบดีที่ 29 มีนาคม 2561
คอนเทนต์ไทยเนื้อหอม ต่างชาติรุมติดต่อซื้อขายสร้างมูลค่ากว่า 405 ล้านบาท
ธุรกิจบันเทิงไทยมาแรง ต่างชาติรุมจีบ ติดต่อซื้อขาย ลงทุน ร่วมผลิต และจ้างผลิต มูลค่าการค้ากว่า 405 ล้านบาท หลังผนึกกำลังผู้ประกอบการ 23 บริษัท ขนทัพหนัง ทีวี แอนิเมชั่น และโพสโปรดักชั่นไทย
เข้าร่วมเจรจาการค้างาน Hong Kong International Film & TV Market 2018 (FILMART) ณ เมืองฮ่องกง สาธารณรัฐประชาชนจีน ระหว่างวันที่ 19 – 22 มีนาคม ที่ผ่านมา ซึ่งเป็นการบูรณาการจัดงานร่วมกันโดยกรมส่งเสริมการค้าระหว่างประเทศ กระทรวงพาณิชย์ กระทรวงวัฒนธรรมและกรมการท่องเที่ยว
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เผยว่า ระหว่างวันที่ 19 – 22 มีนาคม ที่ผ่านมา กระทรวงพาณิชย์ โดยกรมส่งเสริมการค้าระหว่างประเทศ มีภารกิจหลักในการจัดการเจรจาการค้าให้ผู้ประกอบการไทย จำนวน 23 บริษัท ได้มีโอกาสนัดหมายกับผู้ซื้อตัวจริงภายในงาน Hong Kong International Film & TV Market 2018 (FILMART) ซึ่งได้รับผลตอบรับดีเกินคาด แนวโน้มเป็นไปในทิศทางที่ดีมาก ต่างชาติให้การยอมรับในคอนเทนต์ไทย โดยเฉพาะในตลาดเอเชียถือได้ว่าไทยมาแรงมากทั้งด้านการผลิตและจัดจำหน่ายภาพยนตร์และแอนิเมชั่น รวมถึงการให้บริการที่เกี่ยวเนื่องกับภาพยนตร์และวีดิทัศน์ การผลิตรายการและละครโทรทัศน์ และการผลิตและจัดจำหน่ายภาพยนตร์สารคดี ภายในงานเกิดการจับคู่เจรจาการค้ารวมจำนวนกว่า 450 คู่ ประมาณการมูลค่าเจรจาการค้ากว่า 405 ล้านบาท เพิ่มขึ้นจากปีที่ผ่านมาร้อยละ 80 ทั้งนี้การสนับสนุนธุรกิจบันเทิงเป็นส่วนหนึ่งของนโยบาย Creative Economy ที่ดำเนินการต่อเนื่องจากการเข้าร่วมเจรจาการค้าในงาน American Film Market & Conference 2017 ณ นครลอสแองเจลิส ประเทศสหรัฐอเมริกา ซึ่งได้รับผลตอบรับและประสบความสำเร็จเป็นอย่างดีจากผู้เข้าร่วมงาน โดยในปี 2018 กรมส่งเสริมการค้าระหว่างประเทศ กระทรวงพาณิชย์ จะสนับสนุนและนำผู้ประกอบการในอุตสาหกรรมภาพยนตร์ไทยเข้าร่วมเจรจาการค้าในงาน Cannes Film Festival 2018 อย่างต่อเนื่อง ซึ่งมีกำหนดจัดงานระหว่างวันที่ 9 – 20 พฤษภาคม 2561 ณ เมืองคานส์ สาธารณรัฐฝรั่งเศส เพื่อเป็นการแสดงศักยภาพของอุตสาหกรรมภาพยนตร์ไทยในตลาดยุโรปต่อไป
โดยมูลค่าการเจรจาการค้าจำนวน 405 ล้านบาท เป็นผลสืบเนื่องมาจากกลุ่มผู้ผลิตและจัดจำหน่ายภาพยนตร์และแอนิเมชั่น อาทิ บริษัท ฮอลลีวู้ด (ไทยแลนด์) จำกัด ได้เจรจาการร่วมผลิตภาพยนตร์ Co-Production   กับบริษัท Braros Pictures ประเทศฮ่องกง ซึ่งเป็นบริษัทที่มีเงินลงทุนอันดับต้นๆ ของฮ่องกง บริษัท จีดีเอช ห้าห้าเก้า จำกัด ได้พบผู้ค้าใหม่ในประเทศจีนซึ่งทำให้เกิดการเจรจาซื้อขายภาพยนตร์เรื่องใหม่ อีกทั้งบริษัทภาพยนตร์ไทยอื่นๆ ได้พบกับ Distributor จีนเป็นจำนวนมาก และได้เปิดตลาดจีนในมณฑลใหม่ๆ นอกเหนือจากที่เคยเจรจาการค้ามาแล้ว ส่วนกลุ่มบริการเกี่ยวเนื่องกับภาพยนตร์และวีดิทัศน์ อาทิ บริษัท เบนีโทน ฟิล์มส์ จำกัด ได้ร่วมเจรจา Co-Production กับประเทศจีน และกลุ่มผู้ผลิตรายการและละครโทรทัศน์ อาทิ บริษัท บีอีซี เวิล์ด จำกัด (มหาชน) ได้มาออกตลาดเป็นทางการครั้งแรกกับงาน Hong Kong International FIlm & TV Market ซึ่งได้เจอกับลูกค้ารายเดิมและมีความคืบหน้าในการเซ็นสัญญาในเทศกาลนี้ อีกทั้งยังได้เจอกับลูกค้ารายใหม่ๆในกลุ่มประเทศจีน โดยเฉพาะ มณฑลรอง เกาหลีญี่ปุ่น ส่วนใหญ่จะเป็นการเจรจาซื้อละครโทรทัศน์หลายๆเรื่อง รวมถึงตลาดออนไลน์ ที่กำลังจะมีกำลังซื้อต่อไป และกลุ่มผู้ผลิตภาพยนตร์สารคดีไทย อาทิ บริษัท ทีวีบูรพา จำกัด ได้มีการเจรจาซื้อขายสิทธิ์ของสารคดี อีกทั้งยังได้ร่วมเจรจา Co-Production กับบริษัท A Co. ประเทศญี่ปุ่น

ที่มา : http://www.thaigov.go.th/news/contents/details/11148
