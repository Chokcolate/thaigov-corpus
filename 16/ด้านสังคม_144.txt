รัฐบาลไทย-ข่าวทำเนียบรัฐบาล-สธ. พร้อมส่งข้อมูล “กองทุนเสมาฯ”  ตามที่ ศธ. ขอเพิ่มเติม


วันอังคารที่ 10 เมษายน 2561
196
สธ. พร้อมส่งข้อมูล “กองทุนเสมาฯ”  ตามที่ ศธ. ขอเพิ่มเติม
กระทรวงสาธารณสุข กำชับหน่วยงานที่เกี่ยวข้องจัดเตรียมข้อมูลการรับเงิน “กองทุนเสมาฯ” ตามที่กระทรวงศึกษาธิการขอเพิ่มจากที่ส่งข้อมูลปีการศึกษา 2555 – 2561 ไปให้แล้ว โดยก่อนปี 2553 ยังไม่มีบันทึกข้อตกลงความร่วมมือกับกระทรวงศึกษาธิการ และไม่มีการโอนเงินทุน
กระทรวงสาธารณสุข กำชับหน่วยงานที่เกี่ยวข้องจัดเตรียมข้อมูลการรับเงิน “กองทุนเสมาฯ” ตามที่กระทรวงศึกษาธิการขอเพิ่มจากที่ส่งข้อมูลปีการศึกษา 2555 – 2561 ไปให้แล้ว โดยก่อนปี 2553 ยังไม่มีบันทึกข้อตกลงความร่วมมือกับกระทรวงศึกษาธิการ และไม่มีการโอนเงินทุนเข้าวิทยาลัยพยาบาล
แพทย์หญิงพรรณพิมล วิปุลากร รองปลัดกระทรวงสาธารณสุขและโฆษกกระทรวงสาธารณสุข กล่าวว่า กระทรวงสาธารณสุข ได้กำชับให้หน่วยงานที่เกี่ยวข้อง ตรวจสอบรวบรวมข้อมูลทั้งหมดในการรับทุนเสมาฯ ของนักศึกษาพยาบาล เพื่อส่งมอบเพิ่มเติมให้แก่กระทรวงศึกษาธิการตามที่ได้ประสานมา ซึ่งก่อนหน้านี้มีการส่งข้อมูลช่วงระหว่างปีการศึกษา 2555 – 2561 ไปให้แล้ว โดยจะมีข้อมูลของนักเรียนพยาบาลวิทยาลัยพยาบาลบรมราชชนนีที่ยังไม่ได้รับเงินจากกองทุนเสมาฯ และบัญชีการโอนเงินจากกองทุนเสมาฯ เข้าบัญชีวิทยาลัยพยาบาลบรมราชชนนีแต่ละแห่ง เพื่อให้กระทรวงศึกษาธิการนำไปตรวจสอบว่าตรงกับที่มีการจ่ายออกมาจากกองทุนหรือไม่อย่างไร
ทั้งนี้ ก่อนปี 2553 กระทรวงสาธารณสุข ยังไม่ได้มีบันทึกข้อตกลงความร่วมมือกับกระทรวงศึกษาธิการ และไม่มีการโอนเงินทุนเข้าวิทยาลัยพยาบาล โดยนักศึกษากองทุนเสมาฯ จะนำเงินมาชำระค่าเล่าเรียนเอง อย่างไรก็ตาม หากกระทรวงศึกษาธิการ ต้องการข้อมูลเพิ่มเติมหรือขอความร่วมมือมา กระทรวงสาธารณสุขก็ยินดีให้ข้อมูล
สำหรับข้อมูลปีการศึกษา 2555 – 2561 มีนักศึกษาพยาบาลรับทุนการศึกษาจากกองทุนเสมาพัฒนาชีวิต จาก 3 โครงการประกอบด้วย 1.ทุนเสมาพัฒนาชีวิต/ราชประชานุเคราะห์ จำนวน 129 คน 2.โครงการผลิตพยาบาลเพื่อพัฒนาสุขภาพประชาชนในจังหวัดชายแดนตามรอยสมเด็จย่า จำนวน 148 คน 3.โครงการพระราชทานความช่วยเหลือแก่ราชอาณาจักรกัมพูชาด้านการศึกษา จำนวน 15 คน รวมทั้งสิ้น 292 คน เข้าศึกษา ณ วิทยาลัยพยาบาลในสังกัดสถาบันพระบรมราชชนก จำนวน 26 แห่ง
**********************************  10 เมษายน 2561

ที่มา : http://www.thaigov.go.th/news/contents/details/11429