รัฐบาลไทย-ข่าวทำเนียบรัฐบาล-กรุงไทยหนุนหน่วยงานราชการสู่สังคมไร้เงินสด เริ่มพร้อมกัน 27 มีนาคมนี้

วันจันทร์ที่ 26 มีนาคม 2561
กรุงไทยหนุนหน่วยงานราชการสู่สังคมไร้เงินสด เริ่มพร้อมกัน 27 มีนาคมนี้
ธนาคารกรุงไทย สนับสนุนโครงการเพิ่มประสิทธิภาพการรับจ่ายเงินภาครัฐทางอิเล็กทรอนิกส์เต็มที่ เร่งติดตั้งเครื่อง EDC ให้หน่วยงานราชการทั่วประเทศ รองรับการชำระเงินด้วย บัตรเดบิต บัตรเครดิต QR Code บัตรสวัสดิการแห่งรัฐ บัตร M-PASS
ธนาคารกรุงไทย สนับสนุนโครงการเพิ่มประสิทธิภาพการรับจ่ายเงินภาครัฐทางอิเล็กทรอนิกส์เต็มที่ เร่งติดตั้งเครื่อง EDC ให้หน่วยงานราชการทั่วประเทศ รองรับการชำระเงินด้วย บัตรเดบิต บัตรเครดิต QR Code บัตรสวัสดิการแห่งรัฐ บัตร M-PASS พร้อมออกบัตรกรุงไทยพร้อมจ่าย สำหรับประชาชนที่ไม่มีบัญชีธนาคาร เพิ่มความสะดวก ปลอดภัย
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ตามที่กระทรวงการคลังได้เตรียมการให้หน่วยงานราชการทั่วประเทศ รับและจ่ายเงินทางอิเล็กทรอนิกส์จากประชาชนแทนเงินสดและเช็ค ตามนโยบาย National e-Payment ซึ่งจะเริ่มในวันที่ 27 มีนาคมเป็นต้นไปนั้น ธนาคารกรุงไทยได้ร่วมมือกับกรมบัญชีกลางติดตั้งเครื่อง EDC ให้กับหน่วยงานราชการทั่วประเทศ เพื่อให้พร้อมรับและจ่ายเงินค่าบริการต่าง ๆ ผ่านทางอิเล็กทรอนิกส์
“ประชาชนสามารถชำระเงินโดยใช้ บัตรเดบิต บัตรเครดิต QR Code ของทุกธนาคาร บัตรสวัสดิการแห่งรัฐที่มีการเติมเงินไว้ใช้จ่ายในบัตร บัตร M-PASS ผ่านเครื่อง EDC ของธนาคารกรุงไทย และสำหรับประชาชนที่ไม่มีบัญชีและไม่มีบัตรดังกล่าว ธนาคารได้ออกบัตรกรุงไทย “พร้อมจ่าย” หรือ KTB Cash Card โดยมีให้เลือก 2 รูปแบบ คือแบบระบุจำนวนเงิน เช่น 100 บาท 500 บาท 1000 บาท และแบบเติมเงินตามความต้องการของลูกค้า ไม่มีวงเงินขั้นต่ำ วงเงินสูงสุด 2 แสนบาท โดยไม่มีค่าธรรมเนียมแรกเข้า รายปี และฟรีค่าธรรมเนียมการขอคืนเงิน จนถึงวันที่ 31 ธันวาคม 2561ซื้อได้ที่ธนาคารกรุงไทยทุกสาขา หรือจุดให้บริการของธนาคาร”
นายผยง ศรีวณิช กล่าวเพิ่มเติมว่า สำหรับลูกค้านิติบุคคล ลูกค้าหน่วยงานและองค์กรต่างๆ สามารถใช้บัตร Tax Smart Card ชำระค่าภาษีของกรมสรรพากร บัตร Transport Card ชำระค่าธรรมเนียมรายเที่ยว ที่จุดบริการของบริษัทขนส่ง จำกัด บัตร Excise Card ชำระภาษีสรรพสามิต ที่สำนักงานสรรพสามิตพื้นที่ และบัตร Corporate Card ชำระค่าธรรมเนียมต่างๆ ณ จุดบริการที่กำหนด
ฝ่ายสื่อสารองค์กรและภาพลักษณ์
โทร. 0-2208-4176-8

ที่มา : http://www.thaigov.go.th/news/contents/details/11043
