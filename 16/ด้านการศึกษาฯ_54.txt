รัฐบาลไทย-ข่าวทำเนียบรัฐบาล-รมช.ศธ.(นพ.อุดม) เปิดการประชุม SEAMEO RIHED

วันพฤหัสบดีที่ 5 เมษายน 2561
รมช.ศธ.(นพ.อุดม) เปิดการประชุม SEAMEO RIHED
รมช.ศึกษาธิการ "นพ.อุดม คชินทร" เปิดการประชุมศูนย์ภูมิภาคว่าด้วยการอุดมศึกษาและการพัฒนา (SEAMEO RIHED) ย้ำอุดมศึกษาต้องเตรียมพร้อมรับมือกับการปฏิวัติอุตสาหกรรมครั้งที่ 4
รมช.ศึกษาธิการ "นพ.อุดม คชินทร" เปิดการประชุมศูนย์ภูมิภาคว่าด้วยการอุดมศึกษาและการพัฒนา(SEAMEO RIHED) ย้ำอุดมศึกษาต้องเตรียมพร้อมรับมือกับการปฏิวัติอุตสาหกรรมครั้งที่ 4 คาดใน 12 ปีข้างหน้าการทำงานของคนจะถูกแทนที่ด้วย AI  จึงต้องพร้อมปรับบทบาทการจัดการองค์ความรู้และนวัตกรรมใหม่ เพื่อพัฒนาทักษะกำลังคนให้เอื้อต่อโอกาสการจ้างงาน และงานใหม่ในอนาคต
เมื่อวันจันทร์ที่ 2 เมษายน 2561 ศ.คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ เป็นประธานกล่าวเปิดการประชุม SEAMEO RIHED Southeast Asian Higher Education Leadership Forum: Engaging Communities, Empowering Leaders โดยมี ดร.ฉันทวิทย์ สุชาตานนท์ ผู้อำนวยการศูนย์ SEAMEO RIHED, ดร.อรสา ภาววิมล รองเลขาธิการคณะกรรมการการอุดมศึกษา และผู้แทนจากประเทศสมาชิก เข้าร่วมงาน ณ โรงแรมพูลแมน คิง เพาเวอร์ กรุงเทพ
นพ.อุดม กล่าวตอนหนึ่งว่า การประชุมในครั้งนี้จัดขึ้นในช่วงเวลาที่เหมาะสมกับสิ่งที่เรากำลังเผชิญ ทั้งความท้าทายและความเปลี่ยนแปลงในระดับภูมิภาคและระดับโลก ซึ่งเป็นเหตุการณ์ครั้งใหญ่เกินกว่าที่ประเทศใดประเทศหนึ่งจะรับมือได้เพียงลำพัง การมีความร่วมมือทั้งในระดับประเทศ ระดับภูมิภาค และระดับโลก จึงเป็นสิ่งสำคัญต่อการรับมือกับความเปลี่ยนแปลงของโลกได้อย่างตรงเป้าหมายและมีประสิทธิภาพ โดยเฉพาะศูนย์ภูมิภาคว่าด้วยการอุดมศึกษาและการพัฒนา (SEAMEO RIHED) ซึ่งตั้งขึ้นเพื่อพัฒนาและส่งเสริมการเพิ่มประสิทธิผลของการอุดมศึกษาด้านนโยบาย การบริหารจัดการ ตลอดจนทำงานวิจัยที่ตรงกับความต้องการของภูมิภาคเอเชียตะวันออกเฉียงใต้
โดยสิ่งแรกที่จะต้องร่วมกันดำเนินการ คือการรับมือกับการปฏิวัติอุตสาหกรรมครั้งที่ 4 ซึ่งมีแนวโน้มว่าในปี 2030 การทำงานของคนจะถูกแทนที่ด้วยระบบอัตโนมัติ Artificial Intelligence (AI) กว่าร้อยละ 60 ของงาน และหลายกิจกรรมในปัจจุบันจะกลายเป็นอัตโนมัติ รวมทั้งจะเกิดอาชีพใหม่ ๆ จำนวนมาก ในขณะเดียวกันก็ต้องมุ่งสู่การบรรลุเป้าหมายการพัฒนาอย่างยั่งยืน (Sustainable Development Goals: SDGs) ขององค์การสหประชาชาติ
ดังนั้น การอุดมศึกษาจึงต้องปฏิรูปการศึกษาอย่างหลีกเลี่ยงไม่ได้ พร้อมปรับบทบาทด้านการจัดการองค์ความรู้และนวัตกรรมใหม่ เพื่อให้การฟื้นฟูทักษะและการพัฒนาทักษะกำลังคนให้เอื้อต่อโอกาสการจ้างงานและงานใหม่ในอนาคต ควบคู่กับการผลิตบัณฑิตและผลงานวิจัยที่มีคุณภาพ สอดรับกับข้อเน้นย้ำของ World Education Forum ที่จะส่งผลต่อการขับเคลื่อนเศรษฐกิจในยุคดิจิทัล ซึ่งต้องการกำลังคนที่มีความสามารถ มีทักษะด้านดิจิทัล ความคิดสร้างสรรค์ และสามารถสร้างผลิตภัณฑ์ที่มีมูลค่าเชิงพาณิชย์ได้ ตลอดจนส่งเสริมการเข้าถึงการศึกษาอย่างเท่าเทียมและสังคมการเรียนรู้ตลอดชีวิตให้เกิดขึ้นให้ได้
สำหรับทิศทางและนโยบายด้านการศึกษาของไทย จะดำเนินงานตามยุทธศาสตร์ชาติ ระยะ 20 ปี และนโยบายประเทศไทย 4.0 เป็นหลัก โดยการอุดมศึกษาในฐานะที่เป็นหัวรถจักรที่สำคัญในการพัฒนาและเพิ่มขีดความสามารถในการแข่งขันของประเทศ มีหน้าที่ในการสร้างประสิทธิภาพกำลังคน เชื่อมโยงกับงานวิจัยและนวัตกรรมที่ช่วยขับเคลื่อนเศรษฐกิจและสังคม อาทิ สร้างกำลังคนที่มีทักษะด้านวิชาชีพตอบโจทย์ความต้องการตลาดแรงงานและสาขาขาดแคลน, ปรับหลักสูตรรองรับบริบทโลก, ร่วมมือกับภาคเอกชนในการวิจัยเพื่อการพัฒนาเศรษฐกิจทั้งระดับพื้นที่และระดับประเทศ, ค้นหาจุดเด่นจุดเน้นของตนเอง, ร่วมมือกับภาคอุตสาหกรรมเพื่อส่งเสริมการผลิตหรือเพิ่มผลผลิต, เป็นพี่เลี้ยงช่วยดูแลการจัดการศึกษาของโรงเรียนในพื้นที่ เป็นต้น
รมช.ศึกษาธิการ กล่าวด้วยว่า ขณะนี้สถาบันอุดมศึกษาของไทยหลายแห่ง ได้เริ่มขับเคลื่อนนโยบายประเทศไทย 4.0 อย่างจริงจัง ภายใต้ความร่วมมือในการจัดการศึกษาของสถาบันอุดมศึกษาที่มีศักยภาพสูงจากต่างประเทศ อาทิ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) กับ มหาวิทยาลัยคาร์เนกีเมลลอน สหรัฐอเมริกา (Carnegie Mellon University: CMU) ในรูปแบบสถาบันร่วม (Joint Institute) ภายใต้ชื่อมหาวิทยาลัยซีเอ็มเคแอล (CMKL University) รวมทั้งมหาวิทยาลัยซีเอ็มเคแอลยังได้ร่วมมือกับจุฬาลงกรณ์มหาวิทยาลัย เพื่อจัดการศึกษารูปแบบ Double degree ในระดับปริญญาตรี สาขาวิศวกรรมไฟฟ้าและคอมพิวเตอร์ เป็นต้น ซึ่งเชื่อว่าผู้ที่จบการศึกษาจะเป็นกำลังสำคัญ และตอบโจทย์ความต้องการในการพัฒนาประเทศต่อไป
Written by อรพรรณ ฤทธิ์มั่น
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11352
