รัฐบาลไทย-ข่าวทำเนียบรัฐบาล-สธ. เดินหน้าพัฒนาคุณภาพอาหารปลอดภัย เน้นระดับจังหวัดผลักดันสู่ระดับประเทศ 


วันอาทิตย์ที่ 18 กุมภาพันธ์ 2561
425
สธ. เดินหน้าพัฒนาคุณภาพอาหารปลอดภัย เน้นระดับจังหวัดผลักดันสู่ระดับประเทศ
กระทรวงสาธารณสุข เดินหน้าพัฒนาคุณภาพอาหารปลอดภัยเพื่อความยั่งยืน เน้นระดับจังหวัด เชื่อมต่อทุกภาคส่วน ส่งเสริมให้ป้องกัน เฝ้าระวัง ประเมินความเสี่ยงด้านความปลอดภัยของอาหาร และสร้างเครือข่ายจัดการในภาวะฉุกเฉินร้ายแรงหากอาหารไม่ปลอดภัย
กระทรวงสาธารณสุข เดินหน้าพัฒนาคุณภาพอาหารปลอดภัยเพื่อความยั่งยืน เน้นระดับจังหวัด เชื่อมต่อทุกภาคส่วน ส่งเสริมให้ป้องกัน เฝ้าระวัง ประเมินความเสี่ยงด้านความปลอดภัยของอาหาร และสร้างเครือข่ายจัดการในภาวะฉุกเฉินร้ายแรงหากอาหารไม่ปลอดภัย เพื่อให้ประชาชนมั่นใจในการบริโภค
นายแพทย์โอภาส การย์กวินพงศ์  รองปลัดกระทรวงสาธารณสุขให้สัมภาษณ์ว่า ในปีนี้กระทรวงสาธารณสุขและภาคีเครือข่าย มุ่งเน้นการผลักดันเรื่องอาหารปลอดภัยสู่การปฏิบัติในระดับจังหวัดและองค์กรปกครองส่วนท้องถิ่น โดยเน้นการเชื่อมต่อไปยังส่วนกลางและทุกภาคส่วนที่เกี่ยวข้องในห่วงโซ่อาหาร เพื่อให้ผู้ปฏิบัติมีความรู้ ความเข้าใจในนโยบาย และระบบคุณภาพที่มีผลกระทบต่อการทำงานด้านอาหารปลอดภัยของประเทศ อันจะทำให้ผู้ประกอบการ ผู้ที่เกี่ยวข้อง และสร้างมาตรฐานอาหารปลอดภัยในโรงพยาบาล เพื่อให้ผู้ป่วยที่นอนรักษาตัวในโรงพยาบาลได้บริโภคอาหาร ผักและผลไม้ ปลอดสารเคมีและยาฆ่าแมลง ถูกต้องตามหลักโภชนาการ ดำเนินการ ตั้งแต่ต้นน้ำจนถึงปลายน้ำ โดยจัดหาเกษตรกรปลูกผักปลอดสารเคมี จำหน่ายให้โรงพยาบาลเพื่อประกอบอาหารให้ผู้ป่วยโดยไม่ผ่านพ่อค้าคนกลาง มีการควบคุม ตรวจสอบคุณภาพความปลอดภัยทุกกระบวนการ ตั้งแต่การผลิต  วัตถุดิบ ขนส่ง การปรุง ส่วนโรงครัวที่ปรุงอาหารผ่านมาตรฐานด้านสุขาภิบาลอาหารตามเกณฑ์ที่กำหนด สร้างความมั่นใจและสุขภาพที่ดีแก่ผู้ป่วยและประชาชนที่มารับบริการในโรงพยาบาล รวมทั้งการจัดพื้นที่จำหน่ายผักและผลไม้ ปลอดสารเคมีที่ได้มาตรฐาน เพื่อให้ผู้มารับบริการและญาติซื้อหาได้สะดวก เป็นการสนับสนุนการตลาดอย่างยั่งยืนต่อไป รวมทั้งผู้บริโภคมีความมั่นใจในระบบคุณภาพอาหารนอกจากนี้ยังรวมถึงข้อกำหนดมาตรฐานที่เป็นปัจจุบันและสร้างเครือข่ายการจัดอาหารในภาวะฉุกเฉินร้ายแรง กรณีความไม่ปลอดภัยของอาหารทั้งในประเทศและระหว่างประเทศ เพื่อเป็นการยกระดับคุณภาพด้านบริการสาธารณสุขและสุขภาพของประชาชน และยังเป็นการรองรับการเข้าสู่ประชาคมอาเซียน
นายแพทย์โอภาส กล่าวเพิ่มเติมว่า กระทรวงสาธารณสุขเป็นหน่วยงานหลักในการคุ้มครองผู้บริโภคด้าน อาหารของประเทศไทยได้สร้างความเชื่อมั่นด้านอาหารปลอดภัยมาอย่างต่อเนื่อง โดยมอบหมายให้สำนักส่งเสริมและสนับสนุนอาหารปลอดภัยเป็นศูนย์กลางประสานความร่วมมือกับหน่วยงานสังกัดกระทรวงสาธารณสุขทั้งในส่วนกลางและส่วนภูมิภาค พร้อมกันนี้ได้จัดทำแผนยุทธศาสตร์ชาติด้านสาธารณสุขระยะ 20 ปี ตามนโยบายรัฐบาลที่จะนำประเทศไทยก้าวสู่ Thailand 4.0 ตั้งเป้าหมายให้ประชาชนสุขภาพดี เจ้าหน้าที่มีความสุข ระบบสุขภาพยั่งยืน

ที่มา : http://www.thaigov.go.th/news/contents/details/10159