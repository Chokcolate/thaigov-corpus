รัฐบาลไทย-ข่าวทำเนียบรัฐบาล-กรมทางหลวงรายงานความคืบหน้าโครงการก่อสร้างทางลอดที่จุดตัดบนทางหลวงหมายเลข 11 กับ 1001 อ.เมือง จ.เชียงใหม่

วันจันทร์ที่ 12 มีนาคม 2561
กรมทางหลวงรายงานความคืบหน้าโครงการก่อสร้างทางลอดที่จุดตัดบนทางหลวงหมายเลข 11 กับ 1001 อ.เมือง จ.เชียงใหม่
กรมทางหลวง (ทล.) กระทรวงคมนาคม ดำเนินโครงการก่อสร้างทางลอดที่จุดตัดบนทางหลวงหมายเลข 11 กับทางหลวงหมายเลข 1001 (สามแยกแม่โจ้) อ.เมือง จ.เชียงใหม่ มีความคืบหน้ามากกว่าร้อยละ 82 เพื่ออำนวยความสะดวกในการเดินทาง ส่งเสริมการท่องเที่ยว และแก้ไขปัญหาการจราจร
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐาน และการให้บริการระบบคมนาคมขนส่ง เพื่อยกระดับคุณภาพชีวิตของประชาชน ซึ่งสอดคล้องกับยุทธศาสตร์ชาติด้านการพัฒนาโครงสร้างพื้นฐานการขนส่ง และการพัฒนาประสิทธิภาพโครงข่ายทางหลวงสายหลักทั่วประเทศ โดย ทล. ดำเนินโครงการก่อสร้างทางลอดที่จุดตัดบนทางหลวงหมายเลข 11 กับทางหลวงหมายเลข 1001 บริเวณ กม. 0+000 (สามแยกแม่โจ้) และงานขยายสะพานข้ามแม่น้ำปิง (สะพานฟ้าฮ่าม) รวมงานก่อสร้างสะพานคู่ขนานข้ามแม่น้ำปิง มีจุดเริ่มต้นบนทางหลวงหมายเลข 11 ที่ กม. 93+960 สิ้นสุดที่ กม. 97+000 ระยะทางรวม 3.04 กิโลเมตร งบประมาณ 1,172,771,000 บาท ปัจจุบันการดำเนินงานมีความคืบหน้าร้อยละ 82 เมื่อก่อสร้างแล้วเสร็จจะช่วยอำนวยความสะดวกในการเดินทาง การขนส่งสินค้าทางการเกษตรและอุตสาหกรรม ส่งเสริมการท่องเที่ยว แก้ไขปัญหาการจราจร และช่วยลดความสูญเสียชีวิตและทรัพย์สินจากอุบัติเหตุ สามารถสอบถามข้อมูลการเดินทางได้ที่ สำนักงานควบคุมโครงการฯ โทรศัพท์ 0 5311 5609 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/10702
