รัฐบาลไทย-ข่าวทำเนียบรัฐบาล-ผู้ใช้บัตรสวัสดิการและร้านธงฟ้าในภาคตะวันออกเฉียงเหนือรับโชคเงินล้าน จากการใช้จ่ายผ่านระบบอิเล็กทรอนิกส์แทนเงินสด

วันจันทร์ที่ 2 เมษายน 2561
ผู้ใช้บัตรสวัสดิการและร้านธงฟ้าในภาคตะวันออกเฉียงเหนือรับโชคเงินล้าน จากการใช้จ่ายผ่านระบบอิเล็กทรอนิกส์แทนเงินสด
ปลัดกระทรวงการคลัง มอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 10 ณ จังหวัดขอนแก่น โดยผู้โชคดีที่ได้รับรางวัลที่ 1 มูลค่า 1 ล้านบาท
นายสมชัย สัจจพงษ์ ปลัดกระทรวงการคลัง มอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 10 ณ จังหวัดขอนแก่น โดยผู้โชคดีที่ได้รับรางวัลที่ 1 มูลค่า 1 ล้านบาท ด้านผู้ใช้บัตรเดบิตคือนายสงัด เกษก้าน ซึ่งเป็นผู้โชคดีจากการใช้บัตรสวัสดิการแห่งรัฐจากจังหวัดศรีสะเกษ และด้านร้านค้าที่รับชำระเงินผ่านเครื่องอิเล็กทรอนิกส์ (EDC) คือร้านอดิเรก ซึ่งเป็นร้านค้าธงฟ้าประชารัฐในจังหวัดชัยภูมิ โดยผู้โชคดีทั้งสองเป็นลูกค้าของธนาคารกรุงไทยโดยในโอกาสนี้ ยังได้รับเกียรติจากผู้บริหารกระทรวงการคลัง และผู้บริหารการคลังประจำจังหวัดในพื้นที่เขต 4 และนายวราวุฒิ สิทธิยศ ผู้ช่วยกรรมการผู้จัดการใหญ่ ผู้บริหารกลุ่มสายงานเครือข่ายธุรกิจขนาดเล็กและรายย่อย ธนาคารกรุงไทย จำกัด (มหาชน) ร่วมแสดงความยินดี
กระทรวงการคลังดำเนินโครงการแจกโชคจากการใช้บัตรเดบิต เพื่อส่งเสริมให้ประชาชนใช้บัตรเดบิตและบัตรสวัสดิการแห่งรัฐแทนเงินสด และส่งเสริมให้ร้านค้าติดตั้งเครื่อง EDC ซึ่งจะช่วยเพิ่มช่องทางรับชำระเงินด้วยบัตรเดบิต ตามแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment) โดยตลอดการดำเนินโครงการได้รับการผลตอบรับอย่างดีทั้งจากประชาชนที่มีการใช้จ่ายผ่านบัตรเพิ่มขึ้น และร้านค้าที่มีการติดตั้งเครื่อง EDC เพิ่มขึ้นอย่างต่อเนื่อง
สำหรับการแจกโชคจากการใช้บัตรเดบิตประจำเดือนมีนาคม 2561 นับเป็นเดือนที่ 4ที่เปิดโอกาสขยายสิทธิ์ไปถึงผู้ใช้บัตรสวัสดิการแห่งรัฐและร้านธงฟ้าประชารัฐให้สามารถร่วมลุ้นโชคได้ โดยการใช้จ่ายผ่านบัตร 1 ครั้ง เท่ากับ 1 สิทธิ์ สำหรับผู้ที่ใช้บัตรสวัสดิการแห่งรัฐเพื่อซื้อสินค้าหรือวัตถุดิบการเกษตร (ไม่รวมค่าใช้จ่ายในสวัสดิการเดินทางผ่านบัตรสวัสดิการแห่งรัฐ) เพื่อสนับสนุนการปรับเปลี่ยนพฤติกรรมการใช้จ่ายของประชาชนและร้านค้าไปสู่ทางเลือกใหม่ผ่านระบบอิเล็กทรอนิกส์แทนเงินสด
ซึ่งจะช่วยลดต้นทุนการบริหารจัดการเงินสดและสนับสนุนการก้าวสู่เศรษฐกิจยุคดิจิทัล
โครงการแจกโชคจากการใช้บัตรเดบิตจะมีขึ้นอีก 2 ครั้ง ไปจนถึงเดือนพฤษภาคม 2561 (ข้อมูลธุรกรรมในเดือนเมษายน 2561) โดยได้รับการสนับสนุนจากสำนักงานสลากกินแบ่งรัฐบาล จึงขอเชิญชวนให้ประชาชนหันมาใช้จ่ายผ่านบัตรเดบิตแทนเงินสด และร้านค้าเร่งติดตั้งเครื่อง EDC เพื่อรับชำระเงินด้วยบัตรเดบิต ซึ่งจะได้ร่วมลุ้นโชคเงินล้านและรางวัลอื่นอีกกว่า 1,022 รางวัลต่อเดือน ในช่วง 2 ครั้งสุดท้ายของโครงการ โดยสามารถติดตามข้อมูลเพิ่มเติมที่ www.epayment.go.th
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/11248
