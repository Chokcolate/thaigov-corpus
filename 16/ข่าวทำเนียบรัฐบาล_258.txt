รัฐบาลไทย-ข่าวทำเนียบรัฐบาล-ผู้ก่อตั้งและประธานกรรมการบริหารกลุ่มบริษัทอาลีบาบาเข้าเยี่ยมคารวะรองนายกรัฐมนตรี


วันพฤหัสบดีที่ 19 เมษายน 2561
505
พิมพ์
ผู้ก่อตั้งและประธานกรรมการบริหารกลุ่มบริษัทอาลีบาบาเข้าเยี่ยมคารวะรองนายกรัฐมนตรี
ผู้ก่อตั้งและประธานกรรมการบริหารกลุ่มบริษัทอาลีบาบาเข้าเยี่ยมคารวะรองนายกรัฐมนตรี
วันนี้ (19 เมษายน 2561) เวลา 10.00 น. นายแจ็ค หม่า (Jack Ma) ผู้ก่อตั้งและประธานกรรมการบริหารกลุ่มบริษัทอาลีบาบาและคณะผู้บริหาร เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ในโอกาสเยือนไทย ณ ห้องนารี 2 ตึกนารีสโมสร ทำเนียบรัฐบาล สรุปสาระสำคัญดังนี้
รองนายกรัฐมนตรีและประธานกรรมการบริหารกลุ่มบริษัทอาลีบาบาต่างยินดีที่ได้มาหารือกันอีกครั้ง และยินดีที่การมาเยือนไทยครั้งนี้ของอาลีบาบานับเป็นจุดเริ่มต้นของความร่วมมือและการลงทุนที่เป็นรูปธรรมระหว่างไทยกับกลุ่มบริษัทอาลีบาบาที่จะเพิ่มมากยิ่งขึ้น โดยเฉพาะอย่างยิ่ง การวางแผนลงทุนก่อตั้ง Smart Digital Hub ในพื้นที่ EEC การส่งเสริม SMEs ไทยให้เข้าสู่ระบบ E-commerce ของอาลีบาบาอย่างครบวงจร ประธานกรรมการบริหารกลุ่มบริษัทอาลีบาบายังกล่าวชื่นชมในศักยภาพทางด้านเศรษฐกิจของประเทศไทยที่มีการพัฒนาอย่างมาก จึงหวังว่าทั้งสองฝ่ายจะร่วมมือกันมากขึ้นในอนาคต
รองนายกรัฐมนตรีกล่าวว่า การเข้ามาลงทุนในไทยของอาลีบาบา นอกจากจะช่วยพัฒนาโครงสร้างพื้นฐานที่เกี่ยวกับ E-commerce การพัฒนาระบบการชำระเงินออนไลน์ และส่งเสริมศักยภาพให้แก่ SMEs ในประเทศไทยแล้ว ในอนาคต เมื่อการเชื่อมโยงระหว่างไทยและประเทศเพื่อนบ้านสมบูรณ์มากขึ้น อาลีบาบาจะมีส่วนสำคัญที่จะช่วยพัฒนาเศรษฐกิจของประเทศเพื่อนบ้านของไทยได้อีกด้วย ซึ่งประธานกรรมการบริหารกลุ่มบริษัทอาลีบาบายินดีและเป็นเกียรติอย่างยิ่งที่มีส่วนร่วมในการพัฒนาดังกล่าว

ที่มา : http://www.thaigov.go.th/news/contents/details/11603