รัฐบาลไทย-ข่าวทำเนียบรัฐบาล-พม. ชื่นชมเด็กยอดกตัญญู ช่วยทำงานหารายได้จุนเจือครอบครัว ที่ จ.อ่างทอง เพชรบูรณ์ และระยอง


วันพฤหัสบดีที่ 19 เมษายน 2561
243
พม. ชื่นชมเด็กยอดกตัญญู ช่วยทำงานหารายได้จุนเจือครอบครัว ที่ จ.อ่างทอง เพชรบูรณ์ และระยอง
พม. ชื่นชมเด็กยอดกตัญญู ช่วยทำงานหารายได้จุนเจือครอบครัว ที่ จ.อ่างทอง เพชรบูรณ์ และระยอง
วันนี้ (19 เม.ย.61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคง ของมนุษย์ (รอง ปพม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 60/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ จาก
กรณีเด็กสาววัย 15 ปี เป็นเด็กเรียนดี ครอบครัวมีฐานะยากจนแต่สู้ชีวิต อาศัยเวลาในวันหยุดและหลังเลิกเรียน ตัดใบตองขายหารายได้จุนเจือครอบครัว อาศัยอยู่กับพ่อ แม่ และน้องชายวัย 13 ปี ที่ป่วยเป็นโรคออทิสติก ต้องดูแลตลอดเวลา ครอบครัวมีฐานะยากจน ที่จังหวัดอ่างทอง และกรณีเด็กชายวัย 10 ขวบ ครอบครัวมีฐานะยากจน กำพร้าพ่อ-แม่ แต่สู้ชีวิต ออกตระเวนเก็บเงินโปรยทาน และรับจ้างทำงานเล็กๆน้อยๆ เพื่อหารายได้จุนเจือครอบครัว และเลี้ยงดูย่าแก่ชราที่ป่วยหลายโรครุมเร้า นอนป่วยติดเตียง ช่วยเหลือตัวเองไม่ได้ และอาที่ร่างกายพิการ และป่วยหลายโรค บ่อยครั้งที่เด็กชายต้องขาดเรียนเพื่อไปหารายได้ อาศัยขอข้าววัดกินประทังชีวิต ที่จังหวัดเพชรบูรณ์ อีกกรณีเด็กชายวัย 10 ขวบ นักเรียนชั้น ป.4 โรงเรียนแห่งหนึ่ง อาศัยเวลาว่างช่วงปิดเทอม ช่วยผู้เป็นแม่ขายไส้กรอกย่าง ที่บริเวณหน้าตลาดแห่งหนึ่งด้วยความคล่องแคล่ว เพื่อหารายได้จุนเจือครอบครัว เป็นที่น่าชื่นชมของผู้ที่พบเห็น ที่จังหวัดระยอง นั้น ขอชื่นชมในความขยันหมั่นเพียร มุมานะอดทน กตัญญู มีความตั้งใจช่วยเหลือครอบครัว ถึงแม้จะมีอุปสรรคในการดำเนินชีวิตแต่ไม่ย่อท้อ น่ายกย่องเป็นตัวอย่างที่ดีของเด็กและเยาวชนที่สู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 3จังหวัด ได้แก่ พมจ.อ่างทอง พมจ.เพชรบูรณ์ และ พมจ.ระยอง พร้อมทีม One Home ทั้ง 3 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 3 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว และดูแลเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด รวมทั้งการให้คำปรึกษาแนะนำในเรื่องสวัสดิการสังคมเพื่อขอรับสิทธิตามกฎหมายตามความเหมาะสม พร้อมส่งเสริมเรื่องการประกอบอาชีพให้แก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 12 ปี ประสบอุบัติเหตุเรือสปีดโบ๊ทระเบิด ได้รับบาดเจ็บสาหัส ครอบครัวฐานะยากจน ไม่มีเงิน ค่ารักษาพยาบาล ที่จังหวัดพังงา นั้น ทางทีม One Home ได้ลงพื้นที่เพื่อให้กำลังใจผู้ป่วยและครอบครัว พร้อมให้คำแนะนำแก่ครอบครัวเรื่องระเบียบการช่วยเหลือเด็กในครอบครัวยากลำบาก ทั้งนี้ ได้ประสานหน่วยงานในพื้นที่ เพื่อพิจารณาการช่วยเหลือตามระเบียบที่เกี่ยวข้องต่อไป 2) กรณีหญิงวัย 39 ปี ป่วยเป็นโรคกระเพาะเรื้อรัง สู้ชีวิต ถักไหมพรมขาย ดูแลแม่แก่ชราพิการตาบอด และลูกชายที่พิการซ้ำซ้อนป่วยหลายโรครุมเร้า ที่จังหวัดอุบลราชธานี นั้น ทางทีม One Home ได้ลงพื้นที่เยี่ยมบ้าน มอบเงินสงเคราะห์และฟื้นฟูสมรรถภาพคนพิการ และจากกองทุนคุ้มครองเด็ก รวมทั้งดำเนินการปรับสภาพแวดล้อมที่อยู่อาศัยสำหรับคนพิการ และประสานหน่วยงานในพื้นที่ติดตามดูแล และช่วยเหลืออย่างต่อเนื่องเป็นระยะ 3) กรณีหญิงชราวัย 82 ปี พิการตาบอด รับภาระดูแลหลานวัย 35 ปี ที่ป่วยพิการทางสมอง ครอบครัวฐานะยากจน ที่ย่านบางกอกน้อย กรุงเทพฯ นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และมอบเครื่องอุปโภคและบริโภค พร้อมหารือเรื่องการช่วยเหลือตามภารกิจที่เกี่ยวข้องต่อไป 4) กรณีหญิงชราวัย 60 ปี รับภาระดูแลแม่แก่ชราวัย 98 ปี พิการตาบอด และพี่ชายแก่ชราวัย 66 ปี ที่จังหวัดร้อยเอ็ด นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และมอบเครื่องอุปโภคและบริโภค พร้อมประสานหน่วยงานที่เกี่ยวข้องในพื้นที่จัดเจ้าหน้าที่มาดูแลและทำกายภาพบำบัดผู้ป่วยที่บ้านพัก

ที่มา : http://www.thaigov.go.th/news/contents/details/11612