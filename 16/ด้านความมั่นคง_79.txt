รัฐบาลไทย-ข่าวทำเนียบรัฐบาล-“บิ๊กอู๋”ตรวจเยี่ยม“ยุวแรงงาน”ปลื้ม เยาวชนแห่สมัครทำงานช่วงปิดเทอมกว่า 2.5 หมื่นคน 


วันจันทร์ที่ 12 มีนาคม 2561
364
พิมพ์
“บิ๊กอู๋”ตรวจเยี่ยม“ยุวแรงงาน”ปลื้ม เยาวชนแห่สมัครทำงานช่วงปิดเทอมกว่า 2.5 หมื่นคน
รมว.แรงงาน ตรวจเยี่ยม“ยุวแรงงาน”ปลื้ม เยาวชนแห่สมัครทำงานช่วงปิดเทอมกว่า 2.5 หมื่นคน ในสถานประกอบการกว่า 700 แห่ง เผย รู้จักการใช้จ่ายอย่างประหยัด เตรียมพื้นฐานการทำงาน
เพิ่มทักษะชีวิตก่อนเข้าสู่ตลาดแรงงาน
รมว.แรงงาน ตรวจเยี่ยม“ยุวแรงงาน”ปลื้ม เยาวชนแห่สมัครทำงานช่วงปิดเทอมกว่า 2.5 หมื่นคน ในสถานประกอบการกว่า 700 แห่ง เผย รู้จักการใช้จ่ายอย่างประหยัด เตรียมพื้นฐานการทำงานเพิ่มทักษะชีวิตก่อนเข้าสู่ตลาดแรงงาน พร้อมได้รับใบรับรองจากกระทรวงแรงงานและสถานประกอบการ
พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน ตรวจเยี่ยมการปฏิบัติงานและ
ให้กำลังใจนักเรียน นักศึกษาที่เข้าร่วมโครงการประชารัฐรวมพลัง สร้างยุวแรงงาน ณ บริเวณ ชั้น 6 ห้างสรรพสินค้าเซ็นทรัลพลาซ่า แกรนด์ พระราม 9 ถนนรัชดาภิเษก กรุงเทพมหานคร โดยรัฐมนตรีว่าการกระทรวงแรงงานได้ตรวจเยี่ยมเยาวชนที่เข้าร่วมโครงการยุวแรงงานในสถานประกอบการ จำนวน 6 แห่ง ได้แก่  1) ร้าน Bar B Q Plaza 2) ร้าน Pizza Company 3) ร้าน Chabuton Ramen 4) ร้าน Yoshinoya 5) ร้าน Sizzler และ 6) ร้าน Swensens ซึ่งมียุวแรงงานจำนวนกว่า 160 คน โดยกล่าวว่า จากการที่กระทรวงแรงงานได้เตรียมตำแหน่งงานไว้ว่างไว้กว่า 30,000 อัตราทั่วประเทศ ให้นักเรียน นักศึกษาที่สนใจสมัครเข้าร่วมโครงการประชารัฐรวมพลัง สร้างยุวแรงงาน ได้มีเยาวชนสนใจสมัครเข้าร่วมโครงการจำนวนกว่า 25,000 คน เข้าปฏิบัติงานในสถานประกอบการช่วงปิดเทอมประมาณ 700 แห่ง ซึ่งผู้ประกอบการจะมีเบี้ยเลี้ยงรวมทั้งสวัสดิการให้ เช่น อาหาร 2 มื้อ รวมทั้งการฝึกปฏิบัติ การมอบหมายหน้าที่ในการปฏิบัติงาน ส่วนค่าตอบแทนที่ได้รับจะได้ไม่ต่ำกว่าชั่วโมงละ 40 บาท เป็นต้น ซึ่งสถานประกอบการบางแห่งจะให้ค่าตอบแทนถึง 48 บาทต่อชั่วโมงการทำงาน โดยนักเรียน นักศึกษาที่เข้าร่วมโครงการได้รับค่าตอบแทนไม่ต่ำกว่า 300 กว่าบาทต่อวัน นอกจากนี้ ยังทำให้ได้รู้คุณค่าของเงินและรู้จักการใช้จ่ายอย่างประหยัด รวมทั้งเสริมสร้างวินัยในการออมอีกด้วย
“ยุวแรงงานในแต่ละสถานประกอบการจะมีพี่เลี้ยงคอยให้คำปรึกษาเกี่ยวกับการทำงาน และกระทรวงแรงงานจะร่วมกับสถานประกอบการประเมินผลการปฏิบัติงาน หากมีความประพฤติดี ทำงานดีจะได้รับใบประกาศรับรองจากสถานประกอบการและกระทรวงแรงงาน ซึ่งจะเป็นพื้นฐานสามารถเพิ่มทักษะชีวิตในโลกของการทำงานให้แก่นักเรียน นักศึกษาก่อนที่เข้าสู่ระบบตลาดแรงงานต่อไป” พล.ต.อ.อดุลย์ฯ กล่าว
ในท้ายสุด
สำหรับโครงการ “ประชารัฐรวมพลัง สร้างยุวแรงงาน” พลเอก ประยุทธ์ จันทร์โอชา นายกรัฐมนตรี มีนโยบายที่จะส่งเสริมการมีงานทำให้แก่นักเรียน นักศึกษา ในช่วงปิดภาคเรียนหรือช่วงว่างจากการเรียนเป็นการทำงานในรูปแบบประชารัฐ ที่มีการบูรณาการระหว่างกระทรวงแรงงานกับภาคเอกชนและสถานศึกษา อันเป็นการส่งเสริมให้นักเรียน นักศึกษาได้ใช้เวลาว่างให้เป็นประโยชน์ เสริมสร้างประสบการณ์การทำงานจริง มีรายได้ระหว่างเรียน จากการประกอบอาชีพที่เหมาะสม สามารถแบ่งเบาภาระของผู้ปกครองและเป็นการเตรียมความพร้อมให้แก่นักเรียน นักศึกษา เพื่อรองรับการเข้าสู่ตลาดแรงงานในอนาคต
-----------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
12 มีนาคม 2561

ที่มา : http://www.thaigov.go.th/news/contents/details/10711