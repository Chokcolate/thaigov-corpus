รัฐบาลไทย-ข่าวทำเนียบรัฐบาล-นายกฯ ห่วงใยสถานการณ์บ้านเมือง ย้ำชัดภารกิจรัฐบาลและ คสช. มุ่งเปลี่ยนผ่านประเทศสู่ประชาธิปไตยที่สมบูรณ์


วันจันทร์ที่ 26 มีนาคม 2561
303
พิมพ์
นายกฯ ห่วงใยสถานการณ์บ้านเมือง ย้ำชัดภารกิจรัฐบาลและ คสช. มุ่งเปลี่ยนผ่านประเทศสู่ประชาธิปไตยที่สมบูรณ์
นายกรัมนตรี  ห่วงใยสถานการณ์บ้านเมือง ย้ำชัดภารกิจรัฐบาลและ คสช. มุ่งเปลี่ยนผ่านประเทศสู่ประชาธิปไตยที่สมบูรณ์ แนะสังคมร่วมกันพิจารณาทำสิ่งที่สมควรทำ
​วันนี้ (25 มี.ค.61) พลเอก ประยุทธ์ จันทร์โอชา นายกรัฐมนตรี ห่วงใยสถานการณ์บ้านเมืองขณะนี้ เพราะแม้หลายอย่างกำลังเดินหน้าไปด้วยดีมากกว่าก่อนปี 2557 เช่น ความสงบเรียบร้อย ความเข้มแข็งของเศรษฐกิจ การแก้ไขปัญหาความยากจน การทุจริตคอร์รัปชัน ฯลฯ แต่ยังคงมีบุคคลบางกลุ่มพยายามเคลื่อนไหวสร้างความวุ่นวาย และจะยิ่งเข้มข้นขึ้นอีกหากรัฐบาลไม่ทำตามข้อเรียกร้อง
“เชื่อว่าประชาชนส่วนใหญ่เข้าใจดีว่า ประเทศไทยกำลังเดินหน้าเข้าสู่การเลือกตั้งตามโรดแมป โดยขั้นตอนและวันเลือกตั้งนั้นเป็นไปตามกฎหมาย และอยากย้ำให้ชัดเจนว่าภารกิจสำคัญที่ คสช. ต้องเข้ามา และมีรัฐบาลบริหารประเทศในช่วงนี้ คือ การเปลี่ยนผ่านไปสู่การมีประชาธิปไตยที่สมบูรณ์ ดังนั้น หากยังเกิดเหตุการณ์ความวุ่นวายขึ้นอย่างต่อเนื่องเช่นนี้ แล้วอะไรคือหลักประกันว่าบรรยากาศของการเลือกตั้งจะเป็นไปด้วยความเรียบร้อย”
นายกรัฐมนตรีกล่าวด้วยว่า สังคมเริ่มรู้สึกกังวลว่าภาพเก่า ๆ เริ่มกลับมาปรากฏขึ้นอีกครั้ง จึงอยากให้ทุกคนร่วมกันพิจารณาว่าสิ่งใดควรทำและไม่ควรทำ เพื่อประคับประคองให้บ้านเมืองเดินต่อไปได้ ส่วนรัฐบาลและ คสช. จะทำหน้าที่อย่างดีที่สุด โดยจะไม่ยอมให้ประเทศชาติกลับไปสู่วงจรแบบเดิมอีกเด็ดขาด พร้อมทั้งกำชับให้เจ้าหน้าที่ติดตามและประเมินสถานการณ์อย่างใกล้ชิด และดำเนินการด้วยความรอบคอบและรัดกุมภายใต้กรอบของกฎหมาย
———————-
สำนักโฆษก

ที่มา : http://www.thaigov.go.th/news/contents/details/11028