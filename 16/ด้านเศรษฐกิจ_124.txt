รัฐบาลไทย-ข่าวทำเนียบรัฐบาล-รมว.ดิจิทัลฯ ตรวจเยี่ยมจุดติดตั้งระบบ POS จ.เพชรบุรี

วันพุธที่ 7 มีนาคม 2561
รมว.ดิจิทัลฯ ตรวจเยี่ยมจุดติดตั้งระบบ POS จ.เพชรบุรี
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมคณะผู้บริหารกระทรวงฯ และหน่วยงานในสังกัดฯ ลงพื้นที่ตรวจเยี่ยมพร้อมเปิดโครงการระบบงานร้านค้าดิจิทัลชุมชน (Point of Sale : PoS) ณ ที่ทำการไปรษณีย์อนุญาตเอกชน 102 ตำบลนายาง อำเภอชะอำ จังหวัดเพชรบุรี อย่างเป็นทางการ โดยจุดติดตั้งระบบงานร้านค้าดิจิทัลชุมชนแห่งนี้ มีส่วนช่วยให้ประชาชนในพื้นที่ได้นำสินค้าของตนเองมาจำหน่ายผ่านระบบ POS ซึ่งถือเป็นเครื่องมือในการขับเคลื่อนเศรษฐกิจของประเทศด้านการค้าขายออนไลน์ รวมทั้งการจัดการอบรมสร้างความรู้ความเข้าใจกับประชาชนในการใช้งานบริการออนไลน์ต่างๆ ผ่านอินเทอร์เน็ตความเร็วสูงอย่างต่อเนื่อง ทั้งนี้ บริษัท ไปรษณีย์ไทย จำกัด หน่วยงานในสังกัดกระทรวงฯ ติดตั้งระบบ POS กระจายอยู่ทั่วประเทศแล้ว จำนวน 71 จุด แบ่งเป็น ภาคเหนือ 68 จุด ภาคตะวันออก 3 จุด และภายในปี 2561 จะมีการติดตั้งในจังหวัดอื่นๆ เพิ่มอีก 10 จุด ในพื้นที่จังหวัดราชบุรี ขอนแก่น บุรีรัมย์ และพังงา รวมที่จังหวัดเพชรบุรีด้วย 1 จุด ในครั้งนี้ เป็นทั้งหมด 82 จุด ทั่วประเทศ เมื่อวันที่ 5 มีนาคม 2561
************************

ที่มา : http://www.thaigov.go.th/news/contents/details/10592
