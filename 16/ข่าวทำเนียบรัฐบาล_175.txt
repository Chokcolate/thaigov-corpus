รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการส่งเสริมสังคมแห่งการเรียนรู้และคุณภาพเยาวชน (สสค.) ครั้งที่ 1/2561


วันพฤหัสบดีที่ 29 มีนาคม 2561
773
พิมพ์
รอง นรม.พล.อ.อ.ประจินฯ เป็นประธานการประชุมคณะกรรมการส่งเสริมสังคมแห่งการเรียนรู้และคุณภาพเยาวชน (สสค.) ครั้งที่ 1/2561
ที่ประชุม สสค. มีมติเห็นชอบการลดความเหลื่อมล้ำในการศึกษา พร้อมกำหนดร่างพระราชบัญญัติกองทุนเพื่อความเสมอภาคทางการศึกษาเพื่อเด็กและเยาวชน
วันนี้ (29 มี.ค. 61) เวลา 13.30 น.ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการส่งเสริมสังคมแห่งการเรียนรู้และคุณภาพเยาวชน ครั้งที่ 1/2561 สรุปสาระการประชุมดังนี้
ที่ประชุมรับทราบ การรายงานความคืบหน้าการจัดตั้งองค์กรของคณะกรรมการส่งเสริมสังคมแห่งการเรียนรู้และคุณภาพเยาวชน (สสค.) ซึ่งขณะนี้คณะกรรมาธิการฯ พิจารณาแล้วเสร็จ จากนั้นส่งสภานิติบัญญัติแห่งชาติ เพื่อพิจารณาต่อไป
ที่ประชุมรับทราบ การรายงานความคืบหน้าร่างพระราชบัญญัติกองทุนเพื่อความเสมอภาคทางการศึกษา พ.ศ. ... ซึ่งเป้าหมายการดำเนินการของกองทุนฯ ภายใน 10 ปีข้างหน้า ดังนี้    1. เด็กเล็กในครอบครัวยากจนได้รับการดูแล กระตุ้นและส่งเสริมพัฒนาการ 2. ขจัดปัญหาเด็กเยาวชนนอกระบบการศึกษา (เด็กเยาวชนอายุ 3-18 ปี จำนวนกว่า 670,000 คน)  3. ขจัดปัญหาเด็กเยาวชนหลุดออกจากระบบการศึกษา 4. ลดความเหลื่อมล้ำด้านโอกาสในการศึกษาต่อระดับอุดมศึกษาและอาชีวศึกษา 5.ครูที่ปฏิบัติหน้าที่ในพื้นที่ห่างไกลและครูผู้สอนนักเรียนยากจนด้อยโอกาส และ 6. ประกันโอกาสทางการศึกษา คุณภาพการเรียนรู้และคุณภาพชีวิต โดยกองทุนฯจะช่วยเหลือกลุ่มเป้าหมาย ดังนี้ 1) การให้ความช่วยเหลือทางการเงินแก่ผู้ขาดแคลนทุนทรัพย์หรือด้อยโอกาส ตามหลักเกณฑ์ วิธีการ และเงื่อนไขที่คณะกรรมการกำหนด 2) การลดความเหลื่อมล้ำในการศึกษา 3) การศึกษาวิจัยแนวทางการพัฒนาครู
นอกจากนี้ ที่ประชุมรับทราบการรายงานความคืบหน้า “โครงการหนังสือเดินทางตามรอยพระราชา” เริ่มต้นโครงการมา เมื่อเดือนเมษายน 2560 โดย มูลนิธิชัยพัฒนา ศูนย์คุณธรรม (องค์การมหาชน) และ สสค. โดยริเริ่มโครงการดังกล่าวเพื่อให้เด็กและเยาวชนเรียนรู้ศาสตร์พระราชาในรูปแบบของหนังสือ ซึ่งมีเป้าหมายเพื่อส่งเสริมให้เด็กและเยาวชนเข้าใจ เข้าถึง ศาสตร์ของพระราชา จากประสบการณ์จริง พร้อมพัฒนาทักษะให้แก่เด็กและเยาวชน โดยเฉพาะด้านความคิดสร้างสรรค์ การคิดวิเคราะห์ เชื่อมโยงกับคุณธรรม 4.0 ผ่านโครงการอันเนื่องมาจากพระราชดำริที่เป็นพิพิธภัณฑ์มีชีวิต 81 แหล่งเรียนรู้ ครอบคลุมพื้นที่ 45 จังหวัดทั่วประเทศ
พร้อมกันนี้ ที่ประชุมได้พิจารณาและมีมติเห็นชอบในหลักการของคณะทำงานจัดทำแผนการถ่ายโอน สสค. เป็นสำนักงานกองทุนเพื่อความเสมอภาคทางการศึกษา เพื่อให้คณะกรรมการ สสค.สามารถปฏิบัติหน้าที่ดังกล่าวได้อย่างมีประสิทธิภาพและสมบูรณ์ครบถ้วนทุกด้าน มีความพร้อมในการปฏิบัติตามกฎหมายทันทีตามกรอบเวลา ทั้งนี้ ฝ่ายเลขานุการรวบรวมข้อมูลแล้วจะนำมาปรับโดยให้ครอบคลุมครบถ้วนทุกด้าน เพื่อการเตรียมความพร้อมในการดำเนินการดังกล่าวและจะนำมาเสนอในที่ประชุมครั้งต่อไป
....................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11186