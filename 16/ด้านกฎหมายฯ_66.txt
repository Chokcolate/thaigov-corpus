รัฐบาลไทย-ข่าวทำเนียบรัฐบาล-กระทรวงยุติธรรม จัดงานวันสถาปนากระทรวงยุติธรรม ครบรอบ ๑๒๗ ปี


วันศุกร์ที่ 23 มีนาคม 2561
185
กระทรวงยุติธรรม จัดงานวันสถาปนากระทรวงยุติธรรม ครบรอบ ๑๒๗ ปี
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในการจัดงานเนื่องในโอกาสครบรอบสถาปนากระทรวงยุติธรรม ๑๒๗ ปี
ในวันศุกร์ที่ ๒๓ มีนาคม๒๕๖๑ เวลา ๐๘.๐๐ น.
ณ ลานอเนกประสงค์ ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานในการจัดงานเนื่องในโอกาสครบรอบสถาปนากระทรวงยุติธรรม ๑๒๗ ปี
โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ผู้บริหารกระทรวงยุติธรรม
ผู้แทนจากหน่วยงานต่างๆ ข้าราชการ และเจ้าหน้าที่ในสังกัดกระทรวงยุติธรรม เข้าร่วมงานฯ
กิจกรรมภายในงานประกอบด้วยพิธีสงฆ์ โดยพระสงฆ์ทรงสมณศักดิ์ จำนวน ๑๐ รูป
จากวัดโมลีโลกยารามราชวรวิหาร รับบิณฑบาตข้าวสารอาหารแห้ง จากคณะผู้บริหารและแขกผู้มีเกียรติ
จากนั้น สมเด็จพระพุทธาจารย์ (สนิท ชวนปฺญโญ ป.ธ.๙) กรรมการมหาเถรสมาคม
เจ้าอาวาสวัดไตรมิตรวิทยารามวรวิหาร อ่านพระคติธรรม ของสมเด็จพระอริยวงศาคตญาณ
สมเด็จพระสังฆราช สกลมหาสังฆปริณายก เมื่อจบแล้วพระสงฆ์ทั้งนั้นเจริญชัยมงคลคาถา
และประพรมน้ำมนต์ให้กับผู้เข้าร่วมงาน
ต่อจากนั้น รองนายกรัฐมนตรีและรัฐมนตรีว่าการกระทรวงยุติธรรม
เข้าร่วมพิธีรับพระราชทานเครื่องราชอิสริยาภรณ์ ชั้นสายสะพาย
โดยมีข้าราชการในสังกัดกระทรวงยุติธรรม เข้ารับพระราชทาน จำนวน ๑๙๒ คน
นอกจากนี้ ได้มอบรางวัล ข้าราชการพลเรือนดีเด่นกระทรวงยุติธรรม ประจำปี พ.ศ.๒๕๖๐ จำนวน ๑๙ คน
รางวัลข้าราชการต้นแบบของสำนักงานปลัดกระทรวงยุติธรรม ประจำปี พ.ศ.๒๕๖๐ จำนวน ๑ คน
รางวัลอาสาสมัครยุติธรรมดีเด่น ประจำปี พ.ศ.๒๕๖๐ จำนวน ๒๘ คน
รางวัลผลงานวิจัยดีเด่นของกระทรวงยุติธรรม ประจำปี พ.ศ.๒๕๕๙ จำนวน ๗ คน
และรางวัลการแข่งขันตอบปัญหากฎหมาย จำนวน ๖ คน
โดยภายในงานมีการแสดงบนเวที การออกร้านจำหน่ายสินค้าของกรมพินิจและคุ้มครองเด็กและเยาวชน
และทัณฑสถานหญิงกลาง กรมราชทัณฑ์ รวมทั้ง กิจกรรมสาธารณประโยชน์เพื่อการกุศล
ด้วยการบริจาคทรัพย์เข้ากองทุนยุติธรรม เพื่อเป็นแหล่งเงินทุนสำหรับใช้จ่าย
เกี่ยวกับการช่วยเหลือประชาชนในกระบวนการยุติธรรม
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า ขอชื่นชมในความพยายาม
และความสามารถของผู้ที่เข้ารับรางวัลทุกท่าน ที่มุ่งมั่นอุทิศตนเพื่องานด้านยุติธรรม
ขอให้ทุกท่านรักษาความดีนี้ไว้ และขยายเครือข่ายเข้าสู่ชุมชนต่างๆ
เพื่อให้ประชาชนมีความรู้เกี่ยวกับกฎหมาย และงานบริการของกระทรวงยุติธรรม
จะได้ไม่ถูกเอารัดเอาเปรียบ และช่วยลดความเหลื่อมล้ำในสังคม

ที่มา : http://www.thaigov.go.th/news/contents/details/11014