รัฐบาลไทย-ข่าวทำเนียบรัฐบาล-กรมวิชาการเกษตรชี้แจง กรณีผลกระทบจากการตรวจพบแมลงศัตรูพืช ในทุเรียนไทยที่ส่งออกไปจีน

วันอังคารที่ 20 กุมภาพันธ์ 2561
กรมวิชาการเกษตรชี้แจง กรณีผลกระทบจากการตรวจพบแมลงศัตรูพืช ในทุเรียนไทยที่ส่งออกไปจีน
กรมวิชาการเกษตรชี้แจง กรณีผลกระทบจากการตรวจพบแมลงศัตรูพืชในทุเรียนไทยที่ส่งออกไปจีน
นายสุวิทย์  ชัยเกียรติยศ อธิบดีกรมวิชาการเกษตร กระทรวงเกษตรและสหกรณ์ ชี้แจงกรณีผลกระทบจากการตรวจพบแมลงศัตรูพืชในทุเรียนไทยที่ส่งออกไปจีน ตามที่คอลัมน์กระจก 8 หน้า โดยคนชายขอบ (นสพ.ไทยรัฐ) ให้ความสนใจกรณีในปี 2559 ทางการจีนตรวจพบแมลงศัตรูพืชติดไปในทุเรียนจากไทยที่ส่งออกไปขายที่จีน จำนวน 1,790 ลอต ขณะที่ในปี 2560 ช่วงเดือน ม.ค.-พ.ย. ตรวจพบ 731 ลอต ทั้งที่ในปี 2548 ไทยกับจีนได้ลงนามในพิธีสารการส่งออกผลไม้แล้ว จนส่งผลให้จีนขอให้ทบทวนการทำพิธีสารฯ กับไทยใหม่เมื่อปลายปี 2560 ถือเป็นความผิดพลาดของ ก.เกษตรฯ ที่หละหลวมในการปฏิบัติหน้าที่และไม่ดำเนินการแก้ไขอะไร ซึ่งอาจจะกระทบต่อนโยบาย “มหานครผลไม้เมืองร้อนของโลก” ของรัฐบาล
ประเทศจีนได้แจ้งเตือนการตรวจพบแมลงศัตรูพืชติดไปกับทุเรียนที่นำเข้าจากประเทศไทย ว่า ในปี 2560 ประเทศไทยมีการส่งออกทุเรียนไปประเทศจีนจำนวนประมาณ 18,750 ชิปเมนต์  มูลค่า 15,280 ล้านบาท จากผู้ส่งออก 62 ราย ซึ่งในจำนวนนี้ได้รับการแจ้งเตือนจากจีน โดยการแจ้งเตือนดังกล่าวเป็นการรวบรวมข้อมูลทั้งปีภายหลังสิ้นสุดฤดูกาลส่งออกปี 2560 แล้ว
ภายหลังจากได้รับการแจ้งเตือนดังกล่าว  กรมวิชาการเกษตรได้ประชุมหารือทบทวนมาตรการที่ผ่านมา  เพื่อกำหนดมาตรการ แนวทางปฏิบัติงานเพิ่มเติมให้สามารถควบคุมปัญหาการส่งออกทุเรียน  โดยสร้างการรับรู้ให้แก่เจ้าของโรงคัดบรรจุต้องมีความเข้าใจและตระหนักถึงความเสียหายที่จะเกิดขึ้นในอนาคต  และถ่ายทอดข้อมูลดังกล่าวไปยังผู้ปฏิบัติงานในโรงการคัดบรรจุให้ดำเนินการและควบคุมการปฏิบัติงานอย่างเข้มงวด  โดยผู้ปฏิบัติงานตรวจสอบทุเรียนในโรงคัดบรรจุต้องมีความรู้และเข้าใจในการทำงานและวิธีการปฏิบัติที่ดีในการคัดบรรจุเพื่อปลอดศัตรูพืช  รวมทั้งต้องทำหน้าที่เป็นผู้ตรวจสอบสุขอนามัยพืช ส่วนเจ้าหน้าที่ด่านตรวจพืชต้องเปลี่ยนบทบาท จากผู้ตรวจสอบ เป็นผู้กำกับ ดูแล ให้คำแนะนำและเป็นที่ปรึกษาในการปฏิบัติงานให้แก่ผู้ปฏิบัติงานในโรงคัดบรรจุด้วยด้วย
นอกจากนี้ กรมวิชาการเกษตรได้จัดทำแผนปฏิบัติการโดยแยกเป็น 3 มาตรการ คือ มาตรการเร่งด่วน จัดประชุมนายตรวจพืชผู้ปฎิบัติหน้าที่ในการตรวจ และออกใบรับรองสุขอนามัยพืชทั้งทางบก ทางเรือ และทางอากาศ เพื่อให้แนวทางปฏิบัติในการตรวจและออกใบรับรองสุขอนามัยพืชสำหรับทุเรียนสดเป็นไปในทิศทางเดียวกัน  และจัดประชุมผู้ประกอบการส่งออก รวมทั้งผู้ประกอบการโรงคัดบรรจุทุเรียน เพื่อทำความเข้าใจในเงื่อนไขข้อกำหนดการส่งออกทุเรียนไปจีน ตามกฎหมายที่เกี่ยวข้องของกรมวิชาการเกษตร และประเทศผู้นำเข้า
มาตรการระยะกลาง ประสานความร่วมมือทางด้านวิชาการเกี่ยวกับการตรวจสอบศัตรูพืชในทุเรียนส่งออกระหว่างกรมวิชาการเกษตรกับสำนักงานควบคุมคุณภาพตรวจสอบและกักกันโรคของจีน และช่องทางในการแจ้งเตือน โดยประสานผ่านกงสุลฝ่ายเกษตร ณ นครกวางโจวให้มีความรวดเร็ว พร้อมกับศึกษาดูงานวิธีการควบคุมการนำเข้าทุเรียน ณ เมืองท่าที่สำคัญของสาธารณรัฐประชาชนจีน
มาตรการระยะยาว พิจาณาแก้ไขพิธีสารการส่งออกทุเรียนสดไปยังประเทศจีน  เนื่องจากปัจจุบันมีหลายฉบับซึ่งไม่สอดคล้องกับแนวทางการปฏิบัติและการควบคุม  รวมทั้งจัดทำโครงการตรวจสอบศัตรูพืชทุเรียน  เพื่อให้โรงคัดบรรจุทุเรียนมีกลุ่มบุคคลที่สามารถตรวจสอบศัตรูพืช หรือสิ่งปนเปื้อนก่อนส่งออกให้มีมาตรฐานสุขอนามัยพืช โดยกรมวิชาการเกษตรจะจัดฝึกอบรม ให้คำแนะนำการปรับปรุงวิธีการปฏิบัติงานในโรงคัดบรรจุให้สามารถปฏิบัติงานตรวจสอบศัตรูพืชได้อย่างมีประสิทธิภาพ
-----------------------

ที่มา : http://www.thaigov.go.th/news/contents/details/10195
