รัฐบาลไทย-ข่าวทำเนียบรัฐบาล-ภาครัฐและเอกชน ร่วมจัดกิจกรรมปิดเทอมสร้างสรรค์ มุ่งหวังเด็กและเยาวชนใช้เวลาว่างให้เป็นประโยชน์ในช่วงปิดเทอม

วันอังคารที่ 13 มีนาคม 2561
ภาครัฐและเอกชน ร่วมจัดกิจกรรมปิดเทอมสร้างสรรค์ มุ่งหวังเด็กและเยาวชนใช้เวลาว่างให้เป็นประโยชน์ในช่วงปิดเทอม
ภาครัฐและเอกชน ร่วมจัดกิจกรรมปิดเทอมสร้างสรรค์ มุ่งหวังเด็กและเยาวชนใช้เวลาว่างให้เป็นประโยชน์ในช่วงปิดเทอม
วันนี้ (13 มีนาคม 2561) เวลา 08.30 น. ณ บริเวณโถงกลางชั้น 1 ตึกบัญชาการ 1 ทำเนียบรัฐบาล     ก่อนการประชุมคณะรัฐมนตรี พลเอก ฉัตรชัย สาริกัลยะ รองนายกรัฐมนตรี  ในฐานะประธานกรรมการกองทุนสนับสนุนการสร้างเสริมสุขภาพ พร้อมด้วยนายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา ได้มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์กิจกรรม “ปิดเทอมสร้างสรรค์” (เปิด) หน้าต่างสู่การเรียนรู้ จัดโดย องค์การพิพิธภัณฑ์วิทยาศาสตร์แห่งชาติ (อพวช.) สำนักงานกองทุนสนับสนุนการสร้างเสริมสุขภาพ (สสส.) ร่วมกับภาคีเครือข่ายภาครัฐ เอกชน และประชาสังคม อาทิ กรมพลศึกษา กรมกิจการเด็กและเยาวชน กระทรวงการพัฒนาสังคมและความมั่นคงของมนุษย์ และองค์การพิพิธภัณฑ์วิทยาศาสตร์แห่งชาติ เป็นต้น
สำหรับ “กิจกรรมปิดเทอมสร้างสรรค์” ประกอบด้วย กิจกรรมตามหาฝัน แบ่งปันสังคม ค้นหาตัวตน สนุกฝึกฝนเปิดโลกเรียนรู้ พร้อมกันนี้ได้มีตัวแทนเด็กเยาวชนวงออเคสตร้าจากชุมชนคลองเตย ตัวอย่างค่ายดนตรีปิดเทอมสร้างสรรค์ของกลุ่มมิวสิคแชร์ลิ่งที่ทำงานร่วมกับเด็กเยาวชนในชุมชนมาเรียนรู้กิจกรรมดนตรีในช่วงปิดเทอม พร้อมด้วยตัวอย่างกิจกรรมกีฬา จากสมาคมกีฬาฟุตบอลอาวุโสไทย นอกจากนี้กิจกรรมเกี่ยวกับเทคโนโลยีสารสนเทศ อาทิ IT LAB กิจกรรมที่เด็ก ๆ จะได้เรียนรู้และสนุกสนาน ไปกับการทดลองควบคุมหุ่นยนต์ด้วยตนเอง IT walk rally  ตะลุยพิพิธภัณฑ์เพื่อค้นหาคำตอบที่ซ่อนอยู่ในนิทรรศการด้านคอมพิวเตอร์และเทคโนโลยีสารสนเทศ IT Workshop Activity เรียน รู้ เล่น อย่างเป็นระบบ กับกิจกรรมที่ส่งเสริมทักษะ ความรู้ ด้านเทคโนโลยีการสื่อสาร และเปิดโอกาสให้ได้เรียนรู้ ลงมือปฏิบัติด้วยตนเอง ภายใต้คำแนะนำของวิทยากร ชมตัวอย่างสัตว์สตัฟฟ์ ด้วยเทคนิคระดับสากลเพื่อการจัดแสดง ให้มีอิริยาบถการเคลื่อนไหวตามธรรมชาติ คล้ายมีชีวิต (Modern Technique on Taxidermy for Displaying)  พร้อมเปิดตัวนิทรรศการชุดใหม่ล่าสุด Spy : Code Breaker เรียนรู้บทบาท หน้าที่    และความสำคัญของสายลับ ที่มีส่วนเกี่ยวพันกับเหตุการณ์สำคัญในประวัติศาสตร์โลกสร้างความรู้ ความเข้าใจด้านวิทยาการรหัส (Cryptography) ที่ครอบคลุมทั้งการสร้างชุดรหัสลับเพื่อเก็บรักษาและถ่ายทอดข้อมูลที่เป็นความลับ และการถอดรหัสเพื่อให้ได้มาซึ่งความลับของฝ่ายศัตรู รวมทั้งพัฒนาการของเทคโนโลยีที่เกี่ยวข้องกับรหัสตั้งแต่อดีตจนถึงปัจจุบัน  รองรับเยาวชนที่จะเข้ามาใช้บริการในช่วงปิดเทอม ทั้ง 3 พิพิธภัณฑ์ ได้แก่ พิพิธภัณฑ์วิทยาศาสตร์ พิพิธภัณฑ์ธรรมชาติวิทยา และพิพิธภัณฑ์เทคโนโลยีสารสนเทศ ที่ตั้งอยู่ ต.คลองห้า อ.คลองหลวง จ.ปทุมธานี และแหล่งเรียนรู้ใจกลางเมือง จัตุรัสวิทยาศาสตร์ อพวช. ซึ่งตั้งอยู่ ชั้น 4 อาคารจัตุรัสจามจุรี สามย่าน กรุงเทพฯ
ทั้งนี้ การจัดกิจกรรมปิดเทอมสร้างสรรค์ เพื่อต้องการกระตุ้นให้เกิดวาระเด็กเยาวชนในช่วงปิดเทอม     ซึ่งหน่วยงานทั้งภาครัฐ เอกชนและแหล่งเรียนรู้ในชุมชนจะพัฒนากิจกรรมและพื้นที่สร้างสรรค์ให้เกิดขึ้น เพื่อเป็นพื้นที่และกิจกรรมดี ๆ แก่เด็ก เยาวชน และผู้ปกครองได้เข้าถึง สำหรับผู้สนใจเข้าร่วมกิจกรรม สอบถามรายละเอียด เพิ่มเติมได้ที่ 0 2577 9999 ต่อ 2122, 2123 เว็บไซต์ www.nsm.or.th เฟซบุ๊ก www.facebook.com/NSMthailand
​
………………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10720
