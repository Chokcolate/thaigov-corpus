รัฐบาลไทย-ข่าวทำเนียบรัฐบาล-หมอฟัน แนะ 5 วิธีลดอาการเสียวฟัน


วันอาทิตย์ที่ 18 มีนาคม 2561
329
หมอฟัน แนะ 5 วิธีลดอาการเสียวฟัน
ทันตแพทย์เผยดื่มน้ำอัดลม ทานอาหารรสเปรี้ยว แปรงฟันไม่ถูกวิธีอย่างสม่ำเสมอ เป็นปัจจัยเสริมทำให้เกิดอาการเสียวฟัน แนะ 5 วิธีช่วยลดอาการเสียวฟัน ลดการสูญเสียฟัน
ทันตแพทย์หญิงปิยะดา ประเสริฐสม ผู้อำนวยการสำนักทันตสาธารณสุข กรมอนามัย กล่าวว่า อาการเสียว ฟันเป็นปัญหาทันตกรรมที่เกิดจากภาวะเหงือกร่นและเคลือบฟันสึกกร่อน มักพบในคนอายุระหว่าง 20-50 ปี ซึ่งพฤติกรรมที่เป็นปัจจัยเสริมทำให้เกิดอาการเสียวฟัน เช่น ดื่มน้ำอัดลม รับประทานอาหารรสเปรี้ยว รับประทานอาหารแข็งและเหนียว แปรงฟันไม่ถูกวิธี แปรงฟันแรงเกินไปอย่างสม่ำเสมอ ซึ่งพฤติกรรมเหล่านี้ทำให้เคลือบฟันสึกและบางลงจนถึงชั้นเนื้อฟันที่อยู่ใกล้กับโพรงประสาทฟันมีเส้นประสาทเป็นจำนวนมาก ของเหลวในท่อเนื้อฟันจะไปกระตุ้นปลายประสาทฟันก็จะทำให้เกิดอาการเสียวฟัน
อาการเสียวฟันยังอาจเกิดจากฟันแตก หรือฟันร้าว ซึ่งในบางครั้งมีขนาดเล็กมากสังเกตไม่เห็นหรือมีการสะสมของคราบจุลินทรีย์และแบคทีเรียทำให้เป็นโรคเหงือกอักเสบหรือฟันผุลึกถึงชั้นเนื้อฟัน อาจมีอาการเสียวฟันร่วมกับการปวดฟัน ซึ่งอาการเหล่านี้หากปล่อยไว้โดยไม่รักษาอาจเกิดการลุกลามทำให้สูญเสียฟันได้
สำหรับการป้องกันและลดอาการเสียวฟันมี 5 วิธี ได้แก่ 1.ใช้ยาสีฟันพิเศษ ที่มีสารโปแทสเซียมไนเตรต หรือสตรอนเทียม อะซิเตตผสมอยู่ จะช่วยป้องกันไม่ให้เส้นประสาทถูกกระตุ้นบรรเทาอาการเสียวฟันได้ 2.ใช้แปรงสีฟันขนอ่อนนุ่มและแปรงฟันให้ถูกวิธี ควรขอคำแนะนำจากทันตแพทย์เกี่ยวกับวิธีแปรงฟันให้ถูกวิธี 3.อย่าเคี้ยวของแข็ง เพราะการกัดของแข็งอาจทำให้ฟันแตกหรือหักเป็นรอยร้าวขนาดเล็กได้ 4.งดดื่มน้ำผลไม้รสเปรี้ยวและน้ำอัดลม เช่น น้ำมะนาวมีฤทธิ์เป็นกรด หากบริโภคบ่อยและติดต่อกันนานเกินไป อาจทำให้เกิดการละลายตัวของเคลือบฟัน 5.แปรงฟันอย่างถูกวิธีอย่างน้อยวันละ 2 ครั้ง และใช้ไหมขัดฟันทำความสะอาดฟันหลังแปรงฟันทุกครั้ง เพื่อลดคราบจุลินทรีย์บริเวณซอกฟันที่จะทำให้เกิดโรคเหงือกอักเสบและโรคปริทันต์ และถ้าทำ 5 วิธีข้างต้นแล้วอาการยังไม่ดีขึ้น ให้รีบปรึกษาทันตแพทย์ เพื่อรับการรักษาให้ถูกต้องตามต้นเหตุ เช่น การใช้ฟลูออไรด์ที่มีความเข้มข้นสูง การอุดฟัน การครอบฟัน และการรักษาโรคเหงือก เป็นต้น
********************************* 18 มีนาคม 2561

ที่มา : http://www.thaigov.go.th/news/contents/details/10842