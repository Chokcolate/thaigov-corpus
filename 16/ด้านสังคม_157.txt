รัฐบาลไทย-ข่าวทำเนียบรัฐบาล-สธ. เตือนผู้ขับรถทางไกลระวังหลับใน แนะพักผ่อนเต็มที่ งดดื่มเหล้าก่อนเดินทาง


วันอาทิตย์ที่ 15 เมษายน 2561
212
สธ. เตือนผู้ขับรถทางไกลระวังหลับใน แนะพักผ่อนเต็มที่ งดดื่มเหล้าก่อนเดินทาง
กระทรวงสาธารณสุข เตือนผู้ขับรถทางไกลระวังหลับใน  ก่อนเดินทางนอนพักให้เต็มที่ งดดื่มเครื่องดื่มแอลกอฮอล์ กำชับโรงพยาบาลในเส้นทางหลักจาก 4 ภาค  พร้อมรองรับเหตุฉุกเฉินในช่วงกลับจากฉลองสงกรานต์
นายแพทย์โอภาส การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ในวันนี้ (15 เมษายน 2561) ประชาชนเริ่มทยอยเดินทางกลับจากภูมิลำเนาและแหล่งท่องเที่ยว หลังหยุดยาวฉลองเทศกาลสงกรานต์ กระทรวงสาธารณสุขได้สั่งการให้โรงพยาบาลในเส้นทางหลักจาก  4 ภาค จัดเตรียมกำลังแพทย์ พยาบาล เจ้าหน้าที่ หน่วยแพทย์ฉุกเฉิน รองรับเหตุฉุกเฉินในช่วงการเดินทางกลับของประชาชนอย่างเต็มที่ตลอด 24 ชั่วโมง  เพื่อลดความสูญเสียให้มีน้อยที่สุด
ทั้งนี้ อุบัติเหตุในช่วงขากลับ ที่พบได้บ่อยและต้องระมัดระวัง คือ คนขับหลับในจากการพักผ่อนไม่เพียงพอ โดยเฉพาะผู้ที่ต้องขับรถในระยะทางไกลๆ ดังนั้น ก่อนเดินทางผู้ขับรถต้องนอนหลับพักผ่อนให้เพียงพอ  7-9 ชั่วโมง หาเพื่อนร่วมทางพูดคุย ผลัดกันขับรถ หยุดพักรถทุกๆ 150 กิโลเมตรหรือทุก 2 ชั่วโมง แม้ว่าจะยังไม่รู้สึกเหนื่อย หลีกเลี่ยงการดื่มแอลกอฮอล์ รวมทั้งหลีกเลี่ยงการรับประทานยาที่ทำให้ง่วงซึม  เมื่อรู้สึกง่วง ล้า อย่าฝืนขับ ให้เปลี่ยนคนขับ หรือแวะจอดรถในที่ปลอดภัยและงีบหลับประมาณ 15 นาที ก็จะช่วยได้
สำหรับสัญญาณเตือนของอาการง่วงขณะขับรถ มี 8 ประการ ได้แก่ 1.หาวบ่อยและหาวต่อเนื่อง 2.ใจลอยไม่มีสมาธิ 3.เหนื่อยล้า หงุดหงิดกระวนกระวาย 4.จำไม่ได้ว่าขับรถผ่านอะไรมา 5.หนักหนังตา ตาปรือ ลืมตาไม่ขึ้น มองเห็นภาพไม่ชัด 6.มึน หนักศีรษะ 7.ขับรถส่ายไปมาหรือออกนอกเส้นทาง  และ 8.มองข้ามสัญญาณไฟและป้ายจราจร
**************************************** 15 เมษายน 2561

ที่มา : http://www.thaigov.go.th/news/contents/details/11498