รัฐบาลไทย-ข่าวทำเนียบรัฐบาล-พม. เร่งเยียวยาจิตใจหญิงสาววัย 18 ปี ถูกเจ้าของหอพักทำร้ายร่างกาย และล่วงละเมิดทางเพศ ที่ จ.สงขลา พร้อมช่วยเหลือผู้ด้อยโอกาสและประสบปัญหาทางสังคม ที่ จ.บึงกาฬ และย่านภาษีเจริญ กทม.


วันศุกร์ที่ 20 เมษายน 2561
73
พม. เร่งเยียวยาจิตใจหญิงสาววัย 18 ปี ถูกเจ้าของหอพักทำร้ายร่างกาย และล่วงละเมิดทางเพศ ที่ จ.สงขลา พร้อมช่วยเหลือผู้ด้อยโอกาสและประสบปัญหาทางสังคม ที่ จ.บึงกาฬ และย่านภาษีเจริญ กทม.
พม. เร่งเยียวยาจิตใจหญิงสาววัย 18 ปี ถูกเจ้าของหอพักทำร้ายร่างกาย และล่วงละเมิดทางเพศ ที่ จ.สงขลา พร้อมช่วยเหลือผู้ด้อยโอกาสและประสบปัญหาทางสังคม ที่ จ.บึงกาฬ และย่านภาษีเจริญ กทม.
วันนี้ (20 เม.ย. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่62/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงสาววัย 18 ปี ถูกเจ้าของหอพักที่เช่าพักอาศัย ทำร้ายร่างกายด้วยการใช้เครื่องช็อตไฟฟ้าจนอ่อนแรง และบังคับข่มขืนกระทำชำเรา แล้วหลบหนีไป ซึ่งขณะนี้สภาพจิตใจของเด็กสาวมีอาการแย่ ต้องเข้าพบจิตแพทย์โดยด่วน ที่จังหวัดสงขลา นั้น ได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) พร้อมทีม One Home จังหวัดสงขลา เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมเร่งเยียวยาฟื้นฟูสภาพจิตใจหญิงสาวอย่างใกล้ชิดโดยด่วน เพื่อให้หญิงคนดังกล่าวมีสภาพจิตใจที่เข้มแข็งขึ้น และสามารถกลับมาใช้ชีวิตในสังคมได้อย่างปกติสุข และช่วยเหลือในเรื่องของการตรวจสุขภาพและการรักษาพยาบาลอาการบาดเจ็บของหญิงสาวคนดังกล่าว รวมทั้งกระทรวง พม. มีบ้านพักเด็กและครอบครัวจังหวัดสงขลา พร้อมดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 ทั้งนี้ ขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 ตลอด 24 ชั่วโมง เพื่อให้คำปรึกษาและการประสานหน่วยงานที่เกี่ยวข้องให้การช่วยเหลือต่อไป
กรณีหญิงสาววัย 21 ปี พิการแขนด้วนทั้ง 2 ข้าง ต้องรับภาระเพียงลำพังเลี้ยงดูลูกวัยเพียง 5 เดือน ทางด้านสามีได้เลิกรากันไป อาศัยเพียงเบี้ยยังชีพคนพิการเดือนละ 800 บาท ใช้ประทังชีวิต ครอบครัวมีฐานะยากจน ที่จังหวัดบึงกาฬ และกรณีชายหนุ่มรายหนึ่ง ต้องรับภาระเพียงลำพังเลี้ยงดูอีก 4 ชีวิต ทั้งยายแก่ชราวัย 75 ปี สุขภาพไม่แข็งแรง ป้าอีก 2 คน วัย 48 ปี และ 55 ปี ป่วยหลายโรครุมเร้า และหลานชายวัย 16 ปี ที่กำลังเรียนหนังสือ ครอบครัวมีฐานะยากจน อีกทั้งชายคนดังกล่าวต้องไปเกณฑ์ทหาร แต่มีความเป็นห่วงครอบครัวที่ไม่มีใครดูแล ที่ย่านภาษีเจริญ กรุงเทพมหานคร นั้น ได้กำชับให้พัฒนาสังคมและความมั่นคงของมนุษย์จังหวัดบึงกาฬ (พมจ.บึงกาฬ) พร้อมทีม One Home ทั้ง 2 จังหวัด ได้แก่ บึงกาฬ และกรุงเทพมหานคร รวมทั้งศูนย์ช่วยเหลือสังคม 1300 เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวทั้ง 2 ครอบครัว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายวัย 16 ปีอย่างต่อเนื่อง และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด ทั้งนี้ ศูนย์บริการคนพิการจังหวัดบึงกาฬได้ลงพื้นที่ช่วยเหลือในเบื้องต้น พร้อมให้คำแนะนำแก่ครอบครัวดังกล่าวในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อีกทั้งการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 14 ปี ช่วยพ่อแม่ทำงาน เลี้ยงดูน้องชายพิการวัย 12 ปี ที่จังหวัดอ่างทอง นั้น ทีม One Home ได้ลงพื้นที่ตรวจสอบข้อเท็จจริง พร้อมมอบเครื่องอุปโภคบริโภค และอุปกรณ์ทางการศึกษา รวมถึงแนะนำบริการกู้ยืมเงินเพื่อประกอบอาชีพสำหรับผู้ดูแลคนพิการของกองทุนส่งเสริมและพัฒนาคุณภาพชีวิตคนพิการ 2) กรณีเด็กชายสู้ชีวิตวัย 10 ขวบ กำพร้าพ่อ-แม่ ออกตระเวนเก็บเงินโปรยทาน และดูแลย่าแก่ชราที่นอนป่วยติดเตียง ที่จังหวัดเพชรบูรณ์ นั้น ทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภคและอุปกรณ์ทางการศึกษา มอบเงินสงเคราะห์และฟื้นฟูคนพิการ และเงินสงเคราะห์เด็ก รวมถึงติดตามให้ความช่วยเหลือดูแลความเป็นอยู่อย่างต่อเนื่อง

ที่มา : http://www.thaigov.go.th/news/contents/details/11635