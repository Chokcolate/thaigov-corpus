รัฐบาลไทย-ข่าวทำเนียบรัฐบาล-สธ.เตือนเจ้าหน้าที่กระทรวงสาธารณสุขระมัดระวังการรีวิวสินค้า


วันจันทร์ที่ 30 เมษายน 2561
230
สธ.เตือนเจ้าหน้าที่กระทรวงสาธารณสุขระมัดระวังการรีวิวสินค้า
โฆษกกระทรวงสาธารณสุขเตือน ข้าราชการ พนักงาน ลูกจ้าง เจ้าหน้าที่กระทรวงสาธารณสุข ระมัดระวังการโฆษณาสินค้าและบริการ อาจผิดวินัยข้าราชการพลเรือน
โฆษกกระทรวงสาธารณสุขเตือน ข้าราชการ พนักงาน ลูกจ้าง เจ้าหน้าที่กระทรวงสาธารณสุข ระมัดระวังการโฆษณาสินค้าและบริการ อาจผิดวินัยข้าราชการพลเรือน
วันนี้(30 เมษายน 2561)นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ขณะนี้มีการโฆษณาผลิตภัณฑ์สุขภาพ เครื่องสำอาง ทางเว็บไซต์โดยใช้บุคคลที่มีชื่อเสียง บุคคลที่น่าเชื่อถือ หรือเจ้าหน้าที่ทางการแพทย์เข้าไปเกี่ยวข้อง ซึ่งตามกฎระเบียบข้าราชการพลเรือนเจ้าหน้าที่ไม่สามารถโฆษณาหรือเป็นแบบการโฆษณาผลิตภัณฑ์สุขภาพหรือการบริการ โดยเฉพาะการใส่เครื่องแบบหรือชุดที่แสดงให้เห็นว่าเป็นเจ้าหน้าที่กระทรวงสาธารณสุข จึงขอให้ระมัดระวังการให้ข้อมูลหรือรีวิวสินค้า ในรูปแบบโฆษณาแฝงทางเว็บไซต์ออนไลน์ หรือออฟไลน์
ซึ่งการใช้ตำแหน่งหน้าที่โฆษณาผลิตภัณฑ์อาหารเสริมอาจผิดวินัยข้าราชการพลเรือน กรณีอาศัยหรือยอมให้ผู้อื่นอาศัยตำแหน่งหน้าที่ราชการของตนหาประโยชน์แก่ตนเองหรือผู้อื่นโดยมิชอบตามมาตรา83(3) และอาจเป็นความผิดทางวินัย กรณีข้าราชการกระทำการหรือยอมให้ผู้อื่นกระทำการหาผลประโยชน์ซึ่งอาจทำให้เสื่อมเสียเกียรติศักดิ์ของตำแหน่งหน้าที่ราชการของตน ทำให้ประชาชนไม่ศรัทธาและไม่ให้ความร่วมมือกับทางราชการตามมาตรา 83(5) แห่งพระราชบัญญัติระเบียบข้าราชการพลเรือน พ.ศ. 2551 โดยจะต้องให้กลุ่มเสริมสร้างวินัยและระบบคุณธรรมพิจารณาเป็นกรณีไป
ขอเตือนประชาชนให้เลือกซื้อสินค้าจากแหล่งที่เชื่อถือได้ และตรวจสอบความน่าเชื่อถือจากสายด่วน อย. 1556 , Oryor Smart Application ,Line : FDAthaiหรือเว็บไซต์ fda.moph.go.th  สำหรับบริการสุขภาพและคลินิกทุกประเภทให้ตรวจสอบที่กรมสนับสนุนบริการสุขภาพที่ 02-193-7000นายแพทย์โอภาส กล่าว
*********************      30 เมษายน 2561

ที่มา : http://www.thaigov.go.th/news/contents/details/11875