รัฐบาลไทย-ข่าวทำเนียบรัฐบาล-ทอท. ชี้แจงกรณีเผยแพร่ร่างเงื่อนไขการประกวดราคา จัดซื้อจัดจ้างเปลี่ยนเครื่องตรวจจับวัตถุระเบิดสนามบินสุวรรณภูมิ และปรับปรุงระบบลำเลียงกระเป๋าสัมภาระอาคารผู้โดยสาร 


วันศุกร์ที่ 9 มีนาคม 2561
124
พิมพ์
ทอท. ชี้แจงกรณีเผยแพร่ร่างเงื่อนไขการประกวดราคา จัดซื้อจัดจ้างเปลี่ยนเครื่องตรวจจับวัตถุระเบิดสนามบินสุวรรณภูมิ และปรับปรุงระบบลำเลียงกระเป๋าสัมภาระอาคารผู้โดยสาร
ทอท. ชี้แจงกรณีเผยแพร่ร่างเงื่อนไขการประกวดราคา จัดซื้อจัดจ้างเปลี่ยนเครื่องตรวจจับวัตถุระเบิดสนามบินสุวรรณภูมิ และปรับปรุงระบบลำเลียงกระเป๋าสัมภาระอาคารผู้โดยสาร
วันที่ 3 มีนาคม 2561  นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) กระทรวงคมนาคม ชี้แจงกรณีเว็บไซต์สำนักข่าวอิศรา นำเสนอข่าวบริษัท ท่าอากาศยานไทย จำกัด (มหาชน) (ทอท.) เผยแพร่ร่างเงื่อนไขการประกวดราคาจัดซื้อจัดจ้างเปลี่ยนเครื่องตรวจจับวัตถุระเบิดสนามบินสุวรรณภูมิ จำนวน 26 เครื่อง และปรับปรุงระบบลำเลียงกระเป๋าสัมภาระอาคารผู้โดยสาร รวมวงเงิน 2,880,500,000 บาท
1. มีผู้ตั้งข้อสังเกตว่าร่างทีโออาร์ กำหนดคุณสมบัติผู้เสนอราคา ที่จะต้องได้รับการแต่งตั้งจากบริษัทผู้ผลิตในต่างประเทศ หรือเจ้าของผลิตภัณฑ์ในต่างประเทศ ว่าเป็นผู้จำหน่ายเครื่องตรวจสอบวัตถุระเบิด รุ่นที่มีความเร็วสายพานไม่น้อยกว่า 0.5 เมตรต่อวินาที และได้รับการรับรองจาก TSA ของประเทศสหรัฐฯ และการอนุมัติจาก ECAC Standard-3 หรือสูงกว่า ของประเทศในกลุ่มยุโรป ถือเป็นการเปิดช่องให้มีการล็อกสเปคกำหนดตัวเอกชนผู้ได้รับงานล่วงหน้า เนื่องจากมีเอกชนไม่กี่รายที่สามารถเข้าร่วมประกวดภายใต้คุณสมบัตินี้ได้ นั้น
ทอท. ขอชี้แจงว่า เมื่อพิจารณาจากความต้องการของ ทสภ. ซึ่งมีอัตราการเจริญเติบโตอย่างรวดเร็วแล้ว ที่ปรึกษาฯ จึงสรุปได้ว่าเครื่อง EDS ความเร็วสูง 0.5 เมตรต่อวินาที มีความเหมาะสมกับโครงการนี้ เนื่องจากมีความสามารถได้มาตรฐานความปลอดภัยที่สอดคล้องกับความต้องการของ ทสภ. และช่วยเพิ่มระดับการให้บริการ (Level of Services) ของ ทสภ. ที่มีอัตราการเจริญเติบโตอย่างรวดเร็วได้ในอนาคต ทั้งนี้ สเปกการปรับปรุงใหม่ ทอท.ได้คำนึงถึงเทคโนโลยีที่จะนำมาใช้ ต้องมีความทันสมัยกว่าเดิมเป็นสำคัญ ไม่ใช่ประเด็นแค่เรื่องความเร็วเท่านั้น เนื่องจากเทคโนโลยีเปลี่ยนแปลงเร็ว และเทคโนโลยีใหม่ที่จะนำเข้ามาต้องรองรับได้ในระยะยาว ถึง 13-15 ปีข้างหน้า หรือ ถึงปี 2578 นอกจากนั้น ในเชิงคุณภาพสเปกของเครื่องตรวจจับวัตถุระเบิดระบบใหม่นี้ ต้องมีมาตรฐานระดับโลก ควรต้องได้รับการรับรองมาตรฐานจาก Transportation Security Administration (TSA) และการอนุมัติจาก ECAC Standard-3 หรือสูงกว่าของประเทศในกลุ่มยุโรป เนื่องจากทั้งประเทศสหรัฐอเมริกา และกลุ่มประเทศยุโรปต่างยอมรับสนามบินที่มีมาตรฐานในระดับเดียวกันในการบินเข้าประเทศ
จากรายงานผลการออกแบบ (Final Report) ตรวจสอบ ณ วันที่ 31 มี.ค.60 มีผู้ผลิตเครื่องตรวจจับวัตถุระเบิดรุ่นความเร็ว 0.5 เมตรต่อวินาทีที่ได้รับการรับรองจาก TSA แล้ว 2 รายคือ เครื่อง MV3D ของบริษัท L3 Communications และ เครื่อง Hi-Scan10080XCT ของบริษัท Smith Detection และอยู่ในระหว่างขออนุญาต 2 รายคือเครื่อง CTX9800DSi ของบริษัท Morpho Detection และเครื่อง X1000 ของบริษัท SureScan ทั้งนี้มีข้อสังเกตว่าเครื่อง CTX9800DSi ของบริษัท Morpho Detection เดิมนั้นปัจจุบันได้เป็นส่วนหนึ่งในของบริษัท Smith Detection แล้วจากการเข้าซื้อกิจการ ดังนั้นข้อกำหนดรายละเอียดของการประกวดราคานี้จึงมิได้เป็นการปิดกั้น หรือกำหนดตัวเอกชนในการจัดหาไว้แต่อย่างใด
2. นายวรพจน์ ยศะทัตต์ ตัวแทนขายเครื่องตรวจจับวัตถุระเบิดยี่ห้อ CTX ในประเทศไทย กล่าวว่าร่างทีโออาร์ ประมูลงานโครงการนี้ ไม่แตกต่างจากร่างเดิมที่เคยทำหนังสือร้องเรียนไปยังผู้บริหาร ทอท. รวมถึง รมว.คมนาคม และรัฐบาล มีการกีดกันไม่ให้เครื่อง CTX เข้าร่วมประมูล โดยเฉพาะการกำหนดรุ่นที่มีความเร็วสายพานไม่น้อยกว่า 0.5 เมตรต่อวินาที ที่ได้รับการรับรองจาก TSA ซึ่งจะทำให้ CTX ไม่ผ่านคุณสมบัติทันที รวมถึงการจัดทำราคากลางจัดซื้อเครื่องตรวจระเบิดกับสายพานลำเลียงวงเงิน 2.8 พันล้านบาท บริษัทที่ปรึกษา ที่รับจ้างจัดทำทีโออาร์ไม่เคยสอบถามราคาเครื่อง CTX จากบริษัทมาก่อนนั้น
ทอท. ขอเรียนชี้แจงว่า ในการจัดทำราคากลางของงานจ้างปรับปรุงระบบตรวจสอบวัตถุระเบิดฯ กลุ่มบริษัทที่ปรึกษาฯ ได้มีการสอบราคาไปยังผู้ผลิตเครื่อง EDS ความเร็วสูง 0.5 เมตร/วินาที และได้รับการเสนอราคาซึ่งเป็นราคาที่ครอบคลุมถึงงานปรับปรุงสายพานหน้าเครื่องและหลังเครื่องแล้ว
--------------------------------------

ที่มา : http://www.thaigov.go.th/news/contents/details/10568