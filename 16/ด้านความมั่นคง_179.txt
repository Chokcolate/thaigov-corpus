รัฐบาลไทย-ข่าวทำเนียบรัฐบาล-กระทรวงมหาดไทย จับมือ GISTDA จัดทีมประชารัฐเฝ้าระวังไฟป่าและหมอกควัน ส่งเสริมภาคประชาชนร่วมแก้ไขปัญหาด้านสาธารณภัย


วันอาทิตย์ที่ 8 เมษายน 2561
191
กระทรวงมหาดไทย จับมือ GISTDA จัดทีมประชารัฐเฝ้าระวังไฟป่าและหมอกควัน ส่งเสริมภาคประชาชนร่วมแก้ไขปัญหาด้านสาธารณภัย
กระทรวงมหาดไทย จับมือ GISTDA จัดทีมประชารัฐเฝ้าระวังไฟป่าและหมอกควัน ส่งเสริมภาคประชาชนร่วมแก้ไขปัญหาด้านสาธารณภัย
วันนี้ (6 เม.ย. 61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้บัญชาการกองบัญชาการป้องกันและบรรเทาสาธารณภัยแห่งชาติ ได้สั่งการให้พื้นที่ 65 จังหวัดเป็นพื้นที่เสี่ยงต่อการเกิดไฟป่า เตรียมการป้องกันและแก้ไขปัญหาไฟป่าและหมอกควัน ปี 2561 โดยจัดทำแผนเผชิญเหตุไฟป่าและหมอกควันของจังหวัด และจัดประชุมกองอำนวยการป้องกันและบรรเทาสาธารณภัยจังหวัดร่วมกับหน่วยงานที่เกี่ยวข้อง เพื่อวางแผนและซักซ้อมแนวทางในการดำเนินการป้องกันและแก้ไขปัญหาไฟป่าและหมอกควันของพื้นที่ และได้กำหนดเป้าหมาย/ตัวชี้วัดของจังหวัด 2 ประการ คือ 1) พื้นที่ที่ถูกไฟไหม้ลดลง และ 2) จำนวนวันที่คุณภาพอากาศเกินค่ามาตรฐานลดลง ตามแนวทางปฏิบัติการตามมาตรการ “4 พื้นที่ 4 มาตรการบริหารจัดการ”
เพื่อให้การดำเนินการป้องกันและแก้ไขปัญหาไฟป่าและหมอกควันในพื้นที่ทั้ง 9 จังหวัดภาคเหนือ เป็นไปอย่างมีประสิทธิภาพ เกิดผลอย่างเป็นรูปธรรม และเป็นการส่งเสริมและสนับสนุนการมีส่วนร่วมของทุกภาคส่วนในการป้องกันและแก้ไขสาธารณภัยในพื้นที่ กระทรวงมหาดไทย ได้ร่วมกับสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA จัดโครงการ “ทีมประชารัฐเฝ้าระวังไฟป่าและหมอกควัน ประจำปี พ.ศ. 2561” ขึ้น เพื่อให้ประชาชนในพื้นที่ร่วมเป็นเครือข่ายสมาชิกในการแจ้งข่าวสาธารณภัยเพื่อร่วมแก้ไขปัญหาสาธารณภัยในพื้นที่ โดยมีกลุ่มเป้าหมาย คือ ทีมประชารัฐ ในพื้นที่ทั้ง 9 จังหวัดภาคเหนือ (จังหวัดเชียงใหม่ เชียงราย แม่ฮ่องสอน ตาก ลำพูน ลำปาง พะเยา แพร่ และน่าน) จังหวัดละ 400 คน รวมทั้งสิ้น 3,600 คน ทำหน้าที่ รายงานข้อมูลสาธารณภัยผ่านระบบแอปพลิเคชั่น  ซึ่งพัฒนาระบบโดย GISTDA มีคุณสมบัติสำหรับการรายงาน เฝ้าระวัง ติดตามสถานการณ์ไฟป่า และเป็นช่องทางการแจ้งเหตุไฟป่าต่อเจ้าหน้าที่ในพื้นที่ 9 จังหวัดภาคเหนือ ในการเผชิญเหตุและดับไฟป่า และแอปพลิเคชั่น DPM Reporter ซึ่งพัฒนาระบบโดย กรมป้องกันและบรรเทาสาธารณภัย มีคุณสมบัติแสดงข้อมูลสาธารณภัย การแจ้งเตือนสาธารณภัย และคำแนะนำในการปฏิบัติตนสำหรับประชาชน
รองปลัดกระทรวงมหาดไทย กล่าวเพิ่มเติมว่า กระทรวงมหาดไทย ให้ความสำคัญกับการแก้ไขปัญหาหมอกควันและไฟป่า พร้อมส่งเสริมสนับสนุนเครือข่ายภาคประชาชนในการร่วมแจ้งข่าวสาธารณภัยให้กับหน่วยงานภาครัฐ เพื่อให้การแก้ไขปัญหาด้านสาธารณภัยเป็นไปอย่างรวดเร็วโดยประชาชนในพื้นที่ ก่อให้เกิดประสิทธิผลสูงสุด.
ครั้งที่ 79/2561

ที่มา : http://www.thaigov.go.th/news/contents/details/11399