รัฐบาลไทย-ข่าวทำเนียบรัฐบาล-นายกรัฐมนตรี นำคณะรัฐมนตรีวางพานพุ่มดอกไม้เนื่องในวันจักรี 6 เมษายน 2561


วันศุกร์ที่ 6 เมษายน 2561
351
พิมพ์
นายกรัฐมนตรี นำคณะรัฐมนตรีวางพานพุ่มดอกไม้เนื่องในวันจักรี 6 เมษายน 2561
นายกรัฐมนตรีนำคณะรัฐมนตรีวางพานพุ่มดอกไม้ ในโอกาสวันที่ระลึกพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราชวงศ์
วันนี้ (6 เมษายน 2561) เวลา 16.30 น. พลเอก ประยุทธ์ จันทร์โอชา นายกรัฐมนตรี นำคณะรัฐมนตรีวางพานพุ่มดอกไม้ถวายราชสักการะ ในโอกาสวันที่ระลึกพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราชวงศ์ หรือวันจักรี ณ บริเวณพระบรมราชานุสาวรีย์พระพุทธยอดฟ้าจุฬาโลกมหาราช เชิงสะพานปฐมบรมราชานุสรณ์หรือสะพานพระพุทธยอดฟ้า โดยมีคณะข้าราชการ ทหาร ตำรวจ พสกนิกรชาวไทยทุกหมู่เหล่าเดินทางมาแสดงความจงรักภักดี และร่วมถวายราชสักการะอย่างพร้อมเพียงกัน เพื่อน้อมรำลึกในพระมหากรุณาธิคุณแห่งปฐมบรมกษัตริย์แห่งราชวงศ์จักรี
ทั้งนี้ พระบาทสมเด็จพระมงกุฎเกล้าเจ้าอยู่หัว รัชกาลที่ 6 ทรงพระกรุณาโปรดเกล้าโปรดกระหม่อม ประกาศให้วันที่ 6 เมษายนของทุกปีเป็น “วันพระบาทสมเด็จพระพุทธยอดฟ้าจุฬาโลกมหาราช” นับตั้งแต่ปี พ.ศ. 2462 เพื่อให้พสกนิกรไทย ร่วมกันน้อมรำลึกถึงพระมหากรุณาธิคุณล้นเกล้าล้นกระหม่อมของบูรพมหากษัตริยาธิราชเจ้า แห่งพระบรมราชจักรีวงศ์ทุกพระองค์ และถือเป็นวันที่พระบาทสมเด็จพระพุทธยอดฟ้าจุฬาโลกมหาราช เสด็จปราบดาภิเษกขึ้นครองราชย์ เป็นพระมหากษัตริย์แห่งพระราชวงศ์จักรีพระองค์แรก เมื่อปี พ.ศ. 2325 รวมถึงเป็นวันสำคัญที่ทรงสร้างกรุงเทพมหานคร เมืองหลวงของประเทศ ขณะเดียวกันยังเป็นวันครบรอบการก่อตั้งราชวงศ์จักรีด้วย
----------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11392