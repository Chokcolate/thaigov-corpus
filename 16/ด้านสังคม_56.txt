รัฐบาลไทย-ข่าวทำเนียบรัฐบาล-รมว.พม. ลงพื้นที่ติดตามภารกิจช่วยเหลือประชาชนกลุ่มเป้าหมายตามนโยบายรัฐบาล พร้อมเปิดสถานธนานุเคราะห์แห่งแรกของภาคใต้ ที่ จ.สุราษฎร์ธานี

วันพฤหัสบดีที่ 8 มีนาคม 2561
รมว.พม. ลงพื้นที่ติดตามภารกิจช่วยเหลือประชาชนกลุ่มเป้าหมายตามนโยบายรัฐบาล พร้อมเปิดสถานธนานุเคราะห์แห่งแรกของภาคใต้ ที่ จ.สุราษฎร์ธานี
รมว.พม. ลงพื้นที่ติดตามภารกิจช่วยเหลือประชาชนกลุ่มเป้าหมายตามนโยบายรัฐบาล พร้อมเปิดสถานธนานุเคราะห์แห่งแรกของภาคใต้ ที่ จ.สุราษฎร์ธานี
วันนี้ (7 มี.ค. 61) เวลา 14.00 น. กระทรวงการพัฒนาสังคมและความมั่นคงของมนุษย์ (พม.) โดย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดสถานธนานุเคราะห์ (โรงรับจำนำของรัฐ) สาขาที่ 37 ที่อำเภอเมือง จังหวัดสุราษฎร์ธานี เพื่อเป็นการสนับสนุนนโยบายของรัฐบาลในการช่วยเหลือประชาชนผู้มีรายได้น้อยที่ประสบปัญหาเฉพาะหน้า ด้านการเงิน การดำรงชีพ และการประกอบอาชีพ นับเป็นสถาบันการเงินที่ทำให้ประชาชนได้มีโอกาสเข้าถึงบริการ ทางการเงินของภาครัฐ และลดปัญหาการกู้เงินนอกระบบ ส่งผลให้สามารถสร้างความมั่นคงในชีวิต และดำรงตน อยู่ในสังคมได้อย่างปกติสุข พร้อมทั้งลงพื้นที่ติดตามการดำเนินงานของหน่วยงานสังกัดกระทรวง พม. ตามนโยบายของรัฐบาล เพื่อลดความเหลื่อมล้ำทางสังคม และการสร้างโอกาสการเข้าถึงบริการของรัฐ ที่จังหวัดสุราษฎร์ธานี
ปัจจุบัน สถานธนานุเคราะห์ หรือโรงรับจำนำของรัฐ ซึ่งเป็นรัฐวิสาหกิจ ภายใต้การกำกับดูแลของกรมพัฒนาสังคมและสวัสดิการ (พส.) กระทรวงการพัฒนาสังคมและความมั่นคงของมนุษย์ (พม.) มีสาขาทั้งสิ้น 38 แห่ง ตั้งอยู่ ในเขตต่างๆ ของกรุงเทพมหานคร จำนวน 29 แห่ง ปริมณฑล 4 แห่ง ได้แก่ จังหวัดนนทบุรี ปทุมธานี สมุทรปราการ และส่วนภูมิภาค 5 แห่ง ได้แก่ จังหวัดระยอง 2 แห่ง ลำพูน 1 แห่ง สุราษฎร์ธานี 1 แห่ง และอุดรธานี 1 แห่ง สำหรับวันนี้ ตนเป็นประธานพิธีเปิดสถานธนานุเคราะห์ (โรงรับจำนำของรัฐ) แห่งที่ 37 ที่อำเภอเมือง จังหวัดสุราษฎร์ธานี เนื่องด้วยจังหวัดสุราษฎร์ธานี เป็นจังหวัดใหญ่ที่มีประชากรหนาแน่น และประชาชนมีความต้องการที่จะเข้าถึงแหล่งเงินทุนของภาครัฐเป็นจำนวนมาก และเป็นจังหวัดที่มีศักยภาพ ซึ่งประกอบด้วยแหล่งธุรกิจสำคัญ รวมถึง เป็นศูนย์กลางการท่องเที่ยวของชายฝั่งทะเลอ่าวไทยตอนใต้ ดังนั้น กระทรวง พม. โดยสำนักงานธนานุเคราะห์ (สธค.) จึงได้คัดเลือกพื้นที่อำเภอเมืองจัดตั้งสถานธนานุเคราะห์ (โรงรับจำนำของรัฐ) สาขาที่ 37 ซึ่งเป็นสาขาแรกของภาคใต้ โดยคาดว่าในปีแรกจะมีผู้มาใช้บริการเป็นจำนวนไม่น้อยกว่า 6,000 รายตั๋ว คิดเป็นมูลค่ารับจำนำทั้งสิ้นประมาณ 90 ล้านบาท ทั้งนี้ สธค. มีบริการคิดอัตราดอกเบี้ยที่ต่ำสุดเพียงร้อยละ 25 สตางค์ต่อเดือน (วงเงินไม่เกิน 5,000 บาท) ซึ่งนับว่าเป็นการช่วยเหลือประชาชนอย่างแท้จริง และได้มีการปรับภาพลักษณ์ เปลี่ยนโฉมการบริการใหม่ ตั้งแต่เรื่องภาพลักษณ์ภายนอก ให้ดูมีความสะดวกสบาย มากขึ้น คล้ายกับสถาบันการเงินต่างๆ ตลอดจนการนำเอาเทคโนโลยีที่ทันสมัยเข้ามาช่วยเพิ่มประสิทธิภาพการให้บริการที่สะดวก รวดเร็ว และมีมาตรฐานมากยิ่งขึ้น การสร้างความประทับใจให้แก่ผู้ใช้มาบริการ ตามสโลแกน "ให้ราคาสูง ดอกเบี้ยต่ำ เก็บทรัพย์อุ่นใจ”
นอกจากนี้ ยังได้ลงพื้นที่ตรวจเยี่ยมการดำเนินงานของหน่วยงานสังกัดกระทรวง พม. ที่ให้ความคุ้มครองช่วยเหลือกลุ่มเป้าหมาย และผู้เสียหายจากการค้ามนุษย์ ณ สถานคุ้มครองสวัสดิภาพผู้เสียหายจากการค้ามนุษย์จังหวัดสุราษฎร์ธานี (บ้านศรีสุราษฎร์) พร้อมมอบนโยบายขับเคลื่อนงานตามภารกิจของกระทรวง พม. ในพื้นที่ภาคใต้ให้กับทีม One Home จังหวัดสุราษฎร์ธานี เพื่อเป็นขวัญกำลังใจแก่การปฏิบัติงานอย่างเป็นเครือข่ายอย่างมีประสิทธิภาพ นอกจากนี้ ยังเป็นประธานในพิธีเปิดโครงการส่งเสริมกิจกรรมและพัฒนาบทบาทสตรีในจังหวัดสุราษฎร์ธานี ณ มหาวิทยาลัยราชภัฎสุราษฎร์ธานี พร้อมมอบประกาศเกียรติคุณสตรีดีเด่นจังหวัดสุราษฎร์ธานี จำนวน 19 ราย บุคคลดีเด่นด้านสตรี จำนวน 3 ราย ทุนการศึกษาเด็กดี และคุณแม่จิตอาสา จำนวน 19 ทุน

ที่มา : http://www.thaigov.go.th/news/contents/details/10604
