รัฐบาลไทย-ข่าวทำเนียบรัฐบาล-ธ.ก.ส. จับมือ อ.ส.ค. อ.ต.ก. ยกระดับการบริหารจัดการองค์กร มุ่งสู่เป้าหมายการพัฒนาคุณภาพชีวิตเกษตรกร


วันพุธที่ 21 มีนาคม 2561
145
พิมพ์
ธ.ก.ส. จับมือ อ.ส.ค. อ.ต.ก. ยกระดับการบริหารจัดการองค์กร มุ่งสู่เป้าหมายการพัฒนาคุณภาพชีวิตเกษตรกร
ธ.ก.ส ร่วมกับองค์การส่งเสริมกิจการโคนมแห่งประเทศไทย องค์การตลาดเพื่อเกษตรกร  มุ่งยกระดับการบริหารจัดการองค์กรและความร่วมมือเชิงยุทธศาสตร์  เพื่อก้าวสู่เป้าหมายร่วมกันในการยกระดับคุณภาพชีวิตเกษตรกร ผ่านการสนับสนุนทั้งด้านการผลิต การตลาด และเงินทุน
วันนี้ ( 21  มีนาคม 2561) นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เป็นประธานในพิธีลงนามบันทึกความเข้าใจ (MOU) ระหว่างนายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ดร.ณรงค์ฤทธิ์ วงศ์สุวรรณ ผู้อำนวยการองค์การส่งเสริมกิจการโคนมแห่งประเทศไทย (อ.ส.ค.) และนายกมลวิศว์  แก้วแฝก ผู้อำนวยการองค์การตลาดเพื่อเกษตรกร (อ.ต.ก.) เพื่อยกระดับการบริหารจัดการองค์กร ตามแนวทางของสำนักงานคณะกรรมการนโยบายรัฐวิสาหกิจ (สคร.) หรือโครงการพี่เลี้ยง  ซึ่งเป็นโครงการที่สนับสนุนให้รัฐวิสาหกิจดูแลซึ่งและกันในการยกระดับองค์กรไปสู่มาตรฐาน  อันจะส่งผลดีต่อการพัฒนาคุณภาพชีวิตของเกษตรกรและเศรษฐกิจของประเทศโดยรวม  ณ ชั้น 3 ธ.ก.ส.อาคารนางเลิ้ง
นายอภิรมย์ กล่าวว่า ธ.ก.ส.มีความยินดีที่จะนำองค์ความรู้  เครื่องมือและทรัพยากรที่มีอยู่ เพื่อสนับสนุนและแลกเปลี่ยนเรียนรู้ร่วมกับ อ.ส.ค.และ อ.ต.ก. ในการยกระดับการบริหารจัดการองค์กรอย่างยั่งยืน ใน  4 ด้าน ได้แก่ ด้านการบริหารความเสี่ยง การควบคุมภายใน การบริหารจัดการสารสนเทศ การบริหารจัดการทรัพยากรบุคคล ตามแนวทางของสำนักงานคณะกรรมการนโยบายรัฐวิสาหกิจ (สคร.)  รวมทั้งการสนับสนุนความร่วมมือในเชิงยุทธศาสตร์ผ่านโครงการส่งเสริมด้านอุตสาหกรรมโคนม  การตลาดผลิตผลและผลิตภัณฑ์ของเกษตรกร เพื่อช่วยยกระดับคุณภาพชีวิตเกษตรกร   โดยใช้หลักการตลาดนำการผลิต  และการพัฒนาตั้งแต่ ต้นน้ำ กลางน้ำ และปลายน้ำ  เพื่อเชื่อมโยงการตลาดและกระบวนการผลิตแบบครบวงจร
ปัจจุบัน ธ.ก.ส.มีเกษตรกรลูกค้าครอบคลุมในทุกพื้นที่ ซึ่งส่วนหนึ่งเป็นเกษตรกรผู้เลี้ยงโคนม สหกรณ์โคนม ที่ผลิตวัตถุดิบป้อนให้กับ อ.ส.ค. รวมถึงเกษตรกรที่เป็นผู้ผลิต ผู้ประกอบการด้านการแปรรูปสินค้าทางการเกษตร ที่ส่งสินค้าไปจำหน่ายในตลาด อ.ต.ก. ดังนั้น ความร่วมมือในเชิงยุทธศาสตร์ที่สอดคล้องลงตัว  จะส่งผลดีกับการพัฒนาและต่อยอดการทำงานของทั้ง 3 หน่วยงานให้เกิดประสิทธิภาพยิ่งขึ้น  โดยเฉพาะการเชื่อมโยงการผลิต การตลาด ระหว่าง เกษตรกรลูกค้า ธ.ก.ส.กับเครือข่ายการตลาด ของ อ.ต.ก. และ อ.ส.ค. อันนำไปสู่การยกระดับคุณภาพชีวิตของเกษตรกร รวมถึงการเสริมสร้างความแข็งแกร่งให้กับเศรษฐกิจฐานรากของประเทศ

ที่มา : http://www.thaigov.go.th/news/contents/details/10924