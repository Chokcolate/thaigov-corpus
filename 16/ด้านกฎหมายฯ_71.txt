รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี จัดโครงการมหกรรมไกล่เกลี่ยข้อพิพาทชั้นบังคับคดี ณ จังหวัดกาฬสินธุ์

วันจันทร์ที่ 26 มีนาคม 2561
กระทรวงยุติธรรม โดยกรมบังคับคดี จัดโครงการมหกรรมไกล่เกลี่ยข้อพิพาทชั้นบังคับคดี ณ จังหวัดกาฬสินธุ์
เมื่อวันอาทิตย์ที่ ๒๕ มีนาคม ๒๕๖๑ เวลา ๐๙.๓๐ น. ณ ห้องประชุมเฉลิมพระเกียรติ ๘๐ พรรษามหาราชา จังหวัดกาฬสินธุ์ นางกรรณิการ์ แสงทอง รองปลัดกระทรวงยุติธรรม เป็นประธานเปิดโครงการมหกรรมไกล่เกลี่ยข้อพิพาทชั้นบังคับคดีร่วมกับกองทุนเงินให้กู้ยืมเพื่อการศึกษา
โดยมี นายสนั่น พงษ์อักษร รองผู้ว่าราชการจังหวัดกาฬสินธุ์ กล่าวต้อนรับ นางสาวรื่นวดี สุวรรณมงคล อธิบดีกรมบังคับคดี กล่าวรายงานการจัดโครงการ พร้อมด้วย นางเพ็ญรวี มาแสง ผู้อำนวยการสำนักฟื้นฟูกิจการของลูกหนี้ นางบุญญาภา เสนามนตรี ผู้อำนวยการสำนักงานบังคับคดีจังหวัดกาฬสินธุ์ ตลอดจนผู้แทนจากหน่วยงานและประชาชนในพื้นที่ จำนวน ๖๗๐ คน เข้าร่วม
โอกาสนี้ นางกรรณิการ์ แสงทอง รองปลัดกระทรวงยุติธรรม นายสนั่น พงษ์อักษร รองผู้ว่าราชการจังหวัดกาฬสินธุ์ นางสาวรื่นวดี สุวรรณมงคล อธิบดีกรมบังคับคดี และผู้แทนจากหน่วยงาน ได้เยี่ยมชมการไกล่เกลี่ยและสอบถามพี่น้องประชาชนที่มาร่วมงานพบว่า ลูกหนี้ที่เข้าร่วมไกล่เกลี่ยบางส่วนไม่มีงานทำ และบางส่วนเจ็บป่วยไม่สามารถประกอบอาชีพได้ ทำให้ไม่มีเงินมาผ่อนชำระหนี้ให้แก่เจ้าหนี้ โดยนายสนั่น พงษ์อักษร รองผู้ว่าราชการจังหวัดกาฬสินธุ์ ขอให้สำนักงานบังคับคดีจังหวัดกาฬสินธุ์ รวบรวมข้อมูลและส่งไปยังหน่วยงานที่เกี่ยวข้องในจังหวัดกาฬสินธุ์ เพื่อให้ความช่วยเหลือต่อไป
ทั้งนี้ ภายในงานได้มีการจัดนิทรรศการให้ความรู้ทางกฎหมายที่จำเป็น ได้แก่ กู้ยืม ค้ำประกัน จำนำ จำนอง การขายฝาก การวางทรัพย์ และกฎหมายเกี่ยวกับการบังคับคดี และให้คำปรึกษากฎหมาย ซึ่งได้รับความสนใจจากประชาชนเป็นอย่างมาก

ที่มา : http://www.thaigov.go.th/news/contents/details/11045
