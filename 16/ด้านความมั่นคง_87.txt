รัฐบาลไทย-ข่าวทำเนียบรัฐบาล-กสร. ดำเนินคดี 2 นายจ้างสวนสตรอเบอร์รี่เชียงใหม่ 


วันพฤหัสบดีที่ 15 มีนาคม 2561
448
พิมพ์
กสร. ดำเนินคดี 2 นายจ้างสวนสตรอเบอร์รี่เชียงใหม่
กรมสวัสดิการและคุ้มครองแรงงาน ดำเนินคดีนายจ้างสวนสตรอเบอร์รี่ จังหวัดเชียงใหม่ จำนวน 2 ราย ฐานปฏิบัติไม่ถูกต้องตามกฎหมายคุ้มครองแรงงาน พร้อมเดินหน้าเรียกร้องสิทธิลูกจ้าง
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยกรณีที่มูลนิธิเพื่อสิทธิมนุษยชนและการพัฒนา (HRDF) ช่วยเหลือลูกจ้างต่างด้าวสัญชาติเมียนมา จำนวน 7 คน ซึ่งหนีออกมาจากนายจ้าง และโทรศัพท์มาขอความช่วยเหลือที่จังหวัดเชียงใหม่ว่า เมื่อได้รับเรื่องดังกล่าวจึงได้จัดส่งพนักงานตรวจแรงงาน สำนักงานสวัสดิการและคุ้มครองแรงงานจังหวัดเชียงใหม่เข้าช่วยเหลือทันที โดยร่วมกับทีมสหวิชาชีพคัดแยกผู้เสียหาย ซึ่งสรุปผลการคัดแยกได้ว่า ลูกจ้างทั้ง 7 คนเป็นผู้เสียหายจากการค้ามนุษย์ จึงได้ส่งตัวเข้าพักและอยู่ใน การดูแลของบ้านพักเด็กและครอบครัวเชียงใหม่ เพื่อรอการสืบสวนของตำรวจ และจากการสอบถามข้อเท็จจริงเพิ่มเติมจากลูกจ้างพบว่า ทั้ง 7 คนเป็นลูกจ้างในสวนสตรอเบอร์รี่ ตั้งอยู่ในหมู่บ้านแม่เกี๋ยะ ตำบลบ่อแก้ว อำเภอสะเมิง จังหวัดเชียงใหม่ ทั้งนี้ กองบังคับการตำรวจภูธรจังหวัดเชียงใหม่ได้สืบทราบว่ามีนายจ้าง รวม 2 คน พนักงานตรวจแรงงานพิจารณาแล้วเห็นว่าการกระทำของนายจ้างทั้ง 2 รายนี้ ไม่เป็นไปตามกฎหมายคุ้มครองแรงงาน คือ ไม่ได้จัดให้มีวันหยุดประจำสัปดาห์ ไม่จ่ายค่าจ้างแก่ลูกจ้างให้ถูกต้องและตามกำหนดเวลาที่กฎหมายกำหนด และจ่ายค่าจ้างน้อยกว่าอัตราค่าจ้างขั้นต่ำ จึงได้ร้องทุกข์กล่าวโทษต่อพนักงานสอบสวนเพื่อดำเนินคดีอาญากับนายจ้างทั้ง 2 ราย ในฐานความผิดตามมาตรา 28 มาตรา 70 มาตรา 90 แห่งพ.ร.บ.คุ้มครองแรงงาน พ.ศ.2541
อธิบดีกสร. กล่าวต่อไปว่า สำหรับการหักค่าจ้างตามมาตรา 76 อยู่ระหว่างการรวบรวมพยานหลักฐานเพิ่มเติมเพื่อยืนยันและพิสูจน์ให้เห็นความผิด ในส่วนของคดีแพ่ง มูลนิธิเพื่อสิทธิมนุษยชนและการพัฒนาได้นำลูกจ้างทั้ง 7 คน เข้ายื่นคำร้องต่อพนักงานตรวจแรงงาน สำนักงานสวัสดิการและคุ้มครองแรงงานจังหวัดเชียงใหม่แล้ว เพื่อเรียกร้องค่าจ้างค้างจ่าย ค่าจ้างขั้นต่ำ และค่าทำงานในวันหยุด ทั้งนี้ กสร. จะดำเนินการตามกระบวนการรับและวินิจฉัยเพื่อเรียกร้องสิทธิตามกฎหมายและช่วยเหลือลูกจ้างดังกล่าวต่อไป

ที่มา : http://www.thaigov.go.th/news/contents/details/10779