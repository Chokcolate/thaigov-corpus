รัฐบาลไทย-ข่าวทำเนียบรัฐบาล-กระทรวงดิจิทัลเพื่อเศรษฐกิจและสังคม ชี้แจงประเด็นโครงการ Free wifi


วันเสาร์ที่ 10 มีนาคม 2561
142
พิมพ์
กระทรวงดิจิทัลเพื่อเศรษฐกิจและสังคม ชี้แจงประเด็นโครงการ Free wifi
กระทรวงดิจิทัลเพื่อเศรษฐกิจและสังคม ชี้แจงประเด็นโครงการ Free wifi
วันที่ 7 มีนาคม 2561 นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวงดิจิทัลเพื่อเศรษฐกิจและสังคม ชี้แจงประเด็นโครงการ Free wifi ตามที่คอลัมน์จับประเด็น นสพ.ไทยรัฐ เผยแพร่ข้อมูลนายจุติ ไกรฤกษ์ เลขาธิการพรรค ปชป.และอดีต รมว.เทคโนโลยีสารสนเทศฯ กล่าวหาว่าโครงการ Free wifi ของรัฐบาล ไม่มีคุณภาพ ไม่เสถียรภาพและไม่สามารถใช้งานได้จริงอย่างที่เคยโฆษณาไว้ ทั้งที่ใช้งบประมาณดำเนินการถึง 1.5 หมื่นล้านบาท ดังนี้
ที่ผ่านมา กระทรวงฯ ได้ลงพื้นที่จริง เพื่อสอบถามความต้องการและความเหมาะสมของพื้นที่ติดตั้ง ตรวจติดตามการดำเนินงานให้เป็นไปตามเป้าหมาย รวมถึง ประชาสัมพันธ์ให้ความรู้ แนะนำการใช้งาน และรับฟังความเห็นของผู้ใช้บริการในพื้นที่ควบคู่กันอย่างต่อเนื่อง ซึ่งได้รับทราบความเห็นของประชาชนว่ามีความพึงพอใจในการใช้บริการอย่างมาก ได้ใช้ประโยชน์อย่างหลากหลาย ทั้งเพื่อการศึกษา การส่งเสริมด้านอาชีพ การสร้างรายได้ ความบันเทิง และด้านอื่น ๆ จากบริการอินเทอร์เน็ตความเร็วสูง ที่มีเสถียรภาพในการใช้งาน และไม่คิดค่าใช้จ่าย อีกทั้ง ยังรองรับการใช้งานกับอุปกรณ์ที่หลากหลาย เช่น Smartphone หรือ Tablet ทั้งนี้ จากข้อมูล ณ วันที่ 5 มี.ค. 61 มีจำนวนผู้เข้าใช้บริการ รวมทั้งสิ้น 2.7 ล้านคน และ กระทรวงฯ ยังได้ร่วมมือกับหน่วยงานต่างๆ ในการต่อยอดการใช้งานสำหรับประชาชน อาทิ จัดอบรมการพัฒนาวิทยากรแกนนำ รวมกว่า 1,000 คน เพื่อ ต่อยอดให้ความรู้แก่คนในชุมชนของตนเองต่อไป ให้ได้อีก 1,000,000 คน เป็นอย่างน้อย
นอกจากการจัดให้มีบริการ Wi-Fi ที่ระดับความเร็วไม่ต่ำกว่า 30 Mbps/10 Mbps (Download/Upload) โดยไม่คิดค่าใช้จ่าย อย่างน้อยหมู่บ้านละ 1 จุด แล้ว โครงการเน็ตประชารัฐ ในระยะแรก ยังเป็นการขยายโครงข่ายอินเทอร์เน็ตความเร็วสูงผ่านสื่อสัญญาณเคเบิลใยแก้วนำแสง (FTTx) ในรูปแบบโครงข่ายแบบเปิด (Open Access) ในพื้นที่ที่ไม่มีศักยภาพเชิงพาณิชย์และยังไม่มีบริการอินเทอร์เน็ตความเร็วสูง ครอบคลุม 24,700 หมู่บ้าน ทั่วประเทศ ซึ่งได้ดำเนินการแล้วเสร็จเมื่อวันที่ 19 ธ.ค. 60
อย่างไรก็ตาม หากบางช่วงเวลาที่มีผู้ใช้งานเป็นจำนวนมาก อาจส่งผลกระทบทำให้ความเร็วของสัญญาณลดลง ซึ่งเป็นปกติเมื่อเกิดการกระจายสัญญาณไปยังการเชื่อมต่อหลายอุปกรณ์พร้อมกัน อย่างไรก็ตาม กระทรวงดิจิทัลฯ มีความมุ่งมั่นที่จะตอบสนองการใช้งานของประชาชนตามนโยบายของรัฐบาล เพื่อให้เกิดประโยชน์สูงสุดต่อประเทศชาติและสังคมโดยรวมต่อไป
ทั้งนี้ กระทรวงดิจิทัลเพื่อเศรษฐกิจและสังคม พิจารณาแล้วเห็นว่า ไม่ควรขยายผลในวงกว้างในรูปแบบการแถลงข่าว เนื่องจากมีการเสนอข่าวนี้เพียงฉบับเดียว และ กระทรวงฯ ได้มีการประชาสัมพันธ์ด้านการเข้าถึงและใช้ประโยชน์ของประชาชนในหมู่บ้านที่มีเน็ตประชารัฐ ให้ประชาชนได้รับทราบในรูปแบบข่าวประชาสัมพันธ์ ผ่านช่องทางต่างๆ ทั้งเว็บไซต์ โซเชียลมีเดีย สื่อมวลชน หนังสือพิมพ์ วิทยุ และสื่อออนไลน์ รวมถึงชี้แจงกรณีดังกล่าวกับหนังสือพิมพ์ไทยรัฐแล้วเพื่อรับทราบข้อเท็จจริงแล้ว ทั้งนี้ หากมีข้อสงสัยสามารถตรวจสอบข้อมูลเพิ่มเติมได้ที่ เว็บไซต์ http://www.netpracharat.com หรือ https://www.facebook.com/netpracharat หรือสอบถามรายละเอียดเพิ่มเติมได้ที่ศูนย์บริการข้อมูลภาครัฐเพื่อประชาชน (Government Contact Center : GCC โทร 1111 กด 88
--------------------------

ที่มา : http://www.thaigov.go.th/news/contents/details/10659