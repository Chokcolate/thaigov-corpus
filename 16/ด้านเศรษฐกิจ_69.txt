รัฐบาลไทย-ข่าวทำเนียบรัฐบาล-กรมบัญชีกลางเพิ่มช่องทางให้ประชาชนรับจ่ายเงินทางอิเล็กทรอนิกส์ กับหน่วยงานราชการ เริ่ม 27 มี.ค. 61

วันพุธที่ 28 กุมภาพันธ์ 2561
กรมบัญชีกลางเพิ่มช่องทางให้ประชาชนรับจ่ายเงินทางอิเล็กทรอนิกส์ กับหน่วยงานราชการ เริ่ม 27 มี.ค. 61
กรมบัญชีกลางชี้แจงส่วนราชการทั่วประเทศ 163 หน่วยงาน พร้อมรับชำระค่าบริการต่างๆ จากประชาชนผ่านเครื่อง EDC และ QR Code ตั้งแต่วันที่ 27 มีนาคม 2561 เพิ่มความสะดวก และมีความปลอดภัย
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ประชุมชี้แจงส่วนราชการทุกแห่งทั่วประเทศเกี่ยวกับการรับจ่ายเงินทางอิเล็กทรอนิกส์ผ่านระบบ KTB Corporate Online การรับเงินด้วยบัตรอิเล็กทรอนิกส์ผ่านเครื่อง EDC และ QR Code เมื่อวันที่ 14 กุมภาพันธ์ 2561 ที่ผ่านมา พร้อมมอบนโยบายทีมงานของกรมบัญชีกลางที่เป็นหมอคลังอุ่นใจทั้ง 78 ทีม ร่วมชี้แจงหน่วยงานในพื้นที่จำนวน 7,199 แห่ง ให้เกิดความเข้าใจที่ถูกต้อง และเพื่อเตรียมความพร้อมส่วนราชการในการเปิดให้บริการประชาชนผู้มาติดต่อขอชำระค่าบริการต่างๆ เช่น การชำระค่าธรรมเนียมการต่อภาษีรถยนต์หรือรถจักรยานยนต์ การชำระค่าภาษีเงินได้บุคคลธรรมดา การชำระค่าธรรมเนียมในการทำธุรกรรมเกี่ยวกับที่ดิน เป็นต้น
การอำนวยความสะดวกแก่ประชาชนที่มาติดต่อทำธุรกรรมกับส่วนราชการให้ได้รับความสะดวกสบาย และมีความปลอดภัยยิ่งขึ้น เป็นวัตถุประสงค์หลักในการให้บริการ จึงได้เพิ่มช่องทางรับหรือจ่ายเงินผ่านอิเล็กทรอนิกส์ ซึ่งมีทั้งระบบ KTB Corporate Online ผ่านเครื่อง EDC หรือผ่าน QR Code โดยประชาชนสามารถใช้บัตรเดบิต บัตรเครดิต หรือใช้ระบบอินเตอร์เน็ตแบงค์กิ้งเพื่อสแกน QR Code เพื่อชำระค่าบริการต่างๆ ซึ่งจะเริ่มให้บริการประชาชนตั้งแต่วันที่ 27 มีนาคม 2561 เป็นต้นไป ช่องทางที่เปิดให้บริการใหม่นี้ ประชาชนจะได้รับการบริการด้วยความรวดเร็ว ประหยัดเวลา ที่สำคัญคือไร้ความกังวลที่ไม่ต้องพกเงินสดติดตัวมาด้วย
อธิบดีกรมบัญชีกลาง กล่าวในตอนท้ายว่า การนำระบบการรับจ่ายเงินภาครัฐทางอิเล็กทรอนิกส์ (e-Payment ภาครัฐ) มาใช้งานกับบริการของภาครัฐ นอกจากจะเป็นจุดเริ่มต้นในการพัฒนาประเทศไทยไปสู่สังคมไร้เงินสดในอนาคตแล้ว ยังต้องการพัฒนาการบริการของภาครัฐให้มีประสิทธิภาพ เกิดประโยชน์สูงสุดกับประชาชน รวมทั้งเพื่อให้ประชาชนได้รับความพึงพอใจกับการบริการของรัฐมากยิ่งขึ้น

ที่มา : http://www.thaigov.go.th/news/contents/details/10411
