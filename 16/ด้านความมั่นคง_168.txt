รัฐบาลไทย-ข่าวทำเนียบรัฐบาล-กระทรวงมหาดไทยเผยความคืบหน้าการขับเคลื่อนการพัฒนาประเทศ ตามโครงการไทยนิยม ยั่งยืน


วันอังคารที่ 3 เมษายน 2561
184
กระทรวงมหาดไทยเผยความคืบหน้าการขับเคลื่อนการพัฒนาประเทศ ตามโครงการไทยนิยม ยั่งยืน
กระทรวงมหาดไทยเผยความคืบหน้าการขับเคลื่อนการพัฒนาประเทศ ตามโครงการไทยนิยม ยั่งยืน
ตามมติคณะรัฐมนตรีเมื่อวันที่ 16 มกราคม 2561 เห็นชอบให้กระทรวงมหาดไทยเป็นหน่วยงานหลักในการขับเคลื่อนการพัฒนาประเทศตามโครงการไทยนิยม ยั่งยืน โดยเป็นการบูรณาการการทำงานร่วมกันของหน่วยงานในพื้นที่ทุกระดับ พัฒนาและแก้ไขปัญหาในมิติด้านเศรษฐกิจ สังคมและความมั่นคง ตามกรอบหลักในการดำเนินงาน 10 เรื่อง ได้แก่ 1) สัญญาประชาคมผูกใจไทยเป็นหนึ่ง 2) คนไทยไม่ทิ้งกัน 3) ชุมชนอยู่ดีมีสุข 4) วิถีไทยวิถีพอเพียง 5) รู้สิทธิ รู้หน้าที่ รู้กฎหมาย 6) รู้กลไกการบริหารราชการ 7) รู้รักประชาธิปไตยไทยนิยม 8) รู้เท่าทันเทคโนโลยี 9) ร่วมแก้ไขปัญหายาเสพติด และ 10) งานตามภารกิจของทุกหน่วยงาน (Function) ที่ลงพื้นที่ โดยมีกลไกในการขับเคลื่อนตามโครงการไทยนิยม ยั่งยืน ตั้งแต่ระดับชาติ โดยคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ระดับจังหวัด โดยคณะกรรมการขับเคลื่อนการพัฒนาประเทศตามโครงการไทยนิยม ยั่งยืน ระดับจังหวัด และระดับอำเภอ โดยคณะกรรมการขับเคลื่อนการพัฒนาประเทศตามโครงการไทยนิยม ยั่งยืน ระดับอำเภอ และมีทีมผู้ปฏิบัติงานระดับพื้นที่ คือ
ทีมขับเคลื่อนการพัฒนาประเทศไทยตามโครงการไทยนิยม ยั่งยืน ระดับตำบล ทำหน้าที่ในการสร้างการรับรู้ตามกรอบหลักการดำเนินงาน 10 เรื่อง และรับฟังปัญหา ความต้องการ ความเดือดร้อน และข้อคิดเห็นต่างๆ ของประชาชน
ทีมผู้ดูแลบัตรสวัสดิการ และทีมหมอประชารัฐสุขใจ ทำหน้าที่ในการวิเคราะห์และคัดกรองผู้ถือบัตรสวัสดิการแห่งรัฐเพื่อพิจารณาพัฒนาทักษะอาชีพและคุณภาพชีวิตเป็นรายบุคคล
ทีมปฏิบัติการกระทรวงเกษตร ทำหน้าที่ สัมภาษณ์และคัดกรองผู้เข้าร่วมโครงการเพื่อพัฒนาอาชีพเป็นรายบุคคล และรายกลุ่ม ตามแผนงาน/โครงการของกระทรวงเกษตรและสหกรณ์ (เมนูเกษตร)
ทีมคณะกรรมการหมู่บ้าน ทำหน้าที่จัดทำแผนงาน/โครงการตามความต้องการของประชาชน/หมู่บ้าน/ชุมชน
ทีมคณะกรรมการกองทุนหมู่บ้าน ทำหน้าที่ นำปัญหาความต้องการของประชาชนที่ได้รับจากเวทีประชาคมโครงการไทยนิยม ยั่งยืน มาจัดทำรายละเอียดโครงการตามหลักเกณฑ์ของคณะกรรมการกองทุนหมู่บ้านและชุมชนเมืองแห่งชาติ
สำหรับแผนการลงพื้นที่ของทีมขับเคลื่อนฯ ระดับตำบล แบ่งออกเป็น 4 ครั้ง โดยเริ่มดำเนินการลงพื้นที่ครั้งที่ 1 ไปแล้ว เมื่อวันที่ 21 กุมภาพันธ์ถึง 20 มีนาคม 2561 ได้ลงพื้นที่ครบทุกหมู่บ้าน/ชุมชน และมีประชาชนเข้าร่วมเวทีประชาคม จำนวนทั้งสิ้น 8.7 ล้านคน โดยมีการดำเนินการ แบ่งเป็น 1) การสร้างการรับรู้ ความเข้าใจแก่ประชาชน ในเรื่อง 7 เรื่องสำคัญ ได้แก่สัญญาประชาคม ผูกใจไทยเป็นหนึ่ง วิถีไทยวิถีพอเพียง รู้สิทธิ รู้หน้าที่ รู้กฎหมาย รู้กลไกการบริหารราชการ รู้รักประชาธิปไตยไทยนิยม รู้เท่าทันเทคโนโลยี และร่วมแก้ไขปัญหายาเสพติด 2) การรับฟังปัญหาและความต้องการของชุมชน พบว่าประเด็นปัญหาความต้องการของประชาชนจากการทำประชาคมหมู่บ้าน/ชุมชน แบ่งเป็น 6 ด้านเรียงลำดับ ดังนี้ ด้านโครงสร้างพื้นฐาน คิดเป็นร้อยละ 52.34 ด้านการส่งเสริมอาชีพและพัฒนาคุณภาพชีวิต คิดเป็นร้อยละ 16.64 ด้านการเกษตร คิดเป็นร้อยละ 11.12 ด้านความมั่นคง คิดเป็นร้อยละ 8.27 ด้านทรัพยากรธรรมชาติและสิ่งแวดล้อม คิดเป็นร้อยละ 6.67 และด้านสาธารณสุข คิดเป็นร้อยละ 4.96
นอกจากนั้น กระทรวงมหาดไทย ในฐานะฝ่ายเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ได้ให้ความสำคัญกับการมีส่วนร่วม โดยได้เชิญทุกภาคส่วน ทั้งภาคเอกชน ภาคประชาสังคม และภาคการศึกษาเข้ามามีส่วนร่วมในการวิเคราะห์ข้อมูลความต้องการของประชาชน ร่วมจัดทำแผนงาน/โครงการ ให้ข้อเสนอแนะ รวมทั้งติดตามโครงการต่าง ๆ ในพื้นที่ เพื่อให้การดำเนินงานเป็นไปด้วยความโปร่งใส คุ้มค่า และเกิดประโยชน์สูงสุดต่อประชาชนเพื่อการพัฒนาประเทศอย่างยั่งยืน.
ครั้งที่  77/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11311