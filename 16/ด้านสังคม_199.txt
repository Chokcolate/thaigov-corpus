รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือครอบครัวเด็กหนุ่มวัย 16 ปี ป่วยเป็นโรค LD ครอบครัวฐานะยากจน ที่ จ.นนทบุรี พร้อมเร่งช่วยเหลือผู้ด้อยโอกาสและประสบปัญหาทางสังคม

วันอังคารที่ 1 พฤษภาคม 2561
พม. กำชับทีม One Home เร่งช่วยเหลือครอบครัวเด็กหนุ่มวัย 16 ปี ป่วยเป็นโรค LD ครอบครัวฐานะยากจน ที่ จ.นนทบุรี พร้อมเร่งช่วยเหลือผู้ด้อยโอกาสและประสบปัญหาทางสังคม
พม. กำชับทีม One Home เร่งช่วยเหลือครอบครัวเด็กหนุ่มวัย 16 ปี ป่วยเป็นโรค LD ครอบครัวฐานะยากจน ที่ จ.นนทบุรี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช และสิงห์บุรี
วันนี้ (1 พ.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 67/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหาร และผู้แทนจากหน่วยงานในกระทรวงร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กหนุ่มวัย 16 ปี ป่วยเป็นโรคบกพร่องทางการเรียนรู้ (LD) ทำให้มีพัฒนาการทางสมองช้า และเป็นโรคหอบ เรียนจบเพียงชั้น ม.3 ไม่มีเงินศึกษาต่อ เนื่องจากครอบครัวมีฐานะยากจน แต่สู้ชีวิต ออกตะเวนเก็บของเก่าขาย และรับจ้างล้างจาน เพื่อหารายได้จุนเจือครอบครัว เลี้ยงดูอีก 3 ชีวิต ทั้งแม่วัย 40 ปี ที่ป่วยเป็นโรคไวรัสตับ ไทรอยด์เป็นพิษ และป่วยเป็นโรค LD น้องสาววัย 1 ขวบ ป่วยเป็นโรคไทรอยด์เป็นพิษ ไวรัสขึ้นสมอง และโรค LD รวมทั้งยายแก่ชราวัย 61 ปี สายตาฝ้าฟาง และแขน-ขาไม่มีแรง ทั้ง 4 ชีวิต อาศัยในบ้านสภาพเก่าทรุดโทรม ที่จังหวัดนนทบุรี นั้น ได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนชรา ของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด อีกทั้งให้ความช่วยเหลือในเรื่องการศึกษาของเด็กหนุ่มคนดังกล่าวอย่างต่อเนื่อง ในระยะยาว และช่วยเหลือเรื่องการปรับปรุงสภาพที่อยู่อาศัยให้แข็งแรงและมั่นคง นอกจากนี้ ช่วยเหลือในเรื่องการให้คำแนะนำเรื่องกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพในระยะยาว
อีกกรณีเด็กชายวัย 6 ขวบ ป่วยหลายโรครุมเร้า ทั้งลิ้นหัวใจรั่ว เนื้องอกที่โพรงจมูก ทำให้หายใจไม่ได้ ต้องหายใจ ทางปากแทน ตาเป็นต้อหิน สะดือจุ่นโป่งยาว กระดูกสันหลังคดงอ ใช้ชีวิตด้วยความทุกข์ทรมาน อาศัยอยู่กับพ่อ-แม่ และพี่สาววัย 9 ขวบ ครอบครัวมีฐานะยากจน ที่จังหวัดนครศรีธรรมราช และกรณีเด็กหญิงวัย 6 เดือน ป่วยเป็นโรคมะเร็งที่จอประสาทตา ต้องรักษาผ่าตัดเอาลูกนัยน์ตาออก และเจาะหน้าอกเพื่อต่อท่อให้ยา อาศัยอยู่เพียงลำพังกับแม่วัย 30 ปี ในบ้านสภาพเก่าทรุดโทรม ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดสิงห์บุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครศรธรรมราช และ พมจ.สิงห์บุรี พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัว เพื่อให้การช่วยเหลือในเบื้องต้นตามภารกิจด้านเด็ก และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และช่วยเหลือเรื่องการศึกษาของเด็กหญิงวัย 9 ขวบ อย่างต่อเนื่องในระยะยาว รวมทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และการส่งเสริมการประกอบอาชีพให้แก่ทั้ง 2 ครอบครัว เพื่อสร้างรายได้ที่เพียงพอ และมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 12 ปี มีความผิดปกติบริเวณปากและฟัน ครอบครัวฐานะยากจน แต่มีความสามารถในการวาดภาพ ที่จังหวัดยโสธร นั้น ทางทีม One Home ได้ลงพื้นที่ตรวจสอบข้อเท็จจริง พร้อมมอบช่วยเหลือเงินสงเคราะห์ฯ และเครื่องอุปโภคบริโภค รวมถึงประสานหน่วยงานที่เกี่ยวข้องช่วยเหลือเรื่องการเข้ารับการศึกษาต่อของเด็ก และการรักษาอาการผิดปกติของปากและฟันของเด็ก และความเป็นอยู่ในครอบครัว 2) กรณีชายชราวัย 70 ปี ป่วยเป็นโรควัณโรคไขสันหลัง เดินไม่ได้ อาศัยอยู่กับภรรยา และลูกสาวป่วยโรคธารัสซีเมีย ที่จังหวัดชัยนาท นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค มอบเงินสงเคราะห์และฟื้นฟูคนพิการ อีกทั้งประสานงานหน่วยงานที่เกี่ยวข้องในเรื่องการกู้ยืมเงินประกอบอาชีพจากกองทุนส่งเสริมและพัฒนาคุณภาพชีวิตคนพิการ

ที่มา : http://www.thaigov.go.th/news/contents/details/11882
