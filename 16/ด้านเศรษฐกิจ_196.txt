รัฐบาลไทย-ข่าวทำเนียบรัฐบาล-กรมบัญชีกลางพร้อมให้หน่วยงานราชการรับชำระเงินทางอิเล็กทรอนิกส์ เริ่มใช้ทั่วประเทศ 27 มี.ค. 61

วันจันทร์ที่ 19 มีนาคม 2561
กรมบัญชีกลางพร้อมให้หน่วยงานราชการรับชำระเงินทางอิเล็กทรอนิกส์ เริ่มใช้ทั่วประเทศ 27 มี.ค. 61
กรมบัญชีกลางเร่งติดตั้งเครื่อง EDC และ QR Code ให้ทุกหน่วยงานราชการ เพื่อสนับสนุนให้ราชการไทยเป็นสังคมไร้เงินสด เพิ่มความสะดวก ปลอดภัย พร้อมให้บริการประชาชนพร้อมกันทั่วประเทศ 27 มีนาคม 2561
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ประสานธนาคารให้เร่งติดตั้งเครื่อง EDC และ QR Code ให้หน่วยงานราชการเพื่อให้พร้อมรับชำระเงินค่าบริการต่าง ๆ ผ่านทางอิเล็กทรอนิกส์จากประชาชน ตั้งแต่วันที่ 27 มีนาคม 2561 สำหรับหน่วยงานใดที่ได้แจ้งความประสงค์ว่าจะขอติดตั้งเครื่อง EDC เพิ่มเติมจากเดิม เพื่อให้สามารถบริการประชาชนได้อย่างสะดวกและทั่วถึงยิ่งขึ้น กรมบัญชีกลางจะแจ้งข้อมูลให้ธนาคารทราบเพื่อทยอยติดตั้งเครื่อง EDC และ QR Code ให้ครบและพร้อมใช้งานได้ภายในเดือนพฤษภาคม 2561 ต่อไป
อธิบดีกรมบัญชีกลาง กล่าวเพิ่มเติมว่า กรมบัญชีกลางได้จับมือกับสมาคมธนาคารไทย ร่วมกันประชาสัมพันธ์และสร้างการรับรู้เกี่ยวกับช่องทางการชำระเงินผ่านระบบอิเล็กทรอนิกส์ต่าง ๆ ได้แก่ การใช้บัตรเดบิต/บัตรเครดิต การชำระเงินผ่าน QR Code  Bill Payment อินเตอร์เน็ตแบงก์กิ้ง รวมถึงการใช้บัตรชำระเงินแบบ e-Money เพื่อให้ประชาชนเลือกใช้ในการชำระค่าบริการต่าง ๆ ของส่วนราชการได้

ที่มา : http://www.thaigov.go.th/news/contents/details/10861
