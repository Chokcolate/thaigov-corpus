รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานส่งมอบโครงการโรงเรียนด้อยโอกาสที่ จังหวัดอุตรดิตถ์


วันพฤหัสบดีที่ 19 เมษายน 2561
367
พิมพ์
รอง นรม.พล.อ.อ.ประจินฯ เป็นประธานส่งมอบโครงการโรงเรียนด้อยโอกาสที่ จังหวัดอุตรดิตถ์
รองนายกรัฐมนตรี ส่งมอบโครงการโรงเรียนด้อยโอกาสที่อุตรดิตถ์ เพื่อพัฒนาโครงสร้างพื้นฐานทางการศึกษาของโรงเรียนที่ด้อยโอกาสในจังหวัดต่าง ๆ ทั่วประเทศ
เมื่อวันที่ 19 เมษายน 2561 เวลา 10.35น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรมพร้อมด้วยคณะ ได้เดินทางไปยังโรงเรียนเทศบาลท่าอิฐ อำเภอเมือง จังหวัดอุตรดิตถ์ เพื่อเป็นประธานในพิธีส่งมอบโครงการเสริมสร้างคุณภาพชีวิตของนักเรียนในโรงเรียนที่ด้อยโอกาส ประจำปี 2560ของโรงเรียนเทศบาลท่าอิฐ จังหวัดอุตรดิตถ์
เมื่อคณะของรองนายกรัฐมนตรีฯ เดินทางไปถึง นายเสฐียรพงศ์ มากศิริ ผู้ว่าราชการจังหวัดอุตรดิตถ์ พร้อมด้วยนางประทุมทิพย์ ไพเราะ ผู้อำนวยการโรงเรียนเทศบาลท่าอิฐ และ ดร.อาณัติ อาภาภิรม กรรมการและกรรมการบริษัท บีทีเอส กรุ๊ป โฮลดิ้งส์ จำกัด (มหาชน) ในฐานะผู้เข้าร่วมสนับสนุนโครงการฯได้ให้การต้อนรับ
จากนั้น ผู้ว่าราชการจังหวัดอุตรดิตถ์ได้กล่าวต้อนรับและรายงานการพัฒนาด้านการศึกษาของจังหวัดอุตรดิตถ์เสร็จแล้วผู้อำนวยการโรงเรียนเทศบาลท่าอิฐได้กล่าวรายงานภาพรวมของโรงเรียนเทศบาลท่าอิฐ ซึ่งเป็น 1ใน 6โรงเรียนของเทศบาลเมืองอุตรดิตถ์ซึ่งเป็นโรงเรียนขยายโอกาสทางด้านการศึกษา เปิดทำการสอนตั้งแต่ระดับอนุบาลจนถึงระดับมัธยมศึกษาปีที่ 3 มีนักเรียนประมาณ 2,700 คน ครูและบุคลากรด้านการศึกษา 150 คน จากนั้น ดร.อาณัติ อาภาภิรม ผู้แทนบริษัท บีทีเอสฯ ได้กล่าวรายงานการให้การสนับสนุนโครงการฯตามความต้องการเร่งด่วน ภายหลังจากที่ได้มีการประชุมหารือกับคณะครูของโรงเรียนโดยได้ดำเนินการจัดทำห้องปฏิบัติการทางภาษาที่มีมาตรฐานและติดตั้งอุปกรณ์ที่ทันสมัยจำนวน 3 ห้อง คิดเป็นมูลค่า 1 ล้านบาท
จากนั้น รองนายกรัฐมนตรี ได้กล่าวขอบคุณบริษัทต่าง ๆ ที่เข้าร่วมโครงการฯและให้การสนับสนุนโครงการฯ นี้เป็นอย่างดี โดยเน้นว่าการศึกษาในทุกระดับควรได้รับการส่งเสริมจากทุกหน่วยงานทั้งภาครัฐและเอกชน เพื่ออนาคตของเยาวชนในวันข้างหน้า ขอให้ผู้บริหารสถานศึกษาได้เห็นถึงความสำคัญและส่งต่อเจตนารมณ์ของผู้ให้การสนับสนุนโครงการฯให้ถึงนักเรียนอย่างมีคุณค่า
ทั้งนี้ ตามที่สำนักงานรองนายกรัฐมนตรี (พลอากาศเอก ประจิน จั่นตอง) ได้จัดทำโครงการเสริมสร้างคุณภาพชีวิตของนักเรียนในโรงเรียนที่ด้อยโอกาสโดย ได้เชิญชวนส่วนราชการ รัฐวิสาหกิจ มูลนิธิ ชมรม บริษัทเอกชน พร้อมด้วยผู้มีจิตอันเป็นกุศล เข้าร่วมสนับสนุนโครงการฯ โดยมีวัตถุประสงค์เพื่อพัฒนาโครงสร้างพื้นฐานของโรงเรียนที่ด้อยโอกาสในพื้นที่ต่าง ๆ ทั่วประเทศให้มีหลักโภชนาการที่ดี มีการเสริมสร้างสุขภาพอนามัย พร้อมระบบอิเล็กทรอนิกส์เพื่อการศึกษา รวมทั้งมุ่งเน้นให้เกิดสภาพแวดล้อมและบรรยากาศที่ดีต่อการใช้ชีวิตของนักเรียนในโรงเรียน โดยมีการคัดเลือกโรงเรียนในจังหวัดต่าง ๆ เข้าร่วมโครงการฯนั้น
.........................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/11618