รัฐบาลไทย-ข่าวทำเนียบรัฐบาล-กระทรวงดิจิทัลฯ และ บมจ. ทีโอที ชี้แจงกรณีสหภาพ ทีโอที คัดค้านโอนย้ายอุปกรณ์โครงข่ายบรอดแบนด์ ทีโอที ไปไว้ในบริษัทลูก


วันพุธที่ 14 มีนาคม 2561
1,385
พิมพ์
กระทรวงดิจิทัลฯ และ บมจ. ทีโอที ชี้แจงกรณีสหภาพ ทีโอที คัดค้านโอนย้ายอุปกรณ์โครงข่ายบรอดแบนด์ ทีโอที ไปไว้ในบริษัทลูก
กระทรวงดิจิทัลฯ และ บมจ. ทีโอที ชี้แจงกรณีสหภาพ ทีโอที คัดค้านโอนย้ายอุปกรณ์โครงข่ายบรอดแบนด์ ทีโอที ไปไว้ในบริษัทลูก
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม และนายมนต์ชัย หนูสง กรรมการผู้จัดการใหญ่ บริษัท ทีโอที จำกัด (มหาชน) ชี้แจง กรณีสหภาพ ทีโอที คัดค้านโอนย้ายอุปกรณ์โครงข่ายบรอดแบนด์ ทีโอที ไปไว้ในบริษัทลูก ตามที่ นายพงศ์ฐิติ พงศ์ศิลามณี ประธานสหภาพแรงงานรัฐวิสาหกิจ นำกลุ่มสหภาพแรงงานรัฐวิสาหกิจ บริษัท ทีโอที จำกัด (มหาชน) หรือ สรท. กว่า 300 คน ชุมนุมที่หน้าศาลปกครอง ถนนแจ้งวัฒนะ เพื่อยื่นฟ้องคัดค้านมติ ครม.เห็นชอบในหลักการให้ บริษัท ทีโอที จำกัด (มหาชน) และบริษัท กสท.โทรคมนาคม จำกัด (มหาชน) จัดตั้งบริษัท โครงข่ายบรอดแบรนด์แห่งชาติ จำกัด (NBN Co.) และบริษัท โครงข่ายระหว่างประเทศและศูนย์ข้อมูลอินเตอร์เน็ต จำกัด (NGDC Co.) ซึ่งเป็นบริษัทลูก ตามที่กระทรวงดิจิทัลเพื่อเศรษฐกิจและสังคมเสนอ และให้โอนย้ายอุปกรณ์โครงข่ายบรอดแบรนด์ของทีโอทีไปไว้ในบริษัทลูก หรือ NBN เนื่องจากเห็นว่า อุปกรณ์โครงข่ายบรอดแบรนด์ทีโอที ถือเป็นทรัพย์สินสาธารณะสมบัติของแผ่นดิน และเชื่อว่ากระบวนการดังกล่าวจะส่งผลกะทบทำให้ทีโอทีเสียหาย เป็นการกระทำที่มิชอบด้วยกฎหมาย และพยายามจะเอาสาธารณะสมบัติของแผ่นดินไปไว้ใน NBN ซึ่งไม่มีกฎหมายรองรับ นั้น
กระทรวงดิจิทัลเพื่อเศรษฐกิจและสังคม และบริษัท ทีโอที จำกัด (มหาชน) ขอชี้แจงข้อเท็จจริง ดังนี้
1. เหตุผลและความจำเป็นในการจัดตั้งบริษัทโครงข่ายบรอดแบนด์แห่งชาติ จำกัด (National Broadband Network: NBN Co)
1.1 บริษัท NBN จัดตั้งด้วยเหตุผลและความจำเป็นดังนี้
1.1.1 เพื่อปรับโครงสร้างองค์กรตามมติคณะกรรมการนโยบายรัฐวิสาหกิจ (คนร.) โดยการจัดตั้งบริษัท โครงข่ายบรอดแบนด์แห่งชาติ จำกัด (บริษัท NBN)  เป็นหนึ่งในแผนงานสำคัญในปี 2560 ตามแผนการแก้ไขปัญหารัฐวิสาหกิจของ บมจ.ทีโอที
1.1.2 เพื่อแก้ไขปัญหาของประเทศด้านการลดความซ้ำซ้อนของการดำเนินงานรัฐวิสาหกิจกลุ่มสื่อสารโทรคมนาคมในระยะยาว ด้วยการนำทรัพย์สินโครงข่ายภายในประเทศของ บมจ.ทีโอที และ บมจ.กสท  มาร่วมกันจัดตั้งบริษัท NBN ทำให้ขอบเขตการดำเนินงานของทั้งสององค์กรมีความชัดเจนไม่ซ้ำซ้อนด้านการลงทุน
1.1.3 เพื่อแก้ไขปัญหาการดำเนินธุรกิจของ บมจ.ทีโอที ในภาพรวมด้วยการแยกบทบาทด้านการวางโครงข่ายโทรคมนาคมออกจากงานด้านการให้บริการลูกค้า
1.2 บริษัท NBN มีวัตถุประสงค์ในการจัดตั้งเพื่อให้บริการค้าส่ง (Wholesale) โครงข่ายและโครงสร้างพื้นฐานภายในประเทศ ในลักษณะเปิดอย่างเสรี (Open access) ด้วยราคาที่เท่าเทียมและแข่งขันอย่างเป็นธรรมโดยมีการบริหารจัดการองค์กรที่คล่องตัวมากขึ้นและมีต้นทุนการดำเนินงานที่เหมาะสม  รวมทั้งเป็นกลไกของภาครัฐในการพัฒนาโครงสร้างพื้นฐานโทรคมนาคมในฐานะผู้ให้บริการโครงข่ายบรอดแบรนด์แห่งชาติที่เข้าถึงและครอบคลุมทั่วประเทศและช่วยเพิ่มขีดความสามารถทางการแข่งขันของประเทศให้เทียบเท่าประเทศชั้นนำตามเป้าหมายของแผนพัฒนาดิจิทัลเพื่อเศรษฐกิจและสังคม
2. การจัดตั้งบริษัทโครงข่ายบรอดแบนด์แห่งชาติ จำกัด (National Broadband Network: NBN Co)  เป็นไปตามนโยบายของคณะกรรมการนโยบายรัฐวิสาหกิจ (คนร.) และมติคณะรัฐมนตรี (ครม.) ที่สำคัญดังนี้
2.1 มติ คนร. ครั้งที่ 3/2559 เมื่อวันที่ 11 กรกฎาคม 2559 เห็นชอบในหลักการการปรับโครงสร้างของ บมจ.ทีโอที และ บมจ.กสท โดยการจัดตั้งบริษัทที่รัฐบาลถือหุ้น 100% จำนวน 3 บริษัท ได้แก่ บริษัทโครงข่าย บรอดแบนด์ภายในประเทศ (NBN Co) บริษัทโครงข่ายระหว่างประเทศ (NGN Co) และบริษัทศูนย์ข้อมูลอินเทอร์เน็ต (IDC Co) โดย บมจ.ทีโอที ได้รับมอบหมายให้เป็นผู้รับผิดชอบหลักในการจัดตั้งบริษัท NBN
2.2  มติ ครม. เมื่อวันที่ 13 มิถุนายน 2560 เรื่อง โครงการจัดตั้งบริษัทโครงข่ายบรอดแบนด์แห่งชาติ จำกัด (NBN Co) และบริษัทโครงข่ายระหว่างประเทศและศูนย์ข้อมูลอินเทอร์เน็ต จำกัด (NGDC Co) เห็นชอบให้ บมจ.ทีโอที และ บมจ.กสท จัดตั้งบริษัท NBN และบริษัท NGDC และให้ บมจ.ทีโอที และ บมจ.กสท มีหุ้นร่วมกันในบริษัทที่จัดตั้งใหม่ตามสัดส่วนมูลค่าธุรกิจที่ บมจ.ทีโอที และ บมจ.กสท ทำการศึกษาไว้ โดยให้ ดศ. กำกับดูแลการดำเนินกิจการของ บมจ.ทีโอที และ บมจ.กสท ในช่วงเปลี่ยนผ่านภารกิจไปยังบริษัท NBN และบริษัท NGDC อย่างใกล้ชิด และเข้มงวด เพื่อไม่ให้เกิดปัญหาที่ส่งผลกระทบต่อการให้บริการรวมทั้งกำกับการดำเนินการให้เป็นไปตามแผนการฟื้นฟู บมจ.ทีโอที และ บมจ.กสท
2.3 มติ คนร. ครั้งที่ 4/2560 เมื่อวันที่ 11 ตุลาคม 2560 รับทราบความคืบหน้าการดำเนินการแก้ไขปัญหาองค์กรของ บมจ.ทีโอที และ บมจ.กสท ว่า ได้จัดตั้งบริษัท NBN และบริษัท NGDC แล้วเสร็จ สามารถเปิดให้บริการได้ภายในเดือนพฤศจิกายน 2560 และให้ทำการโอนทรัพย์สินที่เกี่ยวข้องไปยังบริษัท NBN  ให้แล้วเสร็จภายในเดือนมีนาคม 2561
3. การดำเนินการของ บมจ. ทีโอที ในการจัดตั้งบริษัทโครงข่ายบรอดแบนด์แห่งชาติ จำกัด (National Broadband Network: NBN Co) เพื่อให้เป็นไปตามนโยบายในข้อ 2
3.1 บมจ.ทีโอที ได้จดทะเบียนจัดตั้งบริษัท NBN เมื่อวันที่ 22 สิงหาคม 2560 โดย บมจ.ทีโอที ถือหุ้นร้อยละ 99.99 บริษัท NBN จึงมีสถานะเป็นรัฐวิสาหกิจตามพระราชบัญญัติวิธีการงบประมาณ พ.ศ.2502
3.2  การประชุมคณะกรรมการ บมจ.ทีโอที ครั้งที่ 1/2561 เมื่อวันที่ 23 มกราคม 2561 มีมติสรุปได้ว่าเห็นชอบให้โอนทรัพย์สินของ บมจ.ทีโอที ตามข้อมูลทางบัญชี ณ วันที่ 31 มีนาคม 2560 เพื่อชำระเป็นค่าหุ้นบริษัท NBN และให้โอนทรัพย์สินที่เกิดขึ้นภายหลังวันที่ 31 มีนาคม 2560 ไปบริษัท NBN ตามมูลค่าทางบัญชี (Book Value) ภายในวันสิ้นรอบระยะเวลาบัญชีปี 2561 โดยให้นำเสนอ ดศ. เพื่อให้ความเห็นชอบและเสนอคณะรัฐมนตรีรวมทั้งเห็นชอบให้เสนอผู้ถือหุ้นกำหนดวันประชุมวิสามัญประจำปีภายในวันที่  23 มีนาคม 2561 เพื่อโอนทรัพย์สินไปยังบริษัท NBN ให้เป็นไปตามหลักเกณฑ์และกฎหมายที่เกี่ยวข้องต่อไป
3.3 ปัจจุบัน บมจ.ทีโอที อยู่ระหว่างการดำเนินการตามมติที่เกี่ยวข้องดังกล่าว
4. บทสรุป
การจัดตั้งบริษัท NBN ซึ่งเป็นรัฐวิสาหกิจที่ บมจ.ทีโอที ถือหุ้นร้อยละ 99.99 ตามนโยบายรัฐที่ส่งผ่านมาทาง คนร. และ ครม. นั้น บมจ.ทีโอที ได้ดำเนินการตามขั้นตอนของกฎหมายที่เกี่ยวข้องแล้ว  สำหรับการโอนย้ายอุปกรณ์โครงข่ายบรอดแบนด์ของ บมจ.ทีโอที ไปบริษัท NBN ถือเป็นการโอนย้ายทรัพย์สินจากรัฐไปสู่รัฐเนื่องจากบริษัท NBN เป็นรัฐวิสาหกิจ
ที่ บมจ.ทีโอที และ บมจ.กสท ถือหุ้น ดังนั้น ทรัพย์สินดังกล่าวยังคงเป็นทรัพย์สินของรัฐเช่นเดิม อีกทั้งการดำเนินการตามนโยบายดังกล่าว เป็นการลดความซ้ำซ้อนของการลงทุนและ เป็นการส่งเสริมการทำงานรูปแบบใหม่ รวมทั้งเป็นการลดค่าใช้จ่ายในองค์กรเดิมซึ่งสอดรับกับนโยบายของภาครัฐในการให้มีการลดค่าใช้จ่ายด้านบุคลากร ซึ่งสูงกว่าอุตสาหกรรมโทรคมนาคม
นอกจากนี้การจัดตั้งบริษัท NBN จะเป็นการสร้างโอกาสในการดำเนินธุรกิจขายส่งบริการใยแก้วสื่อสัญญาณรวมทั้งบริษัท NBN สามารถกำกับดูแลให้สัดส่วน  ค่าใช้จ่ายพนักงานสามารถลดมาอยู่ในระดับเดียวกันหรือต่ำกว่าอุตสาหกรรมเพื่อให้สามารถแข่งขันในตลาด
-------------------------

ที่มา : http://www.thaigov.go.th/news/contents/details/10757