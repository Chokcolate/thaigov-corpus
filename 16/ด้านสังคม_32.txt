รัฐบาลไทย-ข่าวทำเนียบรัฐบาล-การส่งมอบเงินค่าสินไหมทดแทนจากคดีค้ามนุษย์ให้แก่ผู้เสียหายจากการค้ามนุษย์ชาวเมียนมา กรณีบังคับใช้แรงงานในไร่พันตำรวจเอกนายแพทย์สุพัฒน์ เลาหะวัฒนะ

วันพุธที่ 28 กุมภาพันธ์ 2561
การส่งมอบเงินค่าสินไหมทดแทนจากคดีค้ามนุษย์ให้แก่ผู้เสียหายจากการค้ามนุษย์ชาวเมียนมา กรณีบังคับใช้แรงงานในไร่พันตำรวจเอกนายแพทย์สุพัฒน์ เลาหะวัฒนะ
การส่งมอบเงินค่าสินไหมทดแทนจากคดีค้ามนุษย์ให้แก่ผู้เสียหายจากการค้ามนุษย์ชาวเมียนมา กรณีบังคับใช้แรงงานในไร่พันตำรวจเอกนายแพทย์สุพัฒน์ เลาหะวัฒนะ
วันนี้ (28 ก.พ. 61) พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นางสาวสราญภัทร อนุมัติราชกิจ ผู้ช่วยปลัดกระทรวงการพัฒนาสังคมและความมั่นคงของมนุษย์ ส่งมอบเงินค่าสินไหมทดแทนจากคดีค้ามนุษย์ให้แก่ผู้เสียหายจากการค้ามนุษย์ชาวเมียนมา จำนวน 2 ราย กรณี บังคับใช้แรงงานในไร่พันตำรวจเอกนายแพทย์สุพัฒน์ เลาหะวัฒนะ ซึ่งศาลได้มีคำพิพากษาสูงสุด ตามคำพิพากษาศาลฎีกาที่ 1340/2560 ลงวันที่ 10 เมษายน 2560 โดยพิพากษาจำเลยมีความผิด พ.ร.บ. ค้ามนุษย์ มาตรา 6 (1),52 วรรคหนึ่ง ประกอบมาตรา 13 วรรคหนึ่ง ลงโทษจำเลย 8 ปี 9 เดือน และให้จำเลยชดใช้ค่าสินไหมทดแทนแก่ผู้เสียหาย 2 ราย เป็นเงิน 600,000 บาท และ 300,000 บาท โดยได้ดำเนินการส่งมอบเงินให้แก่ผู้เสียหายทั้ง 2 ราย ณ บ้านพักชั่วคราวของกรมสวัสดิการสังคมแห่งสาธารณรัฐสหภาพเมียนมา จังหวัดเมียวดี สาธารณรัฐแห่งสหภาพเมียนมา ซึ่งตลอดการดำเนินงานที่ผ่านมา กระทรวง พม. ได้รับความร่วมมือจากหลายภาคส่วน ทั้งในประเทศไทยและสาธารณรัฐแห่งสหภาพเมียนมา อาทิ ศาลจังหวัดเพชรบุรี สำนักงานตำรวจแห่งชาติ สถานเอกอัครราชทูตสารณรัฐแห่งสหภาพเมียนมา กรมสวัสดิการสังคมสาธารณรัฐแห่งสหภาพเมียนมา, IOM, World Vision, สำนักงานกฎหมาย SR Law
นอกจากการส่งมอบเงินดังกล่าว ในวันนี้ กระทรวง พม. ได้ดำเนินการส่งผู้เสียหายจากการค้ามนุษย์ และกลุ่มเสี่ยงชาวเมียนมา จำนวน 16 ราย กลับสาธารณรัฐแห่งสหภาพเมียนมา โดยการส่งกลับในลักษณะรัฐ-รัฐ ภายใต้บันทึกความเข้าใจระหว่างรัฐบาลแห่งราชอาณาจักไทยและรัฐบาลแห่งสาธารณรัฐสหภาพเมียนมาว่าด้วยความร่วมมือเพื่อต่อต้านการค้ามนุษย์ (MOU) โดยยึดหลักการดำเนินงานที่สำคัญ ได้แก่ การส่งกลับอย่างปลอดภัย มีหน่วยงานรองรับ และผู้เสียหายไม่ตกเป็นเหยื่อซ้ำ
นอกจากนี้ กระทรวง พม. อยู่ระหว่างจัดทำแนวทางการเรียกร้องค่าสินไหมทดแทน เพื่อให้ผู้ปฏิบัติงานและหน่วยงานที่ให้การช่วยเหลือผู้เสียหาย มีแนวทางการเรียกร้องและกำหนดค่าสินไหมทดแทนที่ต่างไปจากกรอบแนวคิดเดิมที่ไม่เป็นปัจจุบัน รวมถึงมีความพยายามอย่างยิ่งในการหาแนวทางในการบังคับคดีให้เป็นไปตามคำพิพากษา โดยได้หารือหน่วยงานที่เกี่ยวข้อง เช่น กรมบังคับคดี สานักงานอัยการสูงสุด สำนักงานป้องกันและปราบปรามการฟอกเงิน สภาทนายความ ในการให้ความช่วยเหลือทางกฎหมาย โดยมีเป้าหมายการดำเนินงานที่สำคัญ คือ เพื่อให้เกิดประโยชน์สูงสุดแก่ตัวของผู้เสียหาย ในการเข้าถึงสิทธิการเยี่ยมตามกฎหมายของผู้เสียหายเป็นสำคัญ

ที่มา : http://www.thaigov.go.th/news/contents/details/10427
