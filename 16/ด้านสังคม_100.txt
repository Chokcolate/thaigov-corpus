รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดโครงการ “Stop Bullying เลิฟแคร์ ไม่รังแกกัน”

วันศุกร์ที่ 23 มีนาคม 2561
รมว.ดิจิทัลฯ เป็นประธานเปิดโครงการ “Stop Bullying เลิฟแคร์ ไม่รังแกกัน”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานพิธีเปิดโครงการ “Stop Bullying เลิฟแคร์ ไม่รังแกกัน” โดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) หน่วยงานในสังกัดกระทรวงฯ ร่วมกับบริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ ดีแทค จัดขึ้น เพื่อกำหนดกรอบความร่วมมือในการลดปัญหาการกลั่นแกล้งทางโลกไซเบอร์โดยเฉพาะกลุ่มเด็กและเยาวชน พร้อมเปิดตัวห้องแชท “Stop Bullying” ที่มุ่งสร้างสังคมอินเทอร์เน็ตอย่างปลอดภัย เน้นแนวทางการปฏิบัติและการผนึกกำลังเป็นพันธมิตรภาคีร่วมในโครงการ “Stop Bullying เลิฟแคร์ ไม่รังแกกัน” รวมทั้งยังได้เปิดตัวบริการให้คำปรึกษาช่วยเหลือเด็กและเยาวชนผ่าน Stop bullying Chat Line โดยเป็นจุดเริ่มต้นในการร่วมกันแก้ไขปัญหาการกลั่นแกล้งรังแกในโลกออนไลน์ (Cyberbullying) ซึ่งเป็นหนึ่งในยุทธศาสตร์การส่งเสริมและปกป้องคุ้มครองเด็กและเยาวชนในการใช้สื่อออนไลน์ของรัฐบาล โดย สดช. ได้ประสานกับกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (ปอท.) ในการให้คำปรึกษาเบื้องต้นทางเทคนิคสำหรับการส่งต่อกรณีที่มีการกลั่นแกล้งรังแกในโลกออนไลน์อีกด้วย ทั้งนี้ กระทรวงดิจิทัลฯ และดีแทค จะร่วมมือกันพัฒนาหลักสูตรการเป็นพลเมืองดิจิทัล  ซึ่งจะเป็นหลักสูตรสำหรับพ่อแม่ ผู้ปกครอง ครู/อาจารย์ เด็ก และเยาวชน ประสานการดำเนินงานในการนำหลักสูตรดังกล่าวบรรจุในหลักสูตรการเรียนการสอนแบบทางเลือกของสำนักงานคณะกรรมการการศึกษาขั้นพื้นฐาน (สพฐ.) กระทรวงศึกษาธิการ เพื่อสร้างแนวปฏิบัติในการปกป้องคุ้มครองเด็กและเยาวชนจากสื่อดิจิทัลต่อไป เมื่อวันที่ 22 มีนาคม 2561 ณ โรงแรม แกรนด์ ไฮแอท เอราวัณ ถนนสุขุมวิท กรุงเทพฯ
*********************

ที่มา : http://www.thaigov.go.th/news/contents/details/11011
