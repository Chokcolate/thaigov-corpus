รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม นบข.ครั้งที่ 2/61 เห็นชอบโครงการสินเชื่อ เพื่อสร้างยุ้งฉางให้เกษตรกรและสถาบันเกษตร

วันจันทร์ที่ 30 เมษายน 2561
นายกรัฐมนตรีเป็นประธานประชุม นบข.ครั้งที่ 2/61 เห็นชอบโครงการสินเชื่อ เพื่อสร้างยุ้งฉางให้เกษตรกรและสถาบันเกษตร
นรม.ประชุม นบข.ครั้งที่ 2/61 เห็นชอบโครงการสินเชื่อเพื่อสร้างยุ้งฉางให้เกษตรกร และสถาบันเกษตร ตั้งเป้าให้สินเชื่อลูกค้า ธ.ก.ส. ทั่วประเทศ 10,000 ราย พร้อมรับทราบมาตรการช่วยเหลือเกษตรผู้ปลูกข้าวปีผลิต 60/61 ที่ส่งผลราคาข้าวเปลือกทุกชนิดปรับตัวสูงขึ้น
วันนี้ (30 เม.ย.61) เวลา 13.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายและบริหารจัดการข้าว (นบข.) ครั้งที่ 2/2561 โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นางสาวชุติมา บุณยประภัศร รัฐมนตรีช่วยว่าการกระทรวงพาณิชย์ และผู้ที่เกี่ยวข้อง เข้าร่วมการประชุม ซึ่งภายหลังการประชุม นายบุณยฤทธิ์ กัลยาณมิตร อธิบดีกรมการค้าภายใน กรรมการและผู้ช่วยเลขานุการ นบข. ได้แถลงผลการประชุมสรุปสาระสำคัญ ดังนี้
ที่ประชุม นบข. เห็นชอบโครงการสินเชื่อเพื่อสร้างยุ้งฉางให้เกษตรกรและสถาบันเกษตร โดยใช้เงินทุนหมุนเวียนของ ธ.ก.ส. สำรองจ่ายประมาณ 1,671 ล้านบาท และเงินจ่ายขาดเพื่อเป็นค่าใช้จ่ายในการชดเชยดอกเบี้ย ไม่เกิน 250.65 ล้านบาท จากเงินกองทุนรวมเพื่อช่วยเหลือเกษตรกร โดยมีเป้าหมายให้สินเชื่อแก่เกษตรกรและสถาบันเกษตร ที่เป็นลูกค้า ธ.ก.ส. ทั่วประเทศ 10,000 ราย วงเงินกู้ กรณีเกษตรกรรายคนไม่เกิน 1.5 แสนบาท กรณีสถาบันเกษตรกรไม่เกินแห่งละ 3 ล้านบาท โดย ธ.ก.ส. คิดอัตราดอกเบี้ย ร้อยละ 4 ต่อปี โดยรัฐบาลชดเชยดอกเบี้ยร้อยละ 3 ต่อปี และผู้เข้าร่วมโครงการรับภาระเองร้อยละ 1 ต่อปี ทั้งนี้ เกษตรกรหรือสถาบันเกษตรกรที่จะเข้าร่วมโครงการสินเชื่อเพื่อสร้างยุ้งฉางให้เกษตรกรและสถาบันเกษตร จะต้องเข้าร่วมโครงการสินเชื่อเพื่อชะลอขายข้าวเปลือกนาปีทุกปีจนกว่าจะชำระหนี้เสร็จสิ้น
“โครงการนี้มีที่มาที่ไปมาจากที่รัฐบาลได้ดำเนินโครงการชะลอการขายข้าวเปลือกนาปี โดยให้เกษตรกรเก็บข้าวเปลือกของตัวเองไว้ในยุ้งฉาง แต่ที่ผ่านมาพบว่ายังมีเกษตรกรหลายรายที่ไม่มียุ้งฉางอยู่ในสภาพที่สมบูรณ์เพียงพอกับการเก็บรักษาข้าวเปลือก รัฐบาลจึงได้พิจารณาโครงการนี้เป็นโครงการต่อเนื่อง และมีความเชื่อมโยงกันว่า ถ้ารัฐบาลให้สินเชื่อเพื่อให้พี่น้องเกษตรกรนำไปสร้างยุ้งฉางแล้ว พี่น้องเกษตรกรก็จะต้องมาเข้าร่วมโครงการ เพื่อใช้ยุ้งฉางที่ได้รับสินเชื่อไปสร้างนั้นเก็บข้าวไว้ในโครงการชะลอการขายข้าวเปลือกต่อไป ซึ่งจะทำให้โครงการสินเชื่อเพื่อชะลอการขายที่ได้ดำเนินการมาก่อนนี้แล้วประสบความสำเร็จ และมีประสิทธิภาพมากยิ่งขึ้น” อธิบดีกรมการค้าภายในกล่าว
พร้อมกันนี้ นบข. รับทราบการดำเนินงานมาตรการช่วยเหลือเกษตรผู้ปลูกข้าว ปีการผลิต 60/61 ด้านการตลาด ในการดึงอุปทานข้าวเปลือกออกจากตลาดเป้าหมาย 12.5 ล้านตัน ได้แก่ โครงการสินเชื่อชะลอการขายข้าวเปลือก และการช่วยเหลือค่าเก็บเกี่ยวค่าปรับปรุงคุณภาพข้าวให้แก่เกษตรกรผู้ปลูกข้าว โครงการสินเชื่อเพื่อรวบรวมข้าวและสร้างมูลค่าเพิ่มโดยสถาบันเกษตรกร และ โครงการชดเชยดอกเบี้ยให้ผู้ประกอบการค้าข้าวในการเก็บสต็อก ซึ่งสามารถดึงอุปทานออกจากตลาดได้ 6.21 ล้านตัน คิดเป็นร้อยละ 49.7 ของเป้าหมาย ส่งผลให้ราคาข้าวเปลือกทุกชนิดปรับตัวสูงขึ้น โดยเฉพาะข้าวหอมมะลิที่มีราคาถึงตันละ 17,000 บาทที่เป็นการปรับราคาสูงขึ้นถึง 25% ทั้งนี้ ข้าวหอมมะลิที่ปลูกในภาคเหนือตอนกลางและภาคเหนือตอนล่างปรับราคาสูงขึ้นถึง 68.57% ข้าวเหนียวเมล็ดยาวปรับราคาขึ้น 3.13% ข้าวเหนียวคละ 16.28% ข้าวเจ้า 5% ปรับราคาขึ้น 7.28% และข้าวปทุมธานีปรับราคาขึ้นถึง 32%
นอกจากนี้ นบข. รับทราบผลการดำเนินการเกี่ยวกับการประชาสัมพันธ์ส่งเสริมเชื่อมโยงตลาดข้าว กข43 ที่เป็นข้าวชนิดพิเศษ มีค่าแตกตัวเป็นน้ำตาลน้อย มีดัชนีน้ำตาลปานกลางถึงต่ำ จึงเป็นข้าวที่เหมาะสมกับผู้ที่ใส่ใจในสุขภาพ ซึ่งเป็นที่นิยมในปัจจุบัน รัฐบาลจึงให้การส่งเสริมเพื่อให้เกิดการตลาดของข้าวพันธุ์ใหม่ เพื่อส่งเสริมให้เกษตรกรปรับเปลี่ยนแนวทางการผลิตมาผลิตข้าวเฉพาะเป็นข้าวชนิดพิเศษ  ซึ่งสิ่งที่รัฐบาลได้ทำการประชาสัมพันธ์ส่งเสริมการตลาด คือเชื่อมโยงข้าว กข43 เข้ากับผู้ซื้อและผู้ประกอบการเพื่อให้มีตลาดรองรับได้อย่างเพียงพอ โดยเป็นการบรูณาการดำเนินการร่วมกัน ระหว่างกระทรวงเกษตรและสหกรณ์ โดยกรมการข้าว กรมส่งเสริมสหกรณ์ และสำนักงานมาตรฐานสินค้าเกษตรและอาหารแห่งชาติ (มกอช.) และกระทรวงพาณิชย์ โดยกรมการค้าภายใน ที่มุ่งเน้นส่งเสริมข้าวที่มีคุณภาพสูง เพื่อสร้างความเชื่อมั่นให้แก่เกษตรกร ให้ผู้บริโภคมั่นใจในคุณภาพ และมาตรฐานการผลิตตลอดทั้งห่วงโซ่อุปทาน โดยกระทรวงเกษตรและสหกรณ์ ได้มีการกำหนดเครื่องหมายรับรองข้าวพันธุ์แท้ เป็นรูปสี่เหลี่ยมข้าวหลามตัด สื่อความหมายถึงการดำเนินการแบบนาแปลงใหญ่  เพื่อเป็นหลักประกันว่าเป็นข้าว กข43 ได้รับรองจากกรมการข้าว ปลูกโดยชาวนาที่ขึ้นทะเบียนนาแปลงใหญ่  สีแปรโดยสหกรณ์ที่ได้ GMP, มีมาตรฐาน Q ตรวจสอบย้อนกลับได้โดยระบบ QR Code กระทรวงพาณิชย์ เชื่อมโยงตลาดตั้งแต่ต้นน้ำถึงปลายน้ำ จำนวนกว่า 1,121 ตัน
“ข้าว กข43 จำนวนกว่า 1,121 ตัน จะมีผู้รับไปจำหน่ายแน่นอน และจะเริ่มวางจำหน่ายใน Modern Trade 4 แห่ง ตั้งแต่ 15 พฤษภาคม 2561 เป็นต้นไป ราคา 60 บาท โดยจะมีการให้สิทธิพิเศษ ยกเว้นค่าธรรมเนียมต่าง ๆ ที่ Modern Trade เรียกเก็บจากผู้ประกอบการทั่วไป เพื่อส่งเสริมให้ข้าว กข43 เป็นที่รู้จักได้อย่างรวดเร็วยิ่งขึ้น นอกจากนี้ จะประชาสัมพันธ์สร้างการรับรู้ถึงคุณประโยชน์เพื่อส่งเสริมการบริโภคข้าว กข43 ผ่านช่องทางที่หลากหลาย เช่น  สื่อมัลติมีเดียในสถานีรถไฟฟ้า  ในโรงพยาบาลเอกชนชั้นนำ และสปอตโฆษณาเผยแพร่ทางสถานีวิทยุชั้นนำ ที่สำคัญคือได้กำหนดให้มีพิธีลงนามบันทึกข้อตกลงความร่วมมือ (MOU) ในการรับซื้อและจำหน่ายข้าว กข43 ระหว่างผู้รับซื้อคือสหกรณ์ ผู้ประกอบการ และห้าง Modern Trade ต่าง ๆ ที่เข้าร่วมโครงการ ขึ้นในวันที่ 11 พฤษภาคม 2561 เวลา 13.30 น. ณ ตึกสันติไมตรี ทำเนียบรัฐบาล โดยได้กราบเรียนเชิญนายกรัฐมนตรีเป็นประธานและสักขีพยานการลงนาม” อธิบดีกรมการค้าภายในกล่าว
อธิบดีกรมการค้าภายในกล่าวต่อไปว่า นบข. ยังเห็นชอบการระบายข้าวในสต็อกของรัฐเข้าสู่อุตสาหกรรมที่ไม่ใช่การบริโภคของคน หรือข้าวกลุ่มที่ 2 และข้าวที่จะระบายเข้าสู่อุตสาหกรรมที่ไม่ใช่การบริโภคของคนและสัตว์ หรือข้าวกลุ่มที่ 3 ปริมาณรวม 2 ล้านตัน โดยให้ระบายออกให้เสร็จสิ้นตามเป้าหมายในปี 2561
อธิบดีกรมการค้าภายในกล่าวด้วยว่า สำหรับในปีนี้ราคาข้าวอยู่ในระดับที่น่าพอใจเนื่องจากตลาดโลกมีความต้องการและมีคำสั่งซื้ออย่างต่อเนื่อง ประกอบกับข้าวนาปรังได้ออกสู่ตลาดหมดแล้ว การส่งมอบข้าวแบบจีทูจีให้รัฐบาลจีนในงวดที่ 5 ปริมาณ 1 แสนตัน ได้มีการส่งมอบแล้ว 61,400 ตัน คาดว่าจะส่งมอบเต็มจำนวนเสร็จสิ้นภายในเดือนพฤษภาคมนี้ และรัฐบาลฟิลิปปินส์จะเปิดประมูลนำเข้าข้าวแบบจีทูจี ปริมาณรวม 2.5 แสนตัน ในวันที่ 4 พฤษภาคม 2561 ซึ่งเป็นโอกาสดีที่ไทยจะเข้าร่วมการประมูลเพื่อหาตลาดเพิ่มเติมในตลาดต่างประเทศ เพื่อรองรับผลผลิตข้าว ทั้งหมดนี้เป็นสัญญาณเชิงบวกต่อราคาข้าวเปลือกที่เกษตรกรจะได้รับ และเป็นผลดีต่อสถานการณ์ตลาดข้าวไทยทั้งระบบอีกด้วย
----------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการ นบข.)

ที่มา : http://www.thaigov.go.th/news/contents/details/11871
