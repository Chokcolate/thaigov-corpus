รัฐบาลไทย-ข่าวทำเนียบรัฐบาล-กสร.ส่งเจ้าหน้าที่ลงพื้นที่ขอความร่วมมือนายจ้าง ส่งลูกจ้างกลับบ้านสงกรานต์อย่างปลอดภัย

วันพุธที่ 4 เมษายน 2561
กสร.ส่งเจ้าหน้าที่ลงพื้นที่ขอความร่วมมือนายจ้าง ส่งลูกจ้างกลับบ้านสงกรานต์อย่างปลอดภัย
กรมสวัสดิการและคุ้มครองแรงงาน ส่งเจ้าหน้าลงพื้นที่ขอความร่วมมือนายจ้างอำนวยความสะดวกพร้อมให้ความรู้ลูกจ้าง เพื่อเตรียมความพร้อมในการเดินทางช่วงเทศกาลสงกรานต์อย่างปลอดภัย พร้อมกำชับลูกจ้างวางแผนการเดินทางเพื่อกลับมาทำงานตามกำหนด
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่ พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงานได้เป็นประธานในการประชุมร่วมกับหน่วยงานที่เกี่ยวข้องทั้งภาครัฐและเอกชนเพื่อประสานความร่วมมือในการส่งพี่น้องแรงงานกลับบ้านในช่วงเทศกาลสงกรานต์อย่างปลอดภัยเมื่อวันที่ 2 เมษายนที่ผ่านมานั้น ในส่วนของกสร.ได้จัดทำประกาศของความร่วมมือนายจ้างให้ลูกจ้างหยุดงานระหว่างวันที่ 12 ถึง 16 เมษายน 2561 เพื่อให้ลูกจ้างสามารถวางแผนเดินทางกลับภูมิลำเนาและร่วมกิจกรรมประเพณีสงกรานต์ได้อย่างสะดวกและปลอดภัย นอกจากนี้ได้ส่งเจ้าหน้าลงพื้นที่ เพื่อขอความร่วมมือนายจ้าง เจ้าของสถานประกอบกิจการอำนวยความสะดวกในการเดินทางให้กับลูกจ้าง พนักงานเช่น การจัดรถรับ – ส่งไปยังสถานีขนส่งหรือสถานีรถไฟ การให้ข้อมูลเกี่ยวกับเส้นทางการเดินทาง เป็นต้น รวมทั้งประชาสัมพันธ์ให้ความรู้แก่ลูกจ้าง พนักงาน เพื่อเตรียมความพร้อมในการเดินทางโดยเฉพาะ การเตรียมเอกสารที่ต้องจำเป็นต้องใช้กรณีที่เป็นลูกจ้างต่างด้าวรวมถึงการให้ความรู้เกี่ยวกับวินัยจราจรแก่ลูกจ้าง พนักงานด้วย
อธิบดี กสร. กล่าวเพิ่มเติมว่า ในส่วนของกิจการประเภทขนส่งขอให้ปฏิบัติและกำกับดูแลให้ลูกจ้างปฏิบัติตามกฎหมายอย่างเคร่งครัด ทั้งในเรื่องของการกำหนดชั่วโมงทำงานของลูกจ้าง การกำหนดเวลาพัก และการทำงานล่วงเวลา สำหรับลูกจ้างที่จะเดินทางขอให้เตรียมตัวทั้งในเรื่องการพักผ่อน การไม่ดื่มเครื่องดื่ม แอลกอฮอล์ และวางแผนการเดินเพื่อให้สามารถเดินทางด้วยความปลอดภัย และกลับมาทำงานได้ตามกำหนด ไม่ขาดงานโดยไม่จำเป็นซึ่งอาจจะเป็นเหตุให้ถูกลงโทษทางวินัยได้

ที่มา : http://www.thaigov.go.th/news/contents/details/11323
