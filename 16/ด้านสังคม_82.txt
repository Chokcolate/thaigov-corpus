รัฐบาลไทย-ข่าวทำเนียบรัฐบาล-พม. เปิดกิจกรรม Kick off ยุทธศาสตร์กระทรวงฯ 5 ปี มุ่งเป็นผู้นำด้านสังคมของไทยและอาเซียน


วันอังคารที่ 20 มีนาคม 2561
191
พม. เปิดกิจกรรม Kick off ยุทธศาสตร์กระทรวงฯ 5 ปี มุ่งเป็นผู้นำด้านสังคมของไทยและอาเซียน
พม. เปิดกิจกรรม Kick off ยุทธศาสตร์กระทรวงฯ 5 ปี มุ่งเป็นผู้นำด้านสังคมของไทยและอาเซียน
วันนี้ (19 มี.ค. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดตัว (Kick off) ยุทธศาสตร์กระทรวงการพัฒนาสังคมและความมั่นคงของมนุษย์ พ.ศ. 2560 - 2564 (ฉบับปรับปรุง มีนาคม 2561) และมอบนโยบายการขับเคลื่อนยุทธศาสตร์ไปสู่การปฏิบัติ โดยมี ผู้บริหารระดับสูง หัวหน้าส่วนราชการ บุคลากร และเจ้าหน้าที่ของหน่วยงานในสังกัดกระทรวง พม. ทั้งส่วนกลางและส่วนภูมิภาค เข้าร่วมงานกว่า 500 คน ณ ห้องปรินซ์บอลรูม ชั้น 11 โรงแรมปริ๊นซ์พาเลซ มหานาค กรุงเทพฯ
ด้วยปัจจุบัน กระแสการเปลี่ยนแปลงของสังคม วัฒนธรรม และเศรษฐกิจ ส่งผลกระทบต่อการดำเนินภารกิจของกระทรวงการพัฒนาสังคมและความมั่นคงของมนุษย์ (พม.) ที่รับผิดชอบกลุ่มเป้าหมายในสังคม ทั้งเด็ก เยาวชน สตรี คนพิการ ผู้สูงอายุ และผู้ด้อยโอกาส จึงจำเป็นต้องมีการปรับเปลี่ยนยุทธศาสตร์ เป้าประสงค์ และกลยุทธ์ใน การปฏิบัติงาน เพื่อตอบโจทย์ของปัญหาอย่างตรงจุด โปร่งใส และเป็นธรรม ทั้งนี้ จึงได้ตระหนักถึงการทบทวนยุทธศาสตร์ กระทรวง พม. ที่มีอยู่เดิม เพื่อให้สามารถรองรับสถานการณ์การเปลี่ยนแปลง โดยได้กำหนดให้มี การทบทวนยุทธศาสตร์กระทรวง พม. พ.ศ. 2560 - 2564 ซึ่งประกอบด้วย วิสัยทัศน์ เป้าหมาย ตัวชี้วัด และโครงการ เพื่อให้สามารถบรรลุเป้าหมายยุทธศาสตร์ชาติ ที่ให้ความสำคัญกับการมีส่วนร่วมกับการทำยุทธศาสตร์ในทุกขั้นตอน กระทรวง พม. จึงได้ดำเนินการทบทวนยุทธศาสตร์ดังกล่าว โดยเมื่อวันที่ 27 กุมภาพันธ์ 2561 และวันที่ 2 - 4 มีนาคม 2561 มีการทบทวนยุทธศาสตร์ฯ ฉบับเดิม และจัดทำเป็นยุทธศาสตร์กระทรวงการพัฒนาสังคมและความมั่นคงของมนุษย์ พ.ศ. 2560 - 2564 (ฉบับปรับปรุง มีนาคม 2561) อีกทั้งมีการจัดทำข้อเสนอโครงการสำคัญ (Flagship Projects) จำนวน 10 โครงการสำคัญ ซึ่งเกิดจากกระบวนการมีส่วนร่วมของบุคลากรทุกระดับทั้งผู้บริหารระดับสูง ระดับกลาง และคนรุ่นใหม่ (Young Blood) เพื่อระดมความคิดและวิเคราะห์ทบทวนยุทธศาสตร์ฯ ของแต่ละกลุ่ม นำไปสู่หนทางปฏิบัติที่ดีที่สุดและเป็นไปในทิศทางเดียวกันทั้งองค์กร เพื่อให้เกิดการขับเคลื่อนที่เกิดผลเป็นรูปธรรม
สำหรับวันนี้ การเปิดตัว (Kick off) ยุทธศาสตร์กระทรวงการพัฒนาสังคมและความมั่นคงของมนุษย์ พ.ศ. 2560 - 2564 (ฉบับปรับปรุง มีนาคม 2561) ประกอบด้วย 1) วิสัยทัศน์ใหม่ คือ "เป็นผู้นำด้านสังคมของไทยและอาเซียน มุ่งสู่คนอยู่ดีมีสุขในสังคมคุณภาพ” และ 2) ยุทธศาสตร์กระทรวง 4 ยุทธศาสตร์ โดยมีการปรับในประเด็นยุทธศาสตร์ที่ 4 คือ "บริหารจัดการองค์กรสู่ความเป็นผู้นำทางสังคมด้วยหลักธรรมาภิบาล” ดังนั้น การปฏิบัติงาน จำเป็นต้องร่วมกันขับเคลื่อนกระทรวง พม. เพื่อนำไปสู่การเปลี่ยนแปลงในการปฏิบัติงานของกระทรวงที่ดีขึ้น (Change) ในทุกด้าน โดยมีโครงการสำคัญ (Flagship Projects) 10 โครงการ เป็นตัวขับเคลื่อนยุทธศาสตร์ให้เป็นรูปธรรม ประกอบด้วย 1) พม. Connect 2) Conference ภายในประเทศ/ระหว่างประเทศ 3) Social Expo Thailand 2018 4) ปรับเปลี่ยนระบบการจ่ายเงินถึงผู้รับบริการ 5) การบริจาคให้ผู้ใช้บริการ และสามารถลดหย่อนภาษีได้ 2 เท่า 6) การจัดตั้งสำนักงานนโยบายสังคมและความมั่นคงของมนุษย์ 7) Digital Technology Upgrad 8) การพัฒนาบุคลากร 9) Joint KPIs ภายในกระทรวงและระหว่างกระทรวง และ 10) พัฒนาระบบควบคุมภายในเพื่อยกระดับธรรมาภิบาล
"หัวใจสำคัญของยุทธศาสตร์ดังกล่าว คือ การขับเคลื่อนยุทธศาสตร์ไปสู่การปฏิบัติ ทั้งนี้ ขอให้ทุกคนในสังกัดกระทรวง พม. ได้นำยุทธศาสตร์ฉบับนี้ ไปประยุกต์ใช้ในหน่วยงานของตนอย่างเต็มที่ เพื่อให้เป็นองค์กรที่มุ่งไปสู่วิสัยทัศน์ที่วางไว้ ซึ่งต้องเกิดจากการรวมพลัง (Social Leaders, Together We Are) ความร่วมมือโดยยึดหลักธรรมาภิบาล และความโปร่งใสในการทำงาน โดยมุ่งหวังเป็นผู้นำด้านสังคมที่สามารถขับเคลื่อนงานและบูรณาการการทำงานกับทุกภาคส่วนในสังคมให้มีส่วนร่วมในการพัฒนาสร้างความเป็นธรรมและความเสมอภาคในสังคม ตลอดจนส่งเสริมและพัฒนาคุณภาพชีวิตกลุ่มเป้าหมายทุกกลุ่มได้อย่างยั่งยืนต่อไป” พลเอก อนันตพร กล่าวท้าย

ที่มา : http://www.thaigov.go.th/news/contents/details/10866