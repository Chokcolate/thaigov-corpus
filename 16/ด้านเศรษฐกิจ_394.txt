รัฐบาลไทย-ข่าวทำเนียบรัฐบาล-พาณิชย์จับมืออาลีบาบาดันข้าวไทยส่งออกจีน ผ่าน Thai Rice Flagship Store บนเว็บไซต์ Tmall.com


วันศุกร์ที่ 20 เมษายน 2561
86
พาณิชย์จับมืออาลีบาบาดันข้าวไทยส่งออกจีน ผ่าน Thai Rice Flagship Store บนเว็บไซต์ Tmall.com
กระทรวงพาณิชย์เปิดตัว Thai Rice Flagship Store บนเว็บไซต์ Tmall.com เพื่อสนับสนุนข้าวไทยขายออนไลน์ในจีน โดยได้รับเกียรติจากนายสมคิด จาตุศรีพิทักษ์ รองนายกรัฐมนตรี  และนายแจ็ก หม่า ประธานบริหารบริษัทอาลีบาบา กรุ๊ป
ณ โรงแรมแบงค็อก แมริออท มาร์คีส์ ควีนส์ปาร์ค กรุงเทพฯ
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ กล่าวว่า “กระทรวงพาณิชย์เป็นหน่วยงานหลักในการทำหน้าที่ขับเคลื่อนเศรษฐกิจตามยุทธศาสตร์ประเทศไทย 4.0 และเศรษฐกิจดิจิทัล โดยให้ความสำคัญกับการส่งเสริมสินค้าและขยายโอกาสทางการค้าไปยังตลาดโลก โดยเฉพาะอย่างยิ่งช่องทาง
e-Commerce เพื่อเปิดโอกาสให้ผู้ประกอบการไทยสามารถขายสินค้าผ่านช่องทางออนไลน์ไปต่างประเทศได้มากขึ้น ซึ่ง Thai Rice Flagship Store บนเว็บไซต์ Tmall.com เป็นความร่วมมือนำร่องเพื่อผลักดันให้ผู้ประกอบการ/เกษตรกร/ผู้ส่งออกข้าว และผลิตภัณฑ์จากข้าวไทยสามารถเข้าถึงตลาด e-Commerce ในสาธารณรัฐประชาชนจีน  ได้อย่างเป็นรูปธรรม และอยู่ระหว่างการศึกษาเพื่อส่งเสริมสินค้าเกษตรชนิดอื่นในลำดับต่อไป
“ปัจจุบันสินค้าไทยกำลังเป็นที่นิยมอย่างแพร่หลายในสาธารณรัฐประชาชนจีน โดยเฉพาะอย่างยิ่ง         สินค้าเกษตรและอาหารของไทย เนื่องจากมีชื่อเสียงเรื่องคุณภาพสินค้าที่ดี ซึ่งผู้ประกอบการในกลุ่มแรกที่ได้รับการสนับสนุนให้ขึ้นขายบน Thai Rice Flagship Store ต้องเป็นผู้ประกอบการที่ขายสินค้าข้าว และผลิตภัณฑ์จาก ข้าว และเป็นสมาชิกเว็บไซต์ Thaitrade.com ตลาดกลางพาณิชย์อิเล็กทรอนิกส์ของรัฐบาลไทย ที่การันตีคุณภาพและความน่าเชื่อถือของสินค้าสู่ผู้บริโภคชาวจีน” นายสนธิรัตน์ กล่าว
นอกจากการเปิดตัว Thai Rice Flagship Store บนเว็บไซต์ Tmall.com อย่างเป็นทางการแล้ว
นายสนธิรัตน์ ยังระบุว่า “กระทรวงพาณิชย์ร่วมกับบริษัทอาลีบาบา กรุ๊ป เปิดตัวแคมเปญส่งเสริมการขายทุเรียนผ่านเว็บไซต์ Tmall.com อย่างเต็มรูปแบบ และมีนโยบายในการส่งเสริมผลไม้อื่นๆ ของไทยอย่างต่อเนื่อง โดยเฉพาะผลไม้ที่เป็นที่ชื่นชอบของตลาดจีน อาทิ มังคุด มะม่วง มะพร้าว น้อยหน่า เป็นต้น นับได้ว่าเป็นทิศทางที่ดีของตลาดผลไม้ไทยในการเข้าสู่ช่องทางออนไลน์ของจีน พร้อมสนับสนุนผู้ประกอบการในทุกระดับให้เข้าถึงการค้าผ่านช่องทาง e-Commence ผ่านความร่วมมือที่มีร่วมกับ กระทรวงอุตสาหกรรม และ Alibaba Business School เพื่อเสริมสร้างความเข้มแข็งของผู้ประกอบการไทยในการขายผ่านช่องทางออนไลน์ ซึ่งจะช่วยขับเคลื่อนสินค้าและการบริการจากผู้ประกอบการไทยให้ไปสู่เวทีการค้าต่างประเทศได้มากยิ่งขึ้น”
ทั้งนี้ Tmall.com เป็นเว็บไซต์ค้าปลีก (B2C) ที่ใหญ่ที่สุดในสาธารณรัฐประชาชนจีน ภายใต้บริษัท อาลีบาบา กรุ๊ป ครอบคลุมสินค้าทุกประเภท และเข้าถึงผู้บริโภคกว่า 1,400 ล้านคนทั่วประเทศ โดยการจัดตั้ง Thai Rice Flagship Store บนเว็บไซต์ Tmall.com จะเป็นการขยายโอกาสการจัดจำหน่ายสินค้าข้าวและผลิตภัณฑ์จากข้าวไทยไปยังผู้บริโภครายย่อยในจีน ผู้ประกอบการที่สนใจเข้าร่วมโครงการฯ สามารถสมัครเข้าร่วมเป็นสมาชิกผู้ขายของ Thaitrade.com เพื่อเตรียมความพร้อมในการเข้าสู่ตลาดจีนในลำดับต่อไป

ที่มา : http://www.thaigov.go.th/news/contents/details/11637