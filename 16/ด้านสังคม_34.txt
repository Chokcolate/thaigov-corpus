รัฐบาลไทย-ข่าวทำเนียบรัฐบาล-สธ.เพิ่มความปลอดภัยเจ้าหน้าที่ในโรงพยาบาลที่ต้องปฏิบัติงาน 24 ชั่วโมง

วันพุธที่ 28 กุมภาพันธ์ 2561
สธ.เพิ่มความปลอดภัยเจ้าหน้าที่ในโรงพยาบาลที่ต้องปฏิบัติงาน 24 ชั่วโมง
กระทรวงสาธารณสุข กำชับโรงพยาบาลทุกแห่ง สำรวจจุดเสี่ยงและเร่งแก้ไข สร้างความปลอดภัยบุคลากรที่ปฏิบัติงานตลอด 24 ชั่วโมง
กระทรวงสาธารณสุข กำชับโรงพยาบาลทุกแห่ง สำรวจจุดเสี่ยงและเร่งแก้ไข สร้างความปลอดภัยบุคลากรที่ปฏิบัติงานตลอด 24 ชั่วโมง โดยที่รพ.นางรอง จะติดเหล็กดัด ประตูคีย์การ์ด กล้องวงจรปิดที่ชั้นล่างหอพักพยาบาล เพิ่มไฟส่องสว่างและการตรวจเวรยามของรปภ. เพิ่มความสูงรั้ว ขอความร่วมตำรวจเร่งรัดคดีความ
วันนี้ (28 กุมภาพันธ์ 2561) ที่กระทรวงสาธารณสุข จ.นนทบุรี แพทย์หญิงพรรณพิมล วิปุลากร รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์กรณีมีคนร้ายเข้าไปทำร้ายพยาบาลที่หอพัก รพ.นางรอง จ.บุรีรัมย์ ว่า ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข และนายแพทย์เจษฎา  โชคดำรงสุข ปลัดกระทรวงสาธารณสุข มีความห่วงใยน้องพยาบาลที่ได้รับบาดเจ็บ ได้ให้ผู้ตรวจราชการกระทรวงสาธารณสุข พร้อมทีมพยาบาลไปเยี่ยมให้กำลังใจ โดยกำชับให้ทีมแพทย์ดูแลรักษาบาดแผล และดูแลด้านจิตใจอย่างใกล้ชิด เร่งแก้ไขจุดเสี่ยงต่างๆ ไม่ให้เกิดเหตุซ้ำอีก และให้ประสานเจ้าหน้าที่ตำรวจเร่งรัดเรื่องคดีความ พร้อมทั้งกำชับให้โรงพยาบาลทุกแห่ง ดูแลสำรวจจุดเสี่ยงและเร่งแก้ไข เพื่อคุ้มครองความปลอดภัยของบุคลากรการแพทย์ที่ต้องปฏิบัติงานตลอด 24 ชั่วโมง
ในวันนี้ ได้รับรายงานจากผู้อำนวยการโรงพยาบาลนางรอง น้องพยาบาลได้รับการผ่าตัดรักษาบาดแผลเรียบร้อยแล้ว อาการปกติ ยังมีความวิตกกังวล ได้ให้พยาบาลด้านจิตวิทยาดูแลอย่างใกล้ชิด และจะให้ย้ายหอพักตามความต้องการต่อไป ทั้งนี้ โรงพยาบาลนางรอง ได้เพิ่มมาตรการความปลอดภัยแก่เจ้าหน้าที่ ดังนี้ 1.ติดเหล็กดัดและประตูคีย์การ์ด และเพิ่มกล้องวงจรปิดที่ชั้นล่างของหอพักพยาบาลและเจ้าหน้าที่ 2.เสริมความสูงของรั้วด้านที่ติดกับหอพักด้วยลวดหนาม 3.เพิ่มไฟส่องสว่างตามทางเดิน และ4.เพิ่มความถี่การเดินตรวจเวรยามของพนักงานรักษาความปลอดภัย
******************  28 กุมภาพันธ์  2561

ที่มา : http://www.thaigov.go.th/news/contents/details/10434
