รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมโรงพยาบาลตุลาการเฉลิมพระเกียรติ  และศูนย์ฝึกและอบรมเด็กและเยาวชนชายบ้าน จ.นครปฐม

วันพฤหัสบดีที่ 29 มีนาคม 2561
ม.ล.ปนัดดาฯ ตรวจเยี่ยมโรงพยาบาลตุลาการเฉลิมพระเกียรติ  และศูนย์ฝึกและอบรมเด็กและเยาวชนชายบ้าน จ.นครปฐม
ม.ล.ปนัดดาฯ ตรวจเยี่ยมโรงพยาบาลตุลาการเฉลิมพระเกียรติ และศูนย์ฝึกและอบรมเด็กและเยาวชนชายบ้าน จ.นครปฐม
เมื่อวันที่ ๒๘ มีนาคม ๒๕๖๑ เวลา ๐๙.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยม พร้อมพบปะผู้บริหารและเจ้าหน้าที่
ของโรงพยาบาลตุลาการเฉลิมพระเกียรติ ในสังกัดสำนักงานศาลยุติธรรม
และบรรยายพิเศษ เรื่อง “ศาสตร์พระราชากับการพัฒนาครูในกรมพินิจและคุ้มครองเด็กและเยาวชน”
ให้แก่บุคลากรที่ทำหน้าที่จัดการศึกษาของสถานพินิจและคุ้มครองเด็กและเยาวชน
จาก ๗๖ จังหวัด และกรุงเทพมหานคร ตามโครงการพัฒนาศักยภาพบุคลากรที่ทำหน้าที่จัดการศึกษา
ในสถานพินิจและคุ้มครองเด็กและเยาวชน รุ่นที่ ๒
ซึ่งจัดโดย กรมพินิจและคุ้มครองเด็กและเยาวชน
ณ สถาบันพัฒนาบุคลากรในกระบวนการยุติธรรมเด็กและเยาวชน
ศูนย์ฝึกและอบรมเด็กและเยาวชนชายบ้านอุเบกขา อ.พุทธมณฑล จ.นครปฐม
ม.ล.ปนัดดาฯ กล่าวว่า โรงพยาบาลตุลาการเฉลิมพระเกียรติ เป็นโรงพยาบาลเฉพาะทาง
ที่มีบทบาทและหน้าที่สำคัญของชาติในการรองรับภารกิจของศาลเยาวชนและครอบครัวทั่วราชอาณาจักร
ให้การดูแลในด้านการป้องกัน บำบัด รักษา แก้ไข และฟื้นฟูเด็ก เยาวชน และครอบครัวที่มีปัญหา
โดยปฏิบัติหน้าที่ทั้งในเชิงรุกและเชิงรับ เป็นศูนย์กลางแก้ไขปัญหาเยาวชนและครอบครัววิกฤต
ด้วยปณิธานและเจตนารมณ์อันแน่วแน่ที่จะร่วมแรงร่วมใจกันของหน่วยงานภาครัฐ ภาคเอกชน และประชาชน นำสู่การบูรณาการกระบวนทัศน์ใหม่ เพื่อบรรลุผลตามวัตถุประสงค์และเป้าหมายที่กำหนดไว้
อันประกอบด้วย ๔ หลักการใหญ่ คือ
๑) การพัฒนาและสร้างคนรุ่นใหม่
๒) การปรับเปลี่ยนพฤติกรรม โดยการป้องกัน บำบัด รักษา แก้ไข และฟื้นฟู
๓) การช่วยเหลือ สงเคราะห์ เฝ้าระวัง ติดตาม และประเมินผล
๔) การสร้างเครือข่ายเยาวชน ครอบครัว และชุมชน
ทั้งนี้ เพื่อให้เกิดความมั่นคงต่อเนื่องและมีความยั่งยืน
ในการนี้ ม.ล.ปนัดดาฯ ได้พบปะพูดคุยกับเด็กและเยาวชนที่เข้ามารับการดูแล
อยู่ในโรงพยาบาลตุลาการเฉลิมพระเกียรติ โดยได้กล่าวให้กำลังใจกับเยาวชนทุกคน ว่า
ขอให้มีความมานะอดทนและฟันฝ่าปัญหาต่างๆ ไปให้ได้
ซึ่งจะมีผู้ใหญ่ใจดี ทั้งในโรงพยาบาลตุลาการเฉลิมพระเกียรติ และจากอีกหลายภาคส่วนในสังคม
พร้อมจะให้ความช่วยเหลือและเป็นกำลังใจให้กับทุกคนเสมอ
และขอให้มีความมุ่งมั่นตั้งใจที่จะประพฤติปฏิบัติตนอยู่ในกรอบของศีลธรรมและกฎหมายบ้านเมือง
ร่วมกันทำความดีเพื่อถวายเป็นพระราชกุศล ด้วยพระบรมวงศานุวงศ์ทุกพระองค์
ได้ทรงพระกรุณาพระราชทานความเมตตา ความห่วงใย ให้แก่เด็กและเยาวชนของชาติ
มาโดยตลอดระยะเวลาอันยาวนาน และจงได้มีพลังที่จะพัฒนาตนเองอย่างค่อยเป็นค่อยไป
เพื่อให้สามารถพึ่งพาตนเองได้ เป็นอนาคตที่เข้มแข็งให้แก่ครอบครัวและสังคมไทย
ดำรงรักษาชาติบ้านเมืองให้มีความมั่นคง มีความร่มเย็นเป็นสุข
พร้อมกันนี้ ม.ล. ปนัดดาฯ ได้บรรยายพิเศษ
เรื่อง “ศาสตร์พระราชากับการพัฒนาครูในกรมพินิจและคุ้มครองเด็กและเยาวชน”
โดยมีใจความตอนหนึ่งว่า ความเป็นครูอาจารย์ของสถานพินิจและคุ้มครองเด็กและเยาวชน
และศูนย์ฝึกและอบรมเด็กและเยาวชน ได้ฝึกฝนทั้งหลักวิชาการที่ท่านศึกษาสำเร็จกันมา
ได้เรียนรู้วิชาสังคมจิตวิทยา วิชาประสบการณ์ชีวิต อันมีความหลากหลายทางปัญหา ฯลฯ
ประการนี้ ครูอาจารย์ทุกท่านได้กุศลใหญ่หลวงในการช่วยแก้ไขปัญหาสังคมที่เกิดขึ้น
และสร้างขึ้นโดยสังคมภายนอก แต่เราทั้งหลายต้องมาปรับปรุงแก้ไขจากภายในที่เรียกว่าเป็น 'ปลายทาง' เพื่อให้ลูกๆ หลานๆ ก้าวเดินกลับสู่สังคมภายนอกอีกครั้งที่ดีกว่า มีคุณภาพกว่า
วันที่เดินเข้ามายังสถานแรกรับ สังคมเปลี่ยนแปลงไปมาก ทั้งของเราและประชาคมโลก
การใช้โซเชียลมีเดียกันอย่างขาดความรับผิดชอบ แนวทางการแก้ไขปัญหาที่ยั่งยืน
จะเป็นประเทศเล็กหรือประเทศใหญ่ ย่อมมีตรรกะแห่งคุณงามความดีและความถูกต้องเดียวกัน กล่าวคือ คุณธรรมจริยธรรม ความซื่อสัตย์สุจริต เป็นเรื่องค้ำจุนความอยู่รอดของบ้านเมืองและลูกหลานเยาวชน
ทั้งนี้ ตนขอฝากให้ครูอาจารย์ได้ช่วยกันอบรมสั่งสอนให้เด็กๆ ทั้งหลายกลับตัวกลับใจ มีอุดมการณ์
ของความรับผิดชอบทั้งแก่ตนเอง ครอบครัว และสังคม
อันจะเป็นอนาคตสำคัญของประเทศไทยสืบไปในวันข้างหน้า

ที่มา : http://www.thaigov.go.th/news/contents/details/11168
