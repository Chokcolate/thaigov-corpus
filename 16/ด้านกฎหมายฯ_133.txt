รัฐบาลไทย-ข่าวทำเนียบรัฐบาล-ยุติธรรม ประชุมคณะกรรมการราชทัณฑ์ เพื่อพิจารณาร่างกฎกระทรวงฯ


วันจันทร์ที่ 30 เมษายน 2561
175
ยุติธรรม ประชุมคณะกรรมการราชทัณฑ์ เพื่อพิจารณาร่างกฎกระทรวงฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมคณะกรรมการราชทัณฑ์ ครั้งที่ ๒/๒๕๖๑
ในวันจันทร์ที่ ๓๐ เมษายน ๒๕๖๑ เวลา ๑๑.๐๐ น.
ณ ห้องประชุมกระทรวงยุติธรรม ๑ อาคารราชบุรีดิเรกฤทธิ์ ชั้น ๙ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานการประชุมคณะกรรมการราชทัณฑ์ ครั้งที่ ๒/๒๕๖๑
โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พ.ต.อ.ดร.ณรัชต์ เศวตนันทน์ อธิบดีกรมราชทัณฑ์ รองอธิบดีกรมราชทัณฑ์ ผู้แทนสำนักงานอัยการสูงสุด ผู้แทนกระทรวงมหาดไทย ผู้แทนกระทรวงแรงงาน
ผู้แทนกระทรวงศึกษาธิการ ผู้แทนกระทรวงสาธารณสุข ผู้แทนกระทรวงพัฒนาสังคมและความมั่นคงของมนุษย์
ผู้แทนสำนักงานคณะกรรมการสิทธิมนุษยชนแห่งชาติ ผู้แทนศาลยุติธรรม
ผู้แทนสำนักงานตำรวจแห่งชาติ และข้าราชการ เจ้าหน้าที่ที่เกี่ยวข้องเข้าร่วมประชุมฯ
เพื่อพิจารณาร่างกฎกระทรวงออกตามความในพระราชบัญญัติราชทัณฑ์ พ.ศ.๒๕๖๐ การแต่งตั้งคณะอนุกรรมการ
เพื่อพิจารณาวินิจฉัยการพักการลงโทษ การแต่งตั้งคณะอนุกรรมการเพื่อพิจารณาวินิจฉัยลดวันต้องโทษจำคุก
และการแต่งตั้งคณะอนุกรรมการเพื่อพิจารณาคัดเลือกนักโทษเด็ดขาดที่จะสั่งออกไปทำงานสาธารณะ
ทั้งนี้ ในที่ประชุมมีข้อสังเกตในการปรับเปลี่ยนชื่อเรียกระดับชั้นนักโทษเด็ดขาด
จากชั้นเลว เปลี่ยนเป็น ชั้นต้องปรับปรุง ชั้นเลวมาก เปลี่ยนเป็น ชั้นต้องปรับปรุงมาก
เพื่อเป็นการไม่ตอกย้ำความผิดพลาดของนักโทษ ทั้งยังให้กำลังใจเชิงจิตวิทยาในการที่จะให้นักโทษ
ปรับเปลี่ยนพฤติกรรม และพฤตินิสัยให้กลับมาเป็นคนดีของสังคมต่อไป
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า ปัญหาคนล้นคุก เป็นปัญหาที่ต้องเร่งแก้ไข
เร่งคิดวิธีการแก้ปัญหาตั้งแต่ต้นทาง แม้ว่างานของราชทัณฑ์จะเป็นงานที่อยู่ปลายทางแล้วก็ตาม
โดยเน้นเผยแพร่ทำความเข้าใจกับประชาชนทุกกลุ่ม รวมทั้งการเปลี่ยนวิธีการดูแลคนที่พลาดพลั้งได้ปรับตัว
และมีโอกาสในการทำประโยชน์มากขึ้น ซึ่งสังคมก็ต้องเปิดโอกาสให้คนเหล่านี้ด้วย พร้อมกับการพัฒนาควบคู่กันไป
นอกจากนี้ ขอให้เพิ่มเครือข่ายในการบูรณาการทำงานร่วมกับกรมราชทัณฑ์
เพื่อเพิ่มศักยภาพในการทำงานให้มีประสิทธิภาพมากยิ่งขึ้น

ที่มา : http://www.thaigov.go.th/news/contents/details/11870