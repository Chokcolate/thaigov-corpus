รัฐบาลไทย-ข่าวทำเนียบรัฐบาล-นายกฯ พอใจการทำงานของเจ้าหน้าที่ กรณีรื้อฟื้นคดีค่าโง่คลองด่าน 9.6 พันล้าน พร้อมขอบคุณความทุ่มเทเพื่อผลประโยชน์ชาติ ย้ำอาจไม่สำเร็จหากเป็นรัฐบาลปกติ เพราะห่วงคะแนนนิยม


วันเสาร์ที่ 10 มีนาคม 2561
334
พิมพ์
นายกฯ พอใจการทำงานของเจ้าหน้าที่ กรณีรื้อฟื้นคดีค่าโง่คลองด่าน 9.6 พันล้าน พร้อมขอบคุณความทุ่มเทเพื่อผลประโยชน์ชาติ ย้ำอาจไม่สำเร็จหากเป็นรัฐบาลปกติ เพราะห่วงคะแนนนิยม
นายกฯ พอใจการทำงานของเจ้าหน้าที่ กรณีรื้อฟื้นคดีค่าโง่คลองด่าน 9.6 พันล้าน พร้อมขอบคุณความทุ่มเทเพื่อผลประโยชน์ชาติ ย้ำอาจไม่สำเร็จหากเป็นรัฐบาลปกติ เพราะห่วงคะแนนนิยม
วันนี้ (10 มี.ค. 61) พลโทสรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี พอใจ การทำงานของกระทรวงการคลังและกรมควบคุมมลพิษที่ดำเนินการรื้อฟื้นคดีที่รัฐต้องชดใช้ค่าเสียหายให้แก่กลุ่มบริษัทผู้รับเหมาก่อสร้างโครงการบ่อบำบัดน้ำเสียคลองด่านเป็นเงิน 9,600 ล้านบาท ตามคำวินิจฉัยของคณะอนุญาโตตุลาการและคำพิพากษาของศาลปกครองสูงสุด เพื่อช่วยรักษาผลประโยชน์ของรัฐ ไม่ให้รัฐต้องจ่ายเงินดังกล่าว ซึ่งล่าสุดศาลปกครองกลางมีคำพิพากษาให้เพิกถอนคำชี้ขาดของคณะอนุญาโตตุลาการ เนื่องจากมีหลักฐานใหม่ โดยรัฐไม่ต้องจ่ายเงินค่าเสียหายอีกต่อไป
“นายกฯ ย้ำว่า เรื่องนี้เป็นนโยบายสำคัญของรัฐบาลที่ต้องการรักษาประโยชน์ของรัฐและประชาชน ซึ่งที่ผ่านมาอาจไม่สามารถดำเนินการได้ในรัฐบาลปกติ เพราะอาจถูกกดดันจากหลายฝ่ายโดยเฉพาะฐานเสียงหรือคะแนนนิยมจากฝ่ายตรงข้าม พร้อมทั้งขอบคุณเจ้าหน้าที่ของกระทรวงการคลังและกรมควบคุมมลพิษที่ได้ทุ่มเททำงานกันมาอย่างหนัก โดยขอให้ภูมิใจว่าทุกคนมีส่วนสำคัญที่ทำให้เรื่องนี้ประสบความสำเร็จเพื่อปกป้องประโยชน์ของชาติร่วมกัน”
อย่างไรก็ตาม นายกรัฐมนตรีกล่าวด้วยว่า บริษัทเอกชนยังสามารถยื่นอุทธรณ์คดีต่อศาลปกครองสูงสุดได้อีกภายใน 30 วัน นับแต่วันที่ศาลปกครองกลาง (ชั้นต้น) มีคำพิพากษา
…………………………………..

ที่มา : http://www.thaigov.go.th/news/contents/details/10672