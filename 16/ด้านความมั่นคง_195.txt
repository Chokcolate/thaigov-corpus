รัฐบาลไทย-ข่าวทำเนียบรัฐบาล-มหาดไทย เผยยอดการให้บริการประชาชนของศูนย์ดำรงธรรมทั่วประเทศ ตลอดช่วงเทศกาลสงกรานต์ กว่า 1.2 แสนราย 


วันพุธที่ 18 เมษายน 2561
104
มหาดไทย เผยยอดการให้บริการประชาชนของศูนย์ดำรงธรรมทั่วประเทศ ตลอดช่วงเทศกาลสงกรานต์ กว่า 1.2 แสนราย
มหาดไทย เผยยอดการให้บริการประชาชนของศูนย์ดำรงธรรมทั่วประเทศ ตลอดช่วงเทศกาลสงกรานต์ กว่า 1.2 แสนราย
วันนี้ (18 เมษายน 2561) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่าตามที่กระทรวงมหาดไทยได้สั่งการให้ศูนย์ดำรงธรรมจังหวัดและอำเภอทั่วประเทศเปิดให้บริการศูนย์บริการร่วม/บริการเบ็ดเสร็จ (One Stop Service) ในช่วงระหว่างวันหยุดสงกรานต์ ปี 2561 (ระหว่างวันที่ 12 – 16 เมษายน 2561) และจัดเจ้าหน้าที่รับโทรศัพท์ผ่านสายด่วน 1567 และ Application SPOND เพื่อเป็นการอำนวยความสะดวก และให้บริการประชาชน ตลอดจนให้ความช่วยเหลือแก้ไขปัญหาความเดือดร้อนเร่งด่วนตลอดช่วงเทศกาลสงกรานต์ ปี 2561 นั้น
ผลการให้บริการของศูนย์ดำรงธรรมช่วงเทศกาลสงกรานต์ มีประชาชนเข้าใช้บริการทั่วประเทศ รวม 122,724 ราย แบ่งออกเป็น
- การให้บริการศูนย์บริการร่วม/บริการเบ็ดเสร็จ (One Stop Service) มีผู้ใช้บริการทั้งสิ้นจำนวน 77,183 ราย โดยเป็นการให้บริการด้านการทะเบียนและบัตรมากที่สุด รองลงมา ได้แก่ การให้บริการทางทะเบียนรถยนต์ และการให้บริการรับชำระค่าไฟฟ้า ตามลำดับ โดยจังหวัดที่มีผู้ใช้บริการมากที่สุด 3 ลำดับแรก ได้แก่ จังหวัดหนองคาย จังหวัดเพชรบุรี และจังหวัดชลบุรี
- การรับเรื่องร้องเรียนร้องทุกข์ผ่านช่องทางต่าง ๆ ของศูนย์ดำรงธรรม มีผู้ใช้บริการทั้งสิ้นจำนวน 45,541 ราย โดยมีประชาชนเข้าใช้บริการมากที่สุด 3 ลำดับแรก ได้แก่ 1) การให้บริการข้อมูลแก่ประชาชน/นักท่องเที่ยว จำนวน 37,429 ราย 2) การให้บริการข้อมูลข่าวสาร/คำแนะนำต่าง ๆ จำนวน 3,028 ราย และ 3) การให้บริการเบ็ดเสร็จ ณ จุดเดียว จำนวน 1,888 ราย โดยจังหวัดที่มีผู้ใช้บริการมากที่สุด 3 ลำดับแรก ได้แก่ จังหวัดหนองคาย จังหวัดสงขลา และจังหวัดพิจิตร
นอกจากนี้ ในด้านการออกปฏิบัติงานของชุดปฏิบัติการเคลื่อนที่เร็ว (Mobile Service) ซึ่งเป็นการสนธิกำลังชุดเคลื่อนที่เร็วเข้าระงับเหตุ และแก้ไขปัญหา ลงพื้นที่เกิดเหตุภายใน 30 นาที ได้ออกให้บริการทั่วประเทศ รวมเป็นจำนวน 1,655 ครั้ง
โฆษกกระทรวงมหาดไทย กล่าวเพิ่มเติมว่า กระทรวงมหาดไทย มีความห่วงใยในสวัสดิภาพ ชีวิตและทรัพย์สินของพี่น้องประชาชน ทุกเรื่องความเดือดร้อนต้องได้รับการแก้ไขทันที ซึ่งศูนย์ดำรงธรรมจังหวัด/อำเภอ จะบูรณาการ  ทุกหน่วยงานเพื่อสร้างสุข คลายทุกข์ ให้บริการพี่น้องประชาชน ทั้งนี้ พี่น้องประชาชนสามารถใช้บริการศูนย์ดำรงธรรมได้ทุกช่องทาง หรือติดต่อสายด่วนศูนย์ดำรงธรรม โทร 1567 และ Application SPOND ได้ฟรีตลอด 24 ชั่วโมง.
ครั้งที่  85/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11559