รัฐบาลไทย-ข่าวทำเนียบรัฐบาล-ก.เกษตรฯ โดย อ.ส.ค. และ อ.ต.ก. ลงนาม MOU ร่วมกับ ธ.ก.ส. ยกระดับการบริหารจัดการองค์กร

วันพุธที่ 21 มีนาคม 2561
ก.เกษตรฯ โดย อ.ส.ค. และ อ.ต.ก. ลงนาม MOU ร่วมกับ ธ.ก.ส. ยกระดับการบริหารจัดการองค์กร
ก.เกษตรฯ โดย อ.ส.ค. และ อ.ต.ก. ลงนาม MOU ร่วมกับ ธ.ก.ส. ยกระดับการบริหารจัดการองค์กร มุ่งเป้าพัฒนาคุณภาพชีวิตเกษตรกร
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังพิธีลงนามบันทึกความเข้าใจ (MOU) ระหว่างหน่วยงานในสังกัดกระทรวงเกษตรและสหกรณ์ กับธนาคารเพื่อการเกษตรและสหกรณ์การเกษตร (ธ.ก.ส.) เพื่อสนับสนุนการยกระดับการบริหารจัดการองค์กรและความร่วมมือในเชิงยุทธศาสตร์ ณ ธ.ก.ส. อาคารนางเลิ้ง ถ.นครสวรรค์ เขตดุสิต กรุงเทพฯ ว่า กระทรวงเกษตรและสหกรณ์ โดยองค์การส่งเสริมกิจการโคนมแห่งประเทศไทย (อ.ส.ค.) และองค์การตลาดเพื่อเกษตรกร (อ.ต.ก.) ลงนาม MOU ร่วมกับ ธ.ก.ส. เพื่อยกระดับการบริหารจัดการองค์กรตามแนวทางของสำนักงานคณะกรรมการนโยบายรัฐวิสาหกิจ (สคร.) หรือโครงการพี่เลี้ยง ซึ่งเป็นโครงการที่สนับสนุนให้รัฐวิสาหกิจดูแลซึ่งกันและกันในการยกระดับองค์กรไปสู่มาตรฐาน ที่จะส่งผลดีต่อการพัฒนาคุณภาพชีวิตเกษตรกรและเศรษฐกิจของประเทศโดยรวม
การดำเนินการของโครงการดังกล่าว ธ.ก.ส. จะนำองค์ความรู้ เครื่องมือ และทรัพยากรที่มีอยู่ เพื่อสนับสนุนและแลกเปลี่ยนเรียนรู้ร่วมกับ อ.ส.ค. และ อ.ต.ก. ในการยกระดับการบริหารจัดการองค์กรอย่างยั่งยืนใน 4 ด้าน ได้แก่ ด้านการบริหารความเสี่ยง การควบคุมภายใน การบริหารจัดการสารสนเทศ การบริหารจัดการทรัพยากรบุคคลตามแนวทางของ สคร. รวมทั้งการสนับสนุนความร่วมมือในเชิงยุทธศาสตร์ผ่านโครงการส่งเสริมด้านอุตสาหกรรมโคนม การตลาดผลิตผลและผลิตภัณฑ์ของเกษตรกร เพื่อยกระดับคุณภาพชีวิตเกษตรกร โดยใช้หลักการตลาดนำการผลิต รวมถึงการพัฒนาตั้งแต่ต้นทาง กลางทาง และปลายทาง เพื่อเชื่อมโยงการตลาดและกระบวนการผลิตแบบครบวงจร
“รัฐบาลต้องการให้ประเทศไทยเดินหน้าอย่างมั่นคงและยังยื่น ซึ่งรัฐวิสาหกิจก็ถือเป็นกลไกสำคัญที่จะทำให้การดำเนินงานของรัฐบาลบรรลุผลตามเป้าหมายโดยบทบาทของรัฐวิสาหกิจนั้นจะต้องดำเนินการตามกรอบของกฎหมายอย่างเที่ยงตรง เป็นมืออาชีพ และมีประสิทธิภาพ บนพื้นฐานธรรมาภิบาล ต้องมีความชัดเจนโปร่งใส สามารถตรวจสอบได้ ซึ่งจะส่งผลต่อความยั่งยืนของรัฐวิสาหกิจเอง ทั้งนี้ รัฐวิสาหกิจของหน่วยงานในสังกัดกระทรวงเกษตรฯ พร้อมที่จะแลกเปลี่ยนเรียนรู้กับหน่วยงานภายนอก เพื่อให้มีความพร้อมในการดำเนินงานในด้านต่าง ๆ และพร้อมรับสถานณ์ที่จะเกิดขึ้นต่อไปในอนาคต” นายลักษณ์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/10928
