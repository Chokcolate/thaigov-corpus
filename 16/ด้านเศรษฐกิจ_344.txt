รัฐบาลไทย-ข่าวทำเนียบรัฐบาล-รัฐมนตรีเกษตรฯ เตรียมเดินทางเยือนฟิจิ

วันจันทร์ที่ 9 เมษายน 2561
รัฐมนตรีเกษตรฯ เตรียมเดินทางเยือนฟิจิ
รัฐมนตรีเกษตรฯ เตรียมเดินทางเยือนฟิจิในฐานะหัวหน้าคณะผู้แทนไทยร่วมประชุม สมัชชา เอฟ เอ โอ ประจำภูมิภาคเอเชียและแปซิฟิก สมัยที่ 34
นายกฤษฎา  บุญราช รัฐมนตรีว่าการกระทรวงเกษตรและสหกรณ์ เปิดเผยว่า ในระหว่างวันที่ 11 – 13เมษายนนี้  มีกำหนดเข้าร่วมการประชุมสมัชชา เอฟ เอ โอ ประจำภูมิภาคเอเชียและแปซิฟิก สมัยที่ 34   ณ เมืองนาดี สาธารณรัฐฟิจิในฐานะหัวหน้าคณะผู้แทนไทยร่วมประชุมระดับรัฐมนตรีด้านเกษตรของประเทศสมาชิกในภูมิภาคเอเชียและแปซิฟิกซึ่งประกอบด้วยสมาชิกจำนวน 46 ประเทศภายใต้หัวข้อการขจัดความอดอยากหิวโหย รวมทั้งขึ้นกล่าวถ้อยแถลงถึงการดำเนินงานของรัฐบาลไทยในการพัฒนาที่ยั่งยืนตามเป้าหมายของสหประชาชาติ โดยเฉพาะการน้อมนำเอาศาสตร์พระราชาของพระบาทสมเด็จพระปรมินทรมหาภูมิพลอดุลยเดชบรมนาถบพิตร ที่ทรงมีโครงการในพระราชดำริ เน้นแก้ไขปัญหาดินและน้ำอย่างเป็นระบบ และยั่งยืนมาปรับใช้ในการบริหารจัดการทรัพยากรการผลิตที่ดีส่งเสริมให้มีสินค้าเกษตรและอาหารที่ดี นำมาซึ่งความมั่นคงทางอาหารในระยะยาวเพื่อขจัดความหิวโหยทั้งในระดับประเทศ และยืนยันท่าทีประเทศไทยที่พร้อมร่วมมือดำเนินการกับประชาคมโลกด้วย
“การประชุมครั้งนี้จะส่งผลให้ประเทศสมาชิกได้แลกเปลี่ยนความคิดเห็นเกี่ยวกับผลกระทบของการเปลี่ยนแปลงทางสภาพภูมิอากาศ และวิกฤตด้านอาหาร พลังงาน และเศรษฐกิจ ต่อสถานการณ์ความมั่นคงด้านอาหารในภูมิภาค และร่วมกันกำหนดยุทธศาสตร์และการจัดลำดับความสำคัญของความช่วยเหลือที่ภูมิภาคต้องการได้รับจาก เอฟ เอ โอ ขณะเดียวกัน เอฟ เอ โอ ยังได้รับทราบสถานการณ์และปัญหาต่าง ๆ ในประเทศสมาชิก ซึ่งมีผลกระทบต่อการผลิตด้านการเกษตรและความมั่นคงด้านอาหาร รวมทั้งรับทราบข้อเสนอความช่วยเหลือที่ประเทศสมาชิกต้องการขอรับจาก เอฟ เอ โอ ในเรื่องต่าง ๆ เช่น การฟื้นฟูเศรษฐกิจชนบท การบูรณาการเรื่องโภชนาการเข้ากับภาคการเกษตรและอาหาร และการเสริมสร้างขีดความสามารถของสำนักงานภูมิภาคเพื่อนำมาปรับใช้กับประเทศไทย” นายกฤษฏา กล่าว
อย่างไรก็ตาม นอกจากการร่วมประชุมแล้ว ไทยยังถือโอกาสหารือทวิภาคีร่วมกับผู้อำนวยการใหญ่องค์การอาหารและเกษตรแห่งสหประชาชาติ และผู้ช่วยผู้อำนวยการใหญ่ และผู้แทนเอฟ เอ โอ ประจำภูมิภาคเอเชียและแปซิฟิกเพื่อแลกเปลี่ยนความร่วมมือทั้งในประเด็นที่เอฟ เอ โอ สนใจ และประเด็นที่ไทยสนใจ เช่น การลดจำนวนผู้อดอยากหิวโหยการแก้ไขปัญหาการทำประมงผิดกฎหมาย หรือไอยูยู และเรื่องความร่วมมือระหว่างไทยและเอฟ เอ โอ ในการพัฒนาภาคการเกษตร เป็นต้น
ขณะเดียวกัน ไทยยังจะร่วมหารือทวิภาคีกับรัฐมนตรีว่าการกระทรวงเกษตรการพัฒนาชนบทและทะเล และการจัดการภัยพิบัติแห่งชาติฟิจิโดยมีประเด็นหารือสำคัญ เช่น การผลักดันให้มีการจัดประชุมคณะทำงานร่วมด้านการเกษตร (JAWG) ครั้งที่ 2 และการประชุมคณะทำงานร่วมด้านประมง (JFWG) ครั้งที่ 2 ภายใต้กรอบบันทึกความเข้าใจ (MOU) ว่าด้วยความร่วมมือด้านการเกษตรระหว่างกันให้เห็นผลเป็นรูปธรรมโดยเร็ว และการเปิดตลาดสินค้าเกษตรระหว่างกันอีกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11410
