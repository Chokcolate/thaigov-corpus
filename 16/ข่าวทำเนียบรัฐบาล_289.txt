รัฐบาลไทย-ข่าวทำเนียบรัฐบาล-นายกรัฐมนตรีเดินออกกำลังกายบริเวณถนนรอบทำเนียบ พร้อมกล่าวทักทายแม่ค้าและวินมอเตอร์ไซค์อย่างเป็นกันเอง

วันพฤหัสบดีที่ 26 เมษายน 2561
นายกรัฐมนตรีเดินออกกำลังกายบริเวณถนนรอบทำเนียบ พร้อมกล่าวทักทายแม่ค้าและวินมอเตอร์ไซค์อย่างเป็นกันเอง
นายกรัฐมนตรีเดินออกกำลังกายบริเวณถนนรอบทำเนียบ พร้อมกล่าวทักทายแม่ค้าและวินมอเตอร์ไซค์อย่างเป็นกันเอง
วันนี้ (25 เมษายน 2561) เวลา 15.30 น. พลเอก ประยุทธ์ จันทร์โอชา นายกรัฐมนตรี พร้อมด้วย พลเอก วิลาศ อรุณศรี เลขาธิการนายกรัฐมนตรี พร้อมคณะทำงานได้ลงมาเดินออกกำลังกายบริเวณโดยรอบนอกถนนข้างทำเนียบรัฐบาล โดยเริ่มเดินจากตึกไทยคู่ฟ้าไปยังอาคารศูนย์กีฬา สำนักเลขาธิการนายกรัฐมนตรี ทำเนียบรัฐบาล ทั้งนี้ นายกรัฐมนตรีและคณะได้แวะเข้าเยี่ยมชมการออกกำลังกายของเจ้าหน้าที่ และข้าราชการ ก่อนที่จะเดินออกไปทางประตู 5 ฝั่งตรงข้างกระทรวงศึกษาธิการ จากนั้น ได้เดินวนรอบใหญ่ฝั่งตรงข้ามสำนักงานสหประชาชาติ (ยูเอ็น) สะพานมัฆวานรังสรรค์ เลียบคลองผดุงกรุงเกษม ผ่านวัดโสมนัสฯ เลี้ยวซ้ายผ่านสะพานเทวกรรมเข้าสู่ถนนนครสวรรค์ ผ่านแยกสนามม้านางเลิ้ง กลับเข้าสู่ถนนพิษณุโลก
โอกาสนี้ นายกรัฐมนตรีพร้อมคณะได้กราบสักการะศาลกรมหลวงชุมพรเขตอุดมศักดิ์ แล้วเดินผ่านสะพานชมัยมรุเชษฐ เข้าสู่ประตู 2 แล้วเดินกลับขึ้นไปยังตึกไทยคู่ฟ้าทำเนียบรัฐบาล ซึ่งใช้เวลาประมาณ 30 นาที ในการออกเดินออกกำลังกายในครั้งนี้
ตลอดระยะเส้นทางการเดินออกกำลังกาย นายกรัฐมนตรีได้แวะทักทายบรรดาแม่ค้าอย่างเป็นกันเองว่าขายดีหรือไม่ รวมทั้งเมื่อผ่านวินมอเตอร์ไซค์รับจ้าง นายกรัฐมนตรีได้ทักทายสอบถามว่าเป็นอย่างไรบ้าง พร้อมชมผู้สื่อข่าวว่า “แข็งแรงมาก เดินกันไม่รู้จักเหนื่อยแต่เป็นผู้สื่อข่าวก็ต้อง อึดและ อดทน” และกล่าวยอมรับกับผู้สื่อข่าวว่า “ เหนื่อย แต่ก็ต้องอดทน เป็นนายกรัฐมนตรี ต้องอดทน”
---------------------------------------------------

ที่มา : http://www.thaigov.go.th/news/contents/details/11766
