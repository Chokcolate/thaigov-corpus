รัฐบาลไทย-ข่าวทำเนียบรัฐบาล-รมว.สธ. ร่วมสืบสานประเพณีปีใหม่ไทย นำคณะผู้บริหาร สรงน้ำพระ รดน้ำขอพรผู้อาวุโส เนื่องในเทศกาลสงกรานต์ ปี 2561


วันพุธที่ 4 เมษายน 2561
296
รมว.สธ. ร่วมสืบสานประเพณีปีใหม่ไทย นำคณะผู้บริหาร สรงน้ำพระ รดน้ำขอพรผู้อาวุโส เนื่องในเทศกาลสงกรานต์ ปี 2561
รัฐมนตรีว่าการกระทรวงสาธารณสุข นำคณะผู้บริหาร ข้าราชการ เจ้าหน้าที่สาธารณสุข จัดพิธีสรงน้ำพระและรดน้ำขอพรผู้ใหญ่ เนื่องในวันสงกรานต์ ปี 2561
แสดงถึงความกตัญญู ระลึกถึงคุณงามความดีและพระคุณของผู้อาวุโส ที่ได้ทุ่มเทสติปัญญาและความเสียสละให้แก่กระทรวงสาธารณสุข
วันนี้ (4  เมษายน 2561) ที่กระทรวงสาธารณสุข จ.นนทบุรี  ศ.คลินิกเกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข  พร้อมด้วย นพ.เจษฎา  โชคดำรงสุข ปลัดกระทรวงสาธารณสุข  เป็นประธานในงาน “สรงน้ำพระและรดน้ำขอพร” เนื่องในเทศกาลสงกรานต์ประจำปี 2561 นำคณะผู้บริหาร ข้าราชการ และเจ้าหน้าที่  สรงน้ำพระ และรดน้ำขอพรผู้อาวุโส  อดีตผู้บริหารระดับสูงกระทรวงสาธารณสุข ประกอบด้วย ศ.พิเศษ นพ.ไพจิตร ปวะบุตร, นพ.จำรูญ มีขนอน โดยมีผู้บริหารระดับสูง ข้าราชการ เจ้าหน้าที่กระทรวงสาธารณสุข ร่วมพิธีจำนวนมาก
ศ.คลินิก เกียรติคุณ นพ.ปิยะสกล กล่าวว่า วันนี้ เป็นโอกาสดีที่พวกเราชาวสาธารณสุข ได้แสดงความกตัญญู ระลึกถึงคุณงามความดีและพระคุณของท่านผู้อาวุโส รวมทั้งอดีตผู้บริหารกระทรวงสาธารณสุขทุกท่านที่เคยเป็นผู้นำทางด้านนโยบาย ได้ทุ่มเทสติปัญญา ความรู้ ความสามารถ ประสบการณ์ รวมทั้งความเสียสละให้แก่กระทรวงสาธารณสุขมาโดยตลอด
“ในวาระอันเป็นมงคลนี้ ในนามของข้าราชการกระทรวงสาธารณสุข ขอกราบคารวะท่านอดีตข้าราชการอาวุโสทุกท่าน รวมทั้งท่านที่มิได้อยู่ ณ ที่นี้ พร้อมกันนี้ ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อันเป็นที่เคารพสักการะ จงดลบันดาลให้ท่านมีสุขภาพพลานามัยที่สมบูรณ์ เพียบพร้อมด้วยอายุ วรรณะ สุขะ พละ เพื่อเป็นมิ่งขวัญของครอบครัว และยังประโยชน์แก่กระทรวงสาธารณสุขตลอดไป” ศ.คลินิก เกียรติคุณ นพ.ปิยะสกล กล่าว
ศ.คลินิก เกียรติคุณ นพ.ปิยะสกล กล่าวต่อว่า ขอให้ประชาชนให้ความสำคัญกับครอบครัวและผู้สูงอายุ ใช้โอกาสช่วงวันหยุดยาวนี้ กลับไปกราบขอพรพ่อ แม่ ญาติผู้ใหญ่ที่เคารพนับถือ ดูแลผู้สูงอายุด้วยความรัก ความกตัญญู เพื่อเป็นสิริมงคลแก่ชีวิต สืบสานวัฒนธรรมประเพณีอันดีงามของไทย
ทั้งนี้ กระทรวงสาธารณสุข ได้ร่วมสืบสานวัฒนธรรมและประเพณีอันดีงามของไทย จัดพิธีสรงน้ำพระและรดน้ำขอพรผู้ใหญ่ เนื่องในวันสงกรานต์ ตั้งแต่ปี พ.ศ.2524 เป็นต้นมา โดยกราบเรียนเชิญผู้บริหารกระทรวงสาธารณสุข ทั้งในอดีตและปัจจุบันเข้าร่วมในพิธี เป็นการแสดงความรัก ความผูกพัน ความกตัญญูต่อผู้อาวุโส และผู้มีพระคุณ รวมทั้งจัดให้มีการละเล่นและการสาดน้ำคลายร้อน สร้างความสุขกายสบายใจ และสร้างความสามัคคีภายในองค์กร เป็นแบบอย่างที่ดีในการร่วมสืบสานวัฒนธรรมที่ดีงามของไทยต่อเนื่องทุกปี
*************************************   4 เมษายน  2561

ที่มา : http://www.thaigov.go.th/news/contents/details/11342