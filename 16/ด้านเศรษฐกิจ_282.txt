รัฐบาลไทย-ข่าวทำเนียบรัฐบาล-“รมช.วิวัฒน์” ติดตามการดำเนินงานความร่วมมือฝนหลวงฯกับกองทัพอากาศ ปฏิบัติการฝนหลวงยับยั้งพายุฤดูร้อนและลูกเห็บในพื้นที่ภาคเหนือ

วันพฤหัสบดีที่ 29 มีนาคม 2561
“รมช.วิวัฒน์” ติดตามการดำเนินงานความร่วมมือฝนหลวงฯกับกองทัพอากาศ ปฏิบัติการฝนหลวงยับยั้งพายุฤดูร้อนและลูกเห็บในพื้นที่ภาคเหนือ
“รมช.วิวัฒน์” ติดตามการดำเนินงานความร่วมมือฝนหลวงฯกับกองทัพอากาศ ปฏิบัติการฝนหลวงยับยั้งพายุฤดูร้อนและลูกเห็บในพื้นที่ภาคเหนือ หนุนสร้างอาสาสมัครฝนหลวงภาคพื้นอากาศ พร้อมเพิ่มอาสาสมัครฝนหลวงภาคพื้นดินให้มากขึ้น เพื่อเพิ่มประสิทธิภาพการปฏิบัติการฝนหลวง
นายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังรับฟังการสรุปภาพรวมการดำเนินโครงการความร่วมมือกับกองทัพอากาศในปฏิบัติการฝนหลวงยับยั้งความรุนแรงของการเกิดลูกเห็บในพื่นที่ภาคเหนือ ประจำปี2561 พร้อมทั้งตรวจเยี่ยมเจ้าหน้าที่ปฏิบัติงาน ณ ศูนย์ปฏิบัติการฝนหลวงภาคเหนือ จังหวัดเชียงใหม่ ว่า จากสภาวะภัยแล้งบริเวณพื้นที่ภาคเหนือและภาคตะวันออกเฉียงเหนือของประเทศ ตลอดจนภัยพิบัติทางธรรมชาติ ซึ่งปัจจุบันความรุนแรงจากสภาวะภัยแล้งและการเกิดพายุลูกเห็บได้แผ่ขยายเป็นวงกว้าง กระทรวงเกษตรและสหกรณ์ตระหนักถึงปัญหาดังกล่าว จึงได้มอบหมายให้กรมฝนหลวงและการบินเกษตร เตรียมความพร้อมในการปฏิบัติการฝนหลวงเพื่อบรรเทาภัยพิบัติและภัยแล้ง ตามยุทธศาสตร์การบรรเทาภัยพิบัติของกรมฝนหลวงและการบินเกษตรเพื่อบรรเทาความรุนแรงจากภัยดังกล่าวด้วยเทคนิคการการปฏิบัติการฝนหลวงเมฆเย็น ซึ่งเป็นเทคนิควิธีการหนึ่งในการดัดแปรสภาพอากาศที่พระบาทสมเด็จพระปรมินทรมหาภูมิพลอดุลยเดช ทรงพระราชทานไว้ในตำราฝนหลวงพระราชทาน
สำหรับเทคนิคการปฏิบัติการฝนหลวงเมฆเย็น จะใช้เครื่องบินแบบปรับความดัน (Super King Air) ซึ่งสารฝนหลวงที่ใช้กับเมฆเย็น หรือเมฆที่อุณหภูมิภายในต่ำกว่าศูนย์องศาเซลเซียส คือ ซิลเวอร์ไอโอไดด์ เป็นสารที่ผลึกมีคุณสมบัติใกล้เคียงกับแกนผลึกน้ำแข็งในธรรมชาติ ภายในเมฆเย็นจะมีเม็ดน้ำเย็นยิ่งยวดปริมาณมาก ซึ่งการเพิ่มปริมาณแกนผลึกน้ำแข็งในเมฆจะเป็นการเร่งกระบวนการทางธรรมชาติที่เดิมมีปริมาณแกนผลึกน้ำแข็งอยู่น้อย เพื่อทำให้เกิดผลึกน้ำแข็งปริมาณมากขึ้นและเกิดการยกตัวของเมฆจากการคายความร้อนแฝง ได้ปริมาณน้ำฝนมากกว่าธรรมชาติ ซึ่งเมฆที่เกิดในฤดูร้อนมักทำให้เกิดพายุฤดูร้อนและอาจมีลูกเห็บเกิดขึ้นได้ เนื่องจากเมฆมีการยกตัวอย่างรวดเร็วและมีแกนน้ำแข็งภายในเมฆน้อย น้ำแข็งที่อยู่ในเมฆเย็นหรือยอดเมฆร่วงหล่นลงมาถึงพื้นโดยที่ละลายไม่ทัน
“วันนี้มาให้กำลังใจและขอขอบคุณทุกๆภาคส่วน ทั้งกรมฝนหลวงฯ กองทัพอากาศ และหน่วยงานอื่นๆที่เกี่ยวข้อง ซึ่งฤดูนี้เป็นฤดูหมอกควัน ทำให้เกิดพายุลูกเห็บในพื้นที่ภาคเหนืออย่างไรก็ตาม ความร่วมมือระหว่างกรมฝนหลวงฯ และกองทัพอากาศ จะทำให้ทราบได้ล่วงหน้าว่าลูกเห็บจะเกิดขึ้นจากเมฆอย่างไร รวมถึงการใช้เทคนิคการปฏิบัติการฝนหลวงเมฆเย็นเพื่อเพิ่มแกนผลึกน้ำแข็งให้มากกว่าการปฏิบัติการเมฆเย็นตามปกติจะช่วยลดโอกาสการเกิดลูกเห็บได้ เนื่องจากแกนผลึกน้ำแข็งปริมาณมากที่เพิ่มเข้าไปในเมฆเย็นจะไปแย่งเม็ดน้ำเย็นยิ่งยวดทำให้เกิดผลึกน้ำแข็งขนาดเล็กปริมาณมาก เมื่อเกิดฝนตกผลึกน้ำแข็งขนาดเล็กเหล่านี้จะละลายก่อนที่จะตกถึงพื้น สามารถลดความเสียหายได้  ทั้งนี้ จะมีการส่งเสริมอาสาสมัครฝนหลวงภาคพื้นดินให้เพิ่มมากขึ้นและสร้างอาสาสมัครฝนหลวงภาคพื้นอากาศเพื่อร่วมสืบสานงานด้านฝนหลวงของในหลวงรัชกาลที่ 9 ให้คงอยู่สืบไป เพื่อช่วยเหลือเกษตรกรให้คลายความเดือนร้อนจากพายุลูกเห็บและลดปัญหาหมอกควันในพื้นที่ภาคเหนือด้วย” นายวิวัฒน์ กล่าว
ด้าน นายสุรสีห์ กิตติมณฑล อธิบดีกรมฝนหลวงและการบินเกษตร กล่าวว่า กรมฝนหลวงและการบินเกษตร มีแผนปฏิบัติการตั้งแต่เดือนมีนาคมเป็นต้น  มา โดยใช้เครื่องบิน Super King Air 350 ของกรมฝนหลวงและการบินเกษตร ซึ่งประจำการอยู่ที่หน่วยปฏิบัติการฝนหลวงจังหวัดพิษณุโลก และในช่วงปลายเดือนมีนาคม-เมษายน กรมฝนหลวงฯ ได้จัดทำโครงการความร่วมมือกับกองทัพอากาศ เพื่อใช้เครื่องบินโจมตีแบบที่ 7 หรืออัลฟ่าเจ็ทซึ่งเป็นเครื่องบินที่มีสมรรถนะสูงและมีความเร็วในการเข้าถึงเป้าหมาย ประจำการหน่วยปฏิบัติการฝนหลวงจังหวัดเชียงใหม่ เพื่อร่วมกันปฏิบัติการฝนหลวง ยับยั้งการเกิดพายุลูกเห็บ โดยการใช้วิธีโจมตีด้วยพลุซิลเวอร์ไอโอไดด์ เพื่อนำสารฝนหลวงซิลเวอร์ไอโอไดด์ ไปเร่งกระบวนการทางธรรมชาติ ทำให้ผลึกน้ำแข็งเปลี่ยนสถานะเป็นเม็ดน้ำ โดยที่ผลึกน้ำแข็งจะละลายตกลงมาเป็นน้ำฝนซึ่งจะช่วยบรรเทาความรุนแรงและยับยั้งการเกิดพายุลูกเห็บ เพื่อลดความเสียหายแก่ชีวิตและทรัพย์สิน รวมทั้งผลผลิตทางการเกษตรของประชาชนอันจะเกิดจากพายุลูกเห็บลงได้ และสอดคล้องกับการดำเนินงานตามนโยบายโครงการไทยนิยมยั่งยืนตามกรอบหลักการที่ 3 ชุมชนอยู่ดีมีสุข ในการพัฒนาความเป็นอยู่อาชีพและรายได้แก่ประชาชน
อย่างไรก็ตาม ศูนย์ปฏิบัติการฝนหลวงภาคเหนือยังคงติดตามสภาพอากาศและสถานการณ์น้ำในพื้นที่อย่างใกล้ชิดต่อเนื่องและพร้อมที่จะขึ้นบินปฏิบัติการฝนหลวงช่วยเหลือพื้นที่ร้องขอทันทีที่สภาพอากาศเหมาะสม รวมทั้งหลีกเลี่ยงพื้นที่ที่ได้รับผลกระทบ เช่น พื้นที่เก็บเกี่ยวผลผลิต พื้นที่ประสบภัยและอื่นๆ ทั้งนี้สามารถแจ้งข้อมูลสถานการณ์ความต้องการฝนในพื้นที่โดยตรงทางโทรศัพท์หมายเลข 0-5327-5051 ต่อ 12 และติดตามข้อมูลได้ทางเว็บไซต์กรมฝนหลวงและการบินเกษตร www.royalrain.go.thหรือทาง facebook ศูนย์ปฏิบัติการฝนหลวงภาคเหนือ
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11153
