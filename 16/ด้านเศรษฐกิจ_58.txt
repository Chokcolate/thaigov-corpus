รัฐบาลไทย-ข่าวทำเนียบรัฐบาล-กระทรวงเกษตรฯ เตรียมฉีดพ่นทางใบมะพร้าวกำจัดหนอนหัวดำ

วันจันทร์ที่ 26 กุมภาพันธ์ 2561
กระทรวงเกษตรฯ เตรียมฉีดพ่นทางใบมะพร้าวกำจัดหนอนหัวดำ
กระทรวงเกษตรฯ เตรียมฉีดพ่นทางใบมะพร้าวกำจัดหนอนหัวดำกุมภาพันธ์นี้ มั่นใจไม่ก่อพิษร้ายแรงต่อคนและสัตว์
นายสรวิศ ธานีโต โฆษกกระทรวงเกษตรและสหกรณ์ เปิดเผยว่า หลังจากกรมส่งเสริมการเกษตรดำเนินการฉีดสารเคมี emamectin benzoate 1.92% EC เข้าลำต้นมะพร้าวแกง ที่มีความสูงตั้งแต่ 12 เมตรขึ้นไป เพื่อป้องกันกำจัดหนอนหัวดำเสร็จสิ้นเรียบร้อยแล้ว เมื่อเดือนธันวาคม 2560 ครบตามเป้าหมาย ในทุกพื้นที่ที่เข้าร่วมโครงการ ซึ่งขณะนี้อยู่ระหว่างประเมินผลการดำเนินงานระยะแรกหลังจากฉีดสารเคมีเข้าต้นเสร็จแล้ว และได้จัดเตรียมสารฟลูเบนไดอะไมด์ 20% ดับเบิ้ลยูจี (flubendiamide 20% WG) สำหรับพ่นทางใบในมะพร้าวแกง ที่มีความสูงน้อยกว่า 12 เมตรต่อไป รวมถึงมะพร้าวอ่อนและมะพร้าวทำน้ำตาลในทุกความสูง คาดว่าจะสามารถดำเนินการพ่นในเดือนกุมภาพันธ์ 2561
ด้าน นายประสงค์ ประไพตระกูล รองอธิบดีกรมส่งเสริมการเกษตร กล่าวเพิ่มเติมว่า สารฟลูเบนไดอะไมด์ 20% ดับเบิ้ลยูจี ใช้สำหรับพ่นทางใบมะพร้าวแกงที่มีความสูงน้อยกว่า 12 เมตร รวมถึงมะพร้าวอ่อนและมะพร้าวทำน้ำตาลในทุกความสูง โดยพ่นสารให้ทั่วบริเวณใต้ใบมะพร้าว เพื่อป้องกันกำจัดหนอนหัวดำที่อาศัยอยู่ใต้ทางใบ ซึ่งกรมวิชาการเกษตรทดสอบแล้วว่า ไม่ส่งผลให้เกิดพิษร้ายแรงต่อคนและสัตว์ อาทิ ผึ้งและปลา โดยค่าความเป็นพิษทั้งทางปาก ผิวหนัง โดยเฉพาะทางการหายใจ มีค่าความเป็นพิษน้อย เมื่อเทียบกับค่าความเป็นพิษของสารฉีดพ่นเพื่อกำจัดยุงในปัจจุบัน เพียงแต่ในช่วงการพ่นจะเห็นเป็นละอองค่อนข้างหนาแน่นในบริเวณกว้างเท่านั้น แล้วจะจางหายไปเองในครู่หนึ่ง ดังนั้นจึงขอชี้แจงให้เกษตรกรและประชาชนเกิดความเข้าใจ และไม่ตื่นตระหนกต่อการพ่นสารดังกล่าว
“สำหรับการพ่นสารฟลูเบนไดอะไมด์ 20% ดับเบิ้ลยูจี จะเริ่มดำเนินการพ่นใน เดือนกุมภาพันธ์ 2561 นี้ โดยแนะนำให้เกษตรกรหรือผู้ที่ปฎิบัติงานพ่นสารดังกล่าวปฏิบัติตามขั้นตอนการใช้อย่างถูกต้องตามคำแนะนำ ป้องกันตัวเองอย่างมิดชิด ทั้งนี้ มีเป้าหมายในการดำเนินการกว่า 1.2 ล้านต้น ใน 28 จังหวัด โดยหลังดำเนินการเสร็จสิ้นทั้งหมด จะประเมินผลหลังพ่นสารในระยะที่สองต่อไป ซึ่งในระหว่างการพ่นสารเคมีดังกล่าวจะหยุดการปล่อยแตนเบียนบราคอนประมาณ 30 วัน จากนั้นจะดำเนินการปล่อยแตนเบียนบราคอนตามแผนที่วางไว้ จำนวน 16 ครั้ง ทุก 15 วัน เพื่อรักษาสมดุลตามธรรมชาติต่อไป” นายประสงค์ กล่าว
...............................................
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/10364
