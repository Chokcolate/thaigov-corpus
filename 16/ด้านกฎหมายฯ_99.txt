รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีจัดมหกรรมขายทอดตลาดทรัพย์สิน ในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๒ ขายทรัพย์สินได้กว่า ๑๓๓ ล้านบาท

วันจันทร์ที่ 9 เมษายน 2561
กระทรวงยุติธรรม โดยกรมบังคับคดีจัดมหกรรมขายทอดตลาดทรัพย์สิน ในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๒ ขายทรัพย์สินได้กว่า ๑๓๓ ล้านบาท
กระทรวงยุติธรรม โดยกรมบังคับคดีจัดมหกรรมขายทอดตลาดทรัพย์สิน ในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๒ ขายทรัพย์สินได้กว่า ๑๓๓ ล้านบาท
เมื่อวันเสาร์ที่ ๗ เมษายน ๒๕๖๑ เวลา ๑๑.๐๐ น. นางกรรณิการ์ แสงทอง รองปลัดกระทรวงยุติธรรม พร้อมด้วยนายนิติ วิวัฒน์วานิช นายอำเภอเมืองศรีราชา จังหวัดชลบุรี ร่วมสังเกตการณ์การประมูลขายทอดตลาดทรัพย์สิน และกิจกรรมต่างๆ ภายในงาน มหกรรมขายทอดตลาดทรัพย์สินในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๒ โดยมีนางสาวรื่นวดี สุวรรณมงคล อธิบดีกรมบังคับคดี พร้อมด้วยนางศศิวิมล ธนศานติ รองอธิบดีกรมบังคับคดี และคณะผู้บริหารกรมบังคับคดี ให้การต้อนรับ และร่วมดูแลการปฏิบัติหน้าที่ของเจ้าหน้าที่ภายในมหกรรมขายทอดตลาดฯ ณ ห้องแปซิฟิค ฮอลล์ ศูนย์การค้าแปซิฟิค พาร์ค ศรีราชา จังหวัดชลบุรี
สำหรับทรัพย์ที่นำมาประกาศขายเป็นที่ดิน ที่ดินพร้อมสิ่งปลูกสร้าง และห้องชุด ที่ตั้งอยู่ในเขตพื้นที่จังหวัดชลบุรี ระยอง และฉะเชิงเทรา โดยมีทรัพย์ที่พร้อมขายทอดตลาด จำนวน ๑๗๓ รายการ ราคาประเมินรวม ๑,๒๒๕,๒๕๒,๐๕๑.๕๙ บาท ซึ่งสามารถขายได้ จำนวน ๓๗ คดี ๕๔ รายการ ราคาประเมิน ๙๓,๖๖๕,๒๖๐.๓๗ บาท ขายได้เป็นเงิน ๑๓๓,๖๓๔,๐๐๐ บาท ทั้งนี้ ภายในงานฯ ได้จัดมหกรรมไกล่เกลี่ยข้อพิพาทชั้นบังคับคดีร่วมกับธนาคารออมสิน ธนาคารอาคารสงเคราะห์ ธนาคารเกียรตินาคิน จำกัด (มหาชน) บริษัท บัตรกรุงไทย จำกัด (มหาชน) บริษัท อยุธยาแคปปิตอล ออโต้ ลิส จำกัด (มหาชน) บริษัท บริหารสินทรัพย์ กรุงเทพพาณิชย์ จำกัด และบริษัท โตโยต้า ลิสซิ่ง (ประเทศไทย) จำกัด มีลูกหนี้เข้าสู่กระบวนการไกล่เกลี่ยข้อพิพาท จำนวน ๒๖๗ ราย ทุนทรัพย์ ๘๑,๖๐๘,๘๑๘.๙๒ บาท ไกล่เกลี่ยสำเร็จ จำนวน ๒๐๓ ราย ทุนทรัพย์ ๕๙,๒๙๙,๑๒๙.๔๐ บาท ความสำเร็จของเรื่องที่เข้าสู่กระบวนการไกล่เกลี่ยคิดเป็นร้อยละ ๘๑.๒๐
นอกจากนี้ ได้จัดนิทรรศการเพื่อสร้างการรับรู้ด้านกฎหมายและการให้คำปรึกษาทางกฎหมาย โดยมีผู้สนใจขอรับคำปรึกษาทางกฎหมาย จำนวน ๑๒ ราย และมีผู้สนใจดาวน์โหลดแอปพลิเคชันของกรมบังคับคดีเป็นจำนวนมาก รวมทั้งกิจกรรมบูรณาการร่วมกับวิสาหกิจสุขภาพชุมชน โดยจัดให้มีนวัตกรรมนวดเพื่อสุขภาพ ซึ่งมีนายแพทย์พูลชัย จิตอนันตวิทยา ประธานฝ่ายการแพทย์วิสาหกิจชุมชน (SHE) "สตรีที่เคยก้าวพลาด" เพื่อเป็นการส่งเสริมคนดีสู่สังคมตามนโยบายรัฐมนตรีว่าการกระทรวงยุติธรรม

ที่มา : http://www.thaigov.go.th/news/contents/details/11405
