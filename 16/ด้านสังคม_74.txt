รัฐบาลไทย-ข่าวทำเนียบรัฐบาล-พม. ชื่นชมเด็กสาวกตัญญูวัย 15 ปี ที่ดูแลแม่ป่วยอัมพฤกษ์นาน 8 ปี ขาดแคลนเงินศึกษาต่อ ที่ จ.นครศรีธรรมราช พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม

วันพฤหัสบดีที่ 15 มีนาคม 2561
พม. ชื่นชมเด็กสาวกตัญญูวัย 15 ปี ที่ดูแลแม่ป่วยอัมพฤกษ์นาน 8 ปี ขาดแคลนเงินศึกษาต่อ ที่ จ.นครศรีธรรมราช พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม
พม. ชื่นชมเด็กสาวกตัญญูวัย 15 ปี ที่ดูแลแม่ป่วยอัมพฤกษ์นาน 8 ปี ขาดแคลนเงินศึกษาต่อ ที่ จ.นครศรีธรรมราช พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.นนทบุรี และสงขลา
วันนี้ (15 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 47/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กสาววัย 15 ปี เป็นเด็กกตัญญู คอยดูแลแม่ที่ป่วยเป็นโรคอัมพฤกษ์กว่า 8 ปี จนแม่เสียชีวิต ปัจจุบันอาศัยอยู่เพียงลำพังกับผู้เป็นพ่อในบ้านสภาพเก่าทรุดโทรมใกล้ผุพัง ครอบครัวมีฐานะยากจน ไม่มีเงินศึกษาต่อ ที่จังหวัดนครศรีธรรมราช นั้น ตนขอชื่นชมเด็กสาวคนดังกล่าวที่มีจิตใจที่เข้มแข็ง มีความกตัญญูต่อบุพการี ขยันหมั่นเพียร ไม่ย่อท้อ นับว่าน่ายกย่องเป็นแบบอย่างที่ดีของเด็กและเยาวชนสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาต่อของเด็กสาวอย่างต่อเนื่องในระยะยาว และการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ อีกทั้งให้คำปรึกษาแนะนำในเรื่องสวัสดิการสังคม และการส่งเสริมการประกอบอาชีพแก่ผู้เป็นพ่อ
เพื่อสร้างรายได้ที่เพียงพอและมั่นคงต่อไป
อีกกรณีเด็กชายวัย 2 ขวบ ป่วยเป็นโรคหัวใจพิการตั้งแต่กำเนิด เคยเข้ารับการผ่าตัดรักษาที่โรงพยาบาลแห่งหนึ่ง แต่อาการไม่ดีขึ้น ต้องให้อาหารทางสายยาง มีอาการชักเกร็ง นอนป่วยติดเตียง ช่วยเหลือตัวเองไม่ได้ อาศัยอยู่กับผู้เป็นแม่วัย 20 ปี ที่ต้องกู้หนี้นอกระบบ จำนวนกว่า 1 แสนบาท เพื่อมาเป็นค่ารักษาพยาบาลลูกชาย ที่จังหวัดนนทบุรี และกรณีหญิงสาววัย 20 ปี พิการทางสมองตั้งแต่กำเนิด แขน-ขาลีบ ร่างกายผอมซูบ มีน้ำหนักตัวเพียง 11 กิโลกรัม นอนป่วยติดเตียง ช่วยเหลือตัวเองไม่ได้ อาศัยอยู่กับผู้เป็นแม่ที่ไม่ได้ประกอบอาชีพ เนื่องจากต้องอยู่ดูแลอย่างใกล้ชิด มีเพียงผู้เป็นพ่อที่ทำงานหารายได้จุนเจือครอบครัวเพียงคนเดียว ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดสงขลา นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นนทบุรี และ พมจ.สงขลา พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม รวมถึงการส่งเสริมการประกอบอาชีพแก่ครอบครัว เพื่อสร้างรายได้ ที่เพียงพอและมั่นคงต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 11 ขวบ ป่วยพิการทางสมอง พิการแขน-ขาลีบ นอนป่วยติดเตียง ที่จังหวัดสมุทรปราการ นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค และเงินสงเคราะห์เด็ก อีกทั้งร่วมกันหาแนวทางการช่วยเหลือในระยะยาว และ 2) กรณีชายวัย 44 ปี ร่างกายพิการ อาศัยอยู่กับลูก 2 คน ที่จังหวัดพัทลุง นั้น ทางทีม One Home ได้ลงพื้นที่เยี่ยมบ้าน มอบสิ่งของเครื่องใช้ที่จำเป็น และเงินสงเคราะห์ฯ ให้กับครอบครัว อีกทั้งประสานอาสาสมัครสาธารณสุขประจำหมู่บ้าน และเจ้าหน้าที่จากโรงพยาบาลในการทำกายภาพบำบัดให้กับผู้ป่วยเป็นประจำทุกสัปดาห์ รวมทั้งร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/10790
