รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย เป็นประธานเนื่องในการจัดงานประเพณี 18 มีนา (วันท้องถิ่นไทย) ประจำปี 2561

วันจันทร์ที่ 19 มีนาคม 2561
รัฐมนตรีช่วยว่าการกระทรวงมหาดไทย เป็นประธานเนื่องในการจัดงานประเพณี 18 มีนา (วันท้องถิ่นไทย) ประจำปี 2561
รัฐมนตรีช่วยว่าการกระทรวงมหาดไทย เป็นประธานเนื่องในการจัดงานประเพณี 18 มีนา (วันท้องถิ่นไทย) ประจำปี 2561
วันนี้ (18 มี.ค. 2561) เวลา 08.30 น. ณ บริเวณวัดสุทธิวาตวราราม (วัดช่องลม) พระอารามหลวง ตำบลท่าฉลอม อำเภอเมืองสมุทรสาคร จังหวัดสมุทรสาคร นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเนื่องในการจัดงานประเพณี 18 มีนา (วันท้องถิ่นไทย) ประจำปี 2561 โดยมี นายบุญธรรม เลิศสุขีเกษม รองปลัดกระทรวงมหาดไทย นายสุทธิพงษ์ จุลเจริญ อธิบดีกรมส่งเสริมการปกครองท้องถิ่น  นายประภัสสร์ มาลากาญจน์ ผู้ว่าราชการจังหวัดสมุทรสาคร และหัวหน้าส่วนราชการจังหวัดสมุทรสาครให้การต้อนรับการจัดงานในครั้งนี้ เพื่อน้อมรำลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว (รัชกาลที่ 5) ที่ได้ทรงมีพระบรมราชโองการให้ยกฐานะตำบลท่าฉลอม ขึ้นเป็นสุขาภิบาลท่าฉลอม ถือเป็น “ปฐมบทการปกครอง ท้องถิ่นไทย”  และเป็นจุดเริ่มต้นของการกระจายอำนาจการปกครอง ให้แก่ประชาชนในท้องถิ่นได้มีส่วนร่วม จวบจนถึงปัจจุบันนับเป็นนับเป็นระยะเวลา 113 ปี ซึ่งในปัจจุบัน ประเทศไทยมีองค์กรปกครองส่วนท้องถิ่น รวมทั้งสิ้น จำนวน 7,852 องค์กร ครอบคลุมทั่วทั้งประเทศ เป็นกลไกสำคัญของภาครัฐในการจัดการบริการสาธารณะให้แก่ประชาชนและเป็นส่วนสำคัญในการขับเคลื่อนนโยบายของรัฐบาลให้เกิดผลสัมฤทธิ์อย่างเป็นรูปธรรมในท้องถิ่น
โอกาสนี้ รัฐมนตรีช่วยว่าการกระทรวงมหาดไทย ได้กล่าวคำถวายราชสดุดีพระบาทสมเด็จพระจุลจอมเกล้าเจ้าอยู่หัว รัชกาลที่ 5 และได้มอบรางวัลข้าราชการส่วนท้องถิ่นดีเด่นระดับประเทศ จำนวน 18 รางวัล
จากนั้น รัฐมนตรีช่วยว่าการกระทรวงมหาดไทยได้กล่าวคำแสดงความยินดีกับผู้ที่ได้รับรางวัล พร้อมได้อ่านสารรัฐมนตรีว่าการกระทรวงมหาดไทย เนื่องในโอกาส “วันท้องถิ่นไทย” ประจำปี 2561 ความว่า ขอให้องค์กรปกครองส่วนท้องถิ่นทุกแห่งทั่วประเทศที่ได้ ทุ่มเท เสียสละ ร่วมแรงร่วมใจ ปฏิบัติหน้าที่เพื่อประเทศชาติอย่างเข้มแข็ง ร่วมกันปฏิบัติหน้าขับเคลื่อนและสานต่อนโยบายต่าง ๆ ต่อไป เพื่อก้าวสู่ประเทศไทย 4.0 อย่างมั่นคง สร้างความสุขให้กับพี่น้องประชาชน โดยองค์กรปกครองส่วนท้องถิ่นจะต้องปรับตัวให้เท่าทันการเปลี่ยนแปลง จะต้องพัฒนาตนเองอย่างต่อเนื่อง ร่วมสร้างการมีส่วนร่วมในการบริหารจัดการแบบบูรณาการร่วมกับทุกภาคส่วน และพัฒนาการเมือง  การปกครองในระบอบประชาธิปไตยอันมีพระมหากษัตริย์ทรงเป็นประมุข รวมทั้งร่วมกันส่งเสริมการทำงาน ให้บรรลุผลสำเร็จ ไปสู่เป้าหมายเดียวกัน โดยใช้รูปแบบเครือข่าย “ประชารัฐ” นำเทคโนโลยีมาใช้ประโยชน์ เพื่อสนับสนุนงานให้บรรลุเป้าหมายการพัฒนาประเทศ สู่ประเทศไทย ที่มีความมั่นคง  มั่งคั่ง  และยั่งยืน โดยผู้บริหารและเจ้าหน้าที่ขององค์กรปกครองส่วนท้องถิ่นทุกคน ต้องร่วมกันสร้างสังคมไทยให้เป็นสังคมปลอดทุจริต คอร์รัปชั่น ยึดมั่นในความซื่อสัตย์ ซื่อตรง โปร่งใส ตอบสนองความต้องการ และแก้ไขปัญหาของประชาชน ด้วยการบริการที่รวดเร็ว ถูกต้อง มีธรรมาภิบาล โดยน้อมนำหลักการทรงงานของพระบาทสมเด็จพระปรมินทรมหาภูมิพลอดุลยเดช บรมนาถบพิตร มาพัฒนาตามแนวทางปรัชญาของเศรษฐกิจพอเพียง มุ่งสู่ความเข้มแข็งอย่างยั่งยืนของประเทศ ต่อไป.
ครั้งที่  61/2561
กองสารนิเทศ สำนักงานปลัดกระทรวงมหาดไทย
โทร 0-2224131-2

ที่มา : http://www.thaigov.go.th/news/contents/details/10851
