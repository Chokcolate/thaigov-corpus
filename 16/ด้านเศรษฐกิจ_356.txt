รัฐบาลไทย-ข่าวทำเนียบรัฐบาล-คปภ. ผนึกภาคอุตสาหกรรมประกันภัย รณรงค์ความปลอดภัยทางถนน สงกรานต์ 2561 ผลักดันให้ใช้ระบบประกันภัยเป็นเครื่องมือในการบริหารความเสี่ยง


วันอังคารที่ 10 เมษายน 2561
264
พิมพ์
คปภ. ผนึกภาคอุตสาหกรรมประกันภัย รณรงค์ความปลอดภัยทางถนน สงกรานต์ 2561 ผลักดันให้ใช้ระบบประกันภัยเป็นเครื่องมือในการบริหารความเสี่ยง
คปภ.ร่วมมือกับภาคอุตสาหกรรมประกันภัยและเครือข่ายความปลอดภัยทางถนนจัดกิจกรรมรณรงค์ป้องกันและลดอุบัติเหตุทางถนนในช่วงเทศกาลวันหยุดยาวมาอย่างต่อเนื่องทุกปี
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า ในฐานะที่สำนักงาน คปภ. เป็นหนึ่งในคณะกรรมการศูนย์อำนวยการความปลอดภัยทางถนน ได้เล็งเห็นความสำคัญของการแก้ปัญหาอุบัติเหตุทางถนนที่เป็นสาเหตุที่คร่าชีวิตและทรัพย์สินของประชาชนเป็นจำนวน ซึ่งได้มีการบูรณาการทำงานในเชิงรุกร่วมกับภาคีเครือข่ายความปลอดภัยทางถนนทั้งภาครัฐและภาคเอกชนเพื่อขับเคลื่อนอุตสาหกรรมประกันภัยให้เข้าไปมีบทบาทในการบริหารความเสี่ยงให้แก่ทุกภาคส่วนอย่างต่อเนื่อง แต่สถิติการเกิดอุบัติเหตุของประเทศไทยก็ยังติดอันดับต้นๆ ดังจะเห็นได้จากสถิติล่าสุดของการเกิดอุบัติเหตุการบาดเจ็บ และเสียชีวิต ในช่วง 7 วันอันตรายของเทศกาลสงกรานต์ในปี 2560 เทียบกับช่วงเดียวกันของปี 2559 พบว่าปี 2560 เกิดอุบัติเหตุรวมทั้งสิ้น 3,690 ครั้ง เพิ่มขึ้นจากปี 2559 จำนวน 243 ครั้ง โดยเพิ่มขึ้น 7.05% ส่วนใหญ่เกิดจากรถจักรยานยนต์ ทั้งนี้จากสถิติในช่วง 7 วันอันตรายของเทศกาลสงกรานต์ ปี 2560 พบว่าเป็นรถจักรยานยนต์ร้อยละ 79.44 โดยไม่ใส่หมวกนิรภัยร้อยละ 48.69 และหนึ่งในสถิติที่ต้องให้ความสำคัญเป็นอย่างยิ่งคือ รถจักรยานยนต์ที่เกิดอุบัติเหตุ แต่ไม่มีประกันภัย พ.ร.บ. ถึงร้อยละ 48
ดังนั้นสำนักงาน คปภ. ในฐานะหน่วยงานกำกับดูแลอุตสาหกรรมประกันภัยทั้งระบบจึงมีความมุ่งมั่นในการขับเคลื่อนระบบประกันภัยให้เข้าไปมีบทบาทในการบริหารความเสี่ยงให้แก่ประชาชนและทุกภาคส่วน โดยร่วมมือกับภาคอุตสาหกรรมประกันภัยและเครือข่ายความปลอดภัยทางถนนจัดกิจกรรมรณรงค์ป้องกันและลดอุบัติเหตุทางถนนในช่วงเทศกาลวันหยุดยาวมาอย่างต่อเนื่องทุกปี ซึ่งในปีนี้สำนักงาน คปภ. ได้มีการนำระบบประกันภัยมาบริหารความเสี่ยงให้กับประชาชนอย่างเต็มรูปแบบ ด้วยการพัฒนาผลิตภัณฑ์ประกันภัยที่ตอบโจทย์ความต้องการของประชาชนอย่างแท้จริง โดยเริ่มจากเมื่อวันที่ 29 มีนาคม 2561 ได้มีการเปิดตัว“กรมธรรม์ประกันภัยสงกรานต์อุ่นใจ (ประกันภัย 10 บาท)  (ไมโครอินชัวรันส์)”  ซึ่งให้ความคุ้มครองกับประชาชนในช่วงเทศกาลสงกรานต์ในปี 2561 ด้วยเบี้ยประกันภัยถูกที่สุดเพียง 10 บาท ให้ความคุ้มครองในกรณีเสียชีวิตจากอุบัติเหตุ 100,000 บาท มีระยะเวลาความคุ้มครอง 1 เดือน ซึ่งเป็นเรื่องที่น่ายินดีที่โครงการนี้ได้รับกระแสตอบรับอย่างดียิ่ง โดยขณะนี้มีผู้ประกอบการรายใหญ่เข้าร่วมโครงการแล้ว 9 หน่วยงาน ได้แก่ บริษัท ปตท. จำกัด (มหาชน) , บริษัท แอดวานซ์ อินโฟร์ เซอร์วิส จำกัด (มหาชน) , บริษัท เทสโก้ เจเนอรัล  อินชัวรันส์ โบรคเกอร์ จำกัด , บริษัท เคาน์เตอร์เซอร์วิส จำกัด , หนังสือพิมพ์ดาราเดลี่ , บริษัท ทีคิวเอ็ม อินชัวร์รันส์ โบรคเกอร์ จำกัด ,บริษัท แบล็ค แคนยอน (ประเทศไทย) จำกัด , บริษัท หยั่น หว่อ หยุ่น คอร์ปอเรชั่น กรุ๊ป จำกัด และบริษัท ออร์ก้า (ประเทศไทย) จำกัด  ทั้งนี้ผู้ประกอบการที่เข้าร่วมโครงการนี้จะเป็นผู้ชำระค่าเบี้ยประกันภัยกับบริษัทประกันภัยที่เข้าร่วมโครงการและนำไปมอบให้ประชาชนที่ซื้อสินค้าอุปโภคหรือบริการตามเงื่อนไขที่ผู้ประกอบการและแต่ละรายกำหนด โดยจะไม่มีการบวกค่าเบี้ยประกันภัยเข้าไปในราคาสินค้าหรือการให้บริการของบริษัทที่เข้าร่วมโครงการแต่อย่างใด
นอกจากนี้ เมื่อวันที่ 30 มีนาคม 2561 สำนักงาน คปภ.ได้ Road Show กรมธรรม์ประกันภัย 10 บาท ที่เทสโก้ โลตัส สาขาประชาชื่น และที่เซเว่น อีเลฟเว่น สาขาสาธิต PIM ถนนแจ้งวัฒนะ ซึ่งได้รับความสนใจจากประชาชนเป็นอย่างมาก รวมทั้งในวันที่ 8 เมษายน 2561 สำนักงานคปภ.ร่วมกับหน่วยงานภาครัฐและภาคเอกชนในอุตสาหกรรมประกันภัยร่วมกันจัดงาน “คปภ.ลดความเสี่ยง สู่ชุมชน” เพื่อให้ความรู้ด้านการป้องกันความเสี่ยงภัยและแจกหมวกนิรภัยให้กับประชาชน รวมทั้งแนะนำกรมธรรม์ประกันภัย 10 บาทอีกด้วย
ล่าสุดเมื่อวันที่ 10 เมษายน 2561 ได้ร่วมกับภาคอุตสาหกรรมประกันภัยจัดงาน “สงกรานต์เดินทางปลอดภัย ประกันภัยห่วงใยคุณ” เพื่อมอบความห่วงใยให้กับประชาชน ซึ่งภายในงานได้มีการมอบหมวกนิรภัยให้กับเด็กนักเรียนและผู้ขับขี่รถจักรยานยนต์รับจ้างในพื้นที่กรุงเทพมหานคร อีกทั้งได้ให้บริการตรวจเช็ค เปลี่ยนถ่ายน้ำมันเครื่อง และเปลี่ยนหลอดไฟรถจักรยานยนต์ฟรีไม่มีค่าใช้จ่าย นอกจากนี้ยังได้รับเกียรติจากครอบครัว ฉัตรบริรักษ์ ซึ่งประกอบด้วย คุณบอย ปกรณ์ คุณแม่งามทิพย์ และน้องวันใหม่ เป็นศิลปินรับเชิญเข้าร่วมรณรงค์ความปลอดภัยทางถนนในช่วงเทศกาลสงกรานต์ที่จะถึงนี้อีกด้วย
นอกจากนี้ยังได้พัฒนากรมธรรม์ประกันภัยรายย่อย หรือไมโครอินชัวรันส์ ทั้งประกันภัย 100 และประกันภัย 222 ที่ให้ความคุ้มครองอุบัติเหตุส่วนบุคคล กรณีเสียชีวิต สูงสุด 100,000 บาท ซึ่งเดิมเป็นกรมธรรม์ประกันภัยที่มีขายเฉพาะในช่วงเทศกาลหยุดยาว (ปีใหม่ หรือสงกรานต์) เท่านั้น สำหรับในปีนี้พิเศษยิ่งขึ้นคือประชาชนสามารถซื้อกรมธรรม์เหล่านี้ได้ตลอดทั้งปี นับตั้งแต่วันที่ 1 เมษายน 2561 เป็นต้นไป โดยสามารถหาซื้อได้ที่ช่องทางจำหน่ายต่างๆใกล้บ้าน เช่น เคาน์เตอร์เซอร์วิสที่อยู่ในเซเว่นอีเลฟเว่น, เทสโก้โลตัส, ไปรษณีย์ไทย และทีคิวเอ็ม อินชัวรันส์ โบรกเกอร์ รวมถึงตัวแทนนายหน้าของบริษัทประกันภัยที่เข้าร่วมโครงการ
เลขาธิการ คปภ. กล่าวเพิ่มเติมว่า สำหรับในส่วนของสำนักงาน คปภ. ในฐานะหน่วยงานกำกับดูแลธุรกิจประกันภัย (Regulator) ก็ได้ให้ความสำคัญกับการนำระบบประกันภัยมาบริหารความเสี่ยงในชีวิตให้กับพนักงาน คปภ.เช่นกัน จึงได้ให้มีการจัดทำประกันภัยสงกรานต์อุ่นใจ หรือประกันภัย 10 บาท ให้กับพนักงาน คปภ.ทุกคนทั้งในส่วนกลางและส่วนภูมิภาคทั่วประเทศในช่วงเทศกาลสงกรานต์นี้เรียบร้อยแล้ว
ในช่วงเทศกาลสงกรานต์ที่จะถึงนี้ขอให้ประชาชนที่จะเดินทางกลับภูมิลำเนา หรือท่องเที่ยว ควรขับขี่รถด้วยความไม่ประมาท เตรียมสภาพร่างกายและตรวจสภาพรถให้พร้อม รวมถึงปฏิบัติตามกฎหมายจราจรอย่างเคร่งครัด ที่สำคัญก่อนการเดินทางควรตรวจสอบกรมธรรม์ประกันภัยและวันหมดอายุของการประกันภัยรถภาคบังคับ (พ.ร.บ.) ทุกครั้ง แม้ว่าการทำประกันภัยไม่สามารถป้องกันอุบัติเหตุที่อาจเกิดขึ้นได้ แต่การบริหารความเสี่ยงเป็นเครื่องมือบริหารความเสี่ยงภัย หากเกิดอุบัติเหตุแล้ว การประกันภัยสามารถช่วยบรรเทาความเดือดร้อนได้ ทั้งนี้ ในช่วง 7 วันอันตราย (วันที่ 11 - 17 เมษายน 2561) สำนักงาน คปภ. ได้จัดประชุม Video Conference ร่วมกับผู้อำนวยการสำนักงาน คปภ. ภาค 1-9 ทั่วประเทศ เพื่อเตรียมพร้อมสำหรับจัดกิจกรรมรณรงค์ลดอุบัติเหตุทางถนนในช่วงเทศกาลสงกรานต์ รวมทั้งกำชับให้จังหวัดทั่วประเทศ ประสานเครือข่ายประกันภัยในจังหวัด เฝ้าระวังและสนับสนุนข้อมูลด้านการประกันภัย และช่วยเหลือประชาชนด้านการประกันภัยอย่างรวดเร็วและทันท่วงที อีกทั้ง สำนักงาน คปภ. ได้มีการจัดทำ Platform ของการรายงานข้อมูลกรณีอุบัติภัยกลุ่มหรือรายใหญ่ผ่านระบบอิเล็กทรอนิกส์เพื่อรองรับไว้แล้ว นอกจากนี้ ได้เปิดให้บริการรับคำปรึกษาเกี่ยวกับการประกันภัยตลอด 24 ชั่วโมง ทางสายด่วน คปภ. 1186 และสำนักงาน คปภ. ในส่วนภูมิภาค ได้ร่วมกับศูนย์อำนวยการความปลอดภัยทางถนนระดับจังหวัด เพื่อให้บริการประชาชนในช่วงเทศกาลดังกล่าวด้วยเช่นกัน หรือสามารถติดตามข้อมูลเพิ่มเติมได้ที่เว็บไซต์ สำนักงาน คปภ. www.oic.or.th เลขาธิการ คปภ. กล่าวในตอนท้าย

ที่มา : http://www.thaigov.go.th/news/contents/details/11443