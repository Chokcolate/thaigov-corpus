รัฐบาลไทย-ข่าวทำเนียบรัฐบาล-กระทรวงเกษตรฯ ชี้แจงกรณีเลขาธิการสมาคมองค์การพิทักษ์รัฐธรรมนูญไทย ตั้งข้อสังเกตกรมปศุสัตว์ไม่สามารถแจ้งความนายเปรมชัย กรรณสูต ข้อหาทารุณกรรมสัตว์ ตาม พ.ร.บ.ป้องกันการทารุณกรรมฯ

วันจันทร์ที่ 26 กุมภาพันธ์ 2561
กระทรวงเกษตรฯ ชี้แจงกรณีเลขาธิการสมาคมองค์การพิทักษ์รัฐธรรมนูญไทย ตั้งข้อสังเกตกรมปศุสัตว์ไม่สามารถแจ้งความนายเปรมชัย กรรณสูต ข้อหาทารุณกรรมสัตว์ ตาม พ.ร.บ.ป้องกันการทารุณกรรมฯ
กระทรวงเกษตรฯ ชี้แจง กรณีเลขาธิการสมาคมองค์การพิทักษ์รัฐธรรมนูญไทย ตั้งข้อสังเกตกรมปศุสัตว์ไม่สามารถแจ้งความนายเปรมชัย กรรณสูต ในข้อหาทารุณกรรมสัตว์ ตาม พ.ร.บ.ป้องกันการทารุณกรรมและจัดสวัสดิภาพสัตว์ฯ
วันที่ 25 กุมภาพันธ์ 2561 นายสรวิศ ธานีโต โฆษกและผู้ตรวจราชการกระทรวงเกษตรและสหกรณ์  ชี้แจงประเด็น นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย ที่ตั้งข้อสังเกตว่ากรมปศุสัตว์ไม่สามารถแจ้งความนายเปรมชัย กรรณสูตในข้อหาทารุณกรรมสัตว์ตามพระราชบัญญัติป้องกันการทารุณกรรมและจัดสวัสดิภาพสัตว์ พ.ศ. 2557 ได้ ดังนี้
ข้อเท็จจริง : นายเปรมชัย กรรณสูตและพวก ได้ใช้ปืนยิงเสือดำซึ่งเป็นสัตว์ป่าคุ้มครองในเขตอุทยานแห่งชาติ โดยพนักงานสอบสวนได้ดำเนินคดีกับนายเปรมชัย และพวก ตามกฎหมายสงวนและคุ้มครองสัตว์ป่า โดยไม่สามารถดำเนินคดีในข้อหาทารุณกรรมสัตว์ตามกฎหมายว่าด้วยการป้องกันการทารุณกรรมสัตว์ และจัดการสวัสดิภาพสัตว์ เนื่องจากเสือดำมิได้ถูกกำหนดเป็นสัตว์ตามธรรมชาติ
การดำเนินการ : การแจ้งความดำเนินคดีทารุณกรรมสัตว์ป่าคุ้มครอง กรณีเสือดำหากมีการล่าหรือทำร้ายหรือทารุณกรรมนั้น เป็นการผิดตาม พรบ. สงวนและคุ้มครองสัตว์ป่า มีโทษจำคุกไม่เกิน 4 ปี ปรับไม่เกิน 4 หมื่นบาท หรือทั้งจำทั้งปรับ ซึ่งเป็นกฎหมายเฉพาะสัตว์ธรรมชาติ ตามกฎหมายว่าด้วยการป้องกันการทารุณกรรมสัตว์นั้นจะปิดช่องว่างกรณีสัตว์ป่าหรือสัตว์ชนิดอื่นซึ่งกฎหมายเข้าไปคุ้มครองไม่ถึง ส่วนสัตว์ป่าที่มีผู้นำมาเลี้ยงกฎหมายว่าด้วยการป้องกันการทารุณกรรมสัตว์ จะคุ้มครองอยู่แล้ว หากมีการทารุณกรรมต้องรับผิดจำคุกไม่เกิน 2 ปี ปรับไม่เกิน 4 หมื่นบาท และกรณีดังกล่าวเป็นการกระทำผิดกรรมเดียวหลายบท ศาลจะลงโทษบทหนักตามกฎหมายว่าด้วยการสงวนและคุ้มครองสัตว์ป่าซึ่งเป็นบทหนักอยู่แล้ว
กรณีการตรากฎหมายลำดับรองเกี่ยวกับสัตว์ธรรมชาตินั้น คณะกรรมการป้องกันการทารุณกรรมสัตว์ได้แต่งตั้งคณะอนุกรรมการฯ ด้านวิชาการและกฎหมายเพื่อพิจารณาไว้แล้ว มีนักวิชาการสัตวแพทย์ หน่วยงานที่เกี่ยวข้อง องค์กรป้องกันการทารุณกรรมสัตว์ และสถานสงเคราะห์สัตว์ร่วมเป็นกรรมการและอนุกรรมการไว้แล้ว และได้มีการพิจารณามาหลายครั้ง แต่ยังหาข้อยุติไม่ได้ ซึ่งเป็นการออกกฎหมายทางเทคนิค ต้องพิจารณาเหตุผลและความจำเป็น ชนิดของสัตว์ ผลกระทบที่อาจเกิดขึ้นกับประชาชนและประโยชน์ส่วนรวมและประเทศชาติ และไม้ซ้ำซ้อนกับกฎหมายอื่น ๆ โดยต้องนำเสนอให้คณะกรรมการฯ ให้พิจารณาเห็นชอบ ซึ่งจะแล้วเสร็จภายใน วันที่ 9 มีนาคม 2561 นี้
-----------------------

ที่มา : http://www.thaigov.go.th/news/contents/details/10350
