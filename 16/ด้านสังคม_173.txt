รัฐบาลไทย-ข่าวทำเนียบรัฐบาล-โฆษก สธ. เตือนอย่าหลงเชื่อเว็บไซต์ปลอมแอบอ้างกระทรวงสาธารณสุข หลอกขายผลิตภัณฑ์


วันศุกร์ที่ 20 เมษายน 2561
84
โฆษก สธ. เตือนอย่าหลงเชื่อเว็บไซต์ปลอมแอบอ้างกระทรวงสาธารณสุข หลอกขายผลิตภัณฑ์
โฆษกกระทรวงสาธารณสุข  เตือนประชาชนอย่าหลงเชื่อเว็บไซต์ปลอม แอบอ้างชื่อกระทรวงสาธารณสุข ใช้ โลโก้ปลอม อ้างเป็นแพทย์ หลอกขายผลิตภัณฑ์ สร้างความเสียหายให้กระทรวงสาธารณสุข เตรียมดำเนินการตาม  พ.ร.บ.คอมพิวเตอร์ พ.ศ. 2560
โฆษกกระทรวงสาธารณสุข  เตือนประชาชนอย่าหลงเชื่อเว็บไซต์ปลอม แอบอ้างชื่อกระทรวงสาธารณสุข ใช้ โลโก้ปลอม อ้างเป็นแพทย์ หลอกขายผลิตภัณฑ์ สร้างความเสียหายให้กระทรวงสาธารณสุข เตรียมดำเนินการตาม  พ.ร.บ.คอมพิวเตอร์ พ.ศ. 2560
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า จากการที่มีเว็บไซต์ปลอมอ้างเป็นกรมสุขภาพ กระทรวงสาธารณสุข โฆษณาขายผลิตภัณฑ์ลดน้ำหนัก สร้างความเสียหายให้กระทรวงสาธารณสุข มีภาพและชื่อนายแพทย์ให้ข้อมูลเกี่ยวกับผลิตภัณฑ์ ซึ่งอาจทำให้ประชาชนหลงเชื่อ ขอชี้แจงว่า กระทรวงสาธารณสุขไม่มีกรมสุขภาพ โลโก้สัญลักษณ์ประจำกระทรวงไม่ใช่งูพันคบเพลิงบนพื้นกากบาทสีเขียว เว็บไซต์ของกระทรวงสาธารณสุขคือ https://www.moph.go.th ได้มอบให้กองกฎหมายดำเนินการทางกฎหมาย พร้อมให้ศูนย์เทคโนโลยีสารสนเทศและการสื่อสาร ทำหนังสือถึงผู้ให้บริการเครือข่ายอินเตอร์เน็ต ให้ตรวจสอบและระงับการเผยแพร่เว็บไซต์ดังกล่าว
ทั้งนี้ การกระทำดังกล่าว มีความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2560 “มาตรา 14 ผู้ใดกระทำความผิดที่ระบุไว้ดังต่อไปนี้ ต้องระวางโทษจำคุกไม่เกินห้าปีหรือปรับไม่เกินหนึ่งแสนบาทหรือทั้งจำทั้งปรับ” (1)โดยทุจริต หรือโดยหลอกลวง นำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน อันมิใช่การกระทำความผิดฐานหมิ่นประมาทตามประมวลกฎหมายอาญา
ขอให้ประชาชนพิจารณาข้อมูลที่ได้รับจากสื่อต่าง ๆ อย่างรอบด้าน อย่าหลงเชื่อการโฆษณา หากไม่แน่ใจสามารถแจ้งหรือสอบถามความถูกต้องจากหน่วยงานที่เกี่ยวข้องหรือหน่วยงานที่ถูกกล่าวอ้างก่อน ไม่ส่งต่อข้อความหรือภาพโดยไม่ตรวจสอบข้อเท็จจริง ควร “เช็คก่อนแชร์” ทุกครั้ง

ที่มา : http://www.thaigov.go.th/news/contents/details/11629