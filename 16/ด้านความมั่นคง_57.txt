รัฐบาลไทย-ข่าวทำเนียบรัฐบาล-ชี้แจงกรณีโครงการไทยนิยม ยั่งยืน

วันพุธที่ 7 มีนาคม 2561
ชี้แจงกรณีโครงการไทยนิยม ยั่งยืน
ชี้แจงกรณีโครงการไทยนิยม ยั่งยืน
จากกรณีหนังสือพิมพ์ผู้จัดการรายวัน 360 องศา และหนังสือพิมพ์มติชน เสนอข่าวนายปลอดประสพ สุรัสวดี โพสต์ข้อความผ่านเฟซบุ๊ก ระบุว่าโครงการไทยนิยมยั่งยืนใช้งบประมาณมากเกินความจำเป็น มีการทุจริตและไม่โปร่งใส โดยกล่าวว่า การเก็บข้อมูลความเดือดร้อนของประชาชน ใช้งบประมาณมากเกินจากการจ่ายค่าเดินทาง ค่าเบี้ยเลี้ยง และค่าที่พักของเจ้าหน้าที่ เป็นเงินหลายพันล้านบาท ทั้งที่ข้อมูลมีการเก็บรวบรวมกันมาตลอดโดยหน่วยงานของรัฐ และการจ้างบริษัทที่ปรึกษาช่วยเก็บและวิเคราะห์ข้อมูลเพื่อทำโครงการไทยนิยมยั่งยืนเป็นบริษัทพวกพ้องและเครือญาติ ซึ่งคิดค่าดำเนินการแพงเกินจริง
จากกรณีดังกล่าว นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย ขอชี้แจงข้อเท็จจริง ดังนี้
1. การดำเนินการขับเคลื่อนการพัฒนาประเทศตามโครงการไทยนิยม ยั่งยืน ใช้งบประมาณในการจัดเวทีประชาคมเป็นค่าตอบแทนวิทยากรและค่าอาหาร ซึ่งเป็นไปตามระเบียบของทางราชการ ไม่เกินอัตราที่กำหนด
2. ในส่วนของการเก็บและวิเคราะห์ข้อมูล กระทรวงมหาดไทยได้พัฒนาโปรแกรมรายงาน “ไทยนิยม ยั่งยืน” โดยศูนย์สารสนเทศฯ กรมการปกครองซึ่งเป็นระบบรายงานผลแบบออนไลน์และมอบหมายให้อำเภอ เป็นผู้จัดเก็บและวิเคราะห์ข้อมูลผ่านระบบ มิได้จ้างบริษัทที่ปรึกษาช่วยเก็บและวิเคราะห์ข้อมูลเพื่อทำโครงการไทยนิยม ยั่งยืน
ทั้งนี้ กระทรวงมหาดไทยขอเรียนว่า โครงการไทยนิยม ยั่งยืน มุ่งเน้นการเพิ่มขีดความสามารถในการแข่งขัน ลดความเหลื่อมล้ำ แก้ไขปัญหาและตอบสนองความต้องการของพี่น้องประชาชน จึงถือเป็นโครงการของทุกคนทุกฝ่ายที่จะได้มีส่วนร่วมในการขับเคลื่อนโครงการ เพื่อพัฒนาประเทศไปสู่ความมั่นคง มั่งคั่ง ยั่งยืน ต่อไป

ที่มา : http://www.thaigov.go.th/news/contents/details/10581
