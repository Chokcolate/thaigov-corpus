รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิงวัย 10 ขวบ ที่ถูกพ่อเลี้ยงล่วงละเมิดทางเพศ ที่ จ.อุบลราชธานี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครสวรรค์ และสุรินทร์


วันพฤหัสบดีที่ 5 เมษายน 2561
96
พม. เร่งเยียวยาจิตใจเด็กหญิงวัย 10 ขวบ ที่ถูกพ่อเลี้ยงล่วงละเมิดทางเพศ ที่ จ.อุบลราชธานี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครสวรรค์ และสุรินทร์
พม. เร่งเยียวยาจิตใจเด็กหญิงวัย 10 ขวบ ที่ถูกพ่อเลี้ยงล่วงละเมิดทางเพศ ที่ จ.อุบลราชธานี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครสวรรค์ และสุรินทร์
วันนี้ (5 เม.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 57/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงวัย 38 ปี พาลูกสาววัย 10 ขวบ เข้าแจ้งความต่อเจ้าหน้าที่ตำรวจ ว่าลูกสาวถูกสามีใหม่วัย 39 ปี ล่วงละเมิดและกระทำอนาจารทางเพศจำนวนหลายครั้ง โดยผู้ก่อเหตุรับสารภาพอ้างว่าเมาสุรา ที่จังหวัดอุบลราชธานี นั้น ได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กของกระทรวง พม. พร้อมเยียวยาฟื้นฟูสภาพจิตใจเด็กหญิงคนดังกล่าวอย่างใกล้ชิดเป็นการเร่งด่วน เพื่อให้เด็กสามารถกลับมาใช้ชีวิตได้อย่างปกติสุขในสังคม รวมทั้งร่วมกับหน่วยงานที่เกี่ยวข้องหาแนวทางการช่วยเหลือในระยะยาวต่อไป ตามพระราชบัญญัติคุ้มครองเด็ก พ.ศ.2546
อีกกรณีเด็กหญิงวัย 3 ขวบ ถูกพ่อและแม่ทำร้ายร่างกายอย่างทารุณ จนเลือดคลั่งในสมอง นอนป่วยติดเตียง เป็นเจ้าหญิงนิทราไม่รู้สึกตัว ช่วยเหลือตัวเองไม่ได้ ต้องให้อาหารทางสายยาง พ่อและแม่ถูกจับดำเนินคดี และเมื่อพ้นโทษออกมาได้ทอดทิ้งหนีหายไป ทำให้ปู่กับย่าแก่ชราต้องรับภาระเลี้ยงดู ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดนครสวรรค์ และกรณีเด็กสาววัย 15 ปี ป่วยเป็นโรคไข้สมองอักเสบ ทำให้เกิดอาการชักเกร็ง จนร่างกายพิการ แขน-ขาหงิกงอผิดรูป ไม่สามารถช่วยเหลือตัวเองได้ ด้านผู้เป็นแม่ทอดทิ้งหนีหายไป ส่วนผู้เป็นพ่อถูกจำคุก จึงต้องอาศัยอยู่กับผู้เป็นย่า ที่ประกอบอาชีพกองหญ้าแฝกขาย ทั้ง 2 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดนครสวรรค์ รวมทั้งกรณีหญิงชราวัย 79 ปี มีบาดแผลขนาดใหญ่ที่ใบหน้า มีเลือดไหลซึมที่จมูกและแก้มตลอดเวลา สร้างความเจ็บปวดทุกข์ทรมานเป็นอย่างมาก และไม่สามารถช่วยเหลือตัวเองได้ หญิงชราอาศัยอยู่ในเพิงสังกะสีสภาพเก่าทรุดโทรมใกล้ผุพังกับครอบครัวรวม 6 ชีวิต ประกอบด้วย สามีแก่ชรา ลูกสาว และหลานอีก 3 คน วัย 1-7 ขวบ ครอบครัวมีฐานะยากจน ที่จังหวัดสุรินทร์นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครสวรรค์ และ พมจ.สุรินทร์ พร้อมทีม One Home ทั้ง 2 จังหวัด เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคม ของครอบครัวทั้งหมดดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด การปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับคนพิการ และดูแลเรื่องการศึกษาของเด็กทั้ง 3 คน วัย 1-7 ขวบอย่างต่อเนื่อง ในระยะยาว รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมาย ตามความเหมาะสม อีกทั้งช่วยเหลือให้คำแนะนำเรื่องการส่งเสริมการประกอบอาชีพแก่ครอบครัว เพื่อสร้างรายได้ ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 3ขวบ ป่วยเป็นโรคงวงช้าง มีรูจมูก 3 รู แต่ไม่สามารถหายใจทางจมูกได้ ต้องให้อาหารทางสายยาง ที่จังหวัดนครสวรรค์ นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค มอบเงินสงเคราะห์เด็กฯ และขอรับการสนับสนุนเงินกองทุนคุ้มครองเด็ก เพื่อเป็นทุนในการประกอบอาชีพแก่ครอบครัว พร้อมให้คำปรึกษาแนะนำเรื่องการดูแลเด็ก และแนะนำแผนการประกอบอาชีพธุรกิจออนไลน์ที่สามารถทำงานที่บ้านได้ 2) กรณีพบชายชราวัย 86 ปี เดินขอข้าว เพื่อนำไปเลี้ยงดูภรรยาแก่ชราวัย 74 ปี ที่จังหวัดอุบลราชธานี นั้น ทางทีม One Home ได้ประสานหน่วยงานที่เกี่ยวข้อง เพื่อลงพื้นที่เยี่ยมบ้าน พร้อมมอบเครื่องอุปโภคบริโภค และประสานเรื่องการวางแผนให้ความช่วยเหลือในเรื่องสวัสดิการผู้สูงอายุ การดูแลสุขภาพ และพิจารณาให้ความช่วยเหลือตามความเหมาะสมต่อไป

ที่มา : http://www.thaigov.go.th/news/contents/details/11377