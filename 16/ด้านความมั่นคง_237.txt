รัฐบาลไทย-ข่าวทำเนียบรัฐบาล-มหาดไทย เดินหน้าพัฒนาศักยภาพ “สิงห์รุ่นใหม่” ขานรับนโยบายประเทศไทย 4.0  ให้กล้าคิด กล้าทำ และกล้านำเสนอ นวัตกรรมเชิงสร้างสรรค์


วันอังคารที่ 1 พฤษภาคม 2561
63
มหาดไทย เดินหน้าพัฒนาศักยภาพ “สิงห์รุ่นใหม่” ขานรับนโยบายประเทศไทย 4.0  ให้กล้าคิด กล้าทำ และกล้านำเสนอ นวัตกรรมเชิงสร้างสรรค์
มหาดไทย เดินหน้าพัฒนาศักยภาพ “สิงห์รุ่นใหม่” ขานรับนโยบายประเทศไทย 4.0 ให้กล้าคิด กล้าทำ และกล้านำเสนอ นวัตกรรมเชิงสร้างสรรค์
วันนี้ (1 พ.ค. 61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ในสภาพสังคมปัจจุบันในองค์กรมีการแข่งขันสูง โดยเฉพาะ “ทุนมนุษย์”ซึ่งเป็นปัจจัยสำคัญในการขับเคลื่อนองค์กร เนื่องจากสมรรถนะของคนที่มีศักยภาพสูง ก็จะสามารถผลิตผลงานที่สร้างสรรค์องค์กรได้อย่างต่อเนื่อง จนทำให้องค์กรเกิดการพัฒนาก้าวสู่ความเป็นเลิศ กระทรวงมหาดไทยในฐานะเป็นหน่วยงานที่มีบุคลากรปฏิบัติงานทั้งในส่วนกลางและส่วนภูมิภาค มีหน้าที่ในการขับเคลื่อนนโยบายหลักของรัฐบาล เพื่อบำบัดทุกข์บำรุงสุข และแก้ไขปัญหาความเดือดร้อนด้านต่างๆ ที่เกิดขึ้นตามความต้องการที่แท้จริงของพี่น้องประชาชน และเพื่อตอบสนองนโยบายการขับเคลื่อนเศรษฐกิจของประเทศไทย นโยบาย Thailand 4.0
กระทรวงมหาดไทย จึงได้จัดทำ โครงการพัฒนาความคิดสร้างสรรค์และนวัตกรรมของกระทรวงมหาดไทยสู่ความยั่งยืนตามนโยบายการพัฒนาประเทศไทย 4.0 ขึ้น เพื่อส่งเสริมให้บุคลากรมีความรู้ความเข้าใจในหลักการและหลักคิดเชิงนวัตกรรมเพื่อนำสู่ผลงานที่เป็นรูปธรรม ก่อให้เกิดความคิดริเริ่มสร้างสรรค์ กล้าคิด กล้าทำ และกล้านำเสนอนวัตกรรมใหม่ๆ รวมทั้งสามารถต่อยอดการพัฒนานวัตกรรมที่เป็นประโยชน์ต่อการปฏิบัติงานได้ เพื่อให้การพัฒนาองค์กรก้าวสู่ความเป็นเลิศ โดยโครงการดังกล่าวเป็นการเปิดพื้นที่ให้ข้าราชการและพนักงานรัฐวิสาหกิจในสังกัดกระทรวงมหาดไทยคนรุ่นใหม่ได้มีเวทีแลกเปลี่ยนองค์ความรู้ ความเชี่ยวชาญ และประสบการณ์ในการทำงาน เพื่อให้มีหลักคิด (Mindset) และความคิดสร้างสรรค์ มีความเข้าใจความคิดเชิงนวัตกรรม (Innovation Thinking) เพื่อให้เกิดการคิดค้นและแสวงหาวิธีการแก้ไขปัญหาใหม่ๆ (Solutions) เพื่อเป็นฐานของการพัฒนาและขับเคลี่อนหน่วยงาน โดยการคัดเลือกข้าราชการรุ่นใหม่ที่มีความคิดริเริ่มสร้างสรรค์ ทำงานเชิงรุก กล้าคิดกล้าทำ และกล้านำเสนอ (ไม่เกินระดับชำนาญการ และอายุไม่เกิน 40 ปี) เข้าร่วมโครงการฯ ดังกล่าว ซึ่งจะจัดขึ้นจำนวน 2 รุ่นๆ ละ 30 คน รุ่นที่ 1 ดำเนินการในระหว่างวันที่ 1-3 พฤษภาคม 2561 และรุ่นที่ 2 ระหว่างวันที่ 20-22 มิถุนายน 2561 ณ โรงแรมเดอะคอนทิเน้นท์ กรุงเทพมหานคร โดยการฝึกอบรมมีทั้งการบรรยายพิเศษให้ความรู้ การซักถามแลกเปลี่ยนความคิดเห็น การปฏิบัติการ Workshop และการนำเสนอผลงานที่เป็นนวัตกรรมที่สามารถสร้างสรรค์และนำไปประยุกต์ใช้ในการปฏิบัติงานหรือพัฒนาองค์กร
โฆษกกระทรวงมหาดไทย กล่าวเพิ่มเติมว่า การจัดกิจกรรมใครั้งนี้ นอกจากผู้เข้าร่วมโครงการฯ จะได้รับองค์ความรู้แล้ว ยังเป็นการสร้างเครือข่ายสัมพันธ์และแลกเปลี่ยนเรียนรู้ประสบการณ์การทำงาน ตลอดจนรับทราบปัญหา/อุปสรรคในการดำเนินงานร่วมกัน เพื่อใช้เป็นแนวทางในการแก้ไขปัญหาและพัฒนารูปแบบการดำเนินงานให้ดียิ่งๆ ขึ้น และพร้อมเป็นกำลังสำคัญในการขับเคลื่อนนโยบายสำคัญต่างๆ ของรัฐบาล และกระทรวงมหาดไทย เพื่อให้สัมฤทธิ์ผลตามเป้าหมายและเกิดผลสำเร็จอย่างเป็นรูปธรรม.
ครั้งที่ 92/2561   วันที่ 1 พ.ค. 61
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/11895