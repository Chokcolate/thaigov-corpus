รัฐบาลไทย-ข่าวทำเนียบรัฐบาล-“ยุติธรรม” มุ่งพัฒนาและส่งเสริมอาชีพผู้กระทำผิดเพื่อคืนคนดีสู่สังคมอย่างยั่งยืน


วันพฤหัสบดีที่ 22 กุมภาพันธ์ 2561
300
“ยุติธรรม” มุ่งพัฒนาและส่งเสริมอาชีพผู้กระทำผิดเพื่อคืนคนดีสู่สังคมอย่างยั่งยืน
นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม เป็นประธานการประชุมคณะทำงานพัฒนาและส่งเสริมอาชีพผู้กระทำผิดอย่างยั่งยืน ครั้งที่ ๒/๒๕๖๑
ในวันพฤหัสบดีที่ ๒๒ กุมภาพันธ์ ๒๕๖๑ เวลา ๑๓.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม
เป็นประธานการประชุมคณะทำงานพัฒนาและส่งเสริมอาชีพผู้กระทำผิดอย่างยั่งยืน ครั้งที่ ๒/๒๕๖๑
โดยมี ผู้บริหารในสังกัดกระทรวงยุติธรรม ผู้แทนจากหน่วยงานภาคเอกชน และเจ้าหน้าที่ที่เกี่ยวข้อง เข้าร่วมฯ
เพื่อพิจารณาแนวทางการขับเคลื่อนโครงการพัฒนาและส่งเสริมอาชีพผู้กระทำผิดอย่างยั่งยืน
ของกลุ่มภารกิจด้านพฤตินิสัย ประกอบด้วย กรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน
โดยดำเนินการจัดทำโมเดลแผนการฝึกวิชาชีพในด้านต่างๆ อาทิ การกำหนดตัวชี้วัดความสำเร็จ
ข้อมูลการสนับสนุนด้านอาชีพจากภาคเอกชน การคัดเลือกกลุ่มผู้เข้าร่วมโครงการ การกำหนดกรอบระยะเวลาดำเนินการ และการคัดเลือกเรือนจำ/สถานพินิจ ที่นำร่องโครงการ
โดยมุ่งส่งเสริมความร่วมมือกับหน่วยงานภาคเอกชน และภาคประชาคม
ที่จะเข้ามาช่วยในเรื่องของการฝึกอาชีพและเปิดโอกาสรับผู้พ้นโทษเข้าทำงานในสถานประกอบการ
ทั้งนี้ ได้มุ่งเน้นให้นำนวัตกรรมและระบบเทคโนโลยีเข้ามาใช้เป็นส่วนสำคัญในการขับเคลื่อนโครงการ
เพื่อให้เกิดความสะดวก รวดเร็ว ทันสมัย และมีประสิทธิภาพมากยิ่งขึ้น
โดยมี ผู้บริหารในสังกัดกระทรวงยุติธรรม ผู้แทนจากหน่วยงานภาคเอกชน และเจ้าหน้าที่ที่เกี่ยวข้อง เข้าร่วมฯ
ทั้งนี้ โครงการดังกล่าว จัดตั้งขึ้นเพื่อขับเคลื่อนนโยบายของรัฐมนตรีว่าการกระทรวงยุติธรรม
ในการส่งเสริมคนดีสู่สังคม โดยการพัฒนาและส่งเสริมอาชีพ รวมถึงการรับรองพฤตินิสัยของผู้กระทำผิด
โดยมีกลุ่มเป้าหมาย คือ กลุ่มผู้ต้องขัง ผู้ถูกคุมประพฤติ เด็กและเยาวชนที่กระทำผิด ตลอดจนครอบครัวของผู้ต้องขัง
ให้มีอาชีพทั้งในขณะต้องโทษและหลังพ้นโทษ โดยการฝึกทักษะอาชีพตามความถนัดและความต้องการของภาครัฐ ภาคเอกชน และภาคประชาคม เพื่อให้ผู้พ้นโทษสามารถดำรงชีวิตในสังคมได้อย่างเป็นปกติสุข
และไม่หวนกลับไปกระทำผิดซ้ำ

ที่มา : http://www.thaigov.go.th/news/contents/details/10293