รัฐบาลไทย-ข่าวทำเนียบรัฐบาล-รมว.พม. เป็นประธานในพิธีวางศิลาฤกษ์ โครงการบ้านมั่นคง สหกรณ์เลียบคลองสองสามัคคี จำกัด 


วันศุกร์ที่ 9 มีนาคม 2561
286
รมว.พม. เป็นประธานในพิธีวางศิลาฤกษ์ โครงการบ้านมั่นคง สหกรณ์เลียบคลองสองสามัคคี จำกัด
รมว.พม. เป็นประธานในพิธีวางศิลาฤกษ์ โครงการบ้านมั่นคง สหกรณ์เลียบคลองสองสามัคคี จำกัด
วันนี้ (9 มี.ค. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีวางศิลาฤกษ์ โครงการบ้านมั่นคง สหกรณ์เลียบคลองสองสามัคคี จำกัด โดยมีผู้แทนหน่วยงานที่เกี่ยวข้อง และชาวชุมชนริมคลองเข้าร่วมงานประมาณ 300 คน ณ ชุมชนเลียบคลองสองสามัคคี เขตสายไหม กรุงเทพฯ พร้อมทั้งลงเรือเพื่อสำรวจชุมชนริมคลองสอง (คลองลาดพร้าว) และตรวจเยี่ยมโครงการการพัฒนาคุณภาพชีวิตจากชุมชนประชานุกูล จนถึงชุมชนศาลเจ้าพ่อสมบุญ 54
ทั้งนี้ สหกรณ์เคหสถานบ้านมั่นคงเลียบคลองสองสามัคคี จำกัด จัดเป็น 1 ใน 4 สหกรณ์ของพื้นที่เขตสายไหมที่ได้มีการรวมกลุ่มจากหลายชุมชนในพื้นที่ที่ได้รับผลกระทบจากการสร้างเขื่อนริมคลองทั้งสิ้น 7 ชุมชน ได้แก่ 1) ชุมชนเลียบคลองสอง จำนวน 198 ครัวเรือน 2) ชุมชนประชานุกูล จำนวน 9 ครัวเรือน 3) ชุมชนพัฒนาหมู่ 1 จำนวน 15 ครัวเรือน 4) ชุมชนพัฒนาหมู่ 2 จำนวน 8 ครัวเรือน 5) ชุมชน กสบ.หมู่ 5 จำนวน 13 ครัวเรือน 6) ชุมชนสายไหมพัฒนา จำนวน 17 ครัวเรือน และ 7) ชุมชนหลังซอยแอนเน๊กซ์ จำนวน 30 ครัวเรือน รวมทั้งสิ้น 280 ครัวเรือน ตั้งอยู่บนเนื้อที่ 10 ไร่ 1 งาน 60 ตารางวา โดยมีรูปแบบเป็นบ้านแถว 2 ชั้น ขนาด 4X6 ตารางเมตร เริ่มดำเนินการก่อสร้างตั้งแต่เดือนพฤศจิกายนที่ผ่านมา ซึ่งคาดว่าจะก่อสร้างแล้วเสร็จ ทั้งโครงการฯ ภายในเดือนพฤษภาคม 2561
หลังจากนั้นทั้ง 7 ชุมชน จะมีการรื้อย้ายบ้านเรือน เพื่อเปิดพื้นที่ให้กรุงเทพมหานคร (กทม.) เข้าไปก่อสร้างเขื่อนระบายน้ำ แล้วจึงย้ายกลับเข้ามาอยู่ในชุมชนแห่งนี้ ซึ่งทำให้มีคุณภาพชีวิตดีขึ้น มีสถานที่พักผ่อนและออกกำลังกาย ด้วยที่อยู่อาศัยที่เป็นของตนเองที่มีความมั่นคงและปลอดภัยในระยะยาว นอกจากนี้ กระทรวง พม. มีการประสานความร่วมมือกับหน่วยงานที่เกี่ยวข้องเข้ามาช่วยพัฒนาคุณภาพชีวิตของชาวชุมชนในด้านต่างๆ อาทิ กลุ่มเด็กและเยาวชน ผู้สูงอายุ คนพิการ และกลุ่มสตรี รวมทั้ง มีการฝึกอาชีพให้กับชาวชุมชน ได้มีอาชีพสร้างรายได้ที่สามารถเลี้ยงดูตนเองและครอบครัวได้อย่างมั่นคง
ส่วนชุมชนศาลเจ้าพ่อสมบุญ 54 มีผู้อยู่อาศัยและเข้าร่วมโครงการบ้านมั่นคงทั้งหมด 73 ครัวเรือน 65 หลังคาเรือน (บ้านผู้ด้อยโอกาส 1 หลังคาเรือน) ประชาชนส่วนใหญ่ประกอบอาชีพรับจ้างทั่วไป และค้าขาย นับว่าชุมชนศาลเจ้าพ่อสมบุญถือเป็นต้นแบบในการพัฒนาที่อยู่อาศัย ที่มีการบูรณาการทำงานร่วมกันตามแนวทางประชารัฐระหว่างหน่วยงานภาครัฐ เอกชน และประชาชน อาทิ กระทรวง พม. คณะรักษาความสงบแห่งชาติ สำนักงานตำรวจแห่งชาติ กระทรวงการคลัง กรมธนารักษ์ กรมส่งเสริมสหกรณ์ กรุงเทพมหานคร ธนาคารอาคารสงเคราะห์ รวมทั้งบริษัทเอกชน เข้ามาร่วมสนับสนุนการพัฒนาชุมชนแห่งนี้ จากเดิมมีสภาพเป็นชุมชนแออัด บ้านเรือนทรุดโทรม และสภาพแวดล้อมที่ไม่เหมาะสม ปัจจุบัน ชุมชนดังกล่าวมีสภาพแวดล้อมที่ดี มีบ้านใหม่ที่มั่นคงและสวยงาม มีสนามเด็กเล่น สถานที่ออกกำลังกาย อีกทั้งยังรวบรวมผลงานโครงการ จัดทำเป็นพิพิธภัณฑ์ชุมชน และจัดทำแผนการพัฒนาคุณภาพชีวิต พัฒนาอาชีพเพื่อให้ชาวชุมชนมีรายได้ นับเป็นการพัฒนาชุมชนริมคลองที่เป็นโครงการประชารัฐอย่างแท้จริง และเป็นตัวอย่างในการพัฒนาชุมชนริมคลองที่ครบวงจร
โครงการพัฒนาที่อยู่อาศัยชุมชนริมคลอง เป็นผลมาจากเหตุการณ์น้ำท่วมใหญ่ในกรุงเทพฯ เมื่อปี 2554 รัฐบาลจึงมีนโยบายในการจัดระเบียบชุมชนริมคลองเพื่อพัฒนาคุณภาพชีวิตของประชาชนให้เกิดความมั่นคงด้านที่อยู่อาศัยและสภาพแวดล้อม อีกทั้งเป็นการเพิ่มประสิทธิภาพในการระบายน้ำ เพื่อลดปัญหาน้ำท่วมในระยะยาว โดยได้มอบหมายกรุงเทพมหานครสร้างเขื่อนระบายน้ำ และกระทรวง พม. โดยสถาบันพัฒนาองค์กรชุมชน (องค์การมหาชน ) หรือ พอช. ดำเนินโครงการพัฒนาที่อยู่อาศัยชุมชนริมคลองลาดพร้าวและคลองบางซื่อ หรือ "บ้านประชารัฐริมคลอง” ซึ่งขณะนี้มีความคืบหน้าในการก่อสร้างบ้านเสร็จเรียบร้อยแล้วรวม 1,158 หลังใน 18 ชุมชน และกำลังก่อสร้าง จำนวน 1,224 หลัง พื้นที่พร้อมก่อสร้าง จำนวน 161 หลัง
สำหรับความคืบหน้าการก่อสร้างเขื่อนระบายน้ำเพื่อป้องกันน้ำท่วมนั้น ขณะนี้บริษัทรับเหมาตอกเสาเข็มเพื่อก่อสร้างเขื่อนไปแล้ว จำนวน 18,123 ต้น จากเป้าหมายทั้งหมด 60,000 ต้น หรือคิดเป็นเนื้องานประมาณร้อยละ 30.21 และ กทม. จะเร่งให้บริษัทรับเหมาตอกเสาเข็มเพิ่มอีก 5,000 ต้น ภายในเดือนเมษายนนี้

ที่มา : http://www.thaigov.go.th/news/contents/details/10646