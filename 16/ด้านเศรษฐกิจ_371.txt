รัฐบาลไทย-ข่าวทำเนียบรัฐบาล-ประกาศรายชื่อผู้โชคดีจากโครงการแจกโชคจากการใช้บัตรเดบิต ครั้งที่ 11

วันอังคารที่ 17 เมษายน 2561
ประกาศรายชื่อผู้โชคดีจากโครงการแจกโชคจากการใช้บัตรเดบิต ครั้งที่ 11
กระทรวงการคลังมอบโชคเงินล้านในโครงการแจกโชคจากการใช้บัตรเดบิตต่อเนื่องเป็นเดือนที่ 11 เพื่อสนับสนุนการปรับเปลี่ยนพฤติกรรมการใช้จ่ายของประชาชนและร้านค้าไปสู่ทางเลือกใหม่ผ่านระบบอิเล็กทรอนิกส์ทดแทนเงินสด
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า กระทรวงการคลังมอบโชคเงินล้านในโครงการแจกโชคจากการใช้บัตรเดบิตต่อเนื่องเป็นเดือนที่ 11 เพื่อสนับสนุนการปรับเปลี่ยนพฤติกรรมการใช้จ่ายของประชาชนและร้านค้าไปสู่ทางเลือกใหม่ผ่านระบบอิเล็กทรอนิกส์ทดแทนเงินสด โดยตลอดการดำเนินโครงการได้รับการตอบรับอย่างดี ทั้งจากประชาชนซึ่งมีแนวโน้มหันมาใช้จ่ายผ่านบัตรเดบิตมากขึ้น โดยเฉพาะการใช้จ่ายรายการย่อยในชีวิตประจำวัน และจากร้านค้าที่มีการวางเครื่องรับชำระเงินทางอิเล็กทรอนิกส์หรือ EDC เพิ่มขึ้นต่อเนื่อง ยิ่งไปกว่านั้น การแจกโชคในครั้งนี้ นับเป็นเดือนที่ 4 ที่ได้เปิดโอกาสในการขยายสิทธิ์ไปถึงผู้ถือบัตรสวัสดิการแห่งรัฐให้สามารถลุ้นโชคได้ โดยการใช้จ่ายผ่านบัตร 1 ครั้ง เท่ากับ 1 สิทธิ์ สำหรับผู้ที่ใช้บัตรสวัสดิการแห่งรัฐเพื่อซื้อสินค้าหรือวัตถุดิบการเกษตร (ไม่รวมค่าใช้จ่ายในสวัสดิการเดินทางผ่านบัตรสวัสดิการแห่งรัฐ) เพื่อเป็นการขยายโอกาสการเข้าถึงบริการทางการเงินแบบอิเล็กทรอนิกส์ให้กับประชาชนผู้มีรายได้น้อยให้ได้เริ่มต้นสร้างความคุ้นเคยกับการรับสวัสดิการและใช้จ่ายผ่านบัตรทดแทนเงินสด และยังเป็นการช่วยให้การส่งผ่านสวัสดิการจากภาครัฐสู่ประชาชน ถูกต้อง ตรงตัว รวดเร็ว และโปร่งใสอีกด้วย
นายพรชัยฯ กล่าวต่ออีกว่า เป็นที่น่ายินดีกับคุณธนบดี มั่นจิตร์ ซึ่งเป็นผู้โชคดีจากการใช้บัตรเดบิตของธนาคารไทยพาณิชย์ จำกัด (มหาชน) ที่ได้รับรางวัลที่ 1 มูลค่า 1,000,000 บาท และบริษัท จิ้น เทียน ชั่น เทรดดิ้ง อินเตอร์เนชั่นแนล จำกัด ซึ่งเป็นผู้โชคดีด้านร้านค้าจากธนาคารกรุงเทพ จำกัด (มหาชน) ที่ได้รับรางวัลที่ 1 มูลค่า 1,000,000 บาท
ทั้งนี้ โครงการแจกโชคจากการใช้บัตรเดบิตจะสิ้นสุดเดือนพฤษภาคม 2561 (ข้อมูลธุรกรรมในเดือนเมษายน 2561) รวมเงินรางวัล 84 ล้านบาท โดยได้รับการสนับสนุนจากสำนักงานสลากกินแบ่งรัฐบาลจึงขอเชิญชวนให้ประชาชนหันมาใช้จ่ายผ่านบัตรเดบิตแทนเงินสด และร้านค้าเร่งติดตั้งเครื่อง EDC เพื่อรับชำระเงินด้วยบัตรเดบิต ซึ่งจะได้ร่วมลุ้นโชคเงินล้านและรางวัลอื่นอีกกว่า 1,032 รางวัลต่อเดือนในช่วงเดือนสุดท้ายของโครงการ โดยมีการประกาศรายชื่อผู้มีสิทธิ์ได้รับรางวัลที่ www.epayment.go.th โดยธนาคารจะติดต่อผู้มีสิทธิ์ได้รับรางวัลโดยตรงต่อไป
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/11523
