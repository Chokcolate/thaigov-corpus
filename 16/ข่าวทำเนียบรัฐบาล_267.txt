รัฐบาลไทย-ข่าวทำเนียบรัฐบาล-นายกฯ ยืนยันไม่มีใบสั่งจากรัฐบาล กรณี สนช.ล้มกระดานตั้งกรรมการ กสทช. ชี้เป็นดุลพินิจของสมาชิกผู้ทรงคุณวุฒิแต่ละคน


วันเสาร์ที่ 21 เมษายน 2561
242
พิมพ์
นายกฯ ยืนยันไม่มีใบสั่งจากรัฐบาล กรณี สนช.ล้มกระดานตั้งกรรมการ กสทช. ชี้เป็นดุลพินิจของสมาชิกผู้ทรงคุณวุฒิแต่ละคน
นายกรัฐมนตรี ยืนยันไม่มีใบสั่งจากรัฐบาล กรณี สนช.ล้มกระดานตั้งกรรมการ กสทช. ชี้เป็นดุลพินิจของสมาชิกผู้ทรงคุณวุฒิแต่ละคน เชื่อพิจารณาตามระเบียบกฎเกณฑ์และคุณสมบัติที่เหมาะสม
วันนี้ (20 เม.ย.61) พลเอก ประยุทธ์ จันทร์โอชา นายกรัฐมนตรี กล่าวถึงกรณีที่สมาชิก สนช. มีมติล้มกระดาน และให้สรรหาคณะกรรมการ กสทช. ใหม่ ว่า เรื่องดังกล่าวเป็นดุลพินิจของ สนช. แต่ละคน ซึ่งล้วนแล้วแต่เป็นผู้ทรงคุณวุฒิ และมีจำนวนกว่า 200 คน จึงไม่มีใครสามารถไปบังคับหรือสั่งการได้
ส่วนกรณีที่มีการเผยแพร่คลิปเสียงและมีผู้กล่าวถึงนายกรัฐมนตรีนั้น ยืนยันว่านายกฯ ไม่เคยมีคำสั่งใด ๆ ที่ให้ดำเนินการเช่นนั้น และเมื่อสอบถามไปยังสมาชิก สนช. ก็ไม่มีผู้ใดรู้เห็นในเรื่องดังกล่าว ทั้งนี้ เชื่อว่าทุกคนมีความคิดเห็นเป็นของตนเอง และพิจารณาทุกอย่างไปตามระเบียบ กฎเกณฑ์ และกติกา
อย่างไรก็ตาม นายกรัฐมนตรีเคยให้แนวทางกับทุกหน่วย เกี่ยวกับเรื่องการแต่งตั้งบุคคลที่จะไปดำรงตำแหน่งสำคัญในองค์กรสำคัญนานแล้วว่า ควรพิจารณาจากคุณสมบัติหลาย ๆ ด้านประกอบกัน เช่น ความรู้และประสบการณ์ ความเหมาะสมกับกับตำแหน่ง ความประพฤติและจริยธรรม ตลอดจนคุณสมบัติอื่นทั่วไปตามที่ได้กำหนดไว้เมื่อตอนสรรหา ไม่ใช่พิจารณาเฉพาะเรื่องหนึ่งเรื่องใดเท่านั้น
______________
สำนักโฆษก

ที่มา : http://www.thaigov.go.th/news/contents/details/11656