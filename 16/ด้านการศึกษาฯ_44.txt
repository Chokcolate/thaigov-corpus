รัฐบาลไทย-ข่าวทำเนียบรัฐบาล-หารือกับสภา กศ.เอกชน


วันพุธที่ 28 มีนาคม 2561
197
หารือกับสภา กศ.เอกชน
นพ.ธีระเกียรติ เจริญเศรษฐศิลป์ รมว.ศึกษาธิการ เปิดเผยภายหลังให้การต้อนรับและหารือการจัดการศึกษาเอกชนร่วมกับ ดร.จิระพันธุ์ พิมพ์พันธุ์ ประธานสภาการศึกษาเอกชนแห่งประเทศไทย และคณะ ที่ห้องประชุมจันทรเกษม
รมว.ศธ.ฝากทุกฝ่ายช่วยเรื่อง “การข่าว” เพื่อเป็นจุดเริ่มต้นตรวจสอบทุจริต หวังสร้างความโปร่งใสให้ประเทศ
เมื่อวันจันทร์ที่ 26 มีนาคม 2561 นพ.ธีระเกียรติ เจริญเศรษฐศิลป์ รมว.ศึกษาธิการ เปิดเผยภายหลังให้การต้อนรับและหารือการจัดการศึกษาเอกชนร่วมกับ ดร.จิระพันธุ์ พิมพ์พันธุ์ ประธานสภาการศึกษาเอกชนแห่งประเทศไทย และคณะ ที่ห้องประชุมจันทรเกษม
รมว.ศึกษาธิการ กล่าวว่า ขณะนี้กระทรวงศึกษาธิการเอาจริงเอาจังกับการปราบปรามการทุจริตมาก พร้อมมีบทลงโทษทางวินัยกรณีเกิดการกระทำผิด เพื่อป้องปรามไม่ให้เกิดขึ้นอีก สิ่งสำคัญที่เป็นจุดเริ่มต้นของการตรวจสอบต่าง ๆ ก็คือ “การข่าว” ที่จะขอให้หลาย ๆ ฝ่ายช่วยกันแจ้งเข้ามา เช่นเดียวกับที่นายกรัฐมนตรีให้ประชาชนช่วยแจ้งข่าวมายังส่วนกลาง เพราะประเทศเราจะโปร่งใสได้ทุกคนต้องร่วมมือกัน ไม่ใช่งานของกระทรวงที่จะปราบได้หมดจดเพียงอย่างเดียว แต่ยังมีขั้นตอนการปรามและการนำเหตุการณ์ต่าง ๆ มาเป็นบทเรียนด้วย ดังเช่นการหารือกับสภาการศึกษาเอกชนฯ ในครั้งนี้ ทำให้ได้การข่าวที่เป็นประโยชน์ต่อการดำเนินงานในหลายเรื่อง อาทิ กรณีการแจ้งรายชื่อนักเรียนล่องหนหรือนักเรียนผี เพื่อขอรับเงินอุดหนุนรายหัวจากสำนักงานคณะกรรมการส่งเสริมการศึกษาเอกชน (สช.) เป็นต้น
นวรัตน์ รามสูต: สรุป/เรียบเรียง
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/11117