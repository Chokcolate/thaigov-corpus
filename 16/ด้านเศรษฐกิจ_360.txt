รัฐบาลไทย-ข่าวทำเนียบรัฐบาล-รถไฟฟ้าแอร์พอร์ต เรล ลิงก์ เร่งแก้ไขปัญหาการให้บริการ เพื่อสร้างความมั่นใจและความสะดวกสบาย

วันพุธที่ 11 เมษายน 2561
รถไฟฟ้าแอร์พอร์ต เรล ลิงก์ เร่งแก้ไขปัญหาการให้บริการ เพื่อสร้างความมั่นใจและความสะดวกสบาย
นายวิสุทธิ์ จันมณี กรรมการและรักษาการกรรมการผู้อำนวยการใหญ่บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม เปิดเผยว่า รฟฟท. ได้เร่งดำเนินการตามนโยบายของกระทรวงฯ ในการแก้ไขปัญหาการให้บริการประชาชน เพื่อสร้างความมั่นใจและความสะดวกสบายในการ ดังนี้
1. แผนระยะสั้น เร่งรัดงานซ่อมบำรุงรถไฟฟ้าให้แล้วเสร็จตามที่กำหนดไว้ โดยภายในเดือนเมษายน 2561 จะซ่อมบำรุงรถไฟฟ้าให้ใช้บริการได้ 7 ขบวน ซึ่งจะทำให้ผู้โดยสารได้รับความสะดวกสบายเพิ่มมากขึ้น เร่งรัดการจัดหาอะไหล่ตามที่ได้จัดซื้อให้ได้ครบถ้วน และร่วมมือกับการรถไฟแห่งประเทศไทย จัดขบวนรถดีเซลรางให้บริการประชาชนในช่วงเวลาเร่งด่วนเช้า – เย็น ระหว่างสถานีลาดกระบัง – กรุงเทพ (หัวลำโพง)
2. แผนระยะกลาง เตรียมดำเนินการซ่อมบำรุงขบวนรถให้ใช้งานได้ครบทั้ง 9 ขบวน ภายในเดือนธันวาคม 2561 และหารือกับบริษัท ซีเมนส์ จำกัด จัดหาอะไหล่ที่ได้มาตรฐานและมีคุณภาพ ศึกษาการเช่าขบวนรถเพิ่มเติม พัฒนาปรับปรุงตู้สัมภาระของขบวนรถ Express Line จำนวน 4 ตู้ เพื่อรองรับจำนวนผู้โดยสารที่เพิ่มสูงขึ้น ติดตั้งแผงกั้นราวสแตนเลสกันตกบริเวณชานชาลา เพื่อความปลอดภัยในการใช้บริการของประชาชน และนำระบบบริหารจัดการคุณภาพ ISO 9001:2015มาใช้ในงานซ่อมบำรุง ขณะนี้อยู่ระหว่างขั้นตอนการประเมินผลและออกใบรับรองมาตรฐานจากหน่วยงานภายนอก
3. แผนระยะยาว เตรียมทำแผนประเมินและสำรองอะไหล่ที่จำเป็นในการซ่อมบำรุงให้ได้ตามมาตรฐาน 100 เปอร์เซ็นต์ เนื่องจากการสั่งซื้ออะไหล่ในแต่ละครั้งจะใช้ระยะเวลาประมาณ 9 – 10 เดือน จึงมีความจำเป็นต้องสำรองอะไหล่ให้เพียงพอต่อการใช้งาน เพื่อไม่ให้ส่งผลกระทบต่อการให้บริการ
สำหรับความปลอดภัยของขบวนรถนั้น รฟฟท. ขอยืนยันว่า ขบวนรถไฟฟ้าแอร์พอร์ต เรล ลิงก์ ทุกขบวนมีความปลอดภัยในการให้บริการ เนื่องจาก รฟฟท. ทำงานอย่างใกล้ชิดกับบริษัท ซีเมนส์ จำกัด ซึ่งเป็นเจ้าของระบบรถไฟฟ้าในการดูแลรักษา ซ่อมบำรุง จัดหาอะไหล่ และการตรวจสอบความพร้อมของขบวนรถก่อนให้บริการทุกครั้ง

ที่มา : http://www.thaigov.go.th/news/contents/details/11475
