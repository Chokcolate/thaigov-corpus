รัฐบาลไทย-ข่าวทำเนียบรัฐบาล-ขสมก.ชี้แจงข้อวิจารณ์ การยกเลิกเครื่องเก็บค่าโดยสาร (Cash box) บนรถโดยสารประจำทาง

วันศุกร์ที่ 30 มีนาคม 2561
ขสมก.ชี้แจงข้อวิจารณ์ การยกเลิกเครื่องเก็บค่าโดยสาร (Cash box) บนรถโดยสารประจำทาง
ขสมก.ชี้แจงข้อวิจารณ์ การยกเลิกเครื่องเก็บค่าโดยสาร (Cash box) บนรถโดยสารประจำทาง
วันที่ 29 มีนาคม 2561 นายประยูร ช่วยแก้ว รองผู้อำนวยการฝ่ายการเดินรถองค์การ รักษาการในตำแหน่งผู้อำนวยการองค์การขนส่งมวลชนกรุงเทพ ชี้แจงข้อวิจารณ์การยกเลิกเครื่องเก็บค่าโดยสาร (Cash box) บนรถโดยสารประจำทาง จากกรณีนายณัฐชาติ จารุจินดา ประธานกรรมการบริหารกิจการองค์การขนส่งมวลชนกรุงเทพ กล่าวถึง การยกเลิกเครื่องเก็บค่าโดยสาร (Cash box) บนรถโดยสารประจำทางทั้งหมด จากเดิมที่ได้ติดตั้งไปแล้ว 100 คัน เนื่องจากพบว่า ระบบไม่เสถียร มีการทดลองหลายครั้งก็ใช้งานไม่ได้ อีกทั้งไม่ได้ทำให้การลดพนักงานเก็บค่าโดยสารเป็นไปตามที่วางแผนไว้ด้วย  ซึ่งกรณีดังกล่าวสื่อโซเชียลมีเดียจำนวนหนึ่งวิจารณ์ในเชิงลบ พร้อมตั้งคำถามถึง ขสมก.ว่าจะรับผิดชอบต่องบประมาณที่ได้ดำเนินการไปแล้วอย่างไร  นั้น ขสมก. ขอชี้แจงข้อเท็จจริง ดังนี้
ที่มาของโครงการ คณะรัฐมนตรี มีมติเมื่อวันที่ 21 ตุลาคม 2557 ให้กระทรวงคมนาคมเร่งดำเนินการนำระบบตั๋วร่วม (E-ticket) มาใช้ในการเชื่อมการเดินทางของประชาชนที่สัญจรโดยเรือโดยสาร รถไฟฟ้า และรถประจำทาง และให้คำนึงถึงการให้บริการแก่ผู้มีรายได้น้อยให้สามารถเข้าถึงระบบบริการขนส่งสาธารณะ องค์การขนส่งมวลชนกรุงเทพ (ขสมก.) จึงได้ดำเนินการจัดหาและติดตั้งระบบ E-Ticket และเครื่องเก็บค่าโดยสาร (Cash box) ในรถโดยสารประจำทางของ ขสมก. จำนวน 2,600 คัน ตามแผนฟื้นฟูกิจการ โดย ขสมก. ได้ทำสัญญาเช่าระบบบัตรโดยสารอิเล็กทรอนิกส์พร้อมอุปกรณ์ (E-Ticket) กับกลุ่มนิติบุคคลร่วมทำงาน โดยบริษัท ช ทวี จำกัด (มหาชน) เป็นบริษัทหลัก มีกำหนดการเช่า 5 ปี ตามสัญญาเลขที่ ช.15/2560 ลงวันที่ 15 มิถุนายน 2560
การเช่าระบบบัตรโดยสารอิเล็กทรอนิกส์พร้อมอุปกรณ์ (E-Ticket) มีการติดตั้งระบบ 2 ส่วน คือ เครื่องอ่านบัตร (E-Ticket) และเครื่องเก็บค่าโดยสาร (Cash box) ซึ่งปัจจุบัน ขสมก. ยังไม่ได้ทำการตรวจรับจากการทดสอบระบบของคณะกรรมการตรวจรับ พบว่าเครื่องอ่านบัตร (E-Ticket) สามารถอ่านบัตรได้ใช้งานได้ตามเงื่อนไข TOR  ส่วนเครื่องเก็บค่าโดยสาร (Cash box) ระบบไม่เสถียรทำงานไม่สมบูรณ์ ขสมก. มีนโยบายจะยกเลิกสัญญาเฉพาะในส่วนของเครื่องเก็บค่าโดยสาร (Cash box) เนื่องจากการใช้งานเครื่องเก็บค่าโดยสาร (Cash box) ยังมีต้นทุนค่าใช้จ่ายในการบริหารเงินสด ระบบทอนเงินใช้เวลานานส่งผลกระทบทำให้การจราจรติดขัด ประกอบกับการนำเสนอแผนฟื้นฟู คณะอนุกรรมการ คนร. และ คนร. ให้พิจารณาผลกระทบต่อพนักงานเก็บค่าโดยสารที่ต้องเออรี่รีไทร์ อาจสร้างปัญหาในด้านแรงงาน ซึ่งในอนาคต ขสมก. จึงใช้ระบบเครื่องอ่านบัตร (E-Ticket) เพียงอย่างเดียว เพื่อให้สอดคล้องกับนโยบายของรัฐบาลในการใช้บัตรสวัสดิการแห่งรัฐสำหรับประชาชนผู้มีรายได้น้อย และนโยบายการไม่ใช้เงินสดในส่วนของ ขสมก. ยังสามารถลดต้นทุนค่าใช้จ่ายในการบริหารเงินสดได้ด้วย
ซึ่งขณะนี้ขสมก. อยู่ระหว่างตรวจสอบสัญญาและหารือกรมบัญชีกลางในการยกเลิกสัญญาบางส่วนดังกล่าว โดยตามสัญญาฯ ข้อ 9 ระบุไว้ว่า “ผู้เช่ามีสิทธิบอกเลิกสัญญาทั้งหมดหรือบางส่วนได้ หากผู้ให้เช่าไม่ปฏิบัติตามสัญญาข้อหนึ่งข้อใด...”
สำหรับงบประมาณที่ใช้ ในโครงการนี้  เนื่องจากเป็นโครงการเช่า หากยกเลิกสัญญาบางส่วนก็ไม่ต้องจ่ายค่าเช่าในส่วนที่ยกเลิก  จึงไม่ทำให้เกิดความเสียหายกับ ขสมก. ในส่วนค่าปรับผู้ให้เช่าต้องจ่ายค่าปรับจนถึงวันที่ยกเลิกสัญญา ซึ่งปัจจุบัน ขสมก. ยังไม่ได้จ่ายค่าเช่าใด ๆทั้งสิ้น
-------------------------

ที่มา : http://www.thaigov.go.th/news/contents/details/11206
