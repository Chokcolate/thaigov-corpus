รัฐบาลไทย-ข่าวทำเนียบรัฐบาล-กรมทางหลวงชนบทรายงานความก้าวหน้าการก่อสร้างถนนสายแยกทางหลวงหมายเลข 231 - ท่าอากาศยานนานาชาติอุบลราชธานี

วันจันทร์ที่ 30 เมษายน 2561
กรมทางหลวงชนบทรายงานความก้าวหน้าการก่อสร้างถนนสายแยกทางหลวงหมายเลข 231 - ท่าอากาศยานนานาชาติอุบลราชธานี
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยกทางหลวงหมายเลข 231 - ท่าอากาศยานนานาชาติอุบลราชธานี อ.เมือง จ.อุบลราชธานี ปัจจุบันการก่อสร้างมีความก้าวหน้าร้อยละ 55.136 (ณ เดือนเมษายน 2561)
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า ปัจจุบันบริเวณทางเข้า - ออกท่าอากาศยานนานาชาติอุบลราชธานี มีปริมาณการจราจรเพิ่มมากขึ้น ทช. จึงได้จัดสรรงบประมาณเพื่อดำเนินการก่อสร้างถนนสายแยกทางหลวงหมายเลข 231 - ท่าอากาศยานนานาชาติอุบลราชธานี โดยแบ่งการก่อสร้างออกเป็น 2 ตอน ดังนี้
- ตอนที่ 1 ช่วง แยกทางหลวงหมายเลข 231 - เขตเทศบาลนครอุบลราชธานี ระหว่าง กม. 0+000 - กม.3+989 ระยะทาง 3.989 กิโลเมตร โดยขยายถนนจาก 2 ช่องจราจร เป็น 4 ช่องจราจร ผิวจราจรชนิดคอนกรีตเสริมเหล็ก พร้อมก่อสร้างเกาะกลาง ทางเท้า และระบบไฟฟ้าแสงสว่าง
- ตอนที่ 2 ช่วง เทศบาลนครอุบลราชธานี - ท่าอากาศยานนานาชาติอุบลราชธานี ระหว่าง กม.3+989 - กม.8+375 ระยะทาง 9.077 กิโลเมตร โดยการเสริมผิวจราจรแอสฟัลติกคอนกรีต ขนาด 2 ช่องจราจร
ปัจจุบันผลงานมีความก้าวหน้าร้อยละ 55.136 คาดว่าการก่อสร้างจะแล้วเสร็จพร้อมเปิดให้ประชาชนสัญจรในปี 2562 เพื่ออำนวยความสะดวก รวดเร็ว และปลอดภัยในการเดินทางเข้าสู่ตัวเมืองอุบลราชธานี แก้ไขปัญหาการจราจร รวมทั้งสนับสนุนนโยบายของจังหวัดในการเสนอตัวเป็นเจ้าภาพจัดการแข่งขันกีฬาซีเกมส์ ครั้งที่ 30 ในปี 2568

ที่มา : http://www.thaigov.go.th/news/contents/details/11853
