รัฐบาลไทย-ข่าวทำเนียบรัฐบาล-สคร. จัด “โครงการพี่เลี้ยง” เพื่อยกระดับการบริหารจัดการของรัฐวิสาหกิจให้ยั่งยืน


วันอังคารที่ 27 กุมภาพันธ์ 2561
759
พิมพ์
สคร. จัด “โครงการพี่เลี้ยง” เพื่อยกระดับการบริหารจัดการของรัฐวิสาหกิจให้ยั่งยืน
ในปี 2561 กระทรวงการคลังโดย สคร. มีนโยบายขับเคลื่อนโครงการสนับสนุนรัฐวิสาหกิจด้านการบริหารจัดการองค์กร หรือ “โครงการพี่เลี้ยง” เพื่อสร้างความร่วมมือระหว่างรัฐวิสาหกิจในการแลกเปลี่ยนองค์ความรู้และประสบการณ์
นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในปี 2561 กระทรวงการคลังโดย สคร. มีนโยบายขับเคลื่อนโครงการสนับสนุนรัฐวิสาหกิจด้านการบริหารจัดการองค์กร หรือ “โครงการพี่เลี้ยง” เพื่อสร้างความร่วมมือระหว่างรัฐวิสาหกิจในการแลกเปลี่ยนองค์ความรู้และประสบการณ์ ซึ่งจะช่วยยกระดับประสิทธิภาพการดำเนินงานของรัฐวิสาหกิจ เช่น บทบาทคณะกรรมการรัฐวิสาหกิจ การบริหารความเสี่ยง การบริหารจัดการสารสนเทศ และการบริหารทรัพยากรบุคคล เป็นต้น ให้ทัดเทียมกันและได้มาตรฐานสากล
นางสาวรสา กาญจนสาย ผู้อำนวยการกองพัฒนารัฐวิสาหกิจ ๒ รักษาการในตำแหน่งที่ปรึกษาด้านการประเมินผลรัฐวิสาหกิจ สคร. กล่าวเพิ่มเติมว่า โครงการพี่เลี้ยงของ สคร. เป็นการนำรัฐวิสาหกิจที่มีองค์ความรู้และประสบการณ์ในการดำเนินการในด้านต่าง ๆเข้ามาเป็นพี่เลี้ยงให้กับรัฐวิสาหกิจที่เป็นน้องเลี้ยง ทั้งนี้ พี่เลี้ยงและน้องเลี้ยงต้องดำเนินการจัดทำแผนการพัฒนา รวมทั้งกำหนดเป้าหมาย และผลลัพธ์จากการพัฒนาร่วมกัน โดย สคร. จะทำหน้าที่ให้คำแนะนำแนวทางการดำเนินงานให้แก่รัฐวิสาหกิจ โดยในปี 2561 มีรัฐวิสาหกิจที่เข้าร่วมโครงการพี่เลี้ยงจำนวน 32 แห่ง แบ่งเป็นพี่เลี้ยง 14 แห่ง และน้องเลี้ยง 18 แห่ง โดยเมื่อวันที่ 26 มกราคม 2561 รัฐวิสาหกิจได้จับคู่พี่เลี้ยงและน้องเลี้ยงแล้ว โดยมีรายละเอียด ดังนี้
รัฐวิสาหกิจที่เป็นพี่เลี้ยง                     รัฐวิสาหกิจที่เป็นน้องเลี้ยง
การไฟฟ้านครหลวง (กฟน.)                 องค์การตลาด (อต.)
การไฟฟ้าฝ่ายผลิตแห่งประเทศไทย (กฟผ.)    บริษัท อู่กรุงเทพ จำกัด (บอท.) การกีฬาแห่งประเทศไทย (กกท.)
บริษัท ปตท. จำกัด (มหาชน) (ปตท.)    การรถไฟแห่งประเทศไทย (รฟท.) องค์การคลังสินค้า (อคส.)
การไฟฟ้าส่วนภูมิภาค (กฟภ.)                 โรงพิมพ์ตำรวจ สำนักงานตำรวจแห่งชาติ (โรงพิมพ์ตำรวจ)
ธนาคารเพื่อการเกษตรและสหกรณ์การเกษตร (ธ.ก.ส.)    องค์การตลาดเพื่อเกษตรกร (อ.ต.ก.) องค์การส่งเสริมกิจการโคนมแห่งประเทศไทย (อ.ส.ค.)
ธนาคารอาคารสงเคราะห์ (ธอส.)                 องค์การสะพานปลา (อสป.)
ธนาคารกรุงไทย จำกัด (มหาชน) (กรุงไทย)    องค์การอุตสาหกรรมป่าไม้ (อ.อ.ป.)
ธนาคารออมสิน (ออมสิน)                 องค์การสวนสัตว์ (อสส.)  สำนักงานธนานุเคราะห์ (สธค.)
การประปานครหลวง (กปน.)                 องค์การสวนพฤกษศาสตร์ (อ.ส.พ.)
การทางพิเศษแห่งประเทศไทย (กทพ.)    สถาบันการบินพลเรือน (สบพ.)
การประปาส่วนภูมิภาค (กปภ.)                 องค์การจัดการน้ำเสีย (อจน.)
สถาบันวิจัยวิทยาศาสตร์และเทคโนโลยีแห่งประเทศไทย (วว.)  การยางแห่งประเทศไทย (กยท.)
การเคหะแห่งชาติ (กคช.)                 โรงงานไพ่ กรมสรรพสามิต (โรงงานไพ่)
องค์การเภสัชกรรม (อภ.)                 องค์การสุรา กรมสรรพสามิต (องค์การสุรา)
นายเอกนิติ นิติทัณฑ์ประภาศ ผู้อำนวยการ สคร. กล่าวสรุปว่า โครงการพี่เลี้ยงในรูปแบบใหม่นี้เป็นการดำเนินการตามนโยบายของรัฐบาลที่ต้องการให้รัฐวิสาหกิจบูรณาการการทำงานร่วมกันอย่างมืออาชีพเพื่อยกระดับให้รัฐวิสาหกิจเข้มแข็งไปด้วยกัน (SOE Stronger Together) ซึ่งจะมีส่วนสำคัญในการช่วยขับเคลื่อนเศรษฐกิจและสังคมให้ยั่งยืนต่อไป ทั้งนี้ ในวันที่ 27 กุมภาพันธ์ 2561 บริษัท ปตท. จำกัด (มหาชน) ในฐานะพี่เลี้ยงของการรถไฟแห่งประเทศไทย และองค์การคลังสินค้าจะได้ดำเนินการจัดทำบันทึกข้อตกลง (MOU) ร่วมกันอย่างเป็นทางการเป็นครั้งแรก

ที่มา : http://www.thaigov.go.th/news/contents/details/10389