รัฐบาลไทย-ข่าวทำเนียบรัฐบาล-ออท.สาธารณรัฐโปแลนด์/ไทย เข้าเยี่ยมคำนับ รอง นรม. และ รมว.กห.

วันพุธที่ 21 กุมภาพันธ์ 2561
ออท.สาธารณรัฐโปแลนด์/ไทย เข้าเยี่ยมคำนับ รอง นรม. และ รมว.กห.
ออท.สาธารณรัฐโปแลนด์/ไทย เข้าเยี่ยมคำนับ รอง นรม. และ รมว.กห.
เมื่อ 21 ก.พ.61 นาย Waldemar Dubaniowski (วัลแตมาร์ ดูบายอฟสกี) ออท.สาธารณรัฐโปแลนด์/ไทย เข้าเยี่ยมคำนับ พล.อ.ประวิตร วงษ์สุวรรณ รอง นรม.และ รมว.กห. ณ ศาลาว่าการกลาโหม เพื่อแนะนำตัวในโอกาสเข้ารับหน้าที่
ทั้งสองฝ่ายได้กล่าวถึง ความสัมพันธ์ไทยและโปแลนด์ ที่มีมายาวนานกว่า 100 ปี โดยไทยเป็นคู่ค้าสำคัญลำดับที่ 2 ของโปแลนด์ในอาเซียน และได้หารือร่วมกันถึง ความร่วมมือด้านความมั่นคง  ด้าน เศรษฐกิจ การค้า การลงทุน และอุตสาหกรรมป้องกันประเทศ  โดยได้จัดทำและเตรียมลงนามบันทึกความตกลงว่าด้วยความร่วมมือทางทหารระหว่างกัน การแลกเปลี่ยนการเยือนระดับสูง อันจะนำไปสู่การัฒนาความร่วมมือด้านอุตสาหกรรมป้องกันประเทศระหว่างกัน
โดย นายวัลแตมาร์ ให้ความสำคัญต่อความร่วมมือด้านเศรษฐกิจของทั้งสองประเทศ และกล่าวชื่นชมยินดีที่ไทย มีอัตราการเจริญเติบโตทางด้านเศรษฐกิจที่ดี ซึ่ง รอง นรม. และ รมว.กห. ได้กล่าวแสดงความขอบคุณ พร้อมทั้งเชิญโปแลนด์ได้เข้ามาลงทุนในไทยมากขึ้น โดยเฉพาะในโครงการระเบียงเศรษฐกิจภาคตะวันออก ( EEC) ซึ่งโปแลนด์มีความสนใจอยู่แล้ว ขณะเดียวกัน นายวัลแตมาร์เห็นว่า ประเทศไทยมีเสถียรภาพและมีความเข้าใจต่อสถานการณ์ของไทย ที่รัฐบาลมีความจำเป็นต้องดำเนินมาตรการต่างๆ โดยเฉพาะการออกกฎหมายที่เกี่ยวข้องเพื่อให้การเลือกตั้งที่จะเกิดขึ้นเป็นไปด้วยความเรียบร้อย
ในโอกาสนี้ รอง นรม. และ รมว.กห. ได้กล่าวเชิญ รมว.กห.สาธารณรัฐโปแลนด์ มาเยือนไทย เพื่อหารือถึงความร่วมมือทางทหารที่สำคัญระหว่างกัน ขณะที่นายวัลแตมาร์ได้กล่าวเชิญ รอง นรม. และ รมว.กห. ให้ไปเยือนสาธารณรัฐโปแลนด์เช่นเดียวกัน

ที่มา : http://www.thaigov.go.th/news/contents/details/10237
