รัฐบาลไทย-ข่าวทำเนียบรัฐบาล-รองนายกรัฐมนตรี ตรวจเยี่ยมศูนย์ปฏิบัติการเฝ้าระวังการทำการประมง


วันอังคารที่ 3 เมษายน 2561
351
พิมพ์
รองนายกรัฐมนตรี ตรวจเยี่ยมศูนย์ปฏิบัติการเฝ้าระวังการทำการประมง
รองนายกรัฐมนตรี ตรวจเยี่ยมศูนย์ปฏิบัติการเฝ้าระวังการทำการประมง
วันนี้ (2 เมษายน 2561) เวลา 13.30 น. พลเอก ฉัตรชัย สาริกัลยะ รองนายกรัฐมนตรี  ได้เดินทางไปตรวจเยี่ยมศูนย์ ปฏิบัติการเฝ้าระวังการทำการประมง (FMC)   ณ กรมประมง ถนนพหลโยธิน กรุงเทพ พร้อมประชุมเตรียมความพร้อม ในการต้อนรับผู้แทนจากสหภาพยุโรป (EU)  ที่จะเดินทางมาติดตามความคืบหน้าการแก้ไขปัญหาการประมง ในวันที่ 4 เมษายน นี้
โอกาสนี้ รองนายกรัฐมนตรี ได้กล่าวถึงกำหนดการผู้แทนจากสหภาพยุโรป (EU) เดินทางมาติดตามการทำงานที่ศูนย์ FMC  ว่า เพื่อมารับทราบความเคลื่อนไหว  การตรวจสอบจำนวนเรือและความคืบหน้าการดำเนินทางกฏหมายที่เกี่ยวข้อง ซึ่งศูนย์ FMC  มีภารกิจหลักในการติดตามพฤติกรรมเรือ ตรวจสอบสัญญาณ VMS การติดตามคดีและการพัฒนาระบบ software ในการติดตามเรืออย่างเป็นระบบและรอบด้าน
พร้อมกล่าวว่า  ในช่วงที่ผ่านมา ได้มีการติดตามการปฏิบัติงานและให้กำลังใจเจ้าหน้าที่ ณ ศูนย์ควบคุมการแจ้งเรือเข้า-ออก (pipo) จังหวัดสมุทรปราการ และจังหวัดสงขลา  โดยมอบหมายให้กระทรวงเกษตรและสหกรณ์ (กษ) โดยศูนย์บัญชาการแก้ไขปัญหาการทำการประมงผิดกฎหมาย (ศปมผ.) ลงไปติดตามการวิเคราะห์ข้อมูล กำหนดเป้าหมายการตรวจ รวมทั้งตรวจเยี่ยมให้กำลังใจเจ้าหน้าที่ศูนย์ pipo ต่าง ๆ ให้มีการเชื่อมโยงข้อมูลกับหน่วยงานที่เกี่ยวข้องให้มีประสิทธิภาพและครบถ้วน
สำหรับการดำเนินการที่ผ่านมานั้น รองนายกรัฐมนตรีกล่าวว่า มีความรอบคอบในการแก้ปัญหาการทำการประมงผิดกฎหมาย การควบคุมให้มีจำนวนเรือประมงที่เหมาะสม  การใช้เครื่องมือที่ถูกต้องไม่ทำลายสิ่งแวดล้อม มีกระบวนการควบคุมด้วยกฏหมาย ใช้เทคโนโลยีในการติดตาม ซึ่งขณะนี้มีการพัฒนาระบบติดตามได้ทั้งหมด สามารถแก้ปัญหาที่เกิดขึ้นได้อย่างรัดกุมรอบด้าน ซึ่งการทำงานดังกล่าวเป็นการปัญหาการทำการประมงผิดกฎหมายได้อย่างยั่งยืน
----------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11279