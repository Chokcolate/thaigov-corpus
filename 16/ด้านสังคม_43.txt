รัฐบาลไทย-ข่าวทำเนียบรัฐบาล-สธ. ชื่นชม ผลิตภัณฑ์ “บัวไผ่ข้าว” คว้ารางวัลจากสถาบันระดับโลก


วันอาทิตย์ที่ 4 มีนาคม 2561
356
สธ. ชื่นชม ผลิตภัณฑ์ “บัวไผ่ข้าว” คว้ารางวัลจากสถาบันระดับโลก
กระทรวงสาธารณสุข ชื่นชมมูลนิธิโรงพยาบาลอภัยภูเบศร์ ผลักดันสมุนไพรไทยให้เป็นที่ยอมรับในระดับสากล หลังคว้ารางวัลออกแบบบรรจุภัณฑ์ยอดเยี่ยมระดับโลก World Star Winners 2018 ในงาน World Packaging Organization 2018 (WPO) จากผู้เข้าประกวด 38 ประเทศทั่วโลก
กระทรวงสาธารณสุข ชื่นชมมูลนิธิโรงพยาบาลอภัยภูเบศร์ ผลักดันสมุนไพรไทยให้เป็นที่ยอมรับในระดับสากล หลังคว้ารางวัลออกแบบบรรจุภัณฑ์ยอดเยี่ยมระดับโลก World Star Winners 2018 ในงาน World Packaging Organization 2018 (WPO) จากผู้เข้าประกวด 38 ประเทศทั่วโลก
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า ต้องชื่นชมมูลนิธิโรงพยาบาลอภัยภูเบศร์ ที่สร้างชื่อเสียงให้กับประเทศ ด้วยการไปคว้ารางวัลชนะเลิศการออกแบบบรรจุภัณฑ์ยอดเยี่ยมระดับโลก ทำให้เห็นถึงการพัฒนาอย่างต่อเนื่องสมกับเป็นหน่วยงานหลักที่สำคัญในการขับเคลื่อนยกระดับสินค้าสมุนไพรไทยให้เป็นที่ยอมรับในระดับสากล ตามนโยบายนายกรัฐมนตรี พล.อ.ประยุทธ์ จันทร์โอชา ที่ต้องการให้สมุนไพรไทยแข่งขันได้ในตลาดโลก  จึงขอให้พัฒนาต่อยอดระบบสมุนไพรไทยโดยมุ่งพัฒนา ตั้งแต่ต้นทาง กลางทาง และปลายทาง  สามารถแปรรูปสมุนไพรไทยให้มีมาตรฐานและสร้างมูลค่าเพิ่มเทียบเท่ากับผลิตภัณฑ์ระดับโลกได้
นายแพทย์เปรม ชินวันทนานนท์ ประธานกรรมการบริหารมูลนิธิโรงพยาบาลเจ้าพระยาอภัยภูเบศร์ กล่าวว่า “ผลิตภัณฑ์ชุดพรีเมี่ยมบัวไผ่ข้าว” ได้รับรางวัลชนะเลิศการออกแบบบรรจุภัณฑ์ ยอดเยี่ยมระดับโลก World Star Winners 2018 จาก World Packaging Organization 2018 (WPO) หรือองค์กรบรรจุภัณฑ์โลก จากผู้เข้าประกวด 38 ประเทศทั่วโลก ซึ่งผลงานการออกแบบตั้งใจให้มีความเป็นสากล ดูทันสมัย แต่ยังคงอัตลักษณ์ของสมุนไพรไทย โดยผ่านการบอกเล่าภาพสมุนไพรที่สวยงาม   เป็นลวดลายบนกล่อง รวมถึงคุณภาพของผลิตภัณฑ์ที่สามารถแข่งขันได้กับเครื่องสำอางราคาแพงของต่างประเทศ
ทั้งนี้มูลนิธิโรงพยาบาลอภัยภูเบศร์มีเป้าหมายในการพัฒนาช่องทางจำหน่ายต่างประเทศเพิ่มมากขึ้นเพื่อยกระดับผลิตภัณฑ์ไทยรวมถึงด้านการผลิตซึ่งจะเน้นพัฒนานวัตกรรมการสกัดที่เป็นมิตรต่อสิ่งแวดล้อมและผู้บริโภคยิ่งขึ้น พร้อมทั้งได้วางแผนปรับกลยุทธ์การจำหน่ายและกระจายสินค้าให้มีประสิทธิภาพ เปิดศูนย์จำหน่ายสมุนไพรตามนโยบายของรัฐบาลอีกกว่า 13 แห่ง และเปิดช่องทางการจำหน่ายออนไลน์ เพื่อให้สะดวกต่อผู้บริโภคสามารถเลือกซื้อผลิตภัณฑ์สมุนไพรอภัยภูเบศร์ได้ง่ายตอบโจทย์ผู้บริโภคยุค 4.0 คาดว่าจะสามารถขยายตลาดสมุนไพรได้เพิ่มขึ้น 30% ในปี 2561
สำหรับประชาชนที่สนใจ “ผลิตภัณฑ์ชุดพรีเมี่ยมบัวไผ่ข้าว” และผลิตภัณฑ์สมุนไพรอื่นๆ สามารถเข้าชมสินค้าและสั่งซื้อได้ที่เว็บไซต์ www.abhaiherb.com และศูนย์จำหน่ายสมุนไพรมูลนิธิโรงพยาบาลอภัยภูเบศร์อีกกว่า 13 แห่ง
****************************  4 มีนาคม 2561

ที่มา : http://www.thaigov.go.th/news/contents/details/10485