รัฐบาลไทย-ข่าวทำเนียบรัฐบาล-กระทรวงมหาดไทยชี้แจง โครงการไทยนิยม ยั่งยืน มุ่งเน้นแก้ไขปัญหา และตอบสนองความต้องการของพี่น้องประชาชนเป็นสำคัญ


วันพุธที่ 7 มีนาคม 2561
402
พิมพ์
กระทรวงมหาดไทยชี้แจง โครงการไทยนิยม ยั่งยืน มุ่งเน้นแก้ไขปัญหา และตอบสนองความต้องการของพี่น้องประชาชนเป็นสำคัญ
กระทรวงมหาดไทยชี้แจง โครงการไทยนิยม ยั่งยืน มุ่งเน้นแก้ไขปัญหาและตอบสนองความต้องการของพี่น้องประชาชนเป็นสำคัญ
วันที่ 6 มีนาคม 2561 นายนิสิต  จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย ชี้แจงกรณีหนังสือพิมพ์ผู้จัดการรายวัน 360 องศา และหนังสือพิมพ์มติชน เสนอข่าวนายปลอดประสพ สุรัสวดี โพสต์ข้อความผ่านเฟซบุ๊ก ระบุว่าโครงการไทยนิยมยั่งยืนใช้งบประมาณมากเกินความจำเป็น มีการทุจริตและไม่โปร่งใส
จากกรณีดังกล่าว กระทรวงมหาดไทยขอชี้แจงตามประเด็น ดังนี้
ประเด็นที่ 1 การเก็บข้อมูลความเดือดร้อนของประชาชน ใช้งบประมาณมากเกิน จากการจ่ายค่าเดินทางค่าเบี้ยเลี้ยง และค่าที่พักของเจ้าหน้าที่ เป็นเงินหลายพันล้านบาท ทั้งที่ข้อมูลมีการเก็บรวบรวมกันมาตลอดโดยหน่วยงานของรัฐ
ขอชี้แจงว่า การดำเนินการขับเคลื่อนการพัฒนาประเทศตามโครงการไทยนิยม ยั่งยืน โดยมีทีมระดับตำบลจัดเวทีประชาคม รับฟังปัญหาความต้องการของประชาชนในพื้นที่ ได้บริหารการเบิกจ่ายงบประมาณเป็นไปด้วยความคุ้มค่าและประหยัดเป็นที่ตั้ง โดยในการจัดเวทีประชาคมนี้ได้กำหนดให้เบิกจ่ายเป็นค่าตอบแทนวิทยากรและค่าอาหารเท่านั้น ซึ่งเป็นไปตามระเบียบของทางราชการ ไม่เกินอัตราที่กำหนด
ประเด็นที่ 2 การจ้างบริษัทที่ปรึกษาช่วยเก็บและวิเคราะห์ข้อมูลเพื่อทำโครงการไทยนิยมยั่งยืน  เป็นบริษัทพวกพ้องและเครือญาติ ซึ่งคิดค่าดำเนินการแพงเกินจริง
ขอชี้แจงว่า กระทรวงมหาดไทยได้พัฒนาโปรแกรมรายงาน “ไทยนิยม ยั่งยืน” โดยศูนย์สารสนเทศฯ กรมการปกครองซึ่งเป็นระบบรายงานผลแบบออนไลน์  และมอบหมายให้กรมการปกครองและกรมการพัฒนาชุมชนในพื้นที่เป็นผู้จัดเก็บข้อมูลและวิเคราะห์ข้อมูลผ่านระบบ มิได้จ้างบริษัทที่ปรึกษาช่วยเก็บและวิเคราะห์ข้อมูลเพื่อทำโครงการไทยนิยม ยั่งยืนแต่อย่างใด
ทั้งนี้ กระทรวงมหาดไทยขอเรียนว่า โครงการไทยนิยม ยั่งยืน มุ่งเน้นแก้ไขปัญหาและตอบสนองความต้องการของพี่น้องประชาชนเป็นสำคัญ จึงถือเป็นโครงการของทุกคนทุกฝ่ายที่จะได้มีส่วนร่วมในการขับเคลื่อนโครงการ เพื่อพัฒนาประเทศไปสู่ความมั่นคง มั่งคั่ง ยั่งยืน ต่อไป
------------------------------

ที่มา : http://www.thaigov.go.th/news/contents/details/10579