รัฐบาลไทย-ข่าวทำเนียบรัฐบาล-"ยุติธรรม" เตรียมส่งเสริมความรู้ด้านกฎหมายให้กับนักเรียน

วันพุธที่ 28 มีนาคม 2561
"ยุติธรรม" เตรียมส่งเสริมความรู้ด้านกฎหมายให้กับนักเรียน
"ยุติธรรม" เตรียมส่งเสริมความรู้ด้านกฎหมายให้กับนักเรียน
ในวันพุธที่ ๒๘ มีนาคม ๒๕๖๑ เวลา ๑๓.๓๐ น.
ณ ห้องประชุมพินิจ ๑ กรมพินิจและคุ้มครองเด็กและเยาวชน ชั้น ๕ ศูนย์ราชการเฉลิมพระเกียรติฯ
นางกรรณิการ์ แสงทอง รองปลัดกระทรวงยุติธรรม
ในฐานะประธานคณะทำงานการส่งเสริมการเรียนรู้กฎหมายเกี่ยวกับชีวิตประจำวัน
สำหรับผู้เรียนระดับการศึกษาขั้นพื้นฐาน
เป็นประธานการประชุมคณะทำงานส่งเสริมการเรียนรู้กฎหมายเกี่ยวกับชีวิตประจำวัน
สำหรับผู้เรียนระดับการศึกษาขั้นพื้นฐาน ในส่วนกระทรวงยุติธรรม ครั้งที่ ๒/๒๕๖๑
เพื่อกำหนดองค์ความรู้ด้านกฎหมายให้สอดคล้องกับหลักสูตรแกนกลางของกระทรวงศึกษาธิการ
เพื่อให้นักเรียนระดับชั้นประถมศึกษาถึงระดับชั้นมัธยมศึกษาตอนปลาย ได้มีความรู้ความเข้าใจเกี่ยวกับกฎหมายเบื้องต้น
ที่สอดคล้องกับช่วงวัย และสามารถนำไปใช้ในชีวิตประจำวัน ซึ่งจะเป็นการลดพฤติกรรมเสี่ยง
ที่อาจทำให้เด็กและเยาวชนกระทำผิดหรือตกเป็นเหยื่อได้
ทั้งนี้ ที่ประชุมได้เสนอให้มีการกำหนดประเภทและหมวดหมู่ของกฎหมาย โดยแบ่งเป็น
กฎหมายที่เกี่ยวข้องกับตนเอง ครอบครัว และชุมชน
โดยจะนำกฎหมายเรื่องต่างๆ ที่ผ่านการคัดเลือกแล้วมาจัดหมวดหมู่ตามความเหมาะสม
และสอดคล้องกับหลักสูตรแกนกลางต่อไป
นอกจากนี้ ได้มุ่งเน้นการสร้างการรับรู้ผ่านสื่อโซเชียลมีเดีย โดยเห็นชอบให้สร้างแบนเนอร์
“กฎหมายที่เด็กและเยาวชนควรรู้” ไว้ในเว็บไซต์กระทรวงยุติธรรมและเว็บไซต์ไทยนิยม
เพื่อเป็นช่องทางในการค้นหาและเผยแพร่ข้อมูลกฎหมายดังกล่าว
โดยมีผู้แทนจากกรมพินิจและคุ้มครองเด็กและเยาวชน สำนักงานกิจการยุติธรรม
กรมคุ้มครองสิทธิและเสรีภาพ และสำนักงานปลัดกระทรวงยุติธรรม เข้าร่วมประชุม

ที่มา : http://www.thaigov.go.th/news/contents/details/11142
