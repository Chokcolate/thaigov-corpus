รัฐบาลไทย-ข่าวทำเนียบรัฐบาล-กระทรวงยุติธรรม ปิดฉากการประชุมคณะทำงานจัดทำสนธิสัญญาแม่แบบอาเซียนว่าด้วยการส่งผู้ร้ายข้ามแดน ครั้งที่ ๘


วันพฤหัสบดีที่ 29 มีนาคม 2561
150
กระทรวงยุติธรรม ปิดฉากการประชุมคณะทำงานจัดทำสนธิสัญญาแม่แบบอาเซียนว่าด้วยการส่งผู้ร้ายข้ามแดน ครั้งที่ ๘
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานปิดการประชุมคณะทำงานจัดทำสนธิสัญญาแม่แบบอาเซียนว่าด้วยการส่งผู้ร้ายข้ามแดน ครั้งที่ 8 (8th Meeting of the ASLOM Working Group on the Model ASEAN Extradition Treaty)
เมื่อวันพุธที่ ๒๘ มีนาคม ๒๕๖๑ เวลา ๑๒.๓๐ น.
ณ โรงแรมโนโวเทล เพลินจิต สุขุมวิท กรุงเทพมหานคร
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานปิดการประชุมคณะทำงานจัดทำสนธิสัญญาแม่แบบอาเซียนว่าด้วยการส่งผู้ร้ายข้ามแดน
ครั้งที่ 8 (8th Meeting of the ASLOM Working Group on the Model ASEAN Extradition Treaty)
โดยที่ประชุมได้พิจารณาเห็นชอบเนื้อหาในร่างสนธิสัญญาแม่แบบอาเซียนว่าด้วยการส่งผู้ร้ายข้ามแดน
ในรายละเอียดภาพรวมเป็นที่เรียบร้อยแล้ว และได้เห็นชอบสรุปผลการประชุมฯ
ซึ่งสำนักงานเลขาธิการอาเซียนในฐานะฝ่ายเลขานุการของการประชุมฯ ได้เสนอต่อที่ประชุม
โดยที่ประชุมบันทึกไว้ว่าร่างสนธิสัญญาแม่แบบที่เสร็จสิ้นแล้วดังกล่าว จะต้องนำไปเสนอให้ที่ประชุม
เจ้าหน้าที่อาวุโสอาเซียนด้านกฎหมาย และที่ประชุมรัฐมนตรีด้านกฎหมายอาเซียน พิจารณารับรองต่อไป
โดยขอให้สำนักงานเลขาธิการอาเซียนเป็นผู้ประสานงานเกี่ยวกับกระบวนการในการนำเสนอร่างสนธิสัญญาแม่แบบดังกล่าว
ทั้งนี้ โดยให้คำนึงถึงการประชุมสุดยอดผู้นำอาเซียน ครั้งที่ ๓๒ (32 nd ASEAN Summit)
ที่จะจัดขึ้นระหว่างวันที่ ๒๕ - ๒๘ เมษายน ๒๕๖๑
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ในฐานะประธานการประชุมดังกล่าว
ได้กล่าวปิดการประชุมฯ โดยกล่าวขอบคุณสิงคโปร์ในฐานะประเทศเจ้าภาพการประชุมฯ ครั้งที่ ๗ ที่ผ่านมา
ที่ทำให้คณะทำงานดำเนินงานมาจนถึงช่วงสุดท้ายของการพิจารณาร่างสนธิสัญญาแม่แบบฯ
ซึ่งประเทศสมาชิกอาเซียนจะสามารถนำสนธิสัญญาแม่แบบดังกล่าวไป
ใช้เป็นมาตรฐานในการเจรจาระหว่างกัน และสร้างความร่วมมือด้านกระบวนการยุติธรรมทางอาญา
ในภูมิภาคอาเซียนให้เกิดความเข้มแข็งต่อไป ตลอดจนกล่าวขอบคุณประเทศสมาชิกอาเซียน
และสำนักงานเลขาธิการอาเซียนที่ได้มาเยือนประเทศไทย และร่วมกันพิจารณาร่างสนธิสัญญาฯ จนแล้วเสร็จในครั้งนี้

ที่มา : http://www.thaigov.go.th/news/contents/details/11164