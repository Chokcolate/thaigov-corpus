รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 23 กุมภาพันธ์ 2561

วันศุกร์ที่ 23 กุมภาพันธ์ 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 23 กุมภาพันธ์ 2561
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา      สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 23 กุมภาพันธ์ 2561 เวลา 20.15 น. ในประเด็นต่าง ๆ ซึ่งสรุปสาระสำคัญได้ดังนี้
เนื่องในวันมาฆบูชา ซึ่งปีนี้ตรงกับวันพฤหัสบดีที่ 1 มีนาคม รัฐบาลขอเชิญชวนพุทธศาสนิกชนคนไทยทุกคน พาลูก หลาน และคนในครอบครัว ร่วมใจกันปฏิบัติกิจกรรมทางพระพุทธศาสนา ณ วัด หรือศาสนสถานในชุมชนใกล้บ้าน ด้วยการทำบุญ ตักบาตร เวียนเทียน ฟังพระธรรมเทศนา รักษาศีล เจริญจิตภาวนา เพื่อถวายเป็นพุทธบูชา น้อมนำจิตใจให้ระลึกถึงคำสอนโอวาทปาฏิโมกข์ที่องค์สมเด็จพระสัมมาสัมพุทธเจ้าได้ประทานไว้ให้ชาวพุทธ อันเป็นหัวใจพระพุทธศาสนา คือ การทำความดี ละเว้นความชั่ว ทำจิตใจบริสุทธิ์ เพื่อเสริมสร้างความร่มเย็นเป็นสุขให้แก่ตนเอง เป็นสิริมงคลแก่ครอบครัว และความรุ่งเรืองมาสู่สังคมประเทศชาติ ซึ่งเป็นการสืบสานพระพุทธศาสนาให้คงอยู่อย่างยั่งยืนตลอดไป
สำหรับการเข้าคูหาเลือกตั้งนั้น นายกรัฐมนตรีอยากให้พี่น้องประชาชน มีความรู้ หลักคิด และหลักการเลือกสมาชิกสภาผู้แทนราษฎรที่มีคุณภาพ หลีกเลี่ยงผู้สมัครรับเลือกตั้งที่มีพฤติกรรมไม่เหมาะสม หรือพรรคที่มีนโยบายในลักษณะสัญญาว่าจะให้เพื่อดึงดูดใจ หรือขัดแย้งพันธกรณีต่างประเทศ เป็นต้น                 ปัจจุบันอยู่ระหว่างการออกกฎหมายลูก 4 ฉบับ ที่จำเป็นต่อการเลือกตั้ง ประกอบด้วย 1) กฎหมายลูกว่าด้วยคณะกรรมการการเลือกตั้ง 2) กฎหมายลูกว่าด้วยพรรคการเมือง 3) กฎหมายลูกว่าด้วยการเลือกตั้งสมาชิกสภาผู้แทนราษฎร และ 4) กฎหมายลูกว่าด้วยการได้มาซึ่งสมาชิกวุฒิสภา และ 2 ฉบับท้าย อยู่ในขั้นตอนการพิจารณาของคณะกรรมาธิการร่วม 3 ฝ่าย เพื่อให้เป็นไปตามเจตนารมณ์ของรัฐธรรมนูญฉบับปัจจุบัน ส่วนร่าง พ.ร.บ.ว่าด้วยการเลือกตั้งสมาชิกสภาผู้แทนราษฎรที่คาดการณ์กันว่า น่าจะประกาศใช้ในเดือนมิถุนายนปีนี้ แล้วให้บังคับใช้ในอีก 90 วัน คือ เดือนกันยายน ในการเลือกตั้งอาจจะเกิดขึ้นในเดือนใดก็ได้ ภายใน 150 วันหลังจากนั้น ขึ้นอยู่กับความพร้อมของทุกฝ่าย ทั้งพรรคการเมือง ผู้สมัครรับเลือกตั้ง สำนักงานคณะกรรมการการเลือกตั้ง ถือเป็นวาระสำคัญของชาติที่เป็นไปตาม Roadmap ประเทศ อย่างชัดเจนที่สุด   เมื่อกลางสัปดาห์ที่ผ่านมานายกรัฐมนตรีได้เดินทางไปลงพื้นที่พบปะพี่น้องประชาชนในจังหวัดนครปฐมและได้เยี่ยมเยียนโครงการต่างๆ ในพื้นที่ และแสดงความยินดีที่เห็นหลายโครงการประสบความสำเร็จ สามารถประยุกต์ใช้หรือนำหลักคิดทฤษฎีเกษตรต่าง ๆ ภายใต้ศาสตร์พระราชามาผสมผสานในการสร้างมูลค่าเพิ่ม สร้างความยั่งยืนให้กับอาชีพและรายได้ คือ ศูนย์การเรียนรู้การเพิ่มประสิทธิภาพการผลิตสินค้าเกษตร (ศพก.) ต.แหลมบัว อ.นครชัยศรี ที่เป็นจุดเรียนรู้ด้านการเกษตร และเรียนรู้ของเกษตรกร รวมถึงประชาชนที่สนใจที่จะเรียนรู้จากเกษตรกรต้นแบบที่ทำอาชีพการเกษตรและประสบความสำเร็จ โดยได้เดินทางไปเยี่ยมชมแปลงนาบัวลุงแจ่ม สวัสดิ์โต ที่บ้านศาลาดิน ต. มหาสวัสดิ์ อ. พุทธมณฑล ซึ่งเป็นหนึ่งในที่ดินพระราชทานตามแนวพระราชดำริในพระบาทสมเด็จพระเจ้าอยู่หัว รัชกาลที่ 9 ตั้งแต่ปี 2518 เพื่อแก้ปัญหาเกษตรกรไม่มีที่ประกอบอาชีพ ซึ่งนับเป็นต้นแบบของการปฏิรูปที่ดินของประเทศไทย อีกทั้งยังพัฒนาแหล่งท่องเที่ยวเชิงวิถีชีวิต สร้างผลิตภัณฑ์ชุมชนที่เป็นเอกลักษณ์ของพื้นที่ บนพื้นฐานความต้องการและการมีส่วนร่วมของคนในชุมชนทำให้มีความเป็นอยู่ที่ดีขึ้นในปัจจุบัน พร้อมทั้งกล่าวขอบคุณพี่น้องประชาชน ข้าราชการในพื้นที่และทุกภาคส่วนที่ให้การต้อนรับอย่างอบอุ่น ให้ความเป็นกันเอง ซึ่งจะเป็นประโยชน์อย่างยิ่งในการช่วยให้นโยบายของรัฐสามารถทำได้อย่างตรงจุด
ในอนาคตการบริหารราชการแผ่นดินของประเทศไทย จะมียุทธศาสตร์ชาติ 20 ปี และแผนปฏิรูปประเทศประเด็นต่างๆ เป็นกรอบ ภายใต้บทบัญญัติของรัฐธรรมนูญฉบับปัจจุบัน ช่วงนี้อยู่ระหว่างการประชาสัมพันธ์เพื่อรับฟังความคิดเห็นเพิ่มเติมจากทุกภาคส่วน ก่อนที่คณะกรรมการที่รับผิดชอบจะนำข้อเสนอแนะต่าง ๆ มาปรับปรุง แก้ไข และเพิ่มเติม แล้วเสนอให้คณะรัฐมนตรีทราบ และมีผลบังคับใช้ต่อไป  รวมถึงการพิจารณาของสภาผู้แทนราษฎร จะต้องมีการประเมินทุก ๆ 5 ปี คู่ขนานกับการปรับปรุงแผนพัฒนาเศรษฐกิจและสังคมแห่งชาติ ฉบับที่ 12 – 15
สำหรับการให้เพิ่มช่องทางสื่อสาร โดยเปิด Website และ Facebook ชื่อ “สายตรง ไทยนิยม” เพื่อรับคำร้องเรียน ร้องทุกข์ ข้อเสนอแนะ แสดงความคิดเห็น และใช้ในการกระจายข้อมูลข่าวสารจากภาครัฐ ข้อมูลสาธารณะประโยชน์ ข้อเท็จจริงต่าง ๆ ที่อยู่ในความสนใจของประชาชนเป็นสำคัญ เสริมช่องทางเดิมที่มี ทั้งสายด่วน 1111 และ 1567 โทรฟรีทั่วไทย ตลอด 24 ชั่วโมง
สำนักงานคณะกรรมการพัฒนาการเศรษฐกิจและสังคมแห่งชาติ ได้ประกาศตัวเลขการขยายตัวทางเศรษฐกิจของไทย ว่าในไตรมาสสุดท้ายของปี 2560 ขยายตัวจากไตรมาสเดียวกันปีก่อนหน้าที่ร้อยละ 4.0  โดยเป็นผลจากการส่งออกสินค้าที่ขยายตัวต่อเนื่อง ในเกือบทุกหมวดสินค้า สอดคล้องกับความต้องการจากต่างประเทศที่ดีขึ้นและการท่องเที่ยวที่ขยายตัวดี โดยเฉพาะจากนักท่องเที่ยวจีน รวมถึงการบริโภคในภาคเอกชนที่เร่งขึ้นจากรายได้นอกภาคเกษตร สำหรับภาคการผลิต จะเห็นว่าภาคอุตสาหกรรมขยายตัวได้ดีต่อเนื่อง โดยเฉพาะในหมวดการผลิตเพื่อการส่งออกที่ดีขึ้นต่อเนื่อง อีกทั้งด้านที่ขยายตัวได้ดีคือโรงแรมและภัตตาคาร จากนักท่องเที่ยว ทั้งประเทศไทย และต่างประเทศ ซึ่งก็ได้ส่งผลไปยังภาคขนส่ง และการคมนาคม อย่างไรก็ดี ภาคเกษตรในไตรมาสสุดท้าย ต้องประสบปัญหาฝนตกชุก และอุทกภัยในบางพื้นที่ จึงทำให้ในภาพรวมยังไม่ดีขึ้นเทียบเท่ากับภาคอื่น ๆ รวมถึงการบริหารจัดการน้ำที่รัฐบาลเร่งดำเนินการมาตลอด คาดว่าจะช่วยบรรเทาปัญหาของพี่น้องเกษตรกรได้ หากมองภาพรวมทั้งปี 2560 เศรษฐกิจไทยขยายตัวจาก ปี 2559 ที่ร้อยละ 3.9 หลัก ๆ มาจากการส่งออกสินค้า และภาคการท่องเที่ยวที่ปรับดีขึ้น สำหรับการบริโภคและการลงทุนภาคเอกชน ก็ถือว่าฟื้นตัวต่อเนื่อง และในปี 2561 นี้ เศรษฐกิจไทยน่าจะขยายตัวได้ดีอย่างต่อเนื่อง เพราะมีปัจจัยบวกจากการเติบโตของเศรษฐกิจประเทศคู่ค้า รวมถึงการลงทุนของภาคเอกชน ส่วนหนึ่งมาจากโครงการร่วมทุนของรัฐบาลและเอกชน
ในปี 2561 นี้ รัฐบาลมีแนวทางที่จะบริหารเศรษฐกิจ 4 ด้าน เพื่อเพิ่มความเข้มแข็งทางรายได้ให้กับพี่น้องประชาชน ประกอบด้วย การสนับสนุนการขยายตัวของการผลิตนอกภาคเกษตร ให้สามารถขยายตัวได้ต่อเนื่อง ทั้งภาคอุตสาหกรรมและการท่องเที่ยว การขับเคลื่อนการลงทุนภาครัฐ ทั้งในเรื่องการลงทุนในโครงสร้างพื้นฐาน และในพื้นที่เขตเศรษฐกิจต่าง ๆ ซึ่งจะเป็นส่วนช่วยกระตุ้นการลงทุนภาคเอกชน การดูแลพี่น้องเกษตรกรและผู้มีรายได้น้อย รวมถึง SMEs ผ่านโครงการต่าง ๆ เพื่อรองรับความผันผวนของดินฟ้าอากาศและการจัดการกับความเสี่ยงที่ผลผลิตจะเสียหาย และการเตรียมพร้อมด้านแรงงาน โดยยกระดับคุณภาพแรงงานให้เพียงพอเพื่อรองรับการขยายตัวของภาคการผลิตและการลงทุน นอกจากจะช่วยขับเคลื่อนให้เศรษฐกิจไทยเติบโตได้อย่างต่อเนื่องและยั่งยืนแล้ว ยังจะช่วยเป็นรากฐานที่เข้มแข็งในการสนับสนุนการปฏิรูปประเทศตามแผนงานและแผนยุทธศาสตร์ชาติในระยะต่อไปด้วย
.....................................................
กลุ่มประช่าสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10333
