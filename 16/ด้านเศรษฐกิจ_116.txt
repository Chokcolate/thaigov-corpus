รัฐบาลไทย-ข่าวทำเนียบรัฐบาล-การท่าเรือแห่งประเทศไทยเตรียมจัดการแข่งขันเดิน - วิ่ง การกุศล “การท่าเรือ มินิมาราธอน 2018”


วันอังคารที่ 6 มีนาคม 2561
188
การท่าเรือแห่งประเทศไทยเตรียมจัดการแข่งขันเดิน - วิ่ง การกุศล “การท่าเรือ มินิมาราธอน 2018”
เรือตรี ทรงธรรม จันทประสิทธิ์ รองผู้อำนวยการการท่าเรือแห่งประเทศไทย สายวิศวกรรม รักษาการแทนผู้อำนวยการการท่าเรือแห่งประเทศไทย กระทรวงคมนาคม กล่าวว่า การท่าเรือแห่งประเทศไทย (กทท.) เตรียมจัดการแข่งขันเดิน - วิ่ง การกุศล “การท่าเรือ มินิมาราธอน 2018”
ครั้งที่ 6 ประจำปี 2561 (PAT Mini Marathon 2018) เนื่องในโอกาสครบรอบวันคล้ายวันสถาปนา กทท. 67 ปี เพื่อส่งเสริมและสนับสนุนให้พนักงาน ครอบครัว และประชาชนทั่วไปได้ออกกำลังกายเพื่อสุขภาพ สร้างมิตรภาพและความสามัคคี รวมทั้งให้การช่วยเหลือด้านสาธารณกุศล โดย กทท. จะนำเงินรายได้หลังหักค่าใช้จ่ายมอบให้กับโรงเรียนตำรวจตระเวนชายแดนที่ 33 บ้านแม่ขอ ตำบลแม่นาจร อำเภอแม่แจ่ม จังหวัดเชียงใหม่
การแข่งขันเดิน - วิ่ง การกุศลในครั้งนี้ มีกำหนดจัดขึ้นในวันอาทิตย์ที่ 20 พฤษภาคม 2561 ตั้งแต่เวลา 06.00 น. โดยมีจุดเริ่มต้นที่อาคารที่ทำการ กทท. ใช้เส้นทางการขนส่งสินค้าริมแม่น้ำเจ้าพระยา รวมระยะทาง 10 กิโลเมตร ซึ่งเปิดรับสมัครผู้เข้าร่วมการแข่งขัน จำนวน 3,000 คน แบ่งการแข่งขันออกเป็น 2 ประเภท ดังนี้ 1) การวิ่งมินิมาราธอน 10 กิโลเมตร ชาย จำนวน 8 รุ่น/ตามกลุ่มอายุ และหญิง จำนวน 8 รุ่น/ตามกลุ่มอายุ ชิงรางวัลชนะเลิศประเภท Over all ชาย/หญิง 2) กิจกรรมเดิน - วิ่ง เพื่อสุขภาพ 5 กิโลเมตร โดยจะปล่อยตัวเวลา 06.20 น. ค่าสมัครคนละ 400 บาท ซึ่งผู้สมัครจะได้รับเบอร์ติดหน้าอก 1 ใบ เสื้อที่ระลึก 1 ตัว เหรียญที่ระลึกสำหรับผู้เข้าร่วมกิจกรรมในวันแข่งขัน และลุ้นรับของรางวัลมากมายภายในงาน
ทั้งนี้ ผู้ที่สนใจสามารถสมัครเข้าร่วมแข่งขันได้ที่ อาคารที่ทำการ กทท. ชั้น 1 อาคารเอ บริเวณลานน้ำพุ ตั้งแต่บัดนนี้ถึงวันที่ 30 มีนาคม 2561 หรือจนกว่าจะครบจำนวน 3,000 คน ติดต่อสอบถามรายละเอียดเพิ่มเติมได้ที่ คุณสุวิชชัย โทร. 081-734-8680 และคุณธวัชชัย โทร. 087-798-4866

ที่มา : http://www.thaigov.go.th/news/contents/details/10546