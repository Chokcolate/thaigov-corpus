รัฐบาลไทย-ข่าวทำเนียบรัฐบาล-สธ.ให้บริการฉีดวัคซีนป้องกันโรคไข้กาฬหลังแอ่นและไข้หวัดใหญ่ฟรี แก่ผู้เดินทางประกอบพิธีฮัจย์

วันจันทร์ที่ 5 มีนาคม 2561
สธ.ให้บริการฉีดวัคซีนป้องกันโรคไข้กาฬหลังแอ่นและไข้หวัดใหญ่ฟรี แก่ผู้เดินทางประกอบพิธีฮัจย์
กระทรวงสาธารณสุข ฉีดวัคซีนป้องกันโรคไข้กาฬหลังแอ่นและไข้หวัดใหญ่ฟรี ให้ชาวไทยมุสลิมที่จะเดินทางไปแสวงบุญพิธีฮัจย์ ประจำปี 2561จำนวน 13,000 คน พร้อมจัดทีมแพทย์พยาบาล ดูแลสุขภาพระหว่างประกอบศาสนกิจที่ประเทศซาอุดิอาระเบีย
วันนี้(5 มีนาคม 2560) ที่ศูนย์บริหารกิจการศาสนาอิสลามแห่งชาติ เฉลิมพระเกียรติ กรุงเทพมหานคร   ศ.คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์เจษฎา โชคดำรงสุข ปลัดกระทรวงสาธารณสุข นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค นายอับดุล อิลาห์ อัลชุอัยบี อุปทูตซาอุดิอาระเบีย ประจำประเทศไทยดร.ยูซุฟ บินดุลเลาะห์ อัลฮามูดี ทูตวัฒนธรรมซาอุดิอาระเบีย ประจำประเทศไทย และนายอาศิส พิทักษ์คุมพล จุฬาราชมนตรี ร่วมพิธีเปิดโครงการสร้างเสริมภูมิคุ้มกันโรคติดต่อแก่ชาวไทยมุสลิมที่ไปแสวงบุญพิธีฮัจย์ประจำปี 2561 ณ ประเทศซาอุดิอาระเบีย โดยในวันนี้มีผู้มารับบริการฉีดวัคซีนจำนวน 2,000 คน
ศ.คลินิก เกียรติคุณ นพ.ปิยะสกล กล่าวว่า รัฐบาลมีความห่วงใยต้องการให้ชาวไทยมุสลิมมีคุณภาพชีวิตที่ดี ให้กระทรวงสาธารณสุข ดูแลสุขภาพชาวไทยมุสลิมที่จะเดินทางไปประกอบพิธีฮัจย์ ที่ประเทศซาอุดิอาระเบีย ซึ่งผู้ที่จะเดินทางต้องเตรียมความพร้อมด้านสุขภาพทั้งก่อนการเดินทาง และระหว่างประกอบพิธี เนื่องจากต้องอยู่รวมกันเป็นจำนวนมาก จึงมีโอกาสที่จะเกิดโรคระบบทางเดินหายใจ และโรคติดเชื้อระบบทางเดินอาหารกระทรวงสาธารณสุขจึงมีแนวทางการดูแลสุขภาพผู้แสวงบุญ โดยก่อนเดินทางจะตรวจสุขภาพและฉีดวัคซีนป้องกันโรคไข้กาฬหลังแอ่น วัคซีนป้องกันโรคไข้หวัดใหญ่ฟรี แก่ผู้ที่จะเดินทางไปพิธีฮัจย์  และในปีนี้มีการเตรียมระบบฐานข้อมูลด้านสุขภาพของผู้แสวงบุญ เพื่อการเฝ้าระวังและติดตาม โดยจะรายงานสถานะสุขภาพแบบ Real time และมีสมุดวัคซีนที่สามารถตรวจสอบความถูกต้องได้ พร้อมทั้งส่งหน่วยแพทย์ฮัจย์ไทย(Thai hajj medical office) ประกอบด้วยทีมสหวิชาชีพในการดูแลสุขภาพ จำนวน 3 ทีม รวมทั้งสิ้น 42 คน เพื่อดูแลรักษาผู้เจ็บป่วยระหว่างการประกอบพิธีฮัจย์
ทางด้านนายแพทย์เจษฎา โชคดำรงสุข ปลัดกระทรวงสาธารณสุข กล่าวว่า  ในปีนี้มีชาวไทยมุสลิม จำนวน 13,000 คน เดินทางไปประกอบพิธีฮัจย์ ณ ประเทศซาอุดิอาระเบีย กรมควบคุมโรค ได้จัดอบรมให้ความรู้แก่ ผู้นำกลุ่มแซะห์ รวมถึงผู้ที่จะเดินทางไปแสวงบุญ ทั้งการเตรียมตัว การปฏิบัติตัวก่อนขึ้นเครื่องบิน การดูแลสุขภาพตนเองระหว่างประกอบศาสนกิจ และหลังเดินทางกลับ สำหรับชาวไทยมุสลิมสามารถรับบริการฉีดวัคซีนก่อนเดินทางได้ที่ 1.สถาบันบำราศนราดูร จังหวัดนนทบุรี 2.สถานเสาวภา สภากาชาดไทย กรุงเทพฯ 3.โรงพยาบาลเวชศาสตร์เขตร้อน ถนนราชวิถี กรุงเทพฯ 4.ศูนย์วัณโรคเขต 1 สำนักงานป้องกันควบคุมโรคเชียงใหม่ 5.สำนักงานสาธารณสุขจังหวัด 14 จังหวัดภาคใต้ 6.ศูนย์หาดใหญ่นวรัตน์ จังหวัดสงขลา 7.คลินิกเวชศาสตร์การเดินทางและท่องเที่ยว 9 แห่ง 8.ด่านควบคุมโรคติดต่อระหว่างประเทศท่าเรือกรุงเทพ 9.ด่านควบคุมโรคติดต่อระหว่างประเทศท่าอากาศยานหาดใหญ่ 10.ด่านควบคุมโรคติดต่อระหว่างประเทศพรมแดนสะเดา และ11.สำนักงานป้องกันควบคุมโรคเขตเมือง หรือติดต่อสอบถามข้อมูลเพิ่มเติมได้ที่สายด่วน กรมควบคุมโรค หมายเลข 1422
******************    5 มีนาคม 2561

ที่มา : http://www.thaigov.go.th/news/contents/details/10502
