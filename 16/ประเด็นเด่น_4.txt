รัฐบาลไทย-ข่าวทำเนียบรัฐบาล-กระทรวงมหาดไทยชี้แจง กรณีข่าวการใช้งบประมาณ ในโครงการไทยนิยมยั่งยืน

วันศุกร์ที่ 23 กุมภาพันธ์ 2561
กระทรวงมหาดไทยชี้แจง กรณีข่าวการใช้งบประมาณ ในโครงการไทยนิยมยั่งยืน
กระทรวงมหาดไทย ชี้แจงกรณีหนังสือพิมพ์ผู้จัดการเสนอข่าวการใช้งบประมาณในโครงการไทยนิยมยั่งยืน
วันที่ 16 กุมภาพันธ์ 2561 นายนิสิต  จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย ชี้แจงกรณีหนังสือพิมพ์ผู้จัดการ คอลัมน์ ข่าวปนคน คนปนข่าว เสนอข่าวการใช้งบประมาณในโครงการไทยนิยมยั่งยืน ดังนี้
กระทรวงมหาดไทยขอชี้แจงว่า การดำเนินการขับเคลื่อนการการพัฒนาประเทศตามโครงการไทยนิยม ยั่งยืนโดยการจัดเวทีประชาคม จำนวน 4 ครั้ง เป็นไปตามหน้าที่ของรัฐ ตามรัฐธรรมนูญแห่งราชอาณาจักรไทย พุทธศักราช 2560 มาตรา 78  กำหนดให้รัฐพึงส่งเสริมให้ประชาชนและชุมชนมีความรู้ความเข้าใจที่ถูกต้องเกี่ยวกับการปกครองระบอบประชาธิปไตยอันมีพระมหากษัตริย์ทรงเป็นประมุข และมีส่วนร่วมในการพัฒนาประเทศด้านต่างๆ การจัดทําบริการสาธารณะทั้งในระดับชาติและระดับท้องถิ่น การตรวจสอบการใช้อํานาจรัฐการต่อต้านการทุจริตและประพฤติมิชอบ  รวมตลอดทั้งการตัดสินใจทางการเมือง และการอื่นใดบรรดาที่อาจมีผลกระทบต่อประชาชนหรือชุมชน
สำหรับการจัดทำเวทีประชาคม จำนวน 4 ครั้ง มีวัตถุประสงค์เพื่อเป็นการสร้างการมีส่วนร่วมของประชาชนในพื้นที่ และสอบถามชีวิตความเป็นอยู่/การประกอบอาชีพ โดยวิเคราะห์ปัญหาความเดือนร้อนของประชาชนและชุมชน รวมทั้งเยี่ยมเยือนประชาชนทั้งรายครัวเรือนและรายบุคคล โดยค้นหาความต้องการของประชาชน/หมู่บ้าน/ชุมชน เพื่อจัดทำโครงการที่แก้ไขปัญหาในพื้นทีที่สอดคล้องกับความต้องการที่แท้จริงของประชาชน อันจะเป็นการพัฒนาคุณภาพชีวิตความเป็นอยู่ที่ดีขึ้น ซึ่งการดำเนินการดังกล่าวเป็นไปตามวัตถุประสงค์ของงบประมาณในการแก้ไขปัญหาความเดือดร้อนที่เป็นปัญหาเร่งด่วนของประชาชนที่เกี่ยวกับการประกอบอาชีพ/สร้างรายได้หรือการดำรงชีวิตเป็นปกติสุขของประชาชน รวมทั้งเป็นการสนับสนุนการดำเนินงานตามนโยบายรัฐบาล และวาระแห่งชาติ ทั้งนี้การใช้จ่ายงบประมาณจะต้องเป็นไปตามหลักเกณฑ์และระเบียบของกระทรวงการคลังกำหนด
นอกจากนี้ การจัดเวทีประชาคมทั้ง 4 ครั้ง เป็นการสร้างการรับรู้ความเข้าใจ ปรับความคิด และตระหนักถึงความสำคัญของการปฏิบัติตามสัญญาประชาคม รู้สิทธิ รู้หน้าที่ รู้กฎหมาย รู้รักประชาธิปไตย รู้กลไกการบริหารราชการ  รวมทั้งการมีส่วนร่วมในการพัฒนาวิถีไทยวิถีพอเพียง รู้เท่าทันเทคโนโลยีและการร่วมแก้ไขปัญหายาเสพติด  ซึ่งการแก้ไขปัญหาความเดือดร้อนของประชาชนและการสร้างการรับรู้ตามประเด็นดังกล่าว เป็นนโยบายการขับเคลื่อนการการพัฒนาประเทศตามโครงการไทยนิยม ยั่งยืน โดยสร้างการมีส่วนร่วมของประชาชนทั้งประเทศเพื่อพัฒนาประเทศไทยนิยมสู่ความยั่งยืน
------------------------------

ที่มา : http://www.thaigov.go.th/news/contents/details/10194
