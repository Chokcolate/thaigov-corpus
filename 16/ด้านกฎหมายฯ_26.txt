รัฐบาลไทย-ข่าวทำเนียบรัฐบาล-ยธ.ลงพื้นที่จังหวัดสมุทรสงคราม ติดตามผลการดำเนินงานด้านการอำนวยความยุติธรรมให้กับประชาชนในพื้นที่

วันอังคารที่ 6 มีนาคม 2561
ยธ.ลงพื้นที่จังหวัดสมุทรสงคราม ติดตามผลการดำเนินงานด้านการอำนวยความยุติธรรมให้กับประชาชนในพื้นที่
กระทรวงยุติธรรมลงพื้นที่จังหวัดสมุทรสงคราม ติดตามผลการดำเนินงานด้านการอำนวยความยุติธรรมให้กับประชาชนในพื้นที่
ในวันจันทร์ที่ ๕ มีนาคม ๒๕๖๑ เวลา ๑๐.๐๐ น. นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม พร้อมด้วยพลตำรวจเอก เรืองศักดิ์ จริตเอก ที่ปรึกษารัฐมนตรีว่าการกระทรวงยุติธรรม และผู้บริหารกระทรวงยุติธรรม ตรวจเยี่ยมหน่วยงานในสังกัดกระทรวงยุติธรรมในพื้นที่จังหวัดสมุทรสงคราม ประกอบด้วย สำนักงานคุมประพฤติจังหวัดสมุทรสงคราม เรือนจำกลางสมุทรสงคราม สำนักงานยุติธรรมจังหวัดสมุทรสงคราม สำนักงานบังคับคดีจังหวัดสมุทรสงคราม และสถานพินิจและคุ้มครองเด็กและเยาวชนจังหวัดสมุทรสงคราม
ต่อจากนั้น ในเวลา ๑๓.๐๐ น. ผู้ช่วยรัฐมนตรีประจำกระทรวงยุติธรรม พร้อมด้วยคณะผู้บริหารกระทรวงยุติธรรม เข้าร่วมประชุมเพื่อติดตามผลการดำเนินงานในการอำนวยความยุติธรรมเพื่อลดความเหลื่อมล้ำในระดับพื้นที่ร่วมกับหัวหน้าหน่วยงานในสังกัดกระทรวงยุติธรรม จังหวัดสมุทรสงคราม และผู้แทนส่วนราชการในจังหวัดสมุทรสงคราม ณ อาคารบูรณาการกระทรวงยุติธรรมจังหวัดสมุทรสงคราม
ทั้งนี้ จากการรายงานผลการดำเนินงานด้านการอำนวยความยุติธรรมให้กับประชาชนในพื้นที่ พบว่า มีประชาชนติดต่อขอรับบริการจากสำนักงานยุติธรรมจังหวัดสมุทรสงคราม ทั้งในส่วนของการขอรับความช่วยเหลือเงินสนับสนุนจากกองทุนยุติธรรม มีการขอยื่นคำขอรับความช่วยเหลือเพิ่มขึ้นทุกปี ซึ่งส่วนใหญ่เป็นผู้ต้องหาและจำเลยในคดีเกี่ยวกับยาเสพติด โดยคณะอนุกรรมการฯ จะพิจารณาถึงพฤติกรรมและประวัติการกระทำความผิดก่อนที่จะให้ความช่วยเหลือจากกองทุนยุติธรรม ในส่วนของการขอรับการช่วยเหลือทางการเงินแก่ผู้เสียหายและจำเลยในคดีอาญา มีการยื่นคำขอรับความช่วยเหลือเพิ่มขึ้นทุกปีเช่นกัน ซึ่งส่วนใหญ่จะเป็นคดีต่อชีวิต เพศ และคดีร่างกาย ในส่วนของการขอรับบริการปรึกษาปัญหากฎหมายจากคลินิกยุติธรรม ส่วนใหญ่เป็นคดีแพ่ง ได้แก่ สัญญา หนี้ ที่ดิน เป็นต้น นอกจากนี้ ในส่วนของการไกล่เกลี่ยระงับข้อพิพาทในชุมชนผ่านกลไกการดำเนินงานของศูนย์ยุติธรรมชุมชน ซึ่งในจังหวัดสมุทรสงครามมีศูนย์ยุติธรรมชุมชน จำนวน ๔๐ ศูนย์ โดยสามารถดำเนินการไกล่เกลี่ยข้อพิพาทให้กับประชาชนได้มากกว่า ๘๐ เปอร์เซนต์ ผู้ช่วยรัฐมนตรีประจำกระทรวงยุติธรรม ได้เน้นย้ำให้หน่วยงานในสังกัดกระทรวงยุติธรรมในพื้นที่ให้บริการประชาชนในการอำนวยความยุติธรรม เพื่อลดความเหลื่อมล้ำ เพื่อให้ประชาชนได้รับบริการด้านงานยุติธรรมได้อย่างสะดวก ทั่วถึง รวดเร็ว และเป็นธรรม และเน้นน้ำในส่วนนโยบายของรัฐมนตรีว่าการกระทรวงยุติธรรมที่ให้ความสำคัญกับการส่งเสริมคนดีสู่สังคม โดยการพัฒนาอาชีพและส่งเสริมอาชีพผู้ต้องขัง ผู้พ้นโทษ รวมถึงครอบครัวของผู้ต้องขังให้มีอาชีพ สามารถดำรงชีวิตในสังคมได้อย่างปกติสุข ไม่หวนกลับไปกระทำผิดซ้ำ นอกจากนี้ ให้บูรณาการการทำงานร่วมกันระหว่างภาครัฐ ภาคเอกชน และภาคประชาสังคม เพื่อให้ผู้พ้นโทษสามารถดำรงชีวิตได้อย่างปกติสุขอย่างมั่นคงและยั่งยืน
ทั้งนี้ ในส่วนของการดำเนินงานด้านการป้องกันและแก้ไขปัญหายาเสพติด ขอให้มีกลไกเฝ้าระวังยาเสพติดในพื้นที่ รวมทั้งในเชิงด้านการป้องกัน โดยร่วมกับโรงเรียน สถานศึกษาให้ความรู้แก่เด็กและเยาวชน เพื่อสร้างภูมิคุ้มกันให้ห่างไกลจากยาเสพติด

ที่มา : http://www.thaigov.go.th/news/contents/details/10548
