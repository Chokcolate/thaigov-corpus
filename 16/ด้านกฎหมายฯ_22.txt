รัฐบาลไทย-ข่าวทำเนียบรัฐบาล-กระทรวงยุติธรรม ร่วมจัดการประชุมระดับสูงว่าด้วยการพัฒนาอย่างยั่งยืน และการป้องกันอาชญากรรม เพื่อสังคมที่สงบสุข


วันจันทร์ที่ 5 มีนาคม 2561
311
กระทรวงยุติธรรม ร่วมจัดการประชุมระดับสูงว่าด้วยการพัฒนาอย่างยั่งยืน และการป้องกันอาชญากรรม เพื่อสังคมที่สงบสุข
กระทรวงยุติธรรม ร่วมจัดการประชุมระดับสูงว่าด้วยการพัฒนาอย่างยั่งยืนและการป้องกันอาชญากรรม เพื่อสังคมที่สงบสุข
เมื่อวันจันทร์ที่ ๕ มีนาคม ๒๕๖๑ เวลา ๑๐.๐๐ น.
พระเจ้าหลานเธอ พระองค์เจ้าพัชรกิติยาภา
องค์ประธานคณะที่ปรึกษาพิเศษ สถาบันเพื่อการยุติธรรมแห่งประเทศไทย
ในฐานะทูตสันถวไมตรี ด้านหลักนิติธรรมสำหรับเอเชียตะวันออกเฉียงใต้
ทรงเป็นองค์ปาฐกเปิดการประชุมระดับสูง
ภายใต้หัวข้อ “การพัฒนาอย่างยั่งยืน การป้องกันอาชญากรรม และสังคมที่สงบสุข
ในภูมิภาคเอเชียตะวันออกเฉียงใต้”
จัดโดย สำนักงานป้องกันยาเสพติดและปราบปรามอาชญากรรมแห่งสหประชาชาติ (UNODC)
และสถาบันเพื่อการยุติธรรมแห่งประเทศไทย (TIJ)
เพื่อเป็นเวทีแลกเปลี่ยนความคิดเห็นเกี่ยวกับความเชื่อมโยงระหว่างหลักนิติธรรมกับการพัฒนาอย่างยั่งยืน
ตลอดจนสร้างการแลกเปลี่ยนเรียนรู้เกี่ยวกับแนวปฏิบัติด้านการป้องกันอาชญากรรม
และกระบวนการยุติธรรมทางอาญา
โดยที่ประชุมได้หารือในประเด็นต่างๆ เช่น ความจำเป็นที่จะต้องเกิดการประสานงานอย่างทั่วถึง
และครอบคลุม เพื่อที่จะบรรลุเป้าหมายการพัฒนาอย่างยั่งยืน (SDGs)
ความสำคัญของการสะท้อนปัญหาที่เกิดขึ้นในภูมิภาคเอเชียตะวันออกเฉียงใต้ที่ควรได้รับการแก้ไข
โดยกระบวนการยุติธรรมทางอาญาและแนวทางเสริมสร้างความมั่นคงสาธารณะ
ได้แก่ ปัญหาอาชญากรรมข้ามชาติในรูปแบบต่าง ๆ การผลิตและการค้ายาเสพติด
รวมไปถึงปัญหาคอรัปชั่น โดยสิ่งสำคัญในการบรรลุการพัฒนาอย่างยั่งยืน
คือ การระบุถึงปัญหาและแนวทางในการป้องกันอาชญากรรมตั้งแต่เริ่มต้น
โอกาสนี้ ศาสตราจารย์พิเศษ ดร. กิตติพงษ์ กิตยารักษ์
ผู้อำนวยการสถาบันเพื่อการยุติธรรมแห่งประเทศไทย ได้ร่วมเสวนา
ในหัวข้อเรื่อง “หลักนิติธรรมและความท้าทายในภูมิภาคเอเชียตะวันออกเฉียงใต้”
โดยมี พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
นายเจเรมี ดักลาส ผู้แทนสำนักงานป้องกันยาเสพติดและปราบปรามอาชญากรรมแห่งสหประชาชาติ (UNODC)
ประจำภูมิภาคเอเชียตะวันออกเฉียงใต้และแปซิฟิก
ตลอดจนเจ้าหน้าที่ระดับสูง อัยการสูงสุดแห่งประเทศไทย เลขาธิการสมัชชารัฐสภาอาเซียน (AIPA)
รัฐมนตรีและประธานคณะกรรมาธิการป้องกันการทุจริตแห่งเมียนมาร์
ที่ปรึกษาอาวุโสกระทรวงแผนพัฒนาแห่งชาติประเทศอินโดนีเซีย
รวมถึงผู้บริหารระดับสูงจากหน่วยงานสหประชาชาติในประเทศไทย
และภูมิภาคเอเชียตะวันออกเฉียงใต้ รวมทั้งคณะผู้บริหารของกระทรวงยุติธรรม และผู้ที่เกี่ยวข้อง เข้าร่วมฯ
ณ ศูนย์ประชุมสหประชาชาติ ถนนราชดำเนินนอก กรุงเทพฯ

ที่มา : http://www.thaigov.go.th/news/contents/details/10521