รัฐบาลไทย-ข่าวทำเนียบรัฐบาล-การทางพิเศษแห่งประเทศไทยจัดกิจกรรม “กทพ. มอบความรัก เนื่องในวันผู้สูงอายุแห่งชาติ” ประจำปี 2561


วันศุกร์ที่ 23 มีนาคม 2561
166
การทางพิเศษแห่งประเทศไทยจัดกิจกรรม “กทพ. มอบความรัก เนื่องในวันผู้สูงอายุแห่งชาติ” ประจำปี 2561
การทางพิเศษแห่งประเทศไทย (กทพ.) กระทรวงคมนาคม จัดกิจกรรม “กทพ. มอบความรัก เนื่องในวันผู้สูงอายุแห่งชาติ ประจำปี 2561” เมื่อวันที่ 22 มีนาคม 2561 ณ ห้องประชุมศูนย์ควบคุมทางพิเศษกาญจนาภิเษก (บางพลี - สุขสวัสดิ์) (CCB6) อำเภอพระประแดง จังหวัดสมุทรปราการ
คณะรัฐมนตรีได้มีมติเมื่อวันที่ 14 ธันวาคม 2525 กำหนดให้วันที่ 13 เมษายน ของทุกปีเป็นวันผู้สูงอายุแห่งชาติและให้จัดกิจกรรมพิเศษเนื่องในโอกาสดังกล่าว โดยกำหนดกรอบแนวทางการจัดงานวันผู้สูงอายุแห่งชาติให้หน่วยงานราชการ รัฐวิสาหกิจ และองค์กรต่าง ๆ พิจารณาจัดกิจกรรมตามความเหมาะสม สำหรับการจัดกิจกรรมเนื่องในวันผู้สูงอายุแห่งชาติ ประจำปี 2561 กทพ. ได้ประสานงานกับคณะกรรมการชุมชนผู้สูงอายุ อนามัยบางหญ้าแพรก อำเภอพระประแดง จังหวัดสมุทรปราการ ซึ่งอยู่ในเขตทางพิเศษกาญจนาภิเษก (บางพลี - สุขสวัสดิ์) เป็นผู้คัดเลือกผู้สูงอายุในชุมชนเข้าร่วมกิจกรรม ประกอบด้วย การเยี่ยมชมห้องควบคุมการจราจร เพื่อให้รับทราบเกี่ยวกับการควบคุมและอำนวยการจราจร การให้ความช่วยเหลือผู้ใช้บริการที่ประสบเหตุและเกิดเหตุขัดข้องต่าง ๆ บนทางพิเศษ และการสักการะหลวงพ่อวัดไร่ขิงและองค์พระปฐมเจดีย์ จังหวัดนครปฐม เพื่อความเป็นสิริมงคล
ทั้งนี้ กทพ. ได้จัดโครงการและกิจกรรมเพื่อสังคมอย่างต่อเนื่องทุกปี เช่น กิจกรรมแบ่งปันรอยยิ้มแด่น้องริมทางด่วน ด้วยการมอบทุนการศึกษาให้กับนักเรียน และมอบอุปกรณ์การเรียน อุปกรณ์กีฬาให้กับโรงเรียนที่อยู่ในแนวเขตทางพิเศษ กิจกรรมทางด่วนเพื่อเยาวชน มอบทุนการศึกษาให้กับเยาวชนที่อยู่ในชุมชนแนวเขตทางพิเศษ โครงการทางพิเศษคู่ใจสู้ภัยหนาว นำผ้าห่มที่ได้รับบริจาคจากผู้ใช้บริการทางพิเศษไปมอบให้กับผู้ประสบภัยหนาวในจังหวัดต่าง ๆ เป็นต้น

ที่มา : http://www.thaigov.go.th/news/contents/details/11000