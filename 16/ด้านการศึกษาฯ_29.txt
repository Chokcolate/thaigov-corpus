รัฐบาลไทย-ข่าวทำเนียบรัฐบาล-เลขาธิการสำนักงานลูกเสือโลก เยือนไทยอย่างเป็นทางการ


วันพฤหัสบดีที่ 15 มีนาคม 2561
1,600
เลขาธิการสำนักงานลูกเสือโลก เยือนไทยอย่างเป็นทางการ
Mr Ahmad Alhendawi เลขาธิการสำนักงานลูกเสือโลก เข้าเยี่ยมคารวะ รมว.ศึกษาธิการ "นพ.ธีระเกียรติ เจริญเศรษฐศิลป์" และเลขาธิการสำนักงานลูกเสือแห่งชาติ "นายประเสริฐ บุญเรือง" เมื่อวันพุธที่ 14 มีนาคม 2561
Mr Ahmad Alhendawi เลขาธิการสำนักงานลูกเสือโลก เข้าเยี่ยมคารวะ รมว.ศึกษาธิการ "นพ.ธีระเกียรติ เจริญเศรษฐศิลป์" และเลขาธิการสำนักงานลูกเสือแห่งชาติ "นายประเสริฐ บุญเรือง" เมื่อวันพุธที่ 14 มีนาคม 2561 ในระหว่างการเยือนไทย ระหว่างวันที่ 13-14 มีนาคม 2561
● เข้าเยี่ยมคารวะ รมว.ศึกษาธิการ ในฐานะประธานคณะกรรมการบริหารลูกเสือแห่งชาติ
Mr Ahmad Alhendawi (นายอาหมัด อาเฮ็นดาวี) เข้าเยี่ยมคารวะ นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ในฐานะประธานคณะกรรมการบริหารลูกเสือแห่งชาติ โดย รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ, นายวีระ อรัณยะนาค ผู้ตรวจราชการกระทรวงศึกษาธิการ ปฏิบัติหน้าที่ผู้ช่วยเลขาธิการสำนักงานลูกเสือแห่งชาติ และนายปานศักดิ์ รังสิพรามณกุล ผู้ตรวจการลูกเสือฝ่ายต่างประเทศ ร่วมให้การต้อนรับ ณ ห้องวชิราวุธ กระทรวงศึกษาธิการ
Mr Ahmad Alhendawi ชาวจอร์แดน กล่าวชื่นชมรัฐบาลไทยและรัฐมนตรีว่าการกระทรวงศึกษาธิการที่ให้ความสำคัญกับเยาวชน รวมทั้งสนับสนุนกิจการลูกเสือโลกมาโดยตลอด ซึ่งการมาเยือนไทยครั้งนี้เพื่อต้องการแลกเปลี่ยนแนวทางการพัฒนากิจการลูกเสือแก่เยาวชนไทย กับแนวนโยบายของลูกเสือโลก โดยมุ่งเน้นไปที่ภารกิจของปี ค.ศ.2015-2023 ที่ได้ทำงานร่วมกับองค์การสหประชาชาติ (United Nations : UN) ให้มีการพัฒนาอย่างยั่งยืน สู่ความเป็นสากล อย่างมีประสิทธิภาพต่อไป
● ตรวจเยี่ยมสำนักงานลูกเสือแห่งชาติ
จากนั้น Mr Ahmad Alhendawi และคณะ ได้เดินทางเข้าพบ นายประเสริฐ บุญเรือง เลขาธิการสำนักงานลูกเสือแห่งชาติ และเจ้าหน้าที่สำนักงานลูกเสือแห่งชาติ ณ ที่ทำการสำนักงานลูกเสือแห่งชาติ เขตปทุมวัน กรุงเทพฯ โดยรับฟังรายงานการดำเนินกิจกรรมและผลสัมฤทธิ์โครงการต่าง ๆ ของคณะลูกเสือไทย
นายประเสริฐ บุญเรือง เลขาธิการสำนักงานลูกเสือแห่งชาติ กล่าวแสดงความยินดีและเป็นเกียรติอย่างยิ่งที่ได้ต้อนรับคณะเลขาธิการสำนักงานลูกเสือโลก พร้อมทั้งรายงานข้อมูลของคณะลูกเสือไทยที่ได้ก่อตั้งมาเป็นระยะเวลากว่า 108 ปี โดยพระบาทสมเด็จพระมงกุฎเกล้าเจ้าอยู่หัว ทรงเป็นผู้พระราชทานกำเนิดลูกเสือไทย
ปัจจุบันการบริหารงานของลูกเสือไทย มีพระมหากษัตริย์ทรงเป็นพระประมุขของคณะลูกเสือแห่งชาติ นายกรัฐมนตรีเป็นสภานายกสภาลูกเสือแห่งชาติ ทำหน้าที่วางนโยบายเพื่อความมั่นคงและความเจริญก้าวหน้าของคณะลูกเสือแห่งชาติ พิจารณารายงานประจำปีของคณะลูกเสือแห่งชาติ และให้คำแนะนำในการปฏิบัติงานของคณะกรรมการบริหารลูกเสือแห่งชาติ และรัฐมนตรีว่าการกระทรวงศึกษาธิการเป็นประธานคณะกรรมการบริหารลูกเสือแห่งชาติ ทำหน้าที่ส่งเสริมสนับสนุนกิจการลูกเสือไทย รวมทั้งสร้างความสัมพันธ์กับลูกเสือนานาชาติ ในส่วนของสำนักงานลูกเสือแห่งชาติมีฐานะเป็นนิติบุคคล บริหารงานตามพระราชบัญญัติลูกเสือ พ.ศ. 2551 เป็นหน่วยงานภายในกำกับของกระทรวงศึกษาธิการ
นอกจากนี้ ประเทศไทยยังเป็นสมาชิกลูกเสือโลกมาอย่างยาวนาน และมีการสร้างความสัมพันธ์ที่ดีกับเครือข่ายประเทศต่าง ๆ ที่เป็นสมาชิกของลูกเสือโลก โดยสำนักงานลูกเสือแห่งชาติได้ให้ความร่วมมือในการจัดส่งผู้บริหาร เจ้าหน้าที่ ลูกเสือ ผู้กำกับลูกเสือ เข้าร่วมกิจกรรมที่สำคัญอย่างต่อเนื่อง อาทิ การประชุมสมัชชาลูกเสือโลก การเข้าร่วมชุมนุมลูกเสือโลก การเข้าร่วมประชุมสัมมนางานชุมนุมลูกเสือภาคพื้นเอเชีย-แปซิฟิก รวมถึงการร่วมกิจกรรมกับสำนักงานลูกเสือนานาชาติ
การมาเยือนของเลขาธิการสำนักงานลูกเสือโลกในครั้งนี้ จะทำให้ลูกเสือไทยมีแนวทางในการพัฒนากิจกรรมให้สอดคล้องกับแผนระยะยาวของลูกเสือโลก อาทิ การเรียนรู้แบบไม่เป็นระบบของลูกเสือ เป้าหมายการพัฒนาอย่างยั่งยืนของ UN ตลอดจนการพัฒนากิจกรรมให้ลูกเสือมีความตื่นเต้น ท้าทายความสามารถศักยภาพของลูกเสือ และนำประสบการณ์ไปบำเพ็ญประโยชน์ต่อสาธารณชน
Mr Ahmad Alhendawi กล่าวว่า เป็นการมาเยี่ยมประเทศไทยในฐานะเลขาธิการสำนักงานลูกเสือโลกเป็นครั้งแรก เพื่อต้องการนำกิจการลูกเสือไปสู่อนาคต คือ การมุ่งมั่นที่จะเปลี่ยนเป้าหมายให้เป็นความจริง โดยพัฒนาให้เด็กทุกคนเมื่อทำความดีหรือคุณประโยชน์ใดก็ตาม จะต้องมีความตระหนักในสิ่งนั้น ไม่ใช่ในระดับชาติหรือระดับโลก แต่เป็นในระดับลูกเสือด้วยกันเอง ที่จะร่วมชื่นชมและรับทราบคุณงามความดีของเพื่อนลูกเสือที่ได้กระทำลงไป ขณะเดียวกันหวังว่าการมาครั้งนี้จะได้เรียนรู้จากลูกเสือไทย และรับฟังสิ่งต่าง ๆ ที่ลูกเสือไทยได้ดำเนินการไปเพื่อพัฒนากิจการลูกเสือให้ขับเคลื่อนไปด้วยกันในทุกระดับ
Dr Wayne A. Davis ประธานกรรมการลูกเสือแอฟริกา กล่าวว่า ในนามตัวแทนลูกเสือจากแอฟริกา รู้สึกเป็นเกียรติมากที่ได้มาเยือนประเทศไทย และได้รับทราบ รับชม สิ่งที่ลูกเสือไทยนำเสนอวันนี้ ถือเป็นประสบการณ์ใหม่ที่ประทับใจเป็นอย่างยิ่ง
Mr J Rizal C.Pangilinan ผู้อำนวยการสำนักงานลูกเสือภาคพื้นเอเชีย-แปซิฟิก กล่าวว่า เป็นเรื่องยากมากที่จะมีคนระดับเลขาธิการสำนักงานลูกเสือโลกมาเยือนประเทศใดประเทศหนึ่ง เนื่องจากเรามีสมาชิกถึง 165 ประเทศ รวมทั้งประเทศที่ต้องการจะเป็นสมาชิกของลูกเสือโลก ดังนั้น การไปเยี่ยมให้ครบทุกประเทศเป็นไปไม่ได้  การที่เลขาธิการสำนักงานลูกเสือโลกเดินทางมาที่นี่ ก็เพื่อช่วยกันทำให้กิจการลูกเสือเข้าไปสู่เยาวชนอย่างจริงจัง และช่วยกันขยายกิจการลูกเสือให้เจริญก้าวหน้ายิ่งขึ้นไป
นางพิริยาภรณ์ ธรรมรักษ์ ประธานคณะอนุกรรมการลูกเสือฝ่ายสื่อสร้างสรรค์และกิจกรรมพิเศษ ได้สอบถามถึงหลายโครงการที่เลขาธิการสำนักงานลูกเสือโลกเตรียมดำเนินการ เพื่อพัฒนาเยาวชนหลากหลายโครงการ ซึ่ง Mr Ahmad Alhendawi ชี้แจงว่ามีหลายโครงการที่จะดำเนินการ แต่การทำงานให้สำเร็จได้ก็ต้องได้รับความสนับสนุนจากรัฐบาล และจากชาวลูกเสือทุกคน ขณะที่โครงการต่าง ๆ มีเพิ่มเติมมากขึ้น สิ่งที่ต้องการมากที่สุดคือ "อาสาสมัครที่จะมาช่วยกันทำงาน" นอกจากนี้ หากมีสิ่งใดที่ทางลูกเสือไทยต้องการ ขอให้แจ้งไปที่สำนักงานเลขาธิการลูกเสือโลกได้ ไม่ว่าจะเป็นการเทรนคนเข้าสู่งาน ระบบการทำงาน หรือกระทั่งเรื่องของงบประมาณ ทางสำนักงานลูกเสือโลกยินดีให้ความช่วยเหลืออย่างเต็มที่
Mr Ahmad Alhendawi กล่าวด้วยว่า ทุกท่านที่นั่งอยู่ตรงนี้ก็คือ ทูตของลูกเสือ (Ambassador) มีหน้าที่บอกต่อเรื่องคุณงามความดีของลูกเสือ และร่วมกันทำให้กิจการลูกเสือสามารถขับเคลื่อนไปด้วยกัน ไม่ว่าจะอยู่ที่ไหนก็สามารถทำงานร่วมกันได้และสำนักงานลูกเสือโลกรอคอยที่จะร่วมมือทำงานกับลูกเสือไทยอย่างเข้มแข็งต่อไปในอนาคต
Written by ปารัชญ์ ไชยเวช
Photo Credit ธนภัทร จันทร์ห้างหว้า, อธิชนม์ สลางสิงห์
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/10798