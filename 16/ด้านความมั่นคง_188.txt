รัฐบาลไทย-ข่าวทำเนียบรัฐบาล-รมว.มท.ประธานเปิดศูนย์อำนวยการฯ บูรณาการลดอุบัติเหตุทางถนนช่วงเทศกาลสงกรานต์ 2561 “ขับรถมีน้ำใจ รักษาวินัยจราจร” สั่งคุมเข้มทุกมาตรการ เน้นการบังคับใช้กฎหมายและสร้างความปลอดภัยฯ


วันพุธที่ 11 เมษายน 2561
134
รมว.มท.ประธานเปิดศูนย์อำนวยการฯ บูรณาการลดอุบัติเหตุทางถนนช่วงเทศกาลสงกรานต์ 2561 “ขับรถมีน้ำใจ รักษาวินัยจราจร” สั่งคุมเข้มทุกมาตรการ เน้นการบังคับใช้กฎหมายและสร้างความปลอดภัยฯ
รมว.มท. ประธานเปิดศูนย์อำนวยการฯ บูรณาการลดอุบัติเหตุทางถนนช่วงเทศกาลสงกรานต์ 2561 “ขับรถมีน้ำใจ รักษาวินัยจราจร” สั่งคุมเข้มทุกมาตรการ เน้นการบังคับใช้กฎหมาย และสร้างความปลอดภัยในการเดินทาง
วันนี้ (11 เม.ย. 61) เวลา 10.00 น. ที่ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ 2561 โดยความร่วมมือของกระทรวงมหาดไทยและหน่วยงานภาคีเครือข่าย และมีการถ่ายทอดสดผ่านระบบวิดีโอคอนเฟอเรนซ์ ไปยังผู้ว่าราชการจังหวัดทุกจังหวัด เพื่อร่วมรณรงค์ป้องกันและลดอุบัติเหตุทางถนนช่วงเทศกาลสงกรานต์ 2561 ภายใต้แนวคิด “ขับรถมีน้ำใจ รักษาวินัยจราจร” โดยมี นายอาคม เติมพิทยาไพสิฐ รัฐมนตรีว่าการกระทรวงคมนาคม นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และผู้แทนหน่วยงานที่เกี่ยวข้อง เข้าร่วมพิธี
โอกาสนี้ พลเอก อนุพงษ ์เผ่าจินดา รัฐมนตรีว่าการกระทรวงมหาดไทย ในฐานะประธานกรรมการและผู้อำนวยการศูนย์อำนวยการความปลอดภัยทางถนน (ศปถ.) เปิดเผยว่า วันนี้เป็นวันแรกของการเปิดศูนย์ฯ ป้องกันและลดอุบัติเหตุทางถนน เนื่องในเทศกาลสงกรานต์ ซึ่งเป็นช่วงที่มีวันหยุดยาว นายกรัฐมนตรีและรัฐบาลมีความห่วงใยพี่น้องประชาชน และได้ให้ความสำคัญในการดูแลความปลอดภัยการเดินทางของประชาชนในช่วงดังกล่าว โดยมีมาตรการต่างๆ มาบังคับใช้ เพื่อป้องกันและลดอุบัติเหตุทางถนนที่อาจจะเกิดขึ้น และเน้นการสร้างจิตสำนึกและความรับผิดชอบของทุกคนในการใช้รถใช้ถนน รวมทั้งขอความร่วมมือให้ทุกภาคส่วนได้ร่วมกันปฏิบัติตามกฎหมาย และระเบียบต่างๆ เพื่อลดความสูญเสียในชีวิตและทรัพย์สินจากอุบัติเหตุในการใช้รถใช้ถนนร่วมกัน พร้อมทั้งเน้นย้ำให้ทุกหน่วยยึดแผนบูรณาการ ป้องกันและลดอุบัติเหตุทางถนนช่วงเทศกาลสงกรานต์ 2561 เป็นกรอบแนวทางในการทำงานร่วมกัน และมีการบริหารจัดการในมิติเชิงพื้นที่ โดยเฉพาะมาตรการบังคับใช้กฎหมาย และการรณรงค์ “การสร้างวินัยจราจร” และ “ความปลอดภัยทางถนน” และสิ่งสำคัญที่จะต้องเน้นย้ำ คือ การไม่ขับรถเร็ว การดื่มไม่ขับ และการฝ่าฝืนกฎจราจรต่างๆ เป็นต้น โดยขอให้เข้มงวดกวดขัน และรณรงค์ให้ผู้ใช้รถใช้ถนนปฏิบัติตามกฎหมายจราจรอย่างเคร่งครัด เช่น ห้ามขับรถเร็ว ห้ามดื่มแล้วขับ ห้ามโทรแล้วขับ ง่วงห้ามขับ การสวมหมวกกันน็อก และคาดเข็มนิรภัยทุกครั้งที่เดินทาง
สำหรับมาตรการป้องกันและลดอุบัติเหตุทางถนนปีนี้ ได้เน้นย้ำมาตรการหลัก 6 ด้าน ครอบคลุมทั้งด้านถนน ด้านยานพาหนะ ด้านการสัญจร ด้านการบังคับใช้กฎหมาย ด้านความปลอดภัยทางน้ำ และด้านการช่วยเหลือหลังเกิดอุบัติเหตุ ควบคู่การควบคุมปัจจัยเสี่ยงอุบัติเหตุต่างๆ รวมถึงการอำนวยความสะดวกในการเดินทางแก่พี่น้องประชาชน และนอกจากนี้ ให้ใช้มาตรการทางสังคมในการเข้มงวดการสร้างความปลอดภัยในระดับพื้นที่ โดยจัดตั้งด่านชุมชน และจัดชุดอาสาสมัครและจิตอาสาร่วมสอดส่องดูแลความปลอดภัยในการเดินทางบนเส้นทางสายรอง รวมถึงการจัดโซนนิ่งพื้นที่เล่นน้ำ การรณรงค์เล่นน้ำตามประเพณีวิถีไทยที่เหมาะสม และการจัดกิจกรรมเสริมที่เป็นมงคลต่างๆ  พร้อมทั้งได้กำชับให้ทุกจังหวัดติดตามและประเมินสถานการณ์อุบัติเหตุในพื้นที่อย่างใกล้ชิด เพื่อปรับแผนและรูปแบบการดำเนินงานให้สอดคล้องกับสภาพปัญหา ช่วงเวลาในการเดินทางและการเล่นน้ำสงกรานต์ในแต่ละพื้นที่
ท้ายนี้ รัฐมนตรีว่าการกระทรวงมหาดไทย ได้เน้นย้ำถึงการทำงานของเจ้าหน้าที่ทั้งท้องที่และท้องถิ่น ให้ช่วยกันดูแลและร่วมกันแก้ไขปัญหาในพื้นที่ที่เป็นจุดเสี่ยงการเกิดอุบัติเหตุ โดยเฉพาะในพื้นที่สีแดง 109 อำเภอที่เกิดอุบัติเหตุบ่อยครั้ง รวมทั้งได้ฝากถึงพี่น้องประชาชนและผู้ใช้รถใช้ถนนให้ปฏิบัติตามกฎจราจรอย่างเคร่งครัด มีน้ำใจเอื้อเฟื้อต่อกันบนท้องถนน และขอความร่วมมือทุกฝ่ายรวมถึงสื่อต่างๆ ได้ช่วยกันรณรงค์เผยแพร่ประชาสัมพันธ์เพื่อให้ประชาชนได้ตระหนักและมีจิตสำนึกในการสร้างวัฒนธรรมความปลอดภัยทางถนนร่วมกัน และขอฝากให้กำลังใจเจ้าหน้าที่ทุกภาคส่วนที่ได้ร่วมปฏิบัติงานให้มีความสุขความเจริญทุกท่าน และขอให้เทศกาลสงกรานต์ปีนี้ เป็นเทศกาลแห่งความสุขและปลอดภัย.
ครั้งที่ 83 /2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11474