รัฐบาลไทย-ข่าวทำเนียบรัฐบาล-​เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ พลเอก ฉัตรชัย สาริกัลยะ รองนายกรัฐมนตรี


วันพฤหัสบดีที่ 19 เมษายน 2561
191
พิมพ์
​เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ พลเอก ฉัตรชัย สาริกัลยะ รองนายกรัฐมนตรี
​เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ พลเอก ฉัตรชัย สาริกัลยะ รองนายกรัฐมนตรี
วันนี้ (19 เมษายน 2561) เวลา 09.00 น. นายไฆเม บีร์กิลิโอ นัวลาร์ต ซานเชซ (H.E. Mr. Jaime Virgilio Nualart Sánchez) เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ พลเอก ฉัตรชัย สาริกัลยะ รองนายกรัฐมนตรี ในโอกาสเข้ารับหน้าที่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวยินดีที่ได้พบเอกอัครราชทูตสหรัฐเม็กซิโกประจำประเทศไทยในวันนี้ โดยชื่นชมการปฏิบัติหน้าที่ของเอกอัครราชทูตสหรัฐเม็กซิโกประจำประเทศไทยในการส่งเสริมความสัมพันธ์ระหว่างไทยกับเม็กซิโกตลอดระยะเวลาที่เข้ารับตำแหน่ง เมื่อเดือนมิถุนายน 2559 พร้อมทั้งแสดงความยินดีที่ทั้งสองประเทศมีความสัมพันธ์ที่ดีและราบรื่นมาตลอด 43 ปีของการสถาปนาความสัมพันธ์ทางการทูต เม็กซิโกถือเป็นหนึ่งในหุ้นส่วนที่สำคัญของไทยในภูมิภาคลาตินอเมริกาและแคริบเบียน ซึ่งหวังว่าความเป็นหุ้นส่วนระหว่างทั้งสองฝ่ายนี้จะแน่นแฟ้นยิ่งขึ้นไปในทุกด้าน
รองนายกรัฐมนตรีและเอกอัครราชทูตสหรัฐเม็กซิโกประจำประเทศไทยได้หารือในประเด็นต่าง ๆ ได้แก่ (1) การแลกเปลี่ยนการเยือน ทั้งสองฝ่ายสนับสนุนให้มีการแลกเปลี่ยนการเยือนในระดับสูงอย่างสม่ำเสมอ ซึ่งเอกอัครราชทูตสหรัฐเม็กซิโกประจำประเทศไทย กล่าวเพิ่มเติมว่า การแลกเปลี่ยนการเยือนระดับสูงจะช่วยพัฒนาความสัมพันธ์และความร่วมมือที่มีอยู่ให้ใกล้ชิดมากยิ่งขึ้น (2) ความร่วมมือทางวิชาการ ฝ่ายไทยประสงค์ให้มีการแลกเปลี่ยนประสบการณ์ด้านวิทยาศาสตร์ เทคโนโลยี นวัตกรรม โดยเฉพาะสาขาที่เม็กซิโกมีความเชี่ยวชาญ ซึ่งฝ่ายเม็กซิโกยินดีที่จะแลกเปลี่ยนความรู้ดังกล่าว รวมทั้งยังสนับสนุนให้แลกเปลี่ยนกันในด้านความมั่นคงทางอาหาร และการพัฒนาทางสังคมเพิ่มเติมด้วย (3) ความสัมพันธ์ทางการค้า ทั้งสองฝ่ายยินดีที่มูลค่าการค้าระหว่างกันเพิ่มขึ้นอย่างต่อเนื่อง โดยเม็กซิโกเป็นคู่ค้าอันดับ 1 ของไทยในภูมิภาคลาตินอเมริกา และไทยเป็นคู่ค้าอันดับ 3 ของเม็กซิโกในเอเชียตะวันออกเฉียงใต้ นอกจากนี้ ทั้งสองฝ่ายต่างสนับสนุนให้เพิ่มการค้าการลงทุนระหว่างกัน โดยนักลงทุนเม็กซิโกได้แสดงความสนใจที่จะมาลงทุนในโครงการต่าง ๆ ของไทย โดยเฉพาะ EEC (4) ด้านการท่องเที่ยว ทั้งสองฝ่ายสนับสนุนให้นักท่องเที่ยวของแต่ละฝ่ายไปมาหาสู่กันเพิ่มมากขึ้น ซึ่งจะช่วยส่งเสริมให้ความสัมพันธ์ระดับประชาชนของทั้งสองประเทศแน่นแฟ้นมากยิ่งขึ้น
นอกจากนี้ รองนายกรัฐมนตรีได้เน้นย้ำถึงการทำงานร่วมกัน บนพื้นฐานของความเป็นมิตร เพื่อพัฒนาความสัมพันธ์ไทย - เม็กซิโก ไปสู่ความเป็นหุ้นส่วนที่มีความร่วมมืออย่างกว้างขวาง และในโอกาสช่วงปีใหม่ไทยนี้ รองนายกรัฐมนตรีได้อวยพรให้เอกอัครราชทูตสหรัฐเม็กซิโกประจำประเทศไทยและประชาชนชาวเม็กซิโกมีความสุข ความเจริญตลอดทั้งปี

ที่มา : http://www.thaigov.go.th/news/contents/details/11596