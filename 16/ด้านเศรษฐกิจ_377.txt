รัฐบาลไทย-ข่าวทำเนียบรัฐบาล-การประชุมคณะกรรมการพัฒนาการของธนาคารโลก ครั้งที่ 97 ณ กรุงวอชิงตัน ดี.ซี. ประเทศสหรัฐอเมริกา

วันอังคารที่ 17 เมษายน 2561
การประชุมคณะกรรมการพัฒนาการของธนาคารโลก ครั้งที่ 97 ณ กรุงวอชิงตัน ดี.ซี. ประเทศสหรัฐอเมริกา
รมช.คลัง ในฐานะผู้ว่าการเฉพาะกาลของไทยในธนาคารโลก ร่วมการประชุมคณะกรรมการพัฒนาการของธนาคารโลก ครั้งที่ 97 และการประชุมอื่นๆ ที่เกี่ยวข้อง ระหว่างวันที่ 18 - 24 เม.ย.2561ณ กรุงวอชิงตัน ดี.ซี. สหรัฐอเมริกา
นางสาวกุลยา ตันติเตมิท ผู้ตรวจราชการกระทรวงการคลัง ในฐานะโฆษกกระทรวงการคลัง เปิดเผยว่า นายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง ในฐานะผู้ว่าการเฉพาะกาลของไทยในธนาคารโลก เป็นหัวหน้าคณะผู้แทนไทย เข้าร่วมการประชุมคณะกรรมการพัฒนาการของธนาคารโลก ครั้งที่ 97 (97th Development Committee) และการประชุมอื่นๆ ที่เกี่ยวข้อง ระหว่างวันที่ 18 - 24 เมษายน 2561 ณ กรุงวอชิงตัน ดี.ซี. สหรัฐอเมริกา โดยมีรายละเอียดดังนี้
1) การประชุมคณะกรรมการพัฒนาการของธนาคารโลก ครั้งที่ 97 (97th Development Committee Meeting) เป็นการประชุมของผู้ว่าการธนาคารโลกจาก 25 กลุ่มออกเสียง เพื่อหารือถึงยุทธศาสตร์ของธนาคารโลกในการขับเคลื่อนเพื่อบรรลุเป้าหมายการพัฒนาที่ยั่งยืน รวมถึงรับทราบความคืบหน้าแนวทางดำเนินการและทางเลือกของการเพิ่มสถานะการเงินของกลุ่มธนาคารโลก เพื่อให้บรรลุเป้าหมายในการขจัดปัญหาความยากจนและเสริมสร้างการพัฒนาทางเศรษฐกิจ
2) การประชุมร่วมของผู้ว่าการประเทศสมาชิกกลุ่มออกเสียงเอเชียตะวันออกเฉียงใต้ของธนาคารโลกและกองทุนการเงินระหว่างประเทศ (IMF-WB Governors Joint Meeting of the South East Asia Voting Group) โดยรัฐมนตรีช่วยว่าการกระทรวงการคลังและผู้แทนธนาคารแห่งประเทศไทยจะเข้าร่วมการประชุมเพื่อรับทราบรายงานผลการดำเนินงานในปีที่ผ่านมาและมอบหมายแนวทางการดำเนินงานที่สำคัญในอนาคตของสำนักงานกรรมการบริหารประจำกลุ่มออกเสียงเอเชียตะวันออกเฉียงใต้
นอกจากนี้ คณะผู้แทนไทยมีกำหนดเข้าร่วมการประชุมโต๊ะกลมในหัวข้อ Maximizing the Development Impact of the Belt and Road Initiative ร่วมกับกระทรวงการคลังของประเทศสมาชิกที่เกี่ยวข้องและประธานธนาคารโลก พร้อมนี้ จะมีการหารือทวิภาคีกับนาง Victoria Kwakwa รองประธานธนาคารโลกที่รับผิดชอบดูแลภูมิภาคเอเชียและแปซิฟิกถึงความร่วมมือเพื่อการพัฒนาระหว่างธนาคารโลกกับประเทศไทยด้วย
สํานักนโยบายเศรษฐกิจระหว่างประเทศ สํานักงานเศรษฐกิจการคลัง
โทร 0 2273 9020 ต่อ 3681

ที่มา : http://www.thaigov.go.th/news/contents/details/11539
