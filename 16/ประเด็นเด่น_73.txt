รัฐบาลไทย-ข่าวทำเนียบรัฐบาล-กรมธุรกิจพลังงานชี้แจงประเด็นข้อเรียกร้องให้ใช้ไบโอดีเซล บี 10


วันอังคารที่ 24 เมษายน 2561
233
พิมพ์
กรมธุรกิจพลังงานชี้แจงประเด็นข้อเรียกร้องให้ใช้ไบโอดีเซล บี 10
กรมธุรกิจพลังงานชี้แจงประเด็นข้อเรียกร้องให้ใช้ไบโอดีเซล บี 10
วันที่ 20 เมษายน 2561 นายวิฑูรย์ กุลเจริญวิรัตน์ อธิบดีกรมธุรกิจพลังงาน กระทรวงพลังงาน ชี้แจงประเด็นข้อเรียกร้องให้ใช้ไบโอดีเซล บี 10 ตามที่นายศาณินทร์ ตริยานนท์ นายกสมาคมผู้ผลิตไบโอดีเซลไทย เรียกร้องให้ภาครัฐเร่งประกาศนโยบายการใช้ไบอดีเซล บี10 เพื่อแก้ไขปัญหาสต็อกน้ำมันปาล์มดิบ (CPO) ที่ภาครัฐคาดการณ์ว่าสิ้นปีนี้จะสูงถึง 5.6 แสนตัน ซึ่งถือว่าสูงสุดเป็นประวัติการณ์ จากระดับที่เหมาะสมควรอยู่ที่ประมาณ 3.5 แสนตัน โดยหากภาครัฐไม่มีมาตรการส่งเสริมการใช้ไบโอดีเซลเพิ่มเติม จะส่งผลให้ราคาน้ำมันปาล์มในช่วงปลายปีตกต่ำลง นอกจากนี้ ยังขอให้ภาครัฐปรับโครงสร้างราคาไบโอดีเซลใหม่ เพื่อไม่ให้การปรับสูตรผสมจากไบโอดีเซล บี 7 เป็น บี 10 ส่งผลกระทบต่อราคาต่ำกว่า 20 สตางค์ต่อลิตร ตามที่ภาครัฐประเมินไว้ ทั้งนี้หากภาครัฐปรับสูตรไบโอดีเซล บี7ไปเป็นไบโอดีเซล บี 10 จะสามารถดูดซับสต็อกน้ำมันปาล์มดิบส่วนเกิน เพิ่มขึ้น 4.5 หมื่นบาทต่อเดือน หรือปีละ 5.4-5.6 แสนตัน กรมธุรกิจพลังงาน กระทรวงพลังงาน ขอชี้แจงประเด็น ดังนี้
สืบเนื่องจากในช่วงกลางปี 2560 ปริมาณผลผลิตปาล์มน้ำมันได้ออกสู่ตลาดเพิ่มมากขึ้น ส่งผลปริมาณให้น้ำมันปาล์มดิบ (CPO STOCK) ในระบบมีมากกว่าระดับปกติ (250,000 ตัน) ซึ่งทำให้ราคาผลผลิตปาล์มน้ำมันตกต่ำเรื่อยมา กระทรวงพลังงาน (กรมธุรกิจพลังงาน) ได้ปรับ SPEC น้ำมันดีเซลหมุนเร็วจาก บี5 เป็น บี7 (พฤษภาคม 2560) เพื่อดูดซับ CPO ในตลาดเพิ่มมากขึ้น แต่ด้วยปริมาณผลผลิตได้ทยอยออกสู่ตลาดอย่างต่อเนื่อง การดูดซับโดยภาคพลังงานจาก บี5 เป็นบี7 ก็ยังช่วยไม่ได้มากนักจนปัจจุบันระดับปริมาณน้ำมันปาล์มดิบในระบบยังคงสูงอยู่และคาดว่าในปี 2561 มีแนวโน้มที่จะเพิ่มสูงขึ้นไปอยู่ที่ระดับ 590,000 ตัน ซึ่งเป็นระดับสูงสุดในประวัติการณ์  ปริมาณน้ำมันปาล์มดิบที่มีมากและไม่สามารถจำหน่ายได้ จะส่งผลต่อราคาผลผลิตปาล์มน้ำมันตกต่ำอย่างต่อเนื่อง จนได้มีข้อเรียกร้องจากนายกสมาคมผู้ผลิตไบโอดีเซลไทย (นายศาณินทร์ ตริยานนท์) ให้ใช้น้ำมันดีเซลหมุนเร็ว บี10 (เพิ่มสัดส่วนการผสมไบโอดีเซลในน้ำมันดีเซลหมุนเร็ว จาก 7% เป็น 10%) เพื่อดูดซับ CPO ให้เพิ่มมากขึ้น
กระทรวงพลังงาน โดย กรมธุรกิจพลังงาน ก็ไม่ได้นิ่งนอนใจในปัญหาดังกล่าว นอกจากการปรับเพิ่มอัตราส่วนผสมจาก บี5 เป็น บี7 ในน้ำมันดีเซลหมุนเร็วที่ได้กล่าวไว้แล้ว ยังได้หารือร่วมกับผู้ผลิต ไบโอดีเซล และผู้ค้าน้ำมันตามมาตรา 7 แห่ง พระราชบัญญัติการค้าน้ำมันเชื้อเพลิง พ.ศ.2543 ในการแก้ไขปัญหาสถานการณ์ปริมาณน้ำมันปาล์มดิบที่ล้นตลาด เพื่อดูดซับน้ำมันปาล์มดิบออกจากระบบโดยเร็ว โดยมีเป้าหมายเพื่อรักษาเสถียรภาพราคาผลผลิตปาล์มน้ำมันให้แก่เกษตรกรของประเทศ โดยระยะสั้นผู้ค้าน้ำมันตามมาตรา 7 ได้ให้ความร่วมมือในการรับซื้อ CPO เพิ่มขึ้นจำนวน 13,500 ตัน และรับซื้อน้ำมันไบโอดีเซล (บี 100) เพิ่มขึ้น 53.77 ล้านลิตร และในขณะเดียวกันผู้ผลิตไบโอดีเซลก็ได้ให้ความร่วมมือในการเพิ่มกำลังการผลิตน้ำมันไบโอดีเซล (บี 100) จากผลิตเฉลี่ยวันละ 4.0 ล้านลิตร เป็นผลิตเฉลี่ยวันละ 4.8 ล้านลิตร โดยผลิตเพิ่มขึ้นรวม 69.0 ล้านลิตร เทียบเท่า CPO 59,866 ตัน แต่ดูเหมือนจะยังไม่สามารถดูดซับ CPO ออกไปจากตลาดได้ตามที่ต้องการ เพราะผลผลิตปาล์มน้ำมันยังคงทยอยเข้าสู่ตลาดอย่างต่อเนื่อง ประกอบกับสถานการณ์ตลาดต่างประเทศโดยเฉพาะสหภาพยุโรปได้มีการกีดกันการใช้น้ำมันปาล์มสำหรับใช้เป็นเชื้อเพลิงชีวภาพจากประเทศในกลุ่มอาเซียน และประเทศอินเดียซึ่งเป็นตลาดส่งออกสำคัญได้มีการกีดกัน โดยเพิ่มกำแพงภาษีนำเข้าด้วยเช่นกัน ทำให้การส่งออก CPO จึงเป็นไปได้ค่อนข้างยาก
จากข้อเรียกร้องดังกล่าว กระทรวงพลังงาน โดย กรมธุรกิจพลังงาน ขอชี้แจงว่า ในปัจจุบันผู้ผลิตรถยนต์ให้การรับประกันการใช้น้ำมันดีเซลที่สัดส่วนผสมไบโอดีเซลสูงสุดที่ ร้อยละ 7 หรือบี7 เท่านั้น การปรับเพิ่มสัดส่วนผสมภาคบังคับของไบโอดีเซลในน้ำมันดีเซลจากบี7 เป็น บี10 จึงไม่สามารถดำเนินการได้ในขณะนี้ อีกทั้งจะต้องมีการพิจารณาอย่างรอบคอบเนื่องจากจะส่งผลกระทบต่อผู้ใช้รถที่จะไม่ได้รับการรับประกันจากผู้ผลิตรถยนต์เนื่องจากใช้น้ำมันผิดไปจากที่ระบุไว้ในคู่มือ
นอกจากนี้ กรมธุรกิจพลังงานได้ร่วมกับกระทรวงคมนาคมในการทดลองใช้น้ำมันดีเซล หมุนเร็ว บี 10 ในรถไฟ โดยมีผลตอบรับเป็นอย่างดี ซึ่งจะสามารถพัฒนาและขยายผลต่อไปได้ในอนาคตทั้งนี้ก็จะเป็นการดูดซับ CPO ออกไปจากระบบได้อีกส่วนหนึ่ง
อย่างไรก็ตาม กระทรวงพลังงานได้หาแนวทางในการช่วยเหลือเกษตรกรโดยอยู่ในระหว่างการพิจารณาดำเนินโครงการจำหน่ายน้ำมันบี20 ให้กับรถเฉพาะกลุ่ม เช่น กลุ่มรถบรรทุกขนส่งสินค้าซึ่งคาดว่าจะสามารถดูดซับปริมาณน้ำมันปาล์มดิบได้มากขึ้น ซึ่งขณะนี้อยู่ระหว่างการเชิญชวนผู้ค้าน้ำมันตามมาตรา 7 และผู้ประกอบการรถขนส่งให้เข้าร่วมโครงการ โดยจะได้รับสิทธิพิเศษในการซื้อน้ำมันดีเซล บี20 ในราคาพิเศษที่ต่ำกว่าราคาจำหน่ายตามท้องตลาดทั่วไป
สำหรับในระยะยาวกระทรวงพลังงานได้มีการดำเนินการศึกษาการปรับปรุงคุณภาพน้ำมัน บี10 ซึ่งจะแล้วเสร็จในช่วงปลายปี 2561 นี้ เพื่อให้กลุ่มผู้ผลิตรถยนต์ยอมรับและเพื่อให้ได้ข้อสรุปเกี่ยวกับแนวทางการบังคับใช้บี10 ต่อไปในอนาคต
ทั้งนี้ การแก้ปัญหาผลผลิตปาล์มน้ำมันอย่างยั่งยืนจำเป็นต้องมีการบูรณาการทั้งระบบ คือ ตั้งแต่การวางแผนการผลิตให้สอดคล้องกับความต้องการใช้ การดูแลส่งเสริม และพัฒนาการประกอบธุรกิจการผลิตและการค้าปาล์มน้ำมันในประเทศให้มีการแข่งขันและมีการค้าที่เป็นธรรม รวมถึงจะต้องมีการหาตลาดใหม่ให้แก่ปาล์มน้ำมัน เช่น การส่งเสริมอุตสาหกรรมโอลีโอเคมีเพื่อสร้างมูลค่าเพิ่มให้กับปาล์มน้ำมันและเพื่อรองรับปริมาณผลผลิตที่จะเพิ่มขึ้นในอนาคต
--------------------------

ที่มา : http://www.thaigov.go.th/news/contents/details/11702