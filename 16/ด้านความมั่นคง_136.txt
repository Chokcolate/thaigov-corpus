รัฐบาลไทย-ข่าวทำเนียบรัฐบาล-กสร. ออกประกาศขอความร่วมมือนายจ้างหยุดงานช่วงสงกรานต์


วันอังคารที่ 27 มีนาคม 2561
555
พิมพ์
กสร. ออกประกาศขอความร่วมมือนายจ้างหยุดงานช่วงสงกรานต์
กรมสวัสดิการและคุ้มครองแรงงาน ออกประกาศขอความร่วมมือนายจ้าง สถานประกอบกิจการจัดให้ลูกจ้างหยุดงาน 12-16 เม.ย. 61 เป็นวันหยุดต่อเนื่องช่วงเทศกาลสงกรานต์ พร้อมย้ำให้ดูแลความปลอดภัยลูกจ้างในการขับขี่ยานพาหนะ
นายทศพล กฤตวงศ์วิมาน รองอธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่คณะรัฐมนตรีได้มีมติกำหนดให้วันพฤหัสบดีที่ 12 เมษายน 2561 เป็นวันหยุดราชการเพิ่มเป็นกรณีพิเศษอีก 1 วัน โดยเป็นวันหยุดต่อเนื่องในช่วงเทศกาลวันสงกรานต์ รวม 5 วัน คือตั้งแต่วันที่ 12 ถึงวันที่ 16 เมษายน 2561 ทั้งนี้ เพื่อให้ลูกจ้างได้มีวันหยุดต่อเนื่อง และมีโอกาสได้เดินทางกลับไปเยี่ยมครอบครัว และร่วมกิจกรรมตามประเพณีนิยม นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงานได้ลงนามในประกาศกรมสวัสดิการและคุ้มครองแรงงาน ขอความร่วมมือให้นายจ้าง สถานประกอบกิจการ พิจารณาจัดให้ลูกจ้างได้หยุดงานต่อเนื่องตั้งแต่วันที่ 12 -16 เมษายน 2561
นายทศพล กล่าวต่อไปว่า นอกจากนี้ ขอให้นายจ้างจัดให้ลูกจ้างซึ่งทำหน้าที่ขับขี่ยานพาหนะทำงาน  ไม่เกินวันละ 8 ชั่วโมง แต่หากจะให้ทำงานล่วงเวลาต้องไม่เกินวันละ 2 ชั่วโมง โดยได้รับความยินยอมเป็นหนังสือจากลูกจ้าง และห้ามเริ่มต้นทำงานในวันถัดไปก่อนครบ 10 ชั่วโมง และที่สำคัญขอให้ลูกจ้างทุกคนใช้ความระมัดระวังในการขับขี่ยานพาหนะ ไม่ดื่มเครื่องดื่มแอลกอฮอล์ขณะเดินทาง ขอให้วางแผนการเดินทางไปกลับเพื่อความสะดวกและปลอดภัย

ที่มา : http://www.thaigov.go.th/news/contents/details/11074