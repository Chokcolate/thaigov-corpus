รัฐบาลไทย-ข่าวทำเนียบรัฐบาล-รมว.ดิจิทัลฯ หารือความร่วมมือด้านดิจิทัล กับ รมว.กระทรวงการค้าต่างประเทศ แห่งสหราชอาณาจักร


วันพฤหัสบดีที่ 5 เมษายน 2561
115
รมว.ดิจิทัลฯ หารือความร่วมมือด้านดิจิทัล กับ รมว.กระทรวงการค้าต่างประเทศ แห่งสหราชอาณาจักร
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ H.E. Mr. Liam Fox รัฐมนตรีว่าการกระทรวงการค้าต่างประเทศแห่งสหราชอาณาจักร พร้อมด้วย Ms. Margaret Tongue อุปทูตจากสถานเอกอัครราชทูตสหราชอาณาจักรประจำประเทศไทย และผู้แทนจากฝ่ายสหราชอาณาจักรที่เกี่ยวข้องในโอกาสการเข้าเยี่ยมคารวะ พร้อมทั้งได้หารือร่วมกันโดยทั้งสองฝ่ายเห็นควรผลักดันให้เกิดความร่วมมือในด้านการพัฒนาทรัพยากรมนุษย์ด้านดิจิทัล และความปลอดภัยด้านไซเบอร์เป็นโครงการเริ่มต้น สำหรับด้านวิชาการจะมีการส่งเสริมให้มหาวิทยาลัยของสหราชอาณาจักรที่มีศักยภาพในสาขาที่เป็นที่ต้องการของไทยเข้ามาสร้างความร่วมมือในโครงการพัฒนาระเบียงเศรษฐกิจพิเศษภาคตะวันออก (EEC) เพื่อสนับสนุนการวิจัยและพัฒนานวัตกรรมของเอกชน รวมทั้งสร้างบุคลากรที่มีทักษะสอดคล้องกับความต้องการของภาคเอกชน ในส่วนของความปลอดภัยด้านไซเบอร์ จะมีการผลักดันให้หน่วยงานภาครัฐและเอกชนของสหราชอาณาจักร เข้ามามีส่วนร่วมในศูนย์ ASEAN-Japan Capacity Building Center ซึ่งประเทศไทยได้รับการคัดเลือกจากอาเซียนให้จัดตั้งศูนย์ดังกล่าวเพื่อพัฒนาบุคลากรด้านความปลอดภัยไซเบอร์ของอาเซียน ทั้งนี้ จะมีการจัดทำบันทึกความเข้าใจว่าด้วยความร่วมมือด้านดิจิทัลระหว่างไทยและ สหราชอาณาจักร เพื่อเป็นกรอบความร่วมมือที่เป็นรูปธรรมระหว่างสองประเทศต่อไป เมื่อวันที่ 4 เมษายน 2561 ณ สำนักงานพัฒนาธุรกรรมทางอิเล็กทรอนิกส์ (องค์การมหาชน) อาคารเดอะไนน์ ทาวเวอร์ แกรนด์ พระรามเก้า ถนนพระราม 9 เขตห้วยขวาง กรุงเทพฯ
**********************

ที่มา : http://www.thaigov.go.th/news/contents/details/11387