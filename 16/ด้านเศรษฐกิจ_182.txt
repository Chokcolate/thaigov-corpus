รัฐบาลไทย-ข่าวทำเนียบรัฐบาล-ผู้ช่วย รมว.ดิจิทัลฯ เปิดการจัดฝึกอบรมด้านพาณิชย์อิเล็กทรอนิกส์ต่อยอดวิทยากร E-Commerce ชุมชน

วันพฤหัสบดีที่ 15 มีนาคม 2561
ผู้ช่วย รมว.ดิจิทัลฯ เปิดการจัดฝึกอบรมด้านพาณิชย์อิเล็กทรอนิกส์ต่อยอดวิทยากร E-Commerce ชุมชน
ผู้ช่วย รมว.ดิจิทัลฯ
นายพันธ์ศักดิ์ ศิริรัชตพงษ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดการจัดฝึกอบรมด้านพาณิชย์อิเล็กทรอนิกส์ต่อยอดวิทยากร E-Commerce ชุมชน และการแถลงข่าวผลการดำเนินการโครงการศูนย์ดิจิทัลชุมชนกิจกรรม Village E-Commerce โดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) หน่วยงานในสังกัดกระทรวงฯ จัดทำโครงการฯ ดังกล่าวขึ้น เพื่อใช้ศูนย์ดิจิทัลชุมชนเป็นเครื่องมือสนับสนุนกิจกรรมทางเศรษฐกิจและสังคม ส่งเสริมและพัฒนาการค้าออนไลน์สำหรับผู้ประกอบการชุมชนผ่านศูนย์ดิจิทัลชุมชน สร้างต้นแบบการทำธุรกิจการค้าออนไลน์ในระดับชุมชน (Village E-Commerce Business Model) ของประเทศ รวมถึงส่งเสริมและพัฒนาศักยภาพผู้ประกอบการชุมชนใช้เทคโนโลยีดิจิทัลในการสร้างโอกาสทางการตลาดเพิ่มรายได้ และสร้างกลไกในการส่งเสริมการพัฒนาสินค้าชุมชนให้ก้าวหน้าสู่การเป็นสินค้า OTOP ผ่านการใช้เทคโนโลยีดิจิทัล ทั้งนี้ ภายในงานยังได้มีการมอบโล่ประกาศเกียรติคุณแก่วิทยากร E-Commerce ชุมชน ที่มีผลการดำเนินงานดีเด่น ด้านการถ่ายทอดองค์ความรู้แก่ผู้ประกอบการชุมชน จำนวน 3 รางวัล และวิทยากรดีเด่น ด้านการผลักดันมูลค่าพาณิชย์อิเล็กทรอนิกส์ในชุมชน ภูมิภาคละ 1 รางวัล รวม 4 รางวัล ทั้งยังมีการเสวนาระหว่างผู้ประกอบการที่เข้าร่วมโครงการฯ กับวิทยากรที่ได้รับรางวัลอีกด้วย เมื่อวันที่ 15 มีนาคม 2561 ณ โรงแรมเซ็นทรา บาย เซ็นทารา ศูนย์ราชการฯ แจ้งวัฒนะ เขตหลักสี่ กรุงเทพฯ
***********************

ที่มา : http://www.thaigov.go.th/news/contents/details/10793
