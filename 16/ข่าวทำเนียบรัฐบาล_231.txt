รัฐบาลไทย-ข่าวทำเนียบรัฐบาล-นายกฯ ห่วงใยการเดินทางของประชาชน กำชับเจ้าหน้าที่ดูแลอำนวยความสะดวก เน้นรณรงค์ป้องกันอุบัติเหตุแทนการรายงานสถิติตัวเลข พร้อมกำหนดมาตรการสร้างความปลอดภัย แนะทุกคนให้ความร่วมมือ

วันพฤหัสบดีที่ 12 เมษายน 2561
นายกฯ ห่วงใยการเดินทางของประชาชน กำชับเจ้าหน้าที่ดูแลอำนวยความสะดวก เน้นรณรงค์ป้องกันอุบัติเหตุแทนการรายงานสถิติตัวเลข พร้อมกำหนดมาตรการสร้างความปลอดภัย แนะทุกคนให้ความร่วมมือ
นายกฯ ห่วงใยการเดินทางของประชาชน กำชับเจ้าหน้าที่ดูแลอำนวยความสะดวก เน้นรณรงค์ป้องกันอุบัติเหตุแทนการรายงานสถิติตัวเลข พร้อมกำหนดมาตรการสร้างความปลอดภัย แนะทุกคนให้ความร่วมมือ
วันที่ 12 เมษายน 2561 พลเอก ประยุทธ์ จันทร์โอชา นายกรัฐมนตรี ห่วงใยการเดินทางของพี่น้องประชาชนในช่วงเทศกาลสงกรานต์ โดยได้รับรายงานว่า ขณะนี้ถนนหลายสายเริ่มมีปริมาณรถคับคั่งแล้ว โดยเฉพาะเส้นทางสายเหนือและสายอีสาน จึงได้กำชับให้เจ้าหน้าที่ทหาร ตำรวจ และฝ่ายปกครอง วางแผนและจัดกำลังดูแลความปลอดภัยและอำนวยความสะดวกแก่ประชาชนอย่างเต็มที่
“นายกฯ กำชับว่า ไม่ต้องการให้หน่วยงานต่าง ๆ รายงานแต่เพียงตัวเลขสถิติอุบัติเหตุ จำนวนผู้เสียชีวิตหรือบาดเจ็บเท่านั้น แต่ควรเน้นรณรงค์ให้ประชาชนมีพฤติกรรมที่เหมาะสม และขับขี่อย่างปลอดภัย ซึ่งเป็นต้นเหตุของปัญหาที่แท้จริง เช่น เมาไม่ขับ สวมหมวกกันน็อค ไม่ขับรถเร็ว คาดเข็มขัดนิรภัย และปฏิบัติตามกฎจราจรอย่างเคร่งครัด โดยขอให้ประชาชนร่วมมือกับเจ้าหน้าที่ด้วย”
ในส่วนของรัฐบาลนั้นได้พยายามกำหนดมาตรการป้องกันการเกิดอุบัติเหตุอีกทางหนึ่ง ทั้งการตั้งจุดตรวจและจุดให้บริการประชาชน ซึ่งมีกว่า 2,000 จุดทั่วประเทศ การจำกัดความเร็วของรถตู้โดยสารไม่เกิน 90 กม./ชม. การควบคุมชั่วโมงการทำงานของผู้ขับขี่ การควบคุมพฤติกรรมไม่ให้ออกนอกเส้นทางผ่านระบบจีพีเอส การตรวจเช็คสภาพรถ และขอความร่วมมือไม่ให้ใช้รถบัสโดยสาร 2 ชั้น เป็นต้น
สำหรับความปลอดภัยในแหล่งที่มีผู้โดยสายจำนวนมาก เช่น สถานีขนส่งผู้โดยสาร สถานีรถไฟ ท่าอากาศยาน หรือท่าเรือ นายกรัฐมนตรีสั่งการให้เจ้าหน้าที่เข้มงวดกวดขันเรื่องมิจฉาชีพที่อาจแฝงตัวปะปนกับประชาชน รวมทั้งป้องกันไม่ให้มีการฉวยโอกาสขึ้นราคาตั๋วหรือเอาเปรียบประชาชน พร้อมอำนวยความสะดวกด้านต่าง ๆ แก่ผู้เดินทางทั้งชาวไทยและต่างประเทศ เช่น ให้บริการข้อมูลที่เป็นประโยชน์ ดูแลป้องกันเด็กพลัดหลง ฯลฯ โดยเน้นสร้างความประทับใจแก่ผู้รับบริการ
--------------------------

ที่มา : http://www.thaigov.go.th/news/contents/details/11486
