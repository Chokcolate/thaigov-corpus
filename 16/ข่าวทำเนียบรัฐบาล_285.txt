รัฐบาลไทย-ข่าวทำเนียบรัฐบาล-รัฐบาลเร่งฟื้นฟูสภาพป่าดอยสุเทพ มุ่งมั่นแก้ปัญหาการบุกรุกพื้นที่ ตั้งคณะกรรมการร่วมหาแนวทางแก้ไขโดยเร็ว


วันอังคารที่ 24 เมษายน 2561
297
พิมพ์
รัฐบาลเร่งฟื้นฟูสภาพป่าดอยสุเทพ มุ่งมั่นแก้ปัญหาการบุกรุกพื้นที่ ตั้งคณะกรรมการร่วมหาแนวทางแก้ไขโดยเร็ว
รัฐบาลเร่งฟื้นฟูสภาพป่าดอยสุเทพ มุ่งมั่นแก้ปัญหาการบุกรุกพื้นที่ ตั้งคณะกรรมการร่วมหาแนวทางแก้ไขโดยเร็ว
วันนี้ (24 เมษายน 2561) เวลา 14.15 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีปัญหาการบุกรุกป่าเชิงดอยสุเทพ ว่า รัฐบาลกำลังหามาตรการแก้ไขไม่ได้นิ่งนอนใจกับปัญหาดังกล่าว มีการตั้งคณะกรรมการร่วมประกอบด้วยทุกฝ่ายที่เกี่ยวข้อง เพื่อร่วมกันพิจารณาประเด็นปัญหาและแนวทางการดำเนินการแก้ไข ซึ่งต้องมีการรวบรวมข้อเสนอ ความคิดเห็น รวมทั้งข้อโต้แย้งจากผู้เรียกร้องฝ่ายต่าง ๆ ด้วย ทั้งนี้ มีการดำเนินการบ้างแล้วในบางส่วน และยืนยันว่าการดำเนินการต้องเป็นไปตามกฎหมาย ในส่วนของการชะลอหรือการใช้ประโยชน์จากอาคารที่ก่อสร้างเรียบร้อยแล้วนั้น ต้องพิจารณาในรายละเอียดอีกครั้งว่าสามารถทำได้หรือไม่ อย่างไร ซึ่งจะต้องหาทางออกให้ได้ ทั้งนี้ได้สั่งการให้กระทรวงทรัพยากรธรรมชาติและสิ่งแวดล้อม รวมทั้งหน่วยงานที่เกี่ยวข้องเร่งดำเนินการในส่วนของการฟื้นฟูสภาพป่า ปลูกต้นไม้โดยเร็วที่สุด และไม่อยากให้บุคคลใดใช้ปัญหานี้มาเป็นเหตุผลในการแสวงหาแนวร่วม ขอยืนยันว่ารัฐบาลและทุกฝ่ายจะพยายามแก้ปัญหานี้ให้ได้

ที่มา : http://www.thaigov.go.th/news/contents/details/11738