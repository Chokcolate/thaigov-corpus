รัฐบาลไทย-ข่าวทำเนียบรัฐบาล-“บิ๊กอู๋”ปฐมนิเทศยุวแรงงาน ติวเข้มเยาวชน ก่อนเตรียมตัวเข้าตลาดงาน


วันอาทิตย์ที่ 1 เมษายน 2561
263
พิมพ์
“บิ๊กอู๋”ปฐมนิเทศยุวแรงงาน ติวเข้มเยาวชน ก่อนเตรียมตัวเข้าตลาดงาน
รมว.แรงงาน เปิดโครงการปฐมนิเทศยุวแรงงาน แก่นักเรียน นักศึกษากว่า 500 คน ให้ใช้เวลาว่างอย่างเหมาะสม และเห็นคุณค่าของเงิน เสริมสร้างทักษะ ฝึกความอดทน ระเบียบวินัย สร้างแรงบันดาลใจ สร้างทีมงาน เสริมประสบการณ์นอกห้องเรียน เตรียมพร้อมสู่โลกการทำงาน
รมว.แรงงาน เปิดโครงการปฐมนิเทศยุวแรงงาน แก่นักเรียน นักศึกษากว่า 500 คน ให้ใช้เวลาว่างอย่างเหมาะสม และเห็นคุณค่าของเงิน เสริมสร้างทักษะ ฝึกความอดทน ระเบียบวินัย สร้างแรงบันดาลใจ สร้างทีมงาน เสริมประสบการณ์นอกห้องเรียน เตรียมพร้อมสู่โลกการทำงาน
(1 เม.ย.61) พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน กล่าวในโอกาสเป็นประธานในพิธีเปิด “โครงการปฐมนิเทศยุวแรงงาน เตรียมพร้อมสู่โลกการทำงาน” ณ ห้องประชุมจอมพล ป. พิบูลสงคราม ชั้น 5 อาคารกระทรวงแรงงาน โดยกล่าวว่า กระทรวงแรงงานเป็นกระทรวงที่ต้องการให้คนไทยได้ทำงานอย่างถ้วนทั่ว โดยเฉพาะแรงงานไทยจะต้องเป็นแรงงานที่มีคุณภาพสามารถใช้นวัตกรรมและเทคโนโลยีในยุคไทยแลนด์ 4.0 ได้ สำหรับเยาวชนก็ต้องเตรียมความพร้อมเข้าสู่สังคมการทำงาน เพื่อจะได้ปรับตัวระหว่างการฝึกทำงาน ฝึกฝนทักษะ และค้นหาประสบการณ์ใหม่ๆ รู้จักบริหารเงิน และเห็นคุณค่าของเงิน
พล.ต.อ.อดุลย์ฯ กล่าวต่อไปว่า โครงการ“ประชารัฐรวมพลัง สร้างยุวแรงงาน” เป็นการส่งเสริม
การมีงานทำให้แก่นักเรียน นักศึกษา ในช่วงปิดภาคเรียน/ช่วงว่างจากการเรียน และเสริมสร้างทักษะชีวิตการทำงาน สร้างรายได้ระหว่างการเรียน และช่วยลดภาระค่าใช้จ่ายของผู้ปกครอง สอดคล้องยุทธศาสตร์ชาติระยะ 20 ปี โดยกรมพัฒนาฝีมือแรงงาน เป็นหน่วยเตรียมความพร้อมก่อนเข้าทำงาน การปฐมนิเทศวันนี้มีเยาวชนเข้าร่วมกว่า 500 คน
สำหรับการเตรียมความพร้อมให้ยุวแรงงานก่อนเข้าทำงานจริงในวันนี้ มีกิจกรรมให้ความรู้เกี่ยวกับกฎหมายแรงงาน ความปลอดภัยในการทำงาน บุคลิกภาพในการทำงาน การพัฒนาทักษะฝีมือ มีทัศนคติที่ดี
มีจิตบริการ มีระเบียบวินัย มีความรับผิดชอบ และสร้างแรงงานบันดาลใจก่อนเข้าทำงานในสถานประกอบกิจการ และสามารถนำความรู้ไปเป็นแนวทางในการประกอบอาชีพในอนาคตได้ ประกอบด้วย การเสวนา เรื่อง การเตรียมความพร้อมก่อนเข้าสู่ระบบการทำงาน บรรยายเรื่อง การสร้างแรงงานบันดาลใจในการทำงาน  กิจกรรมสันทนาการ ละลายพฤติกรรม และสร้างทีมงาน เป็นต้น ทั้งนี้ เยาวชนส่วนใหญ่ที่เข้าร่วมโครงการมีความสนใจทำงานในภาคบริการ อาทิ พนักงานเสิร์ฟ ในร้านกาแฟ ร้านอาหารญี่ปุ่น เป็นต้น
-----------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
1 เมษายน 2561

ที่มา : http://www.thaigov.go.th/news/contents/details/11238