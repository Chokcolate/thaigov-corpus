รัฐบาลไทย-ข่าวทำเนียบรัฐบาล- ครม. มีมติอนุมัติ การลงนามหนังสือแสดงเจตจำนง ระหว่างกรมสอบสวนคดีพิเศษและสำนักงานตำรวจแห่งประเทศเนเธอร์แลนด์ สำหรับการต่อต้านอาชญากรรมข้ามชาติ


วันพุธที่ 28 กุมภาพันธ์ 2561
348
พิมพ์
ครม. มีมติอนุมัติ การลงนามหนังสือแสดงเจตจำนง ระหว่างกรมสอบสวนคดีพิเศษและสำนักงานตำรวจแห่งประเทศเนเธอร์แลนด์ สำหรับการต่อต้านอาชญากรรมข้ามชาติ
โฆษกรัฐบาล เผยคณะรัฐมนตรีมีมติอนุมัติการลงนามหนังสือแสดงเจตจำนงระหว่างกรมสอบสวนคดีพิเศษและสำนักงานตำรวจแห่งประเทศเนเธอร์แลนด์สำหรับการต่อต้านอาชญากรรมข้ามชาติ
วันนี้ (27 ก.พ. 61 ) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธาน พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวว่า คณะรัฐมนตรีได้มีมติอนุมัติการลงนามหนังสือแสดงเจตจำนงระหว่างกรมสอบสวนคดีพิเศษและสำนักงานตำรวจแห่งประเทศเนเธอร์แลนด์สำหรับการต่อต้านอาชญากรรมข้ามชาติ ตามที่กระทรวงยุติธรรม เสนอ  ซึ่งร่างหนังสือแสดงเจตจำนง มีวัตถุประสงค์เพื่อสร้างกรอบการทำงานพื้นฐานสำหรับความร่วมมือระหว่างผู้ร่วมดำเนินการทั้งสองฝ่ายในการต่อต้านอาชญากรรมข้ามชาติ โดยรูปแบบของกิจกรรมความร่วมมือจะครอบคลุมในด้านต่าง ๆ คือ (1) การแบ่งปันข้อมูลในด้านการบังคับใช้กฎหมาย (2) การปฏิบัติการประสานงานในด้านการบังคับใช้กฎหมาย (3) การสร้างความเข้มแข็งและเป็นปึกแผ่นทางด้านเครือข่ายความร่วมมือที่มีอยู่
ส่วนปัญหาอาชญากรรมสำหรับการจัดการความร่วมมือ ประกอบด้วย (1) การค้ามนุษย์(2) การลักลอบขนผู้ย้ายถิ่น (3) แก๊งมอเตอร์ไซค์นอกกฎหมาย (4) การแสวงหาประโยชน์ทางเพศจากเด็ก(ซึ่งรวมทั้งการท่องเที่ยวเพื่อประเวณีเด็กและการถ่ายทอดสดออนไลน์) (5) การฟอกเงิน (6) การต่อต้านการก่อการร้าย (7) ปัญหาอื่น ๆ
พร้อมกันนี้ โฆษกประจำสำนักนายกรัฐมนตรี ได้กล่าวว่า นายกรัฐมนตรี ได้สั่งการเพิ่มเติมเกี่ยวกับกรณีที่สังคมตั้งข้อสังเกตถึงผู้ที่กระทำความผิดแล้วหลบหนีคดีความออกนอกประเทศโดยที่เจ้าหน้าที่ไม่สามารถนำตัวกลับมาดำเนินคดีได้นั้น นายกรัฐมนตรี จึงกำหนดให้มีการแต่งตั้งคณะกรรมการขึ้นมา เพื่อติดตามและรวบรวมผลการดำเนินงานดังกล่าว โดยมอบหมายให้กระทรวงการต่างประเทศเป็นผู้รับผิดชอบในภาพรวม และมีหน่วยงานที่เกี่ยวข้องไม่ว่าจะเป็นสำนักงานตำรวจแห่งชาติ กรมสอบสวนคดีพิเศษ อัยการ กระทรวงการต่างประเทศ เข้าร่วมเป็นกรรมการ พร้อมทั้งให้มีการชี้แจงผลการดำเนินการถึงความคืบหน้าให้สังคมและประชาชนได้รับทราบและเกิดความเข้าใจ เพื่อแสดงให้เห็นถึงความตั้งใจจริงของทุกหน่วยงานที่เกี่ยวข้องต่อการดำเนินการในเรื่องดังกล่าวอย่างจริงจัง
นอกจากนี้ นายกรัฐมนตรี ได้กำชับถึงเรื่องการแก้ไขปัญหาดูแลเรื่องที่พักอาศัยให้กับประชาชนที่เดือดร้อนที่พักอาศัยว่า ที่ผ่านมาได้มีความพยายามที่จะดำเนินโครงการดังกล่าวมาโดยตลอด แต่ยังไม่เกิดผลสำเร็จเป็นรูปธรรมเท่าที่ควร รัฐบาลปัจจุบันมีความตั้งใจจริงที่จะแก้ไขปัญหาเรื่องนี้ โดยเฉพาะการแก้ไขปัญหาเรื่องที่อยู่อาศัยให้กับประชาชนที่แฟลตดินแดง โดยได้มีการดำเนินการก่อสร้างแฟลตดินแดงใหม่ ตามโครงการฟื้นฟูชุมชนเมืองดินแดง แบ่งการดำเนินการเป็น 4 ระยะ ( 8 ปี ) และคาดว่าจะดำเนินการแล้วเสร็จตามห้วงเวลาที่กำหนดไว้ คือ ระยะที่ 1 ดำเนินการแล้วเสร็จประมาณเดือนมิถุนายน 2561 ระยะที่ 2 ดำเนินการเสร็จสิ้นประมาณกลางปี 2563 ระยะที่ 3 ดำเนินการเสร็จสิ้นประมาณกลางปี 2565 และระยะที่ 4 คาดว่าจะดำเนินการเสร็จสิ้นประมาณกลางปี 2567 โดยการดำเนินการดังกล่าวถือเป็นของขวัญที่รัฐบาลดำเนินการเพื่อมอบให้กับประชาชนที่เดือดร้อนเรื่องที่พักอาศัยเป็นระยะ ๆ
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10407