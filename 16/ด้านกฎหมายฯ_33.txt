รัฐบาลไทย-ข่าวทำเนียบรัฐบาล-กระทรวงยุติธรรม ร่วมมือกับกระทรวงศึกษาธิการส่งเสริมการเรียนรู้กฎหมายให้กับนักเรียน


วันจันทร์ที่ 12 มีนาคม 2561
268
กระทรวงยุติธรรม ร่วมมือกับกระทรวงศึกษาธิการส่งเสริมการเรียนรู้กฎหมายให้กับนักเรียน
นางกรรณิการ์ แสงทอง รองปลัดกระทรวงยุติธรรม เป็นประธานการประชุมคณะทำงานส่งเสริมการเรียนรู้กฎหมาย
ในวันจันทร์ที่ ๑๒ มีนาคม ๒๕๖๑ เวลา ๐๙.๓๐ น. ณ ห้องประชุมกระทรวงยุติธรรม ๔
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมคณะทำงานส่งเสริมการเรียนรู้กฎหมาย
เพื่อหารือการกำหนดองค์ความรู้ด้านกฎหมายให้สอดคล้อง
กับหลักสูตรแกนกลางของกระทรวงศึกษาธิการ
เพื่อให้นักเรียนระดับชั้นประถมศึกษาตอนต้นจนถึงมัธยมศึกษาตอนปลาย
ได้รับรู้และเข้าใจกฎหมายเบื้องต้นที่สอดคล้องกับวัย และสามารถนำไปใช้ได้
ในชีวิตประจำวัน ทั้งนี้ จะได้ขยายผลไปยังการศึกษาระดับอาชีวศึกษา
การศึกษานอกระบบและการศึกษาตามอัธยาศัยต่อไป
รองปลัดกระทรวงยุติธรรม กล่าวว่า การสร้างความรู้และความเข้าใจ
ให้เด็กในเรื่องของกฎหมายไม่ได้มาจากการอ่านหนังสือเพียงอย่างเดียวเท่านั้น
แต่จะต้องมีกิจกรรม หรือกลวิธีอื่นๆ เช่น การใช้สื่อ
อินโฟกราฟฟิก หรือคลิปวิดีโอ เป็นต้น เพื่อดึงดูดและสร้างความเข้าใจให้กับเด็ก
โดยต้องคำนึงถึงความสอดคล้องกับช่วงอายุและพฤติกรรมความเสี่ยง
ที่อาจจะทำให้เด็กกระทำผิดหรือตกเป็นเหยื่อ
โดยอ้างอิงจากสถิติของกรมพินิจและคุ้มครองเด็กและเยาวชน
เพื่อกำหนดองค์ความรู้ด้านกฎหมายให้ตรงตามกลุ่มเป้าหมาย
ซึ่งจะช่วยกระตุ้นให้เด็กและเยาวชนไม่คิดจะกระทำความผิด
และป้องกันการเพิ่มปริมาณของการตกเป็นเหยื่อ

ที่มา : http://www.thaigov.go.th/news/contents/details/10707