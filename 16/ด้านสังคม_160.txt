รัฐบาลไทย-ข่าวทำเนียบรัฐบาล-​สธ.ห่วงเด็ก ผู้สูงอายุ เป็นไข้หวัด หลังเล่นน้ำสงกรานต์ รีบรักษาป้องกันปอดบวม

วันจันทร์ที่ 16 เมษายน 2561
​สธ.ห่วงเด็ก ผู้สูงอายุ เป็นไข้หวัด หลังเล่นน้ำสงกรานต์ รีบรักษาป้องกันปอดบวม
กระทรวงสาธารณสุข ห่วงประชาชนอาจป่วยเป็นไข้หวัด หลังเล่นน้ำช่วงเทศกาลสงกรานต์ โดยเฉพาะเด็กเล็ก ผู้สูงวัย หากอาการไม่ดีขึ้นภายใน 2 วัน รีบพบแพทย์ทันทีป้องกันลุกลามเป็นปอดบวม
กระทรวงสาธารณสุข ห่วงประชาชนอาจป่วยเป็นไข้หวัด หลังเล่นน้ำช่วงเทศกาลสงกรานต์ โดยเฉพาะเด็กเล็ก ผู้สูงวัย หากอาการไม่ดีขึ้นภายใน 2 วัน รีบพบแพทย์ทันทีป้องกันลุกลามเป็นปอดบวม
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข   ให้สัมภาษณ์ว่า กระทรวงสาธารณสุข ห่วงสุขภาพประชาชน อาจเจ็บป่วยได้จากการเล่นน้ำช่วงสงกรานต์ ตัวเปียกชื้นทั้งวัน ประกอบกับสภาพอากาศร้อนและเปลี่ยนแปลงเร็ว ทำให้ร่างกายอาจปรับตัวไม่ทัน อาจมีอาการเจ็บป่วยตามมา เช่น ปวดเมื่อยตามเนื้อตัว อ่อนเพลีย ร้อนๆหนาวๆ แสบตา น้ำมูกไหล มีความเสี่ยงทำให้ป่วยเป็นไข้หวัด หากไม่รักษาอย่างถูกต้องอาจลุกลามเป็นโรคปอดบวมได้
“หากมีอาการไข้หวัด ตัวร้อน อ่อนเพลีย ปวดศีรษะ คัดจมูก หรือเจ็บคอเล็กน้อย ขอให้นอนพักอย่างเต็มที่ ใช้ผ้าปิดปากและจมูกเวลาไอ จาม ป้องกันการแพร่เชื้อสู่ผู้อื่น ถ้าอาการยังไม่ดีขึ้นภายใน 2 วัน ให้รีบพบแพทย์หรือเจ้าหน้าที่สาธารณสุขใกล้บ้านทันที เพราะมีความเสี่ยงอาจลุกลามเป็นโรคปอดบวมได้” นายแพทย์โอภาส กล่าว
นอกจากนี้ โรคที่อาจพบหลังเล่นน้ำสงกรานต์ คือโรคตาแดง จะมีอาการคันในลูกตา เคืองตา ปวดลูกตา น้ำตาไหล มีขี้ตาเป็นเมือก ให้หลีกเลี่ยงการสัมผัสหรือใช้ของร่วมกับผู้อื่น เพื่อลดการแพร่เชื้อโรค หมั่นล้างมือบ่อยๆ นอนหลับพักผ่อนให้เพียงพอ หากอาการไม่ดีขึ้น เช่น ตาแดงมากขึ้น ปวดตามากขึ้น อักเสบ บวม แดง ขี้ตาสีคล้ายหนอง ควรรีบพบแพทย์ผู้เชี่ยวชาญทันที
****************************   16 เมษายน 2561

ที่มา : http://www.thaigov.go.th/news/contents/details/11504
