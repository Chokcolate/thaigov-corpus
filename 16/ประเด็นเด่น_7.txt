รัฐบาลไทย-ข่าวทำเนียบรัฐบาล-กรมสรรพสามิตชี้แจงข้อวิจารณ์จากกระแสข่าว มาตรการเก็บภาษีปล่อยก๊าซคาร์บอนไดออกไซด์ จากรถจักรยานยนต์


วันพฤหัสบดีที่ 22 กุมภาพันธ์ 2561
138
พิมพ์
กรมสรรพสามิตชี้แจงข้อวิจารณ์จากกระแสข่าว มาตรการเก็บภาษีปล่อยก๊าซคาร์บอนไดออกไซด์ จากรถจักรยานยนต์
อธิบดีกรมสรรพสามิต กรมสรรพสามิต กระทรวงการคลัง ชี้แจงประเด็นข่าว: ข้อวิจารณ์จากกระแสข่าวมาตรการเก็บภาษีปล่อยก๊าซคาร์บอนไดออกไซด์จากรถจักรยานยนต์
วันที่ 21 กุมภาพันธ์ พ.ศ. 2561 นายกฤษฎา จีนะวิจารณะ อธิบดีกรมสรรพสามิต กรมสรรพสามิต กระทรวงการคลัง ชี้แจงประเด็นข่าว: ข้อวิจารณ์จากกระแสข่าวมาตรการเก็บภาษีปล่อยก๊าซคาร์บอนไดออกไซด์จากรถจักรยานยนต์ ตามที่แฟนเพจ Thai PBS เผยแพร่ข้อมูลของกรมสรรพสามิตเกี่ยวกับมาตรการจัดเก็บภาษีปล่อยก๊าซคาร์บอนไดออกไซด์จากรถจักรยานยนต์ โดยผู้ใช้โซเชียลมีเดียส่วนใหญ่วิจารณ์เชิงลบว่า มาตรการดังกล่าวส่งผลกระทบเฉพาะผู้มีรายได้น้อย เนื่องจากผู้ใช้รถจักรยานยนต์ส่วนใหญ่เป็นผู้มีรายได้น้อย
กรมสรรพสามิตขอชี้แจงว่า ปัจจุบันกรมสรรพสามิตมีการจัดเก็บภาษีรถจักรยานยนต์ ซึ่งเป็นการจัดเก็บตามหลักการความฟุ่มเฟือย โดยแบ่งประเภทของอัตราภาษีตามขนาดความจุของกระบอกสูบ แต่เนื่องจากเทคโนโลยีการผลิตมีการพัฒนาให้มีประสิทธิภาพสูงขึ้น ดังนั้น จึงมีแนวคิดในการจัดเก็บภาษีรถจักรยานยนต์ตามอัตราการปล่อยก๊าซคาร์บอนไดออกไซด์ (CO2) ซึ่งเป็นไปตามหลักการจัดเก็บภาษีเพื่อสิ่งแวดล้อม และจะส่งผลดีต่อการสนับสนุนขีดความสามารถในการแข่งขันของผู้ประกอบอุตสาหกรรมในประเทศในการพัฒนาเทคโนโลยีรถจักรยานยนต์ให้เป็นมิตรต่อสิ่งแวดล้อมมากยิ่งขึ้น
การศึกษาแนวทางการจัดเก็บภาษีรถจักรยานยนต์ตามอัตราการปล่อย CO2 พบว่า ปัจจุบันรถจักรยานยนต์ที่ใช้ในประเทศจำนวนร้อยละ 80 เป็นรถจักรยานยนต์มีความจุของกระบอกสูบไม่เกิน 150 ซีซี มีราคาขายปลีกประมาณ 30,000 – 50,000 บาทต่อคัน ซึ่งมีภาระภาษีสรรพสามิตประมาณ 750 – 1,250 บาทต่อคัน หากมีการจัดเก็บภาษีรถจักรยานยนต์ตามอัตราการปล่อย CO2 จะมีภาระภาษีเพิ่มขึ้นเล็กน้อยเพียงร้อยละ 0.5 ของราคาขายปลีก หรือมีภาระภาษีเพิ่มขึ้นเล็กน้อยประมาณ 150 – 250 บาทต่อคัน ซึ่งไม่น่าจะส่งผลกระทบต่อการเพิ่มราคาขายปลีกรถจักรยานยนต์แต่อย่างไร
--------------------------------

ที่มา : http://www.thaigov.go.th/news/contents/details/10283