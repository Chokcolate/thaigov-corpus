รัฐบาลไทย-ข่าวทำเนียบรัฐบาล-นายกรัฐมนตรีสั่งการ คสช. กองทัพภาคที่ 3 และกระทรวงมหาดไทยทำความเข้าใจกับกลุ่มที่คัดค้านโครงการก่อสร้างบ้านพักตุลาการบริเวณเชิงดอยสุเทพ เพื่อหาทางออกที่เป็นประโยชน์ร่วมกัน


วันพุธที่ 11 เมษายน 2561
464
พิมพ์
นายกรัฐมนตรีสั่งการ คสช. กองทัพภาคที่ 3 และกระทรวงมหาดไทยทำความเข้าใจกับกลุ่มที่คัดค้านโครงการก่อสร้างบ้านพักตุลาการบริเวณเชิงดอยสุเทพ เพื่อหาทางออกที่เป็นประโยชน์ร่วมกัน
นายกรัฐมนตรีสั่งการ คสช. กองทัพภาคที่ 3 และกระทรวงมหาดไทยทำความเข้าใจกับกลุ่มที่คัดค้านโครงการก่อสร้างบ้านพักตุลาการบริเวณเชิงดอยสุเทพ เพื่อหาทางออกที่เป็นประโยชน์ร่วมกัน
วันนี้ (10 เมษายน 2561) เวลา 14.20 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงกรณีความชัดเจนโครงการก่อสร้างบ้านพักตุลาการบริเวณเชิงดอยสุเทพ จังหวัดเชียงใหม่ ซึ่งมีประชาชนคัดค้าน และจะมีการเคลื่อนไหวกดดันหากไม่มีความชัดเจนว่า จาการสอบถามข้อมูลจากรายละเอียดมีพื้นที่ที่ได้รับการอนุมัติมาก่อนหน้าที่รัฐบาลนี้จะเข้ามา โดยมีพื้นที่ 3 ส่วน ส่วนแรกเป็นการจัดตั้งสำนักงานศาลยุติธรรม ส่วนที่สองเป็นการก่อสร้างสถานที่พัก ซึ่งมีปัญหาอยู่เนื่องจากประชาชนไม่เห็นด้วย และพื้นที่ส่วนที่สาม ซึ่งในส่วนนี้ทำอะไรไม่ได้อยู่แล้ว ถึงจะมีการขออนุญาตมาแล้วก็ตาม ทั้งนี้ โครงการนี้เกิดขึ้นก่อนรัฐบาลจะเข้ามา แต่รัฐบาลก็ต้องแก้ไขให้เกิดความชัดเจน ให้เป็นไปตามกฎหมายและตามที่ประชาชนต้องการ ส่วนตัวรู้สึกเสียดายเพราะที่ผ่านมา มีการก่อสร้างเป็นไปตามลำดับ เป็นไปตามขั้นตอนทุกอย่าง จะไปรื้อทั้งหมดคงลำบาก ซึ่งรัฐบาลได้ให้ คสช.และกองทัพภาคที่ 3 กระทรวงมหาดไทยไปทำความเข้าใจกับกลุ่มที่คัดค้านว่าจะทำอย่างไร
นายกรัฐมนตรีกล่าวต่อไปว่า ในส่วนของสำนักงานศาลยุติธรรมจากการหารือขั้นต้น ไม่มีปัญหาอะไร แต่ในส่วนปัญหาของที่พัก ก็ต้องมาดูเพราะมีการอนุมัติงบประมาณของรัฐไปแล้ว จนใกล้จะเสร็จแล้ว ซึ่งมีสัญญาระหว่างรัฐและผู้รับเหมา ซึ่งก็มีโอกาสที่จะฟ้องร้องกันตรงนี้ ก็ต้องไปดูว่าจะแก้ไขกันอย่างไร แต่มีหลายคนเสนอให้ทุบทิ้ง แล้วงบประมาณที่ใช้ไปตรงนี้จะทำอย่างไร งบประมาณภาครัฐไม่ใช่ตกน้ำไม่ไหลตกไฟไม่ไหม้ จะต้องมีคนรับผิดชอบ เรื่องนี้นานแล้วต้องไปดูว่าจะนำไปใช้ในด้านอื่นได้หรือไม่ หรือให้ประชาชนนำไปใช้ประโยชน์ได้หรือไม่ เพราะศาลคงใช่ไม่ได้แล้ว เนื่องจากประชาชนออกมาประท้วง เรื่องนี้ขออย่านำไปเกี่ยวพันกับการรื้อรีสอร์ทของภาคเอกชน ซึ่งเป็นคนละเรื่อง เรื่องนั้นทำผิดกฎหมายโดยชัดเจน ก็ต้องดำเนินคดี ส่วนการก่อสร้างบ้านพักตุลาการ เป็นงบของราชการที่อนุมัติงบประมาณโดยรัฐบาลที่ผ่านมา เรื่องจะผิดจะถูกไปว่ากันอีกครั้ง ต้องมีกระบวนการสอบสวนกันต่อไป ว่ามีใครเกี่ยวข้องบ้าง
นายกรัฐมนตรีกล่าวว่า “ขอให้ใจเย็น อย่ามาเดินขบวนกันอีกเลย คุยกันให้รู้เรื่องว่าจะนำไปใช้ประโยชน์อย่างไรดีกว่า ถ้าทุบทิ้งทำง่าย แต่ต้องมีคนรับผิดชอบงบประมาณตรงนี้ รัฐบาลก็ไม่ใช่คู่กรณีกับใคร ถูกผู้รับเหมาเรียกค่าเสียหาย แล้วใครเป็นคนทำสัญญากับเขาก็คือข้าราชการ ซึ่งต้องไปดูและหาวิธีแก้ไขปัญหาที่ถูกต้อง และเกิดประโยชน์สูงสุด ขอร้องอย่ามาเดินบนวนกันอีกเลย ตนเห็นจากเวทีพูดคุย อีกคนพูดอย่างอีกคนจะให้ทุบอย่างเดียว อย่างอื่นไม่สนใจก็ไม่ได้ รัฐบาลนี่เข้ามาต้องแก้ปัญหา”
------------------------------------------------

ที่มา : http://www.thaigov.go.th/news/contents/details/11454