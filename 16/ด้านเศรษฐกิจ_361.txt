รัฐบาลไทย-ข่าวทำเนียบรัฐบาล-บริษัท การบินไทย จำกัด (มหาชน) ร่วมอนุรักษ์และสืบสานเทศกาลสงกรานต์ 2561


วันพุธที่ 11 เมษายน 2561
234
บริษัท การบินไทย จำกัด (มหาชน) ร่วมอนุรักษ์และสืบสานเทศกาลสงกรานต์ 2561
บริษัท การบินไทย จำกัด (มหาชน) (บกท.) กระทรวงคมนาคม ร่วมอนุรักษ์และสืบสานเทศกาลสงกรานต์ 2561 และเพื่อสนับสนุนนโยบายของรัฐบาลที่มุ่งเน้นการเสริมสร้างเอกลักษณ์และความภาคภูมิใจในความเป็นไทย
โดยให้พนักงานต้อนรับบนเครื่องบินหญิงแต่งกายด้วยชุดไทยสมัยรัชกาลที่ 5 เพื่อเผยแพร่ความสวยงามของการแต่งกายชุดไทยให้ชาวต่างชาติได้รู้จักและชื่นชมวัฒนธรรมไทย ตั้งแต่บัดนี้จนถึงวันที่ 30 เมษายน 2561
นางอุษณีย์ แสงสิงแก้ว รักษาการกรรมการผู้อำนวยการใหญ่ บกท. กล่าวว่า บกท. ร่วมอนุรักษ์และสืบสานประเพณีไทยในช่วงเทศกาลสงกรานต์ และเพื่อสนับสนุนนโยบายของรัฐบาลที่มุ่งเน้นการเสริมสร้างเอกลักษณ์และความภาคภูมิใจในความเป็นไทย โดยให้พนักงานต้อนรับบนเครื่องบินและพนักงานฝ่ายบริการลูกค้าภาคพื้น สวมชุดผ้าไหมไทยและเสื้อเชิ้ตลายดอกในช่วงเทศกาลสงกรานต์ และเชิญชวนให้พนักงานแต่งกายด้วยชุดผ้าไหมหรือผ้าไทยทุกวันอังคาร รวมทั้งได้จัดงาน “ย้อนรอยวันวาน สืบสานความเป็นไทย” กระตุ้นให้พนักงานแต่งกายด้วยชุดไทยย้อนยุคหรือชุดผ้าไทย มีส่วนร่วมในการใช้ผ้าไทยอย่างแพร่หลายในชีวิตประจำวัน
ส่วนของการต้อนรับเทศกาลสงกรานต์ ปี 2561 บกท. ได้ให้พนักงานต้อนรับบนเครื่องบินหญิง เที่ยวบินละ 1 คน แต่งกายด้วยชุดไทยสมัยรัชกาลที่ 5 สวมเสื้อลูกไม้และโจงกระเบน เพื่อเผยแพร่ความสวยงามของการแต่งกายชุดไทยให้ชาวต่างชาติได้รู้จักและชื่นชมวัฒนธรรมไทย ตั้งแต่บัดนี้จนถึงวันที่ 30 เมษายน 2561 ทั้งในเส้นทางบินภายในประเทศและเส้นทางบินระหว่างประเทศ ประกอบด้วย เส้นทางบินไป - กลับ จากกรุงเทพฯ สู่เมืองต่าง ๆ ได้แก่ สิงคโปร์ ฮ่องกง ไทเป ฮานอย โฮจิมินห์ เวียงจันทน์ พนมเปญ และย่างกุ้ง
ส่วนฝ่ายบริการลูกค้าภาคพื้นท่าอากาศยานสุวรรณภูมิ บกท. ได้ร่วมจัดกิจกรรมสรงน้ำพระและรดน้ำดำหัว พร้อมตกแต่งสถานที่บริเวณเคาน์เตอร์เช็คอินด้วยตุงล้านนา ภายในห้องรับรองพิเศษชั้นหนึ่งและชั้นธุรกิจจะตกแต่งด้วยชุดพานแป้งร่ำน้ำอบ และอัญเชิญพระพุทธรูปมาประดิษฐานบริเวณทางเข้า Premium Check-in Row A อาคารผู้โดยสารขาออก ชั้น 4 ประตู 1 และบริเวณห้องรับรองพิเศษ Concorse D เพื่อให้ผู้โดยสารได้ร่วมสรงน้ำพระเพื่อความเป็นสิริมงคลในวันขึ้นปีใหม่ไทย รวมทั้งจัดขนมหวานจานพิเศษบริการผู้โดยสาร ระหว่างวันที่ 12 - 14 เมษายน 2561 โดยห้องรับรองพิเศษผู้โดยสารชั้นธุรกิจให้บริการทองหยิบ ลูกชุบ ข้าวเหนียวสังขยา ขนมมัน และวุ้นสามสี ส่วนห้องรับรองพิเศษผู้โดยสารชั้นหนึ่งให้บริการข้าวแช่ ข้าวเหนียวมะม่วง และลูกชุบ
ผู้โดยสารสามารถตรวจสอบรายละเอียดตารางบิน พร้อมทั้งสำรองที่นั่งและออกบัตรโดยสารได้ที่ www.thaiairways.com หรือสำนักงานขายและตัวแทนจำหน่ายทั่วประเทศ หรือ THAI Contact Center โทร. 0 2356 1111 ตลอด 24 ชั่วโมง

ที่มา : http://www.thaigov.go.th/news/contents/details/11477