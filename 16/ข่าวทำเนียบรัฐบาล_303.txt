รัฐบาลไทย-ข่าวทำเนียบรัฐบาล-รมต.นร. กอบศักดิ์ฯ เป็นประธานการประชุมคณะกรรมการขับเคลื่อนและเร่งรัดดำเนินงานตามนโยบายรัฐบาล (กขร.) ครั้งที่ 3/2561

วันจันทร์ที่ 30 เมษายน 2561
รมต.นร. กอบศักดิ์ฯ เป็นประธานการประชุมคณะกรรมการขับเคลื่อนและเร่งรัดดำเนินงานตามนโยบายรัฐบาล (กขร.) ครั้งที่ 3/2561
ที่ประชุม กขร. มีมติเห็นชอบร่างพระราชบัญญัติรัฐบาลดิจิทัล พ.ศ. .... โดยให้มีการนำเทคโนโลยีที่เหมาะสมมาประยุกต์ใช้และให้มีการบูรณาการฐานข้อมูลของหน่วยงานของรัฐเพื่อเร่งรัดดำเนินการได้อย่างสมดุลและยั่งยืนตามวิธีการที่กฎหมายบัญญัติไว้
วันนี้ (30 เม.ย. 61) เวลา 09.00 น. ณ ตึกสันติไมตรี (หลังใน) ทำเนียบรัฐบาล นายกอบศักดิ์ ภูตระกูล รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดดำเนินงานตามนโยบายรัฐบาล (กขร.) ครั้งที่ 3/2561 โดยมีคณะกรรมการ กขร. ผู้แทนจากส่วนราชการ และ ผู้ที่เกี่ยวข้องเข้าร่วมการประชุม สรุปสาระสำคัญดังนี้
ที่ประชุมได้พิจารณาและมีมติเห็นชอบร่างพระราชบัญญัติคุ้มครองประชาชนในการทำสัญญาขายฝากที่ดินเพื่อการเกษตรกรรมหรือที่อยู่อาศัย ทั้งนี้ ร่างพระราชบัญญัติดังกล่าวมีความสำคัญและมีความจำเป็นเร่งด่วน เนื่องด้วยนายกรัฐมนตรีมีนโยบายการแก้ไขปัญหาการไร้ที่ดินทำกินโดยได้กล่าวในรายการศาสตร์พระราชา สู่การพัฒนาอย่างยั่งยืน เมื่อวันที่ 29 ธันวาคม 2560 ให้คณะกรรมการดำเนินการปฏิรูปกฎหมายในระยะเร่งด่วน (คปก.) พิจารณาเรื่องกฎหมายขายฝาก เพื่อนำเสนอแนวทางการแก้ไขและจัดทำข้อเสนอต่อรัฐบาลโดยเร็ว ซึ่งคณะกรรมการดำเนินการปฏิรูปกฎหมายในระยะเร่งด่วนได้ยกร่างพระราชบัญญัติคุ้มครองประชาชนในการทำสัญญาขายฝากที่ดินเพื่อการเกษตรกรรมหรือที่อยู่อาศัย แล้ว
พร้อมกันนี้ ที่ประชุมได้พิจารณาและมีมติเห็นชอบร่างพระราชบัญญัติรัฐบาลดิจิทัล พ.ศ. .... เนื่องจากเทคโนโลยีในปัจจุบันมีความก้าวหน้าอย่างมากและได้กลายเป็นส่วนหนึ่งในวิถีชีวิตและการประกอบธุรกิจของประชาชน โดยต่างมีอุปกรณ์สื่อสารและมีการใช้งานเทคโนโลยีอย่างแพร่หลาย ซึ่งมีความเกี่ยวข้องกับหน่วยงานภาครัฐทั้งหมดที่จำเป็นต้องใช้เทคโนโลยีดิจิทัลให้เป็นไปในทิศทางเดียวกันและข้อมูลที่สามารถเชื่อมโยงระหว่างหน่วยงานได้อย่างมั่นคงปลอดภัย เพื่อมุ่งให้เกิดการปฏิรูปการบริหารราชการแผ่นดินและการจัดทำบริการสาธารณะ โดยให้มีการนำเทคโนโลยีที่เหมาะสมมาประยุกต์ใช้และให้มีการบูรณาการฐานข้อมูลของหน่วยงานของรัฐและมีการเปิดเผยข้อมูลภาครัฐในรูปแบบดิจิทัล เพื่อเร่งรัดดำเนินการได้อย่างสมดุลและยั่งยืนตามวิธีการที่กฎหมายบัญญัติไว้
นอกจากนี้ ที่ประชุมได้พิจารณาและมีมติเห็นชอบในหลักการการแก้ไขกฎหมายเกี่ยวกับการปลูกไม้มีค่าในที่ดินกรรมสิทธิ์ (ทส.) เนื่องจากผลกระทบพระราชบัญญัติป่าไม้ พุทธศักราช 2484 ในมาตรา 7 ได้กำหนดให้ไม้สัก และไม้ยาง รวมถึงไม้ตามประกาศคณะรักษาความสงบเรียบร้อยแห่งชาติ ฉบับที่ 106/2557 อีก 16 รายชื่อไม่ว่าขึ้นอยู่ในที่ใดในราชอาณาจักรเป็นไม้หวงห้าม ดังนั้น การทำไม้หรือนำไปใช้ประโยชน์จึงต้องมีการอนุญาตตามกฎหมายป่าไม้ เพื่อเป็นการส่งเสริมให้เกษตรกรปลูกไม้เศรษฐกิจในที่ดินกรรมสิทธิ์หรือที่ดินที่มีสิทธิในการใช้ประโยชน์โดยชอบด้วยกฎหมายและช่วยเพิ่มพื้นที่ป่าเศรษฐกิจให้กับประเทศ โดยกรมป่าไม้ ได้เสนอให้มีการแก้ไขกฎหมายเกี่ยวกับการปลูกไม้มีค่าในที่ดินกรรมสิทธิ์ โดยให้พิจารณาให้มีระบบกำกับ ควบคุม ตรวจสอบย้อนกลับ การรับรองไม้ในที่ดินกรรมสิทธิ์ที่เป็นไปตามมาตรฐานสากล เพื่ออำนวยประโยชน์แก่ประชาชนอย่างเต็มประสิทธิภาพ
……………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11862
