รัฐบาลไทย-ข่าวทำเนียบรัฐบาล-BEDO สัญจร 2018 (ภาคตะวันออกเฉียงเหนือ) “มูนมังอีสาน ฐานทุนทรัพยากร ภูมิปัญญาเพื่อการพัฒนาเศรษฐกิจชีวภาพ” (Sustainable BioEconomy for All)

วันจันทร์ที่ 26 กุมภาพันธ์ 2561
BEDO สัญจร 2018 (ภาคตะวันออกเฉียงเหนือ) “มูนมังอีสาน ฐานทุนทรัพยากร ภูมิปัญญาเพื่อการพัฒนาเศรษฐกิจชีวภาพ” (Sustainable BioEconomy for All)
BEDO สัญจร 2018 (ภาคตะวันออกเฉียงเหนือ) “มูนมังอีสาน ฐานทุนทรัพยากร ภูมิปัญญาเพื่อการพัฒนาเศรษฐกิจชีวภาพ” (Sustainable BioEconomy for All)
รัฐบาลประกาศให้เศรษฐกิจ ชีวภาพเป็นวาระแห่งชาติ และมีการประกาศยุทธศาสตร์เพื่อให้อัตราการเจริญเติบโตของประเทศมีสัดส่วนของการพัฒนาเศรษฐกิจจากฐานชีวภาพในอัตราที่เพิ่มขึ้น กระทรวงทรัพยากรธรรมชาติและสิ่งแวดล้อมโดยสำนักงานพัฒนาเศรษฐกิจจากฐานชีวภาพ (องค์การมหาชน) หรือ BEDO ได้ให้ความสำคัญในการส่งเสริมเศรษฐกิจจากการใช้ประโยชน์จากความหลากหลายทางชีวภาพและภูมิปัญญาท้องถิ่นอย่างยั่งยืน เน้นกระบวนการสร้างความร่วมมือกับภาคส่วนที่เกี่ยวข้อง ทั้งภาครัฐและภาคเอกชนตลอดจนชุมชนท้องถิ่น โดยมีเป้าหมายสำคัญคือการสร้างความตระหนักถึงคุณค่าของความหลากหลายทางชีวภาพและภูมิปัญญาท้องถิ่นว่าเป็นสินทรัพย์อันทรงคุณค่าของประเทศ ที่มีอยู่ในแต่ละชุมชนท้องถิ่นการเข้าถึงข้อมูลที่ถูกต้อง (access) และการชื่นชม(appreciation)ความหลากหลายทางชีวภาพดังกล่าวจะนำไปสู่การใช้ประโยชน์ในพื้นที่อย่างยั่งยืน
BEDO ได้กำหนดยุทธศาสตร์ในการดำเนินงานโดยมุ่งเน้นการทำงานในระดับพื้นที่มากขึ้นใน ๖ ภูมินิเวศ ประกอบด้วย ภาคเหนือ ภาคกลาง ภาคตะวันออกภาคตะวันตก ภาคตะวันออกเฉียงเหนือและภาคใต้ BEDO จึงได้จัดงาน BEDO สัญจร เพื่อให้เกิดการรับรู้สร้างความตระหนักให้กับทุกภาคส่วนเพื่อให้เกิดการประสานพลังในการขับเคลื่อนงาน โดยในครั้งนี้ได้จัดขึ้นที่จังหวัดสกลนคร ภายใต้แนวคิด “มูนมังอีสานฐานทุนทรัพยากรภูมิปัญญาเพื่อการพัฒนาเศรษฐกิจชีวภาพ” ร่วมกับงานมหกรรมมูนมังอีสาน “มหัศจรรย์ผ้าย้อมคราม” ระหว่างวันที่ ๒๒ - ๒๔ กุมภาพันธ์ ๒๕๖๑ ณ บริเวณริมห้วยทรายมหาวิทยาลัยราชภัฏสกลนคร จังหวัดสกลนคร
ในงาน BEDO สัญจร (ภาคตะวันออกเฉียงเหนือ) ได้รับการเสนอแนวคิดสำคัญเรื่องการอนุรักษ์ความหลากหลายทางชีวภาพ คือ “เครือข่ายป่าครอบครัวจังหวัดสกลนคร” ซึ่งเป็นแนวคิดการส่งเสริมภาคครัวเรือนปลูกต้นไม้ในพื้นที่ของตัวเอง เป็นแหล่งรวมความหลากหลายทางชีวภาพ อาจปลูกเสริมจากพื้นที่ป่าดั้งเดิม หรือเริ่มปลูกในพื้นที่ใหม่ โดยการปลูกเลียนแบบป่า ด้วยพืชพรรณนานาชนิดเพื่อใช้ประโยชน์ในการบริโภคสร้างความมั่นคงทางอาหาร ใช้สอย ลดรายจ่าย หรืออาจเพิ่มเป็นรายได้เสริมตลอดจนเป็นการเพิ่มพื้นที่สีเขียว และลดภาวะโลกร้อนโดย BEDO ได้เข้ามาสนับสนุนส่งเสริมการสร้างความรู้และกระบวน การให้ภาคครัวเรือนปลูกพืชในพื้นที่ของตัวเองปัจจุบันมีเครือข่ายในพื้นที่จังหวัดสกลนครเข้าร่วมเป็นเครือข่ายป่าครอบครัว รวมเป็น ๑๒ ตำบล ๘ อำเภอทำให้มีสมาชิกเพิ่มขึ้นเป็น ๙๙ ครอบครัว ๔๙๕-๓-๒๘ ไร่
ในการนี้ พลเอก สุรศักดิ์ กาญจนรัตน์รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติเป็นประธานเปิดงานดังกล่าว และมอบโล่เกียรติคุณองค์กรร่วมจัดงาน โดยมี ผู้ว่าราชการจังหวัดสกลนคร ข้าราชการ เจ้าหน้าที่หน่วยงานที่เกี่ยวข้อง และประชาชนในพื้นที่ร่วมให้การต้อนรับ

ที่มา : http://www.thaigov.go.th/news/contents/details/10375
