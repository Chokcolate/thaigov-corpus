รัฐบาลไทย-ข่าวทำเนียบรัฐบาล-กสร. เชิญชวนร่วมกิจกรรม “สถานศึกษาปลอดภัย” รับสมัครบัดนี้-31 พ.ค.61


วันพุธที่ 21 มีนาคม 2561
309
พิมพ์
กสร. เชิญชวนร่วมกิจกรรม “สถานศึกษาปลอดภัย” รับสมัครบัดนี้-31 พ.ค.61
กรมสวัสดิการและคุ้มครองแรงงาน เชิญชวนสถานศึกษาทั่วประเทศเข้าร่วมกิจกรรมสถานศึกษาปลอดภัย ประจำปี 2561 มุ่งสร้างจิตสำนึกด้านความปลอดภัยและลดความเสี่ยงต่อการสูญเสีย เริ่มรับสมัครตั้งแต่บัดนี้ถึง 31 พฤษภาคม 2561
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร.จัดกิจกรรม “สถานศึกษาปลอดภัย” ประจำปี 2561 เพื่อสร้างจิตสำนึกด้านความปลอดภัย อาชีวอนามัย และสภาพแวดล้อมในการทำงานให้เกิดขึ้นภายในสถานศึกษา เป็นเครือข่ายความร่วมมือของการพัฒนาและรณรงค์ความปลอดภัยในสถานศึกษา รวมทั้งสร้างต้นแบบการดำเนินการความปลอดภัยในสถานศึกษา มุ่งลดความเสี่ยงต่อการสูญเสีย ทั้งชีวิตและทรัพย์สิน จึงขอเชิญชวนสถานศึกษาทั่วประเทศตั้งแต่ระดับอนุบาลจนถึงอุดมศึกษา รวมถึงการศึกษานอกโรงเรียนเข้าร่วมโครงการดังกล่าว โดยสถานศึกษาที่มีคะแนนประเมินตั้งแต่ 90 เปอร์เซ็นต์ขึ้นไป จะได้รับรางวัลดีเด่น ซึ่งสถานศึกษาที่ได้รับเป็นปีแรกจะได้รับโล่รางวัล ปีที่ 2-4 ติดต่อกันได้รับประกาศนียบัตรเกียรติยศ และโล่รางวัลดีเด่นเมื่อได้รับรางวัลเป็นปีที่ 5 ติดต่อกัน สำหรับสถานศึกษาที่มีคะแนนตั้งแต่ 80 แต่ไม่ถึง 90 เปอร์เซ็นต์ จะได้รับประกาศนียบัตรชมเชย
อธิบดีกสร. กล่าวต่อไปว่า สถานศึกษาที่เข้าร่วมกิจกรรมต้องดำเนินการตามหลักเกณฑ์และจัดทำเอกสารรายละเอียดตามหัวข้อที่กำหนด โดยต้องเป็นผลงานตั้งแต่เดือนมกราคม – ธันวาคม 2560 และเป็นผลงานจริงที่ได้ดำเนินการด้านความปลอดภัยอย่างเป็นรูปธรรม สามารถดาวน์โหลดใบสมัครได้ที่ www.oshthai.org และส่งใบสมัคร แบบเสนอชื่อพร้อมเอกสารรายละเอียดได้ที่สำนักงานสวัสดิการและคุ้มครองแรงงานกรุงเทพมหานครพื้นที่ทุกพื้นที่ หรือสำนักงานสวัสดิการและคุ้มครองแรงงานจังหวัดทุกจังหวัดในเขตที่ตั้งของสถานศึกษาของท่าน โดยสามารถสมัครเข้าร่วมกิจกรรมได้ตั้งแต่บัดนี้ถึง 31 พฤษภาคม 2561

ที่มา : http://www.thaigov.go.th/news/contents/details/10916