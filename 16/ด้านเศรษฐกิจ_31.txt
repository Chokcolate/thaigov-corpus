รัฐบาลไทย-ข่าวทำเนียบรัฐบาล-"สำนักงานสลากฯ" เตือนผู้รับซื้อสลากอย่าประมาท แนะนำตรวจสอบให้ละเอียดก่อนรับซื้อสลาก

วันพฤหัสบดีที่ 22 กุมภาพันธ์ 2561
"สำนักงานสลากฯ" เตือนผู้รับซื้อสลากอย่าประมาท แนะนำตรวจสอบให้ละเอียดก่อนรับซื้อสลาก
กรรมการและโฆษกคณะกรรมการสลากกินแบ่งรัฐบาล เปิดเผยผู้สื่อข่าวถึงกรณีที่มีผู้นำสลากปลอมมาขึ้นรางวัล ที่ จ. สมุทรสาคร ทำให้มีผู้เสียหาย
วันนี้ (21 กุมภาพันธ์ 2561) เวลาประมาณ 13.00 น. ที่สำนักงานสลากกินแบ่งรัฐบาล สนามบินน้ำ นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล เปิดเผยผู้สื่อข่าวถึงกรณีที่มีผู้นำสลากปลอมมาขึ้นรางวัล ที่ จ. สมุทรสาคร ทำให้มีผู้เสียหาย ว่า ขณะนี้อยู่ระหว่างการตรวจสอบข้อเท็จจริงเกี่ยวกับเรื่องดังกล่าว จากการสันนิษฐานเบื้องต้น คาดว่าจะเป็นการนำสลากที่ตัดแปะแก้ไขตัวเลขและคิวอาร์โค้ด มาขึ้นเงินรางวัล  ประกอบกับมีการนำมาขึ้นรางวัลหลายใบพร้อมกัน ทำให้ผู้รับซื้อรางวัลอาจไม่ได้ตรวจสอบสลากทุกใบอย่างละเอียด จึงขอให้ผู้มีอาชีพรับซื้อรางวัลโปรดใช้ความระมัดระวังและตรวจสอบสลากด้วยความรอบคอบ สำนักงานสลากฯ จะเร่งตรวจสอบ หากพบผู้กระทำผิดก็พร้อมจะประสานเจ้าหน้าที่ตำรวจให้ดำเนินการตามกฎหมาย
โฆษกคณะกรรมการสลากฯ กล่าวว่า ขณะนี้มีมิจฉาชีพมากขึ้น ขอให้ผู้ประกอบอาชีพรับซื้อรางวัล ใช้ความระมัดระวังตรวจสอบสลากอย่างละเอียดถี่ถ้วนมากขึ้น  โดยในเบื้องต้นให้ใช้วิธีการเปรียบเทียบกับสลากของจริงของสำนักงานสลากกินแบ่งรัฐบาลในงวดนั้น ๆ เพื่อหาความแตกต่างกับสลากที่ต้องการตรวจพิสูจน์ เช่น  ตรวจดูคุณลักษณะทั่วไปของสลาก คือความหนาบางของกระดาษ รูปภาพสลาก ขนาดของตัวเลข และขนาดของตัวอักษร และตรวจสอบคุณลักษณะพิเศษของสลาก โดยให้สังเกตว่ากระดาษที่ใช้พิมพ์สลากจะมีลายน้ำในเนื้อกระดาษเมื่อส่องกับแสงไฟสีขาว หรือแสงสว่างจะมองเห็นลายน้ำรูปนกวายุภักษ์ในเนื้อกระดาษ และเมื่อส่องกับแสงไฟสีม่วง(แสงยูวี) จะมองเห็นเส้นไหม และเส้นที่พาดผ่านตัวเลขมีลักษณะเรืองแสง หรืออาจใช้น้ำสะอาดมาถูบนสลาก ซึ่งหมึกที่ใช้พิมพ์ตัวเลขสลากของจริงเมื่อถูกน้ำจะไม่ละลาย
นอกจากนี้ ยังสามารถใช้วิธีตรวจหาร่องรอยการแก้ไข หรือการตัดแปะตัวเลขบนสลากได้โดยใช้กล้องหรือแว่นขยายส่องบริเวณจุดที่สงสัยว่าจะมีการแก้ไข  เช่น บริเวณหมายเลขสลาก หรืองวดวันที่  โดยนำตัวเลขจากฉบับอื่นมาปะทับบนตัวเลขที่ไม่ต้องการ หรือตัวเลขที่ไม่ถูกรางวัลเพื่อให้ได้หมายเลขตรงกับสลากที่ถูกรางวัล รวมทั้งการแก้ไขด้วยวิธีขูด ลบ ลอก ตัวเลขเดิมที่ไม่ต้องการออก แล้วนำตัวเลขจากสลากฉบับอื่นมาปะแทนเพื่อให้ได้หมายเลขตรงกับสลากที่ถูกรางวัล เป็นต้น
นอกจากการตรวจสอบสลากอย่างรอบคอบแล้ว ขอแนะนำให้มีการเฝ้าระวังเพิ่มเติม โดยการขอให้ผู้มาขึ้นเงินรางวัลแสดงบัตรประจำตัวประชาชน เพื่อตรวจดูว่าเป็นบุคคลเดียวกันหรือไม่ พร้อมถ่ายสำเนาบัตรประจำตัวประชาชน รวมทั้งหมายเลขโทรศัพท์ติดต่อได้ไว้หลังสลาก  โดยให้ผู้รับรางวัลลงลายมือชื่อไว้ หรือหากไม่สามารถเขียนหนังสือได้ให้พิมพ์ลายนิ้วมือ หรือถ่ายภาพผู้นำสลากมาขึ้นเงินรางวัลคู่กับตัวสลาก ตลอดจนถ่ายเอกสารสำเนาบัตรประชาชน  รวมทั้งการติดตั้งกล้องวงจรปิดในบริเวณที่รับซื้อรางวัล การดำเนินการต่าง ๆ เหล่านี้ จะช่วยคัดกรอง และป้องกันผู้ที่คิดจะนำสลากปลอมหรือสลากแก้ไขตัวเลข ไม่ให้มาหลอกขึ้นเงินรางวัลได้  สำหรับผู้กระทำหรือผู้นำสลากปลอมแปลงหรือแก้ไขตัวเลขไปใช้ขอรับรางวัลที่สำนักงานสลากกินแบ่งรัฐบาลหรือที่อื่นใด มีความผิดอาจถูกดำเนินคดีอาญา ที่มีโทษจำคุกตั้งแต่หกเดือนถึงห้าปี และปรับตั้งแต่หนึ่งหมื่นบาทถึงหนึ่งแสนบาท ด้วย โฆษกคณะกรรมการสลากฯ กล่าวในที่สุด

ที่มา : http://www.thaigov.go.th/news/contents/details/10256
