รัฐบาลไทย-ข่าวทำเนียบรัฐบาล-นรม.เชิญชวนประชาชนร่วมกิจกรรมสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2561 ณ พุทธมณฑล 25 ก.พ. – 2 มี.ค 61


วันอังคารที่ 20 กุมภาพันธ์ 2561
1,032
พิมพ์
นรม.เชิญชวนประชาชนร่วมกิจกรรมสัปดาห์เผยแผ่พระพุทธศาสนา เนื่องในเทศกาลวันมาฆบูชา ประจำปี 2561 ณ พุทธมณฑล 25 ก.พ. – 2 มี.ค 61
ก่อนการประชุมคณะรัฐมนตรี นายสุวพันธุ์ ตันยุวรรธนะ รมต.นร.ได้เข้าพบนายกรัฐมนตรีเพื่อประชาสัมพันธ์ในการจัดสัปดาห์เผยแผ่พระพุทธศาสนาเนื่องในเทศกาลวันมาฆบูชา พร้อมย้ำให้ยึดหลักคำสอนของพระพุทธเจ้าในการดำเนินชีวิตประจำวัน
วันนี้ ( 20 กุมภาพันธ์ 2561 ) เวลา 08.30 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี นำคณะเข้าพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดงานสัปดาห์เผยแผ่พระพุทธศาสนาเนื่องในเทศกาลวันมาฆบูชา ประจำปี 2561  ระหว่างวันที่ 25 กุมภาพันธ์ 2561 – 2 มีนาคม 2561
โอกาสนี้ รัฐมนตรีประจำสำนักนายกรัฐมนตรี ได้กล่าวรายงานว่า การจัดงานดังกล่าว มีวัตถุประสงค์เพื่อส่งเสริมให้พุทธศาสนิกชนได้น้อมนำหลักธรรมคำสอนทางพระพุทธศาสนามาประพฤติปฏิบัติตนในวิถีชีวิต และให้ทุกภาคส่วนในสังคมไทย ได้มีส่วนร่วมในกิจกรรมทางพระพุทธศาสนา โดยพร้อมเพรียงกันทั่วประเทศ  โดยได้มีการเชิญชวนให้พุทธศาสนิกชนทั่วทั้งประเทศเข้าวัด ทำบุญ ลด ละ เลิก อบายมุขทั้งปวง และน้อมนำหลักธรรมคำสอนของพระพุทธเจ้ามาประพฤติปฏิบัติในชีวิตประจำวัน อันเป็นการส่งเสริมให้เกิดความสงบสุขและความรักสามัคคีในหมู่ประชาชนชาวไทย และนำมาซึ่งประโยชน์สุขต่อสังคมและประเทศชาติ
จากนั้น นายกรัฐมนตรีได้กล่าวว่า เนื่องในวันมาฆบูชาปี 2561 ซึ่งจะมาถึงในวันที่ 1 มีนาคม 2561 นั้น ขอให้ประชาชนและทุกภาคส่วนได้ยึดหลักคำสอนของพระพุทธเจ้าไปประพฤติปฎิบัติในการดำเนินชีวิตประจำวัน ตลอดจนมุ่งมั่นในการทำความดี ละเว้นความชั่ว พร้อมทำจิตใจให้ผ่องใส
นอกจานี้ นายกรัฐมนตรี ได้เยี่ยมชมบูธต่าง ๆ ของสำนักงานพระพุทธศาสนาแห่งชาติ พร้อมกล่าวเชิญชวนประชาชน ไปร่วมกิจกรรมต่าง ๆ ที่น่าสนใจเกี่ยวกับพระพุทธศาสนา ณ พุทธมณฑล จังหวัดนครปฐม ระหว่างวันที่ 25 กุมภาพันธ์ 2561 – วันที่ 2 มีนาคม 2561 อีกทั้งมีการจัดตลาดประชารัฐกว่า 100 บูธ เพื่อให้กลุ่มเกษตรกรทั้งประเทศนำสินค้ามาจำหน่าย เพื่อกระจายรายได้สู่ชุมชนอย่างทั่วถึง
ทั้งนี้ วัดในส่วนภูมิภาคและในต่างประเทศ สำนักงานพระพุทธศาสนาแห่งชาติด้วยความร่วมมือของทุกภาคส่วนทั้งภาครัฐและเอกชน ได้จัดกิจกรรมดังกล่าวโดยพร้อมเพรียงเช่นกัน
....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10207