รัฐบาลไทย-ข่าวทำเนียบรัฐบาล-รมช.มท. ตรวจเยี่ยมการดำเนินงานศูนย์บริการจดทะเบียนแรงงานต่างด้าวแบบเบ็ดเสร็จ (One Stop Service) และโครงการปักไม้ไผ่ป้องกันการกัดเซาะชายฝั่งทะเลในพื้นที่จังหวัดสมุทรสาคร พร้อมเยี่ยม


วันศุกร์ที่ 2 มีนาคม 2561
207
รมช.มท. ตรวจเยี่ยมการดำเนินงานศูนย์บริการจดทะเบียนแรงงานต่างด้าวแบบเบ็ดเสร็จ (One Stop Service) และโครงการปักไม้ไผ่ป้องกันการกัดเซาะชายฝั่งทะเลในพื้นที่จังหวัดสมุทรสาคร พร้อมเยี่ยม
รมช.มท. ตรวจเยี่ยมการดำเนินงานศูนย์บริการจดทะเบียนแรงงานต่างด้าวแบบเบ็ดเสร็จ (One Stop Service) และโครงการปักไม้ไผ่ป้องกันการกัดเซาะชายฝั่งทะเลในพื้นที่จังหวัดสมุทรสาคร พร้อมเยี่ยมชมแหล่งผลิตเครื่องเบญจรงค์หมู่บ้านเบญจรงค์ดอนไก่ดี
วันนี้ (2 มี.ค.61) เวลา 10.00 น. ณ โรงพยาบาลสมุทรสาคร ตำบลมหาชัย อำเภอเมืองสมุทรสาคร จังหวัดสมุทรสาคร นายสุธี มากบุญ รัฐมนตรีช่วยว่าการกระทรวงมหาดไทย และคณะ ได้เดินทางตรวจราชการการดำเนินงานของศูนย์บริการ
จดทะเบียนแรงงานต่างด้าวแบบเบ็ดเสร็จ (One Stop Service) โดยมี นายประภัสสร์ มาลากาญจน์ ผู้ว่าราชการจังหวัดสมุทรสาคร พร้อมด้วยหัวหน้าส่วนราชการในพื้นที่จังหวัดสมุทรสาคร ให้การต้อนรับ
นายสุธี มากบุญ รัฐมนตรีช่วยว่าการกระทรวงมหาดไทย ได้เน้นย้ำให้จังหวัดสมุทรสาครดำเนินการบูรณาการบริหารจัดการการให้บริการจดทะเบียนแรงงานต่างด้าวให้เป็นไปตามมติคณะรัฐมนตรี เมื่อวันที่ 16 มกราคม 2561 และต้องดำเนินการให้เป็นไปอย่างมีประสิทธิภาพ เพื่อการจดทะเบียนแรงงานต่างด้าวในพื้นที่จังหวัดสมุทรสาครที่มีแรงงานต่างด้าวขึ้นทะเบียนจำนวนกว่า 1 แสนราย เป็นไปด้วยความเรียบร้อย
สำหรับศูนย์บริการจดทะเบียนแรงงานต่างด้าวแบบเบ็ดเสร็จจังหวัดสมุทรสาคร (One Stop Service) เป็นศูนย์บริการจดทะเบียนแรงงานต่างด้าวแบบเบ็ดเสร็จแห่งแรกของประเทศไทย จัดตั้งขึ้นตามประกาศคณะรักษาความสงบแห่งชาติ ที่ 70/2557 เรื่อง มาตรการชั่วคราวในการแก้ไขปัญหาแรงงานต่างด้าวและการค้ามนุษย์ มีหน้าที่ในการกำกับดูแลและอำนวยความสะดวกให้กับศูนย์พิสูจน์สัญชาติของประเทศต้นทาง และจัดทำฐานข้อมูลแรงงานต่างด้าวในจังหวัด ซึ่งเป็นคนสัญชาติเมียนมาร์ ลาว และกัมพูชา โดยให้กระทรวงมหาดไทยเป็นหน่วยงานหลัก และปฏิบัติงานร่วมกันกับกระทรวงแรงงาน กระทรวงสาธารณสุข สำนักงานตรวจคนเข้าเมือง และหน่วยงานอื่นที่เกี่ยวข้อง จังหวัดสมุทรสาครคาดว่าการจดทะเบียนแรงงานต่างด้าวจะแล้วเสร็จภายในวันที่ 31 มีนาคม 2561 ตามกำหนดเวลาอย่างแน่นอน
จากนั้น รัฐมนตรีช่วยว่าการกระทรวงมหาดไทย และคณะ ได้เดินทางไปยังศูนย์วิจัยและถ่ายทอดเทคโนโลยีทรัพยากรป่าชายเลนที่ 2 (สมุทรสาคร) เพื่อติดตามความก้าวหน้าโครงการปักไม้ไผ่ป้องกันการกัดเซาะชายฝั่งทะเล ซึ่งแต่เดิมจังหวัดสมุทรสาครมีพื้นที่แนวชายฝั่งทะเลกว่า 40 กิโลเมตร คิดเป็นจำนวน 16,000 ไร่ แต่ถูกกระแสคลื่นจากลมทะเลกัดเซาะชายฝั่ง คงเหลือพื้นที่ 450 ไร่ และในปี 2553 จังหวัดสมุทรสาครได้ร่วมกับชุมชนในพื้นที่ และกลุ่มอนุรักษ์อ่าวไทยตอนบน
จัดทำโครงการฯ ดังกล่าวขึ้น โดยในห้วงเวลาที่ผ่านมา การก่อสร้างแนวไม้ไผ่กันคลื่นนี้ ก่อให้เกิดการสะสมของตะกอนเลน เพิ่มพื้นที่ปลูกป่าชายเลน และฟื้นฟูทรัพยากรชายฝั่งให้กลับมามีความอุดมสมบูรณ์อีกครั้ง อีกทั้งยังเป็นแหล่งอนุบาลสัตว์ทะเลขนาดเล็กอีกด้วย ทำให้สามารถเพิ่มพื้นที่ป่าชายเลนได้ ไม่น้อยกว่า 1,250 ไร่ โดย นายสุธีฯ ได้กำชับให้จังหวัดสมุทรสาครยึดถือเรื่องการแก้ไขปัญหาการกัดเซาะชายฝั่งเป็นวาระสำคัญ เนื่องจากเป็นเรื่องของความมั่นคงเชิงพื้นที่ พร้อมทั้งได้ให้คำแนะนำหน่วยงานที่เกี่ยวข้องในการแบ่งพื้นที่ดูแลรับผิดชอบให้ชัดเจนโดยยึดหลักธรรมาภิบาล และการทำงานเชิงบูรณาการในการแก้ไขปัญหา เพื่อให้การจัดทำแผนยุทธศาสตร์ทุกระดับมีความสอดคล้องกัน
ต่อมา รัฐมนตรีช่วยว่าการกระทรวงมหาดไทย และคณะ ได้เดินทางศึกษาและเยี่ยมชมแหล่งผลิตเครื่องเบญจรงค์ที่มีประวัติศาสตร์ยาวนานมาตั้งแต่ในสมัยรัชกาลที่ 2 ณ หมู่บ้านเบญจรงค์ดอนไก่ดี อำเภอกระทุ่มแบน จังหวัดสมุทรสาคร โดยมี นายวุฒิพงษ์ สุภัควนิช นายอำเภอกระทุ่มแบน และผู้นำชุมชนหมู่บ้านเบญจรงค์ดอนไก่ดี ให้การต้อนรับ ในโอกาสนี้  รัฐมนตรีช่วยว่าการกระทรวงมหาดไทย ได้ให้คำแนะนำแก่กลุ่มผู้ผลิตในการพัฒนาเครื่องเบญจรงค์ให้มีลวดลายศิลปะเชิงอนุรักษ์ และศิลปะร่วมสมัย เพื่อขยายตลาดไปยังกลุ่มลูกค้าที่มีความหลากหลายมากขึ้น พร้อมเน้นย้ำต้องบูรณาการร่วมกับหน่วยงานภาครัฐ ต่อยอดองค์ความรู้และพัฒนานวัตกรรมการผลิต เพื่อก้าวสู่การเป็นศูนย์กลางเครื่องเบญจรงค์ระดับโลกต่อไป

ที่มา : http://www.thaigov.go.th/news/contents/details/10475