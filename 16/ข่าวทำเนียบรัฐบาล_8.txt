รัฐบาลไทย-ข่าวทำเนียบรัฐบาล-นรม.ขอบคุณม็อบไม่เอาโรงไฟฟ้าถ่านหินเทพาที่ยอมยกเลิกการชุมนุม พร้อมขอความร่วมมือกลุ่มเคลื่อนไหวอื่น ๆ ไม่ให้สร้างความวุ่นวาย หากพบดำเนินการผิดต้องดำเนินการตามกฎหมายอย่างจริง


วันอังคารที่ 20 กุมภาพันธ์ 2561
232
พิมพ์
นรม.ขอบคุณม็อบไม่เอาโรงไฟฟ้าถ่านหินเทพาที่ยอมยกเลิกการชุมนุม พร้อมขอความร่วมมือกลุ่มเคลื่อนไหวอื่น ๆ ไม่ให้สร้างความวุ่นวาย หากพบดำเนินการผิดต้องดำเนินการตามกฎหมายอย่างจริง
นายกรัฐมนตรีขอบคุณม็อบไม่เอาโรงไฟฟ้าถ่านหินเทพาที่ยอมยกเลิกการชุมนุม พร้อมขอความร่วมมือกลุ่มเคลื่อนไหวอื่น ๆ ไม่ให้สร้างความวุ่นวาย หากพบดำเนินการผิดต้องดำเนินการตามกฎหมายอย่างจริงจัง
วันนี้ (20 กุมภาพันธ์ 2561) เวลา 13.40 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีขอบคุณกลุ่มผู้ชุมนุมเครือข่ายปกป้องอันดามันจากถ่านหิน และเครือข่ายคนสงขลา - ปัตตานีไม่เอาโรงไฟฟ้าถ่านหินเทพาที่ยอมยกเลิกการชุมนุมและเดินทางกลับภูมิลำเนา ซึ่งนายกรัฐมนตรีไม่ต้องการให้มีการเคลื่อนไหว เพราะเป็นการเสียเวลาทำมาหากิน พร้อมกล่าวขอความร่วมมือกลุ่มอื่น ๆ ที่จะเคลื่อนไหว ขอให้ฟังเหตุและผล ไม่ต้องการให้สร้างความวุ่นวายต่อประเทศ และสร้างความเสียหายให้กับประเทศชาติ โดยรัฐบาลพร้อมรับฟังทุกเรื่อง ทั้งนี้ ถึงแม้ศาลปกครองจะมีคำสั่งคุ้มครองชั่วคราวกลุ่มผู้ชุมนุมก็ตาม แต่ก็ยังมีกฎหมายอีกหลายข้อ ถ้าพบว่ากระทำความผิด ต้องดำเนินการตามกฎหมายอย่างจริงจัง
สำหรับข้อเสนอทั้ง 4 ข้อของกลุ่มผู้ชุมนุมเครือข่ายปกป้องอันดามันจากถ่านหิน และเครือข่ายคนสงขลา - ปัตตานีไม่เอาโรงไฟฟ้าถ่านหินเทพา นายกรัฐมนตรีกล่าวว่า รัฐบาลโดยกระทรวงพลังงาน กระทรวงทรัพยากรธรรมชาติและสิ่งแวดล้อม และฝ่ายความมั่นคงจะรับไปหารือถึงความเป็นไปได้ จึงขอให้อย่าขยายความขัดแย้งออกไป ซึ่งสิ่งที่สำคัญจะต้องทำอย่างไรไม่ให้ค่าไฟฟ้าสูงขึ้นทั้งประเทศ
----------------------------------------------

ที่มา : http://www.thaigov.go.th/news/contents/details/10210