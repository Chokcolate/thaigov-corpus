รัฐบาลไทย-ข่าวทำเนียบรัฐบาล-กรมทางหลวงรายงานความคืบหน้าโครงการก่อสร้างสะพานกลับรถหน้าโรงพยาบาลเกษมราษฎร์ 


วันพุธที่ 21 มีนาคม 2561
140
กรมทางหลวงรายงานความคืบหน้าโครงการก่อสร้างสะพานกลับรถหน้าโรงพยาบาลเกษมราษฎร์
กรมทางหลวง (ทล.) กระทรวงคมนาคม ดำเนินโครงการก่อสร้างสะพานกลับรถบริเวณหน้าโรงพยาบาลเกษมราษฎร์ (สถานีรถไฟฟ้าบางใหญ่) บนทางหลวงหมายเลข 9 ตอนคลองมหาสวัสดิ์ - คลองบางไผ่ มีความคืบหน้า ร้อยละ 26.77 เพื่ออำนวยความสะดวกในการเดินทาง และแก้ไขปัญหาการจราจร
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐาน และการให้บริการระบบคมนาคมขนส่ง เพื่อยกระดับคุณภาพชีวิตของประชาชน สอดคล้องกับยุทธศาสตร์ชาติด้านการพัฒนาโครงสร้างพื้นฐานการขนส่ง และการพัฒนาประสิทธิภาพโครงข่ายทางหลวงสายหลักทั่วประเทศ โดย ทล. ดำเนินโครงการก่อสร้างสะพานกลับรถบริเวณหน้าโรงพยาบาลเกษมราษฎร์ (สถานีรถไฟฟ้าบางใหญ่) บนทางหลวงพิเศษหมายเลข 9 ตอนคลองมหาสวัสดิ์ - คลองบางไผ่ กม. 38+900 - กม. 39+400 โดยเป็นสะพานกลับรถแบบ Segmental Box Girder ความกว้าง 6 - 8 เมตร ความยาวสะพาน 525 เมตร ใช้ระยะเวลาก่อสร้าง 18 เดือน (ระหว่างวันที่ 22 กันยายน 2560 - 31 มีนาคม 2562) งบประมาณการก่อสร้าง 114,450,000 บาท ปัจจุบันการดำเนินงานมีความคืบหน้า ร้อยละ 26.77 เมื่อก่อสร้างแล้วเสร็จจะช่วยอำนวยความสะดวกในการเดินทาง แก้ไขปัญหาการจราจรให้ประชาชนสามารถเดินทางได้ด้วยความสะดวก รวดเร็ว และปลอดภัย
ทล. ขออภัยในความไม่สะดวก เนื่องจากระหว่างดำเนินการก่อสร้างมีความจำเป็นต้องปิดหรือเบี่ยงการจราจรบางช่วงเวลา ซึ่ง ทล. ได้ประสานงานกับหน่วยงานที่เกี่ยวข้อง ได้แก่ สถานีตำรวจภูธรบางใหญ่ และตำรวจทางหลวง เพื่ออำนวยความสะดวกให้กับผู้ใช้ทาง สามารถสอบถามข้อมูลเพิ่มเติมหรือข้อเสนอแนะระหว่างการก่อสร้างได้ที่ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/10913