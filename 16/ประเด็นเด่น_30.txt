รัฐบาลไทย-ข่าวทำเนียบรัฐบาล-ผู้ว่า กยท.ชี้แจง กรณีคอลัมน์คาบลูกคาบดอก ไทยรัฐ กล่าวหามีขบวนการจำหน่ายยาง ในลักษณะเลี่ยงภาษี-มีขบวนการร่วมมือระหว่างคนนอกและคนใน กยท. ทำให้เกิดความเสียหายต่อรัฐและกระทบเกษตรกร

วันเสาร์ที่ 10 มีนาคม 2561
ผู้ว่า กยท.ชี้แจง กรณีคอลัมน์คาบลูกคาบดอก ไทยรัฐ กล่าวหามีขบวนการจำหน่ายยาง ในลักษณะเลี่ยงภาษี-มีขบวนการร่วมมือระหว่างคนนอกและคนใน กยท. ทำให้เกิดความเสียหายต่อรัฐและกระทบเกษตรกร
ผู้ว่า กยท.ชี้แจง กรณีคอลัมน์คาบลูกคาบดอก ไทยรัฐ กล่าวหามีขบวนการจำหน่ายยางในลักษณะเลี่ยงภาษี-มีขบวนการร่วมมือระหว่างคนนอกและคนใน กยท. ทำให้เกิดความเสียหายต่อรัฐ กระทบเกษตรกรผู้ปลูกยางพารา
วันที่ 7 มีนาคม 2561 นายธีธัช  สุขสะอาด ผู้ว่าการการยางแห่งประเทศไทย กระทรวงเกษตรและสหกรณ์  ชี้แจงตามที่ นสพ.ไทยรัฐ คอลัมน์ “คาบลูกคาบดอก” กล่าวหาว่ามีขบวนการจำหน่ายยางในลักษณะเลี่ยงภาษีผ่านศุลกากรไปยังประเทศเพื่อนบ้าน และจำนวนยางที่ส่งออกกับจำนวนยางที่ประเทศเพื่อนบ้านรับซื้อจำนวนไม่ตรงกัน  และกล่าวหามีขบวนการร่วมมือระหว่างบุคคลภายนอกและคนในการยางแห่งประเทศไทย ส่งผลให้เกิดความเสียหายต่อรัฐและกระทบต่อเกษตรกรผู้ปลูกยางพารา  โดยผู้ว่าการการยางแห่งประเทศไทย ได้ชี้แจงข้อเท็จจริงดังนี้
​เมื่อวันที่ 29 มี.ค. 60 คณะกรรมการการยางแห่งประเทศไทย (กยท.) โดยพลเอกฉัตรเฉลิม เฉลิมสุข ประธานกรรมการ ได้เคยเห็นชอบให้ปรับปรุงระบบการเก็บค่าธรรมเนียมการส่งออกยางพารา (CESS) ให้มีประสิทธิภาพในการตรวจสอบความถูกต้อง เชื่อมโยงทุกส่วนราชการ หลังตรวจสอบพบ สถิติพื้นที่ปลูกยางในประเทศ จากฐานข้อมูลเดิมปี 2560 มีพื้นที่ปลูกยางพาราประมาณ 20.5 ล้านไร่ จะให้ปริมาณผลผลิตประมาณ 4.5 ล้านตัน ต่างจากข้อมูลสำรวจจากดาวเทียมของ Gistda ในปีเดียวกัน ที่มีพื้นที่ปลูกยางมากกว่า 32 ล้านไร่ ต่างกันเกือบ 11.5 ล้านไร่ ซึ่งทำให้มีปริมาณผลผลิตยางที่แท้จริงคลาดเคลื่อนไปมาก และตัวเลขการส่งออกที่แท้จริงอาจสูงกว่าที่เป็นอยู่ ซึ่งโครงการพัฒนาระบบการจัดเก็บ CESS แบบใหม่นี้ มีกระแสแรงต้าน เป็นความจริงตามข่าว เพราะการจะปรับปรุงเพื่อให้ระบบสมบูรณ์ ต้องใช้งบประมาณมาก บอร์ด กยท. จึงให้ใช้เทคโนโลยีจากเอกชนเข้ามาร่วมพัฒนา แต่ไม่ใช่การให้เอกชนมาเป็นผู้จัดเก็บค่าธรรมเนียมตามที่มีความพยายามบิดเบือนข้อมูล
ทั้งนี้ เพื่อป้องกันการเอื้อประโยชน์ให้กับกลุ่มใดกลุ่มหนึ่ง  ดร.ธีธัช สุขสะอาด ผู้ว่าการ กยท. จึงตั้งคณะกรรมการเพื่อสืบหาข้อเท็จจริง ในเรื่องการหลีกเลี่ยงค่าธรรมเนียมการส่งออกยาง โดยขอความร่วมมือจากกรมศุลกากร และนำแนวทางข้อเสนอแนะจากทางกระทรวงเกษตรและสหกรณ์มาปรับใช้ ซึ่งตอนนี้อยู่ในขั้นตอนสืบหาและรวบรวมข้อมูล เพื่อให้การดำเนินงานที่ชัดเจน และโปร่งใสตรวจสอบได้ทั้งระบบ  หากพบว่ามีการทุจริตจริง กยท. จะดำเนินการตามระเบียบข้อกฎหมายอย่างแน่นอน
-------------------------------

ที่มา : http://www.thaigov.go.th/news/contents/details/10658
