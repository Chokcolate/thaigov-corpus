รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและผู้ประสบปัญหาทางสังคมที่ จ.ปทุมธานี และย่านบางแค กทม.


วันพุธที่ 28 กุมภาพันธ์ 2561
108
พม. กำชับทีม One Home เร่งช่วยเหลือผู้ด้อยโอกาสและผู้ประสบปัญหาทางสังคมที่ จ.ปทุมธานี และย่านบางแค กทม.
พม. กำชับทีม One Home เร่งช่วยเหลือผู้ด้อยโอกาสและผู้ประสบปัญหาทางสังคมที่ จ.ปทุมธานี และย่านบางแค กทม.
วันนี้ (28 ก.พ. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 42/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนหน่วยงานภายในที่เกี่ยวข้อง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
กรณีเด็กชายวัย 11 ขวบ ป่วยพิการทางสมองตั้งแต่กำเนิด มือหงิกงอ แขน-ขาลีบ ร่างกายผอมซูบ ช่วยเหลือตัวเองไม่ได้ และถูกด้านพ่อ-แม่ทอดทิ้งไป ต้องอยู่เพียงลำพังกับยายแก่ชราวัย 74 ปี ที่มีสุขภาพไม่แข็งแรง และป่วยหลายโรครุมเร้า ซึ่งทั้ง 2 ชีวิต อาศัยในห้องเช่าสภาพเก่าทรุดโทรมและคับแคบ ครอบครัวมีฐานะยากจน ที่จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) พร้อมทีม One Home เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัว เพื่อให้การช่วยเหลือในเบื้องต้น ตามภารกิจด้านเด็กและผู้สูงอายุ พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการตรวจสุขภาพและรักษาพยาบาลอาการป่วยอย่างใกล้ชิด อีกทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม
และกรณี กลุ่มเด็กนักเรียนชั้นประถมศึกษาจนถึงมัธยมศึกษา รวมตัวกัน 7 คน ร่วมกันร้องเพลงเปิดหมวก เพื่อหารายได้สมทบทุนค่ารักษาพยาบาลให้กับเพื่อนนักเรียนในกลุ่ม ที่ป่วยเป็นโรคมะเร็งเม็ดเลือดขาว และปอดติดเชื้อ ที่จังหวัดฉะเชิงเทรา นั้น ตนขอชื่นชมกลุ่มเด็กนักเรียนดังกล่าวที่มีความตั้งใจในการรวมกลุ่มเพื่อใช้เวลาให้เกิดประโยชน์ ด้วยการหาเงินช่วยเหลือซึ่งกันและกัน นับว่าเป็นแบบอย่างที่ดีสำหรับเด็กและเยาวชนในปัจจุบัน ซึ่งตนได้กำชับให้พัฒนาสังคมและความมั่นคงของมนุษย์จังหวัดฉะเชิงเทรา (พมจ.ฉะเชิงเทรา) พร้อมทีม One Home เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวนักเรียนที่ป่วยเป็นโรคมะเร็งเม็ดเลือดขาว เพื่อให้การช่วยเหลือในเบื้องต้น ตามภารกิจด้านเด็กและเยาวชน พร้อมมอบสิ่งของเครื่องใช้ที่จำเป็นและอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างใกล้ชิด และเรื่องการศึกษาของเด็กอย่างต่อเนื่องในระยะยาว รวมทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายชราวัย 78 ปี ป่วยเป็นโรคอัมพฤกษ์ อาศัยอยู่กับลูกสาววัย 34 ปี และหลานวัย 15 ปี ซึ่งตอนนี้ไม่ได้เรียนหนังสือ ที่จังหวัดสมุทรปราการ นั้น ทางทีม One Home จังหวัดสมุทรปราการ ได้ลงพื้นที่เยี่ยมบ้านมอบถุงยังชีพ และปรับปรุงสภาพที่อยู่อาศัยให้มีความเหมาะสม ถูกสุขลักษณะ  พร้อมประสานหน่วยงานที่เกี่ยวข้องช่วยเหลือดูแลในเรื่องการศึกษา เพื่อให้เด็กได้กลับไปเรียนหนังสือต่อในสถานศึกษาใกล้บ้าน  2) กรณีหญิงรายหนึ่งต้องรับภาระเพียงลำพังดูแลสามีที่ป่วยเป็นโรคอัมพาต และลูกสาว 2 คน ที่ป่วยเป็นโรคออทิสติก และลำไส้อักเสบ ที่ย่านบางแค กรุงเทพมหานคร นั้น ทางทีม One Home กรุงเทพมหานคร ได้ลงพื้นที่เยี่ยมบ้าน พร้อมมอบเครื่องอุปโภคบริโภคที่จำเป็น และเงินสงเคราะห์ช่วยเหลือเด็ก คนพิการ และครอบครัวยากจน อีกทั้งประสานหน่วยงานที่เกี่ยวข้องช่วยเหลือดูแลในเรื่องการศึกษาของเด็กทั้งหมดอย่างต่อเนื่อง โดยมีอาสาสมัครช่วยเหลือคนพิการคอยติดตามช่วยเหลือเป็นระยะอย่างต่อเนื่อง นอกจากนี้ ยังให้คำปรึกษาแนะนำเกี่ยวกับสิทธิและสวัสดิการคนพิการ และการกู้ยืมเงินเพื่อประกอบอาชีพ เพื่อพัฒนาคุณภาพชีวิตที่ดีในระยาวต่อไป

ที่มา : http://www.thaigov.go.th/news/contents/details/10426