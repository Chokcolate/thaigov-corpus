รัฐบาลไทย-ข่าวทำเนียบรัฐบาล-วธ.บูรณาการ ๒๐ ภาครัฐเอกชน สืบสานประเพณี “สงกรานต์วิถีไทย ใช้น้ำคุ้มค่า ชีวาปลอดภัย” เน้นสืบสานคุณค่าประเพณีตามแบบวิถีไทย สนุกสนานอย่างพองามใช้น้ำอย่างรู้คุณค่า เน้นความปลอดภัย 


วันอังคารที่ 13 มีนาคม 2561
751
วธ.บูรณาการ ๒๐ ภาครัฐเอกชน สืบสานประเพณี “สงกรานต์วิถีไทย ใช้น้ำคุ้มค่า ชีวาปลอดภัย” เน้นสืบสานคุณค่าประเพณีตามแบบวิถีไทย สนุกสนานอย่างพองามใช้น้ำอย่างรู้คุณค่า เน้นความปลอดภัย
วธ.บูรณาการ ๒๐ ภาครัฐเอกชน สืบสานประเพณี “สงกรานต์วิถีไทย ใช้น้ำคุ้มค่า ชีวาปลอดภัย” เน้นสืบสานคุณค่าประเพณีตามแบบวิถีไทย สนุกสนานอย่างพองามใช้น้ำอย่างรู้คุณค่า เน้นความปลอดภัย พร้อมจัดสงกรานต์ดั้งเดิมและอาเซียน
เมื่อวันที่ ๑๒ มีนาคม นายวีระ โรจน์พจนรัตน์ รัฐมนตรีว่าการกระทรวงวัฒนธรรม (วธ.) กล่าวว่า ประเพณีสงกรานต์เป็นประเพณีที่มีคุณค่า สะท้อนวิถีปฏิบัติอันงดงามของไทยในหลายมิติ อาทิ ศาสนา สังคม ความศรัทธา ความเชื่อ ได้แก่ ความกตัญญูต่อผู้มีพระคุณ ความปรารถนาดี ความเอื้ออาทรต่อญาติมิตร มีน้ำใจไมตรีต่อคนทั่วไป รวมถึงการใส่ใจทรัพยากรธรรมชาติ ถือเป็นประเพณีแห่งความสมัครสมานสามัคคีของครอบครัว ชุมชนและสังคม ในการนี้ วธ.โดยกรมส่งเสริมวัฒนธรรม ได้เชิญหน่วยงานภาคีเครือข่ายมาประชุมบูรณาการความร่วมมือในการจัดงานสืบสานประเพณีสงกรานต์ ประจำปี 2561 ซึ่งมีคุณค่าสาระของประเพณีที่เกี่ยวกับน้ำเป็นหลัก เช่น การสรงน้ำพระพุทธรูป สรงน้ำพระสงฆ์ รดน้ำขอพรผู้ใหญ่ และการเล่นเพื่อความสนุกสนานรื่นเริง โดยใช้น้ำอย่างคุ้มค่า และคำนึงถึงความปลอดภัยต่อชีวิตและทรัพย์สินของประชาชน
นายวีระ กล่าวต่อว่า กิจกรรมต่างๆ ของกระทรวงวัฒนธรรม โดยกรมส่งเสริมวัฒนธรรม กำหนดจัดขึ้นเพื่อสืบสานประเพณีสงกรานต์ภายใต้แนวคิด "สงกรานต์วิถีไทย ใช้น้ำคุ้มค่า ชีวาปลอดภัย” ประกอบด้วย -การจัดงานรดน้ำขอพรศิลปินแห่งชาติและผู้บริหารกระทรวงวัฒนธรรม ในวันที่ ๑๑ เมษายน ๖๑ เวลา ๑๓.๐๐ น. ณ หอประชุมเล็ก ศูนย์วัฒนธรรมแห่งประเทศไทย -การจัดงานประเพณีสงกรานต์ ในพื้นที่กรุงเทพมหานคร ได้แก่ วัดปทุมวนารามวรวิหาร ศูนย์การค้าสยามพารากอน สยามสแควร์ ถนนสีลม และถนนข้าวสาร ระหว่าง ๑๒-๑๕ เมษายน ๖๑ -การจัดงานประเพณีสงกรานต์แบบดั้งเดิมและสงกรานต์อาเซียนในจังหวัดต่างๆ เช่น สุโขทัย เลย สระแก้ว กาญจนบุรี ระนอง และบุรีรัมย์ เป็นต้น ทั้งยังสนับสนุนงบประมาณให้สำนักงานวัฒนธรรม ๗๐ จังหวัดจัดการแสดงพื้นบ้าน เพื่อส่งเสริมศิลปะการแสดงพื้นบ้านให้ได้รับความนิยมและเป็นสื่อในการสร้างความบันเทิงในช่วงเทศกาลด้วย
และขอเชิญร่วมสนุกกับกิจกรรมการประกวดภาพถ่ายแต่งกายชุดไทยย้อนยุคในเทศกาลสงกรานต์จากทั่วประเทศ ชิงโล่รางวัลนายกรัฐมนตรี ๑๐ โล่ นอกจากนี้ สำหรับผู้ที่แต่งกายชุดไทยย้อนยุคเข้าร่วมงานสงกรานต์ ณ สยามสแควร์ ระหว่างวันที่ 13 - 15 เมษายน 61 จะได้รับเกียรติบัตรที่ระลึกวันละ ๒๐๐ คน นอกจากนั้น กรมส่งเสริมวัฒนธรรม ยังจัดทำสื่อประชาสัมพันธ์ในรูปแบบสื่อสิ่งพิมพ์และออนไลน์ คือ หนังสือประเพณีสงกรานต์ ๒ ภาษา ไทย-อังกฤษ เพื่อเสริมสร้างความรู้ความเข้าใจถึงวันปีใหม่ไทย สิ่งที่ควรและไม่ควรปฏิบัติในประเพณีสงกรานต์ และยังมีบัตรอวยพรส่งความสุข เนื่องในเทศกาลอีกด้วย
ในส่วนแนวทางการส่งเสริมประเพณีสงกรานต์จากการประชุมบูรณาการความร่วมมือกับหน่วยงานภาคีเครือข่าย ประกอบด้วย กรมการปกครอง กรมส่งเสริมการปกครองท้องถิ่น กรมป้องกันและบรรเทาสาธารณภัย การประปานครหลวง การประปาส่วนภูมิภาค กรมชลประทาน กรมทรัพยากรน้ำ กรมอุตุนิยมวิทยา การท่องเที่ยวแห่งประเทศไทย สำนักงานตำรวจแห่งชาติ กองบังคับการตำรวจจราจร กรมประชาสัมพันธ์ กรมการขนส่งทางบก สำนักวัฒนธรรม กีฬา และการท่องเที่ยว กทม. สภาวัฒนธรรมกรุงเทพมหานคร สภาวัฒนธรรมเขต สำนักงานกองทุนสนับสนุนการสร้างเสริมสุขภาพ (สสส.) มูลนิธิเมาไม่ขับ และสำนักงานวัฒนธรรมจังหวัด ซึ่งได้ข้อสรุปแนวทางในการจัดกิจกรรมภาพรวมของประเทศ ดังนี้
แนวทางการจัดกิจกรรมเนื่องในประเพณีสงกรานต์ ประจำปี พุทธศักราช ๒๕๖๑
๑.การรณรงค์จัดกิจกรรม "สงกรานต์แบบไทย” ได้แก่
๑.๑ ส่งเสริมให้จังหวัดต่างๆ ใช้พื้นที่จัดกิจกรรมทางวัฒนธรรมและร่วมกันสืบสานประเพณี ต่างๆ ของท้องถิ่น
๑.๒ ขอความร่วมมือจากประชาชนในการสืบสานคุณค่าสาระและสิ่งที่ควรทำของประเพณี สงกรานต์แบบไทย เช่น ทำความสะอาดบ้านเรือน วัด สถานที่สาธารณะ ทำบุญตักบาตร ปฏิบัติธรรม ฟังเทศน์ สรงน้ำพระ รดน้ำขอพรผู้สูงอายุ เล่นน้ำอย่างพองาม
๑.๓ รณรงค์ให้แต่งกายด้วยชุดสุภาพ ใช้ผ้าไทย ผ้าท้องถิ่น หรือชุดไทยย้อนยุคเข้าร่วมงาน
๑.๔ ขอความร่วมมือผู้ประกอบการและประชาชน ในการจัดกิจกรรมความบันเทิงต่างๆ คำนึงถึงวัฒนธรรมและความเหมาะสม โดยมีการเฝ้าระวังทางวัฒนธรรม สายด่วนวัฒนธรรม ๑๗๖๕
๒.การรณรงค์เรื่อง "การใช้น้ำอย่างคุ้มค่า” ได้แก่
๒.๑ กำหนดพื้นที่ให้ประชาชนเล่นน้ำ เพื่อควบคุมการใช้น้ำอย่างประหยัด คุ้มค่า ขอความร่วมมืองดใช้รถบรรทุกตระเวนสาดน้ำในพื้นที่ต่างๆ กำหนดระยะเวลาการเล่นน้ำ ให้เลิกเล่นน้ำในเวลาที่กำหนด ห้ามใช้แป้งและสีต่างๆ มาเล่น
๒.๒ ขอความร่วมมือจากประชาชนให้ใช้อุปกรณ์ที่ปลอดภัยและประหยัดน้ำ เช่น ขันขนาดเล็ก ไม่ใช้ปืนฉีดน้ำแรงดันสูง เล่นน้ำอย่างสุภาพ
๒.๓ ขอความร่วมมือประชาชนให้ใช้น้ำอย่างประหยัดรู้คุณค่าและน้ำสะอาดเพื่อสุขอนามัย
๓.การรณรงค์เรื่อง "มาตรการด้านความปลอดภัย” ได้แก่
๓.๑ ขอความร่วมมือภาคเอกชน ผู้ประกอบการ สถานบันเทิง ผู้จัดกิจกรรม กำหนดเวลาเปิด-ปิด จัดกิจกรรมและงดจำหน่ายเครื่องดื่มที่มีแอลกอฮอล์ ตามเวลาที่กฎหมายกำหนด
๓.๒ ควบคุมและรณรงค์ผู้ใช้รถโดยใช้มาตรการเมาไม่ขับ และมีน้ำใจให้แก่กันในการใช้รถใช้ถนน และพบเห็นการกระทำที่ไม่เหมาะสมให้แจ้งหน่วยงานหรือศูนย์รับแจ้งเหตุของหน่วยงานต่างๆ
๓.๓ มาตรการ ๖ ด้าน ได้แก่ ลดปัจจัยเสี่ยงด้านคน ถนน และยานพาหนะ และมาตรการด้านความปลอดภัยแก่นักท่องเที่ยว ความปลอดภัยทางน้ำ และหลังเกิดอุบัติเหตุ
๓.๔ มีมาตรการควบคุมความเร็วการใช้รถให้ใช้รถใช้ถนนตามกฎจราจรอย่างเคร่งครัด ตรวจความพร้อมของผู้ขับรถสาธารณะ ศูนย์บริการตรวจสภาพรถฟรี รวมถึงมีศูนย์รับแจ้งเหตุร้องเรียนการใช้รถใช้ถนนโดยกรมการขนส่งทางบก และจุดบริการพักรถระหว่างการเดินทางเพื่อลดการเกิดอุบัติเหตุในช่วงเทศกาล
กระทรวงวัฒนธรรม จึงขอเชิญชวนประชาชน นักท่องเที่ยวเข้าร่วมงานเทศกาลสงกรานต์ ตามสถานที่ต่างๆ ด้วยความสนุกสนานและใช้น้ำอย่างคุ้มค่า โดยตรวจสอบรายละเอียดกิจกรรมต่างๆ เพิ่มเติมได้ทาง www.culture.go.th หรือ www.facebook.com/DCP.culture และสายด่วนวัฒนธรรม ๑๗๖๕

ที่มา : http://www.thaigov.go.th/news/contents/details/10738