รัฐบาลไทย-ข่าวทำเนียบรัฐบาล-รมว.พม. เปิดสนามฟุตบอลสถานสงเคราะห์เด็กหญิงบ้านราชวิถี พร้อมปั้นนักฟุตบอลหญิงสู่นักกีฬาอาชีพ


วันพฤหัสบดีที่ 22 กุมภาพันธ์ 2561
163
รมว.พม. เปิดสนามฟุตบอลสถานสงเคราะห์เด็กหญิงบ้านราชวิถี พร้อมปั้นนักฟุตบอลหญิงสู่นักกีฬาอาชีพ
รมว.พม. เปิดสนามฟุตบอลสถานสงเคราะห์เด็กหญิงบ้านราชวิถี พร้อมปั้นนักฟุตบอลหญิงสู่นักกีฬาอาชีพ
วันนี้ (21 ก.พ. 61) เวลา 15.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดสนามฟุตบอลสถานสงเคราะห์เด็กหญิงราชวิถี พร้อมมอบอุปกรณ์กีฬาให้กับตัวแทนนักฟุตบอลชายและหญิง อีกทั้งร่วมแข่งขันฟุตบอล ระหว่างทีมผู้บริหารกระทรวงการพัฒนาสังคมและความมั่นคงของมนุษย์ (พม.) และองค์กรภาคเอกชน (All Star MSDHS) กับทีมเด็กหญิงบ้านราชวิถี (Dream Team) ณ สนามฟุตบอลสถานสงเคราะห์เด็กหญิงบ้านราชวิถี กรุงเทพฯ
กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) มีภารกิจสำคัญในการพัฒนาเด็กและเยาวชน ทั้งในด้านการสร้างเสริมและพัฒนา จัดสวัสดิการ และการพิทักษ์คุ้มครองสิทธิ โดยเฉพาะกับกลุ่มเด็กที่ประสบปัญหาสังคมที่ต้องเข้ารับการสงเคราะห์ และคุ้มครองสวัสดิภาพในสถานรองรับ ซึ่งเป็นกลุ่มที่จำเป็นต้องได้รับการพัฒนาศักยภาพให้เท่าเทียมกับเด็กภายนอก เพื่อให้เด็กกลุ่มนี้สามารถดำรงชีวิต และพึ่งพาตนเองได้ในระยะยาว ดังนั้น จึงได้ดำเนินโครงการเพชรน้ำหนึ่งตามแนวคิดยุทธศาสตร์การพัฒนาเด็ก ซึ่งเป็นการค้นหาเด็กที่มีทักษะหรือความสามารถพิเศษหรือความสามารถเฉพาะทาง และนำไปพัฒนาศักยภาพให้ตรงกับความสามารถของเด็ก ตามยุทธศาสตร์การพัฒนาศักยภาพเด็กในสถานรองรับ : เพชรน้ำหนึ่ง 6 ด้าน ประกอบด้วย ด้านดนตรี ภาษา ศิลปะ กีฬา วิชาการ และอิเลคทรอนิกส์ ซึ่งจะส่งผลให้เด็กได้ยึดเป็นอาชีพที่สามารถเลี้ยงตนเองได้ โดยในปี 2561 มีการคัดเลือกเด็กที่มีความสามารถทางด้านกีฬาฟุตบอลหญิงจากสถานรองรับเด็กหญิง จำนวน 7 แห่ง เข้าสู่ศูนย์ฝึกนักกีฬาฟุตบอลของกรมกิจการเด็กและเยาวชน (DCY Football Academy) โดยใช้สถานที่สนามฟุตบอลของสถานสงเคราะห์เด็กหญิงบ้านราชวิถี และสถานสงเคราะห์เด็กหญิงบ้านราชวิถี
สำหรับการเปิดสนามฟุตบอลสถานสงเคราะห์เด็กหญิงบ้านราชวิถีในวันนี้ เป็นการปรับปรุงสนามฟุตบอลฯ ที่ได้รับการสนับสนุนจากทุกภาคส่วน โดยเฉพาะสำนักงานป้องกันและปราบปรามยาเสพติด (ป.ป.ส.) และประชาชนทั่วไป ซึ่งนับว่าเป็นการบูรณาการความร่วมมือตามแนวทางประชารัฐเพื่อการพัฒนาศักยภาพด้านกีฬาให้กับ กลุ่มเด็กด้อยโอกาส ซึ่งเด็กเหล่านี้จะเติบโตขึ้นมาเป็นพลังและอนาคตของชาติต่อไป ทั้งนี้ สนามฟุตบอลดังกล่าว เป็นสถานที่ออกกำลังกายสำหรับเด็กในสถานรองรับได้ใช้ฝึกและพัฒนาทักษะด้านกีฬา โดยเฉพาะกีฬาฟุตบอล ทำให้เด็กมีความรู้ ความสามารถ และทักษะทางด้านกีฬาที่ถูกต้อง เหมาะสม นอกจากนี้ ยังเป็นที่สร้างและพัฒนา ทีมฟุตบอลหญิงในรูปแบบ DCY Football Academy เหมือนกับทีมฟุตบอลชาย เนื่องจากที่ผ่านมาประเทศไทย มีนักกีฬาฟุตบอลหญิงน้อย ในขณะที่สโมสรฟุตบอลต่างๆ มีความต้องการเป็นจำนวนมาก โดยสนามฟุตบอลดังกล่าวจะสามารถยกระดับการพัฒนาศักยภาพเด็กในสถานรองรับให้ก้าวสู่การเป็นนักกีฬาอาชีพอย่างเต็มตัว และมีโอกาสเข้าสู่ทีมชาติไทยในอนาคตต่อไป

ที่มา : http://www.thaigov.go.th/news/contents/details/10253