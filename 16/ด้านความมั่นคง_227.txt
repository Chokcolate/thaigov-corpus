รัฐบาลไทย-ข่าวทำเนียบรัฐบาล-ทส. เปิดป่าในเมือง “ทุ่งโปรงทอง” มหัศจรรย์ป่าชายเลน

วันพฤหัสบดีที่ 26 เมษายน 2561
ทส. เปิดป่าในเมือง “ทุ่งโปรงทอง” มหัศจรรย์ป่าชายเลน
ทส. เปิดป่าในเมือง “ทุ่งโปรงทอง” มหัศจรรย์ป่าชายเลน
เมื่อวันที่ ๒๕ เม.ย. ๖๑ กระทรวงทรัพยากรธรรมชาติและสิ่งแวดล้อม โดยกรมทรัพยากรทางทะเลและชายฝั่ง เปิดมหัศจรรย์ป่าชายเลน ทุ่งโปรงทอง ปากน้ำประแส พื้นที่ครอบคลุมกว่า ๖,๐๐๐ ไร่ ใหญ่ที่สุดในเมืองระยอง เพื่อให้ประชาชนมีแหล่งท่องเที่ยวเชิงนิเวศน์ และแหล่งศึกษาธรรมชาติ ณ บริเวณปากแม่น้ำประแส ท้องที่หมู่ที่ ๑ และหมู่ที่ ๗ ต.ปากน้ำกระแส อ.แกลง จ.ระยอง
โดยโครงการดังกล่าว เป็นพื้นที่ป่าสงวนแห่งชาติป่าเลนประแส และป่าพังราด และอยู่ในเขตอนุรักษ์ป่าชายเลนตามมติคณะรัฐมนตรี จำนวน ๑,๐๐๐ ไร่ และแหล่งที่มีป่าชายเลนที่ถือได้ว่ามีขนาดใหญ่ที่สุดใน จ.ระยอง มีพื้นที่ครอบคลุมกว่า ๖,๐๐๐ ไร่ ที่สำคัญถือเป็นพื้นที่ ที่มหัศจรรย์และมีความสวยงามอย่างมาก โดยเฉพาะบริเวณทุ่งโปรงทอง ซึ่งมีต้นโปรง ขึ้นหนาแน่นอยู่เต็มพื้นที่ประมาณ ๑ พันไร่ ต้นโปรง ขึ้นเบียดกันแน่น ใบโปรงสีเขียวเหลืองอ่อนที่แทรกออกเป็นพุ่มแน่นจนแทบไม่เห็นพื้นด้านล่าง เมื่อใบถูกแสงแดดจะสะท้อนให้เห็นเป็นสีทองอร่าม เต็มสะพรั่งทั่วท้องทุ่ง จนชาวบ้านเรียกบริเวณดังกล่าวว่าทุ่งโปรงทองและบริเวณดังกล่าว ยังมีต้นโกงกาง ต้นแสม ตัดด้วยขอบสีเขียวเข้มเป็นพุ่มล้อมอยู่โดยรอบ มีสะพานเดินศึกษาธรรมชาติ เป็นระยะทางประมาณ ๒ กิโลเมตร ถือเป็นจุดชมวิวที่สร้างความตื่นตาประทับใจให้ กับนักท่องเที่ยวที่ได้มาสัมผัสกับความงดงามของธรรมชาติป่าโปรงทอง อีกทั้ง กรมทรัพยากรทางทะเลและชายฝั่ง ได้จัดทำสะพานทางเดินศึกษาธรรมชาติป่าชายเลน จัดทำศาลาเรียนรู้/พักผ่อน ป้ายสื่อความรู้ด้านระบบนิเวศป่าชายเลน จัดทำหอชมเรือนยอดไม้ ปรับปรุงทางเดินศึกษาธรรมชาติจัดทำเรือนเพาะชำกล้าไม้ชุมชน จัดทำศูนย์เพาะพันธุ์ปู สัตว์น้ำป่าชายเลน และจัดทำป้ายสื่อความหมายพันธุ์ไม้ป่าชายเลน ตามแนวทางเดินศึกษาธรรมชาติตลอดเส้นทางเดินศึกษาธรรมชาติ เพื่อให้ประชาชนสามารถใช้ประโยชน์จากพื้นที่ป่าชายเลนในเมืองได้ทั้งทางตรงและทางอ้อมสร้างรายได้เพิ่มขึ้น ส่งผลดีต่อคุณภาพชีวิตทางด้านเศรษฐกิจและสังคมของ จ.ระยอง เพื่อรองรับระเบียงเศรษฐกิจภาคตะวันออก (EEC)
สำหรับโครงการป่าในเมืองของ ทช. มี ๒๔ แห่งใน ๑๗ จังหวัด โดยเปิดไปแล้ว ๕ แห่งคือ ป่าในเมืองพระเจดีย์กลางน้ำที่สวนสาธารณะโขดปอชุมชนเนินพระ อ.เมือง จ.ระยอง ป่าในเมืองบ้านปากกะแดะ ต.กะแดะ อ.กาญจนดิษฐ์ จ.สุราษฎร์ธานี ป่าในเมืองบ้านแหลมโพธิ์ – แหลมทราย ต.พุมเรียง อ.ไชยา จ.สุราษฎร์ธานี ป่าในเมืองบ้านห้วยทรัพย์ ต.ลีเล็ด อ.พุนพิน จ.สุราษฎร์ธานีและป่าในเมืองทุ่งโปรงทอง ต.ปากน้ำกระแส อ.แกลง จ.ระยอง

ที่มา : http://www.thaigov.go.th/news/contents/details/11790
