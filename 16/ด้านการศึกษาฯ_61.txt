รัฐบาลไทย-ข่าวทำเนียบรัฐบาล-รมว.ศธ.เยือนญี่ปุ่น

วันอังคารที่ 17 เมษายน 2561
รมว.ศธ.เยือนญี่ปุ่น
รมว.ศึกษาธิการ "นพ.ธีระเกียรติ เจริญเศรษฐศิลป์" เข้าพบนาย Yoshimasa Hayashi รมว.ศึกษาธิการ วัฒนธรรม กีฬา วิทยาศาสตร์ และเทคโนโลยี ที่กระทรวงศึกษาธิการฯ กรุงโตเกียวประเทศญี่ปุ่น เพื่อส่งเสริมความร่วมมือด้านการศึกษา
รมว.ศึกษาธิการ "นพ.ธีระเกียรติ เจริญเศรษฐศิลป์" เข้าพบนาย Yoshimasa Hayashi รมว.ศึกษาธิการ วัฒนธรรม กีฬา วิทยาศาสตร์ และเทคโนโลยี ที่กระทรวงศึกษาธิการฯ กรุงโตเกียวประเทศญี่ปุ่น เพื่อส่งเสริมความร่วมมือด้านการศึกษา พร้อมทั้งเชิญชวนให้สถาบันการศึกษาที่มีศักยภาพสูงของญี่ปุ่นไปเปิดสาขาในประเทศไทยมากขึ้น โดยเฉพาะในพื้นที่ EEC
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ และคณะ ประกอบด้วยนางวัฒนาพร ระงับทุกข์ รองปลัดกระทรวงศึกษาธิการ และ น.ส.นงศิลินี โมสิกะ ผู้อำนวยการสำนักความสัมพันธ์ต่างประเทศ สำนักงานปลัดกระทรวงศึกษาธิการ ได้เข้าพบนาย Yoshimasa Hayashi รัฐมนตรีว่าการกระทรวงศึกษาธิการ วัฒนธรรม กีฬา วิทยาศาสตร์ และเทคโนโลยี เมื่อวันที่ 11 เมษายน 2561 ณ กระทรวงศึกษาธิการฯ กรุงโตเกียว ประเทศญี่ปุ่น
รมว.ศึกษาธิการของไทย ได้กล่าวขอบคุณ รมว.ศึกษาธิการฯ ญี่ปุ่น ที่ให้การต้อนรับ และกล่าวถึงวัตถุประสงค์ของการเยือนญี่ปุ่นครั้งนี้ว่า​ เพื่อส่งเสริมความร่วมมือด้านการศึกษา โดยขอเชิญชวนให้สถาบันการศึกษาที่มีศักยภาพสูงของญี่ปุ่นไปเปิดสาขาในประเทศไทย รวมทั้งได้รับคำเชิญจากประธานสภาจังหวัดฟุกุโอกะให้ไปเยือนฟุกุโอกะ เพื่อเสริมสร้างสัมพันธภาพที่มีมาอย่างยาวนาน
รมว.ศึกษาธิการของไทย ได้กล่าวชมเชยประเทศญี่ปุ่นที่มีผลการประเมินผลนักเรียนร่วมกับนานาชาติ หรือ PISA เป็นอันดับที่ 2 ของโลกด้านวิทยาศาสตร์ ประเทศไทยยังต้องการความช่วยเหลือจากประเทศญี่ปุ่นในการพัฒนาด้านการศึกษา ในขณะนี้ได้มีกฎหมายพิเศษเพื่อส่งเสริมให้สถาบันอุดมศึกษาที่มีศักยภาพสูงจากต่างประเทศมาเปิดสาขาในประเทศไทย โดยเฉพาะในพื้นที่ระเบียงเศรษฐกิจพิเศษภาคตะวันออก (EEC) และยังมีมาตรการภาษีเพื่อส่งเสริมการจัดตั้งสถาบันอุดมศึกษาที่มีศักยภาพให้ได้รับสิทธิประโยชน์ทางภาษีในลักษณะเดียวกันกับสถาบันการศึกษาในประเทศ ซึ่งหากเป็นสถาบันในระดับวิทยาลัย รัฐมนตรีว่าการกระทรวงศึกษาธิการสามารถอนุญาตได้ทันที
ทั้งนี้ รมว.ศึกษาธิการของไทย ได้ขอให้ทางฝ่ายญี่ปุ่นพิจารณาการเปิด KOSEN (National institute of Technology) ในไทย ซึ่งขณะนี้มีมหาวิทยาลัย Carnegie Mellon สหรัฐอเมริกา ได้มาเปิดสาขาในไทยแล้ว และมีมหาวิทยาลัยจากไต้หวันและจีนที่แสดงความสนใจที่จะมาเปิดสาขาในไทย
รมว.ศึกษาธิการฯ ญี่ปุ่น ได้แสดงความสนใจในเรื่องนี้ และกล่าวว่ามีบริษัทญี่ปุ่นจำนวนมากตั้งอยู่ในเขต EEC ของไทย สำหรับ KOSEN ก็มีสำนักงานอยู่ที่กระทรวงศึกษาธิการของไทยแล้ว บริษัทของญี่ปุ่นต่างก็มีประสบการณ์กับ KOSEN เป็นอย่างดี และยินดีให้ความร่วมมือกับประเทศไทยในทุก ๆ ด้าน โดยส่วนตัวแล้วมีความผูกพันกับประเทศไทย เนื่องจากในอดีตเคยเป็นนักธุรกิจที่ติดต่อกับไทยมาก่อนที่จะเข้ารับตำแหน่งทางการเมือง
ก่อนเดินทางกลับ รมว.ศึกษาธิการของไทย ได้เรียนเชิญ รมว.ศึกษาธิการฯ ญี่ปุ่น ได้เดินทางไปเยือนไทยในโอกาสที่เหมาะสมต่อไป
Written by นงศิลินี โมสิกะ
Photo Credit นงศิลินี โมสิกะ
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11516
