รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี แถลงผลการดำเนินงานไตรมาส ๒ โชว์ผลักดันทรัพย์สินได้กว่า ๓๕ ล้านบาท


วันศุกร์ที่ 20 เมษายน 2561
180
กระทรวงยุติธรรม โดยกรมบังคับคดี แถลงผลการดำเนินงานไตรมาส ๒ โชว์ผลักดันทรัพย์สินได้กว่า ๓๕ ล้านบาท
นางสาวรื่นวดี สุวรรณมงคล อธิบดีกรมบังคับคดี พร้อมผู้บริหารกรมบังคับคดี แถลงข่าวผลการดำเนินงานไตรมาสที่ ๒ ประจำปีงบประมาณ พ.ศ. ๒๕๖๑
ในวันศุกร์ที่ ๒๐ เมษายน ๒๕๖๑ เวลา ๑๐.๓๐ น.
นางสาวรื่นวดี สุวรรณมงคล อธิบดีกรมบังคับคดี
พร้อมผู้บริหารกรมบังคับคดี แถลงข่าวผลการดำเนินงานไตรมาสที่ ๒ ประจำปีงบประมาณ พ.ศ. ๒๕๖๑
ณ ศูนย์บังคับคดีล้มละลายส่วนหน้า อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
อธิบดีกรมบังคับคดี กล่าวว่า กรมบังคับคดีได้เน้นการดำเนินงานด้านต่างๆ ตามนโยบายรัฐบาล
และหลักการบริหารงานที่สำคัญของรองนายกรัฐมนตรี และรัฐมนตรีว่าการกระทรวงยุติธรรม
โดยมีผลการดำเนินงานไตรมาสที่ ๒ ประจำปีงบประมาณ พ.ศ. ๒๕๖๑ ดังนี้
๑) ด้านการเสริมสร้างสภาพคล่องและการเติบโตทางเศรษฐกิจ และความสามารถในการแข่งขันของประเทศ
สามารถผลักดันทรัพย์สินได้จำนวน ๓๕,๒๗๕,๔๓๔,๘๘๕ บาท คิดเป็นร้อยละ ๓๒.๐๗ ของเป้าหมาย
จำนวน ๑๑๐,๐๐๐,๐๐๐ บาท เมื่อเทียบกับไตรมาสเดียวกันในปีงบประมาณ พ.ศ.๒๕๖๐
สามารถผลักดันทรัพย์สินได้สูงกว่า ร้อยละ ๑๑.๑๐
๒) ด้านการลดความเหลื่อมล้ำทางสังคม สามารถไกล่เกลี่ยข้อพิพาทชั้นบังคับคดีให้กับลูกหนี้สำเร็จ
จำนวน ๖,๙๕๔ เรื่อง เมื่อเทียบกับไตรมาสเดียวกันในปีงบประมาณ พ.ศ.๒๕๖๐ สามารถไกล่เกลี่ยได้สำเร็จ
คิดเป็นทุนทรัพย์ที่สูงกว่าร้อยละ ๘.๗๒
๓) ด้านบริหารจัดการคดี สามารถเร่งดำเนินการคดีค้าง ๑๐ ปี สำเร็จร้อยละ ๑๔.๕๕
๔) ด้านการสร้างการรับรู้ทางกฎหมายและการให้คำปรึกษาทางกฎหมาย ได้จัดทำคู่มือกฎหมายแพ่ง
และพาณิชย์ สำหรับเกษตรกรและประชาชน และลงพื้นที่รับเรื่องราวร้องทุกข์ ให้คำปรึกษาด้านกฎหมาย
ในพื้นที่จังหวัดจันทบุรี เพชรบุรี บึงกาฬ และกาฬสินธุ์ รวมถึงร่วมกับสำนักงานยุติธรรมจังหวัด
ในพื้นที่ทั่วประเทศ สร้างการรับรู้ด้านกฎหมาย และให้คำปรึกษาด้านกฎหมายแก่ประชาชน
๕) ด้านการบูรณาการทำงานและการเชื่อมโยงแลกเปลี่ยนข้อมูลกับหน่วยงานภาครัฐและเอกชน
กรมบังคับคดีได้ลงนามบันทึกข้อตกลงกับหน่วยงานภาครัฐและเอกชน จำนวน ๓ หน่วยงาน
ได้แก่ การเชื่อมโยงข้อมูลบุคคลที่ศาลมีคำสั่งพิทักษ์ทรัพย์และพิพากษาล้มละลาย
กับสำนักงานคณะกรรมการการอุดมศึกษา การบังคับคดีตามคำพิพากษาของศาล การจัดทำมหกรรม
ไกล่เกลี่ยข้อพิพาทชั้นบังคับคดีและการเชื่อมโยงข้อมูลบุคคลล้มละลาย กับกองทุนเงินให้กู้ยืมเพื่อการศึกษา
และการเชื่อมโยงข้อมูลบุคคลล้มละลาย กับบริษัท เกษตรไทย อินเตอร์เนชั่นแนล ชูการ์ คอร์ปอเรชั่น จำกัด (มหาชน)
๖) ด้านการพัฒนาและปรับปรุงแก้ไขกฎหมายที่เกี่ยวข้องให้มีความทันสมัย
มีมาตรฐานสากล และให้การบังคับใช้กฎหมายที่มีประสิทธิภาพมากยิ่งขึ้น ได้แก่
พระราชบัญญัติล้มละลาย (ฉบับที่ ๑๐) พ.ศ. ๒๕๖๑ ได้ประกาศในราชกิจจานุเบกษา
เมื่อวันที่ ๒ มีนาคม ๒๕๖๑  มีผลบังคับใช้วันที่ ๓ มีนาคม ๒๕๖๑
และ๗) การจัดตั้งสถาบันวิชาชีพบังคับคดีแพ่งและล้มละลาย หน่วยบริการรูปแบบพิเศษ
(Service Delivery Unit : SDU ) เพื่อให้บริการด้านการฝึกอบรมความรู้เกี่ยวกับการบังคับคดี
ให้แก่บุคลากรของกรมบังคับคดี  และให้ความรู้กฎหมายกับประชาชนทั่วไป หน่วยงานภาครัฐและเอกชน
นอกจากนี้ กรมบังคับคดีได้รับเลือกให้เป็นหน่วยงานนำร่องการพัฒนาและการรังสรรค์นวัตกรรม
ในรูปแบบใหม่ (Sandbox) ในการเป็นหน่วยราชการ ๔.๐ จากคณะอนุกรรมการพัฒนาระบบราชการ
เกี่ยวกับการขับเคลื่อนระบบราชการ ๔.๐

ที่มา : http://www.thaigov.go.th/news/contents/details/11652