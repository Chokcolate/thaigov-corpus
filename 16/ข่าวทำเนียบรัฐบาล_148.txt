รัฐบาลไทย-ข่าวทำเนียบรัฐบาล-นายกรัฐมนตรีชื่นชมการดำเนินงานกลุ่มผ้าทอมือพื้นเมือง บ้านนาคำไฮ จังหวัดหนองบัวลำภู


วันพฤหัสบดีที่ 22 มีนาคม 2561
510
พิมพ์
นายกรัฐมนตรีชื่นชมการดำเนินงานกลุ่มผ้าทอมือพื้นเมือง บ้านนาคำไฮ จังหวัดหนองบัวลำภู
นายกรัฐมนตรีชื่นชมการดำเนินงานกลุ่มผ้าทอมือพื้นเมือง บ้านนาคำไฮ จังหวัดหนองบัวลำภู
วันนี้ (22 มีนาคม 2561) เวลา 13.40 น. ณ บ้านนาคำไฮ ตำบล นาคำไฮ อำเภอเมือง จังหวัดหนองบัวลำภู พลเอก ประยุทธ์ จันทร์โอชา นายกรัฐมนตรีและคณะ เยี่ยมชมการดำเนินงานกลุ่มทอผ้าพื้นเมืองบ้านนาคำไฮและกระบวนการผลิตผ้าพื้นเมือง ผลิตภัณฑ์หัตถกรรม และสินค้า OTOP โดยผู้นำชุมชนขับร้องเพลงพื้นเมือง และอวยพรนายกรัฐมนตรี เนื่องในวันคล้ายวันเกิดนายกรัฐมนตรี ขอให้นายกรัฐมนตรีมีสุขภาพแข็งแรง และประสบความสำเร็จ พร้อมตัวแทนชาวบ้านผูกข้อมือต้อนรับนายกรัฐมนตรีและคณะในโอกาสนี้ด้วย ซึ่งนายกรัฐมนตรีขอบคุณและกล่าวว่าการผูกข้อมือก็เหมือนการผูกใจไว้ด้วยกัน
นายกรัฐมนตรีได้กล่าวชื่นชมชาวบ้านนาคำไฮที่มีการรวมกลุ่มสร้างรายได้ ที่ใช้ภูมิปัญญาท้องถิ่น พร้อมกับแนะให้มีการยกระดับสินค้าผ้าทอ โดยเพิ่มเรื่องราว (story) สินค้าและศึกษาช่องทางตลาด เพื่อให้มีการจัดจำหน่ายที่หลากหลายด้วย
อนึ่ง กลุ่มทอผ้าพื้นเมืองบ้านนาคำไฮ ภายใต้แบรนด์ “เทวาผ้าไทย” เป็นการรวมกลุ่มของประชาชนในพื้นที่ เริ่มก่อตั้งเมื่อปี 2557 โดยพัฒนาต่อยอดผลิตภัณฑ์โดยใช้นวัตกรรมใหม่ ๆ มาผสมผสานในชิ้นงาน เช่น “ผ้าขิดสองหน้า” ซึ่งเป็นแห่งแรกที่มีการผลิตผ้าขิดสองหน้า และ “ผ้าหมักน้ำข้าวผัวหลง” มุ่งเน้นสร้างความเป็นเอกลักษณ์ให้กับผลิตภัณฑ์ของกลุ่ม โดยนำน้ำซาวข้าวผัวหลงมาใช้สำหรับการหมักเส้นใยก่อนนำไปทอ ปรากฏว่าผลิตภัณฑ์ของกลุ่มมีความสวยงาม นุ่มลื่นเมื่อสวมใส่ และไม่มีสารตกค้าง จนผลิตภัณฑ์ได้รับการยอมรับทั้งตลาดต่างจังหวัด รวมทั้งมีโอกาสทางการตลาดในประเทศเพื่อนบ้าน ได้แก่ ประเทศลาว พม่า กัมพูชา  ญี่ปุ่น และแถบทวีปยุโรปด้วย ปัจจุบันกลุ่มฯ มีสมาชิก จำนวน 60 คน ผลิตภัณฑ์ที่ผ่านการคัดสรรสุดยอด OTOP เมื่อปี พ.ศ.2559 คือ “ผ้าไหมมัดหมี่” ได้ระดับ 5 ดาว
------------------
สำนักโฆษก

ที่มา : http://www.thaigov.go.th/news/contents/details/10967