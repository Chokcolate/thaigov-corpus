รัฐบาลไทย-ข่าวทำเนียบรัฐบาล-มหาดไทย ติวเข้มบุคลากรในสังกัด สร้างความตระหนักรู้เรื่องผลประโยชน์ทับซ้อน เน้นประโยชน์ส่วนรวมมากกว่าส่วนตน มุ่งลดความเสี่ยงทุจริตคอร์รัปชัน

วันพุธที่ 21 มีนาคม 2561
มหาดไทย ติวเข้มบุคลากรในสังกัด สร้างความตระหนักรู้เรื่องผลประโยชน์ทับซ้อน เน้นประโยชน์ส่วนรวมมากกว่าส่วนตน มุ่งลดความเสี่ยงทุจริตคอร์รัปชัน
มหาดไทยติวเข้มบุคลากรในสังกัด สร้างความตระหนักรู้เรื่องผลประโยชน์ทับซ้อน เน้นประโยชน์ส่วนรวมมากกว่าส่วนตน มุ่งลดความเสี่ยงทุจริตคอร์รัปชัน
วันนี้ (21 มี.ค. 61) เวลา 09.00 น. ที่ห้องอมรินทร์ โรงแรม เอส ดี อเวนิว เขตบางพลัด กรุงเทพมหานคร นายบุญธรรม เลิศสุขีเกษม รองปลัดกระทรวงมหาดไทย เป็นประธานเปิด “โครงการอบรมรณรงค์ให้ข้าราชการตระหนักรู้เรื่องผลประโยชน์ทับซ้อนหรือความขัดแย้งกันระหว่างผลประโยชน์ส่วนตนและผลประโยชน์ส่วนรวม (Conflict of interest)” ซึ่งจัดโดย กองการเจ้าหน้าที่ สำนักงานปลัดกระทรวงมหาดไทย เพื่อส่งเสริมให้ข้าราชการในสังกัดกระทรวงมหาดไทยมีความรู้ความเข้าใจเรื่องผลประโยชน์ทับซ้อน และมีการปรับเปลี่ยนทัศนคติโดยเห็นประโยชน์ส่วนรวมมากกว่าประโยชน์ส่วนตน เพื่อสร้างจิตสำนึกและค่านิยมที่ดี ตระหนักรู้ในการปฏิบัติหน้าที่ราชการด้วยความซื่อสัตย์ สุจริต และลดความเสี่ยงในการกระทำทุจริตคอร์รัปชัน โดยมีผู้เข้ารับการอบรม จำนวน 200 คน ประกอบด้วย ข้าราชการในสังกัดกระทรวงมหาดไทยในส่วนภูมิภาค (สำนักงานจังหวัด) ส่วนกลาง (ระดับกรม) และหน่วยงานในสังกัดสำนักงานปลัดกระทรวงมหาดไทย
นายบุญธรรม เลิศสุขีเกษม รองปลัดกระทรวงมหาดไทย กล่าวว่า ปัญหาเรื่องผลประโยชน์ทับซ้อนหรือความขัดแย้งกันระหว่างผลประโยชน์ส่วนตนและผลประโยชน์ส่วนรวม (Conflict of interest) ถือเป็นปัญหาการทุจริตคอร์รัปชันอย่างหนึ่ง ซึ่งรัฐบาลได้ตระหนักและให้ความสำคัญในเรื่องดังกล่าว ประกอบกับรัฐธรรมนูญแห่งราชอาณาจักรไทย พ.ศ.2560 ได้กำหนดให้รัฐต้องส่งเสริมสนับสนุนและให้ความรู้ถึงอันตรายที่เกิดจากการทุจริตและประพฤติมิชอบทั้งในภาครัฐและภาคเอกชน และจัดให้มีมาตรการและกลไกที่มีประสิทธิภาพ เพื่อป้องกันและขจัดการทุจริตและประพฤติมิชอบ ซึ่งในการแก้ไขปัญหาดังกล่าว รัฐบาลได้ใช้มาตรการต่างๆ ทั้งทางกฎหมายและสังคม เพื่อป้องกันและปราบปรามการทุจริตคอรัปชั่นที่เกิดขึ้นมาอย่างต่อเนื่อง
กระทรวงมหาดไทยในฐานะหน่วยงานที่มีภารกิจที่หลากหลาย และมีความเกี่ยวข้องกับหลายภาคส่วน ทั้งในส่วนกลางและส่วนภูมิภาค รวมทั้งมีภารกิจที่ให้บริการประชาชน ดังนั้น ในการปฏิบัติหน้าที่ของข้าราชการในสังกัดกระทรวงมหาดไทย จึงต้องคำนึงถึงผลประโยชน์ส่วนรวม และเพื่อประโยชน์ของประชาชนและประเทศชาติเป็นสำคัญ โดยต้องไม่คำนึงถึงประโยชน์ส่วนตนหรือพวกพ้อง ซึ่งถือเป็นเรื่องของผลประโยชน์ทับซ้อน และเพื่อให้ข้าราชการของกระทรวงมหาดไทยได้มีความรู้ความเข้าใจในเรื่องดังกล่าว กระทรวงมหาดไทยจึงได้จัดทำโครงการอบรมรณรงค์ให้ข้าราชการตระหนักรู้เรื่องผลประโยชน์ทับซ้อนหรือความขัดแย้งกันระหว่างผลประโยชน์ส่วนตนและผลประโยชน์ส่วนรวม (Conflict of interest) ขึ้น ในระหว่างวันที่ 21-22 มีนาคม 2561 เพื่อสร้างความตระหนักรู้เรื่องผลประโยชน์ทับซ้อน อาทิ การเบิกจ่ายเงินและการจัดซื้อจัดจ้างภาครัฐ เพื่อเพิ่มพูนประสิทธิภาพในการทำงานของบุคลากรให้มีองค์ความรู้ด้านการป้องกันและปราบปรามการทุจริตและประพฤติมิชอบในหน่วยงานของรัฐ เพื่อให้การปฏิบัติงานเป็นไปอย่างโปร่งใส ตรวจสอบได้ และเพิ่มสมรรถนะในการทำงานร่วมกันเพื่อป้องกันการทุจริตในระบบราชการ ทั้งที่เจตนาและไม่เจตนา ตลอดจนเป็นกลไกขับเคลื่อนพวกเราชาวมหาดไทยให้ใสสะอาด สร้างภาพลักษณ์ที่ดี สมกับเป็นองค์กรที่ “บำบัดทุกข์ บำรุงสุข”ของพี่น้องประชาชนได้อย่างแท้จริง
รองปลัดกระทรวงมหาดไทย กล่าวเพิ่มเติมว่า การอบรมในครั้งนี้นับว่ามีความสำคัญยิ่ง และเป็นโอกาสดีที่ผู้เข้ารับการอบรมจะได้แลกเปลี่ยนเรียนรู้ประสบการณ์ร่วมกัน รวมทั้งได้รับการถ่ายทอดองค์ความรู้จากท่านวิทยากรที่มีความรู้ความเชี่ยวชาญจากสำนักงาน ป.ป.ช. และอดีตผู้ว่าการตรวจเงินแผ่นดิน โดยกระทรวงมหาดไทยมุ่งหวังว่า ผู้เข้ารับการอบรมจะได้นำความรู้ที่ได้รับไปประยุกต์ใช้ในการปฏิบัติงาน และนำไปขยายผลเผยแพร่ให้กับเพื่อนร่วมงาน เพื่อเป็นแบบอย่าง และเป็นข้าราชการที่ดีมีคุณธรรมจริยธรรม มีความซื่อสัตย์สุจริต และยึดปฏิบัติตามหลักกฎหมาย การบริหารกิจการบ้านเมืองที่ดี โดยถือประโยชน์ของส่วนรวมและประเทศชาติเป็นสิ่งสำคัญ.
ครั้งที่  64/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10925
