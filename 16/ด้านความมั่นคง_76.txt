รัฐบาลไทย-ข่าวทำเนียบรัฐบาล-มหาดไทยติวเข้มข้าราชการบรรจุใหม่ มีใจให้บริการ ตั้งมั่นอดทน ฝึกฝนตนเอง หมั่นทำความดี มีคุณธรรม น้อมนำหลักปรัชญาเศรษฐกิจพอเพียง ยึดมั่นประโยชน์ประชาชนและส่วนรวมเป็นสำคัญ


วันจันทร์ที่ 12 มีนาคม 2561
203
มหาดไทยติวเข้มข้าราชการบรรจุใหม่ มีใจให้บริการ ตั้งมั่นอดทน ฝึกฝนตนเอง หมั่นทำความดี มีคุณธรรม น้อมนำหลักปรัชญาเศรษฐกิจพอเพียง ยึดมั่นประโยชน์ประชาชนและส่วนรวมเป็นสำคัญ
มหาดไทยติวเข้มข้าราชการบรรจุใหม่ มีใจให้บริการ ตั้งมั่นอดทน ฝึกฝนตนเอง หมั่นทำความดี มีคุณธรรม น้อมนำหลักปรัชญาเศรษฐกิจพอเพียง ยึดมั่นประโยชน์ประชาชนและส่วนรวมเป็นสำคัญ
วันนี้ (12 มี.ค. 2561) เวลา 09.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานในพิธีเปิดโครงการศึกษาอบรม หลักสูตร “การเป็นข้าราชการที่ดี” รุ่นที่ 51 ซึ่งจัดขึ้นโดย สถาบันดำรงราชานุภาพ กระทรวงมหาดไทย เพื่อให้ข้าราชการบรรจุใหม่ได้เรียนรู้ระเบียบแบบแผนของทางราชการและเป็นข้าราชการที่ดี มีผู้เข้ารับการอบรมจำนวนทั้งสิ้น 100 คน ประกอบด้วย หน่วยงานในสังกัดกระทรวงมหาดไทย 96 คน และกระทรวงวิทยาศาสตร์และเทคโนโลยี จำนวน 4 คน ใช้ระยะเวลาอบรม 10 วัน ระหว่างวันที่ 12 - 21 มีนาคม 2561 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่เข้ารับการอบรม พร้อมมอบโอวาทว่า อาชีพ “ข้าราชการ” ถือเป็นอาชีพที่มั่นคง ขอให้ทุกคนจงภูมิใจ และตั้งใจที่จะเป็นข้าราชการที่ดี ที่มีความรู้ความเข้าใจในบทบาทหน้าที่และความสำคัญของงานราชการที่มีต่อแผ่นดิน ซึ่งการเป็นข้าราชการที่ดีนั้นจะต้องผ่านระยะเวลาในการพิสูจน์คุณค่าที่อยู่ในตัวเอง ดั่งคำสุภาษิตที่กล่าวว่า “ระยะทางพิสูจน์ม้า กาลเวลาพิสูจน์คน” ดังนั้น เมื่อเราก้าวเข้าสู่การเป็นข้าราชการ สิ่งที่ทุกคนต้องคำนึงถึงคือบริบทในหน้าที่การงานและความรับผิดชอบ วิธีคิดและวิธีปฎิบัติ ต้องรู้จักนำเทคโนโลยีและนวัตกรรมสมัยใหม่มาปรับใช้ เพื่อให้ก้าวทันต่อยุคการเปลี่ยนแปลงของโลก และสิ่งที่สำคัญคือเราจะต้องยึดมั่นและก้าวเดินในเส้นทางที่ถูกต้อง มีอุดมการณ์ทางความคิดและการทำงาน รู้จักครองตนให้เป็นข้าราชการที่ดี มีคุณธรรม จริยธรรม มีความซื่อสัตย์สุจริต และปฏิบัติงานโดยยึดหลักกฎหมาย กฎระเบียบ และยึดถือประโยชน์ของพี่น้องประชาชน ประเทศชาติ และส่วนรวมเป็นสำคัญ พร้อมนี้ได้มอบแนวทางการทำงานให้แก่ผู้เข้ารับการอบรม เพื่อใช้เป็นหลักคิดและปฏิบัติตนในการทำงาน คือ 1.การน้อมนำหลักปรัชญาของเศรษฐกิจพอเพียง มาใช้ในการดำเนินชีวิต ทั้งความพอเพียง การรู้จักประมาณตน และความมีเหตุมีผล การรู้จักเก็บออม รู้จักกินจักใช้ และรู้จักพัฒนาตนเองอย่างสม่ำเสมอ รู้จักคิดการเปลี่ยนแปลง เพื่อให้การทำงานมีความทันสมัย และมีประสิทธิภาพมากยิ่งขึ้น 2.การรู้จักอดทน อดกลั้น และเสียสละ ซึ่งเป็นสิ่งสำคัญที่ต้องยึดถือปฏิบัติ โดยเฉพาะการฝึกจิตใจให้เป็นคนเข้มแข็ง มั่นคง รู้จักผิดชอบชั่วดี มีจิตใจโอบอ้อมอารี และมีความอ่อนน้อมถ่อมตนอย่างสม่ำเสมอ 3.บริการด้วยใจ งานราชการนั้นต้องพบปะและอำนวยความสะดวกให้แก่พี่น้องประชาชนทุกคนด้วยความเสมอภาค บริการด้วยความรวดเร็ว เท่าเทียมกัน และมุ่งประโยชน์ส่วนรวม
ท้ายนี้ รองปลัดกระทรวงมหาดไทย ได้กล่าวย้ำว่า “ข้าราชการยุคปัจจุบัน” ต้องพร้อมรับการเปลี่ยนแปลง และเรียนรู้ตลอดชีวิต ขอให้ข้าราชการบรรจุใหม่ทุกคน มีความมุ่งมั่น ตั้งใจในการทำงาน และหมั่นพัฒนาตนเองอย่างต่อเนื่อง ทั้งการเรียนรู้จากผู้บังคับบัญชาและเพื่อนร่วมงานที่มีประสบการณ์ เพื่อให้การทำงานมีประสิทธิภาพและประสบผลสำเร็จ รวมทั้งขอให้ยึดมั่นในคุณงามความดี “ทำดีต้องได้ดี” มีความซื่อสัตย์สุจริต และพร้อมเป็นแบบอย่างที่ดี มีการคิดและรู้จักหาวิธีการใหม่ๆ เพื่อพัฒนางานที่ดำรงอยู่ให้มีความเจริญก้าวหน้า เพื่อประโยชน์สุขของพี่น้องประชาชน และประเทศชาติ.
ครั้งที่  58/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10706