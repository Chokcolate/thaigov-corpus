รัฐบาลไทย-ข่าวทำเนียบรัฐบาล-โค้งสุดท้าย ศูนย์ OSS ปลัดแรงงานสั่งลุยเต็มที่จนคนสุดท้าย

วันศุกร์ที่ 30 มีนาคม 2561
โค้งสุดท้าย ศูนย์ OSS ปลัดแรงงานสั่งลุยเต็มที่จนคนสุดท้าย
ปลัดแรงงาน สั่งเต็มที่โค้งสุดท้ายให้บริการศูนย์ OSS จนถึงคนสุดท้าย แนะลงทะเบียนผ่านเว็บไซต์กรมการจัดหางานที่่ www.doe.go.th สะดวกรวดเร็ว พร้อมส่งชุดรับรายงานตัวลงพื้นที่ ทั้งนี้แรงงานต่างด้าวอาศัยอยู่เป็นจำนวนมาก เพื่อให้แล้วเสร็จภายใน ๓๑ มีนาคม ๒๕๖๑
นายจรินทร์ จักกะพาก ปลัดกระทรวงแรงงาน เปิดเผย โค้งสุดท้ายก่อน ๓๑ มีนาคมที่จะถึงนี้การให้บริการศูนย์บริการเบ็ดเสร็จ (OSS) รับทำทะเบียนประวัติแรงงานต่างด้าว ๓ สัญชาติ กัมพูชา ลาว และเมียนมา ทุกหน่วยทั่วประเทศ ได้สั่งการให้ทุกหน่วยในสังกัดกระทรวงแรงงาน กรมการจัดหางาน กรมพัฒนาฝีมือแรงงาน กรมสวัสดิการและคุ้มครองแรงงาน สำนักงานประกันสังคม และสำนักงานปลัดกระทรวงแรงงาน ทำงานเต็มที่จัดเจ้าหน้าที่ให้บริการ พร้อมรับแรงงานต่างด้าวที่มาใช้บริการที่ศูนย์ OSS จนถึงคนสุดท้ายที่มาใช้บริการ ทั้ง ๒ กลุ่ม คือ กลุ่มที่พิสูจน์สัญชาติแล้ว และกลุ่มที่ยังไม่พิสูจน์สัญชาติ และเพื่อให้ทันภายในกำหนดและลดความแออัดของแรงงานต่างด้าวที่จะเดินทางมาทางศูนย์ OSS นายจ้างและแรงงานต่างด้าวสามารถลงทะเบียนผ่านช่องทางอินเทอร์เน็ตผ่านเว็บไซต์กรมการจัดหางานที่ www.doe.go.th ตั้งแต่บัดนี้จนถึงเวลา ๒๔.๐๐ น.ของวันที่ ๓๑ มีนาคม ๒๕๖๑ ซึ่งมีความสะดวกรวดเร็วมากกว่า โดยจะได้รับแจ้งวัน เวลา ให้มาจัดทำทะเบียนประวัติในภายหลัง ภายใน ๓๐ มิถุนายน ๒๕๖๑ นอกจากนี้ในพื้นที่ๆ มีแรงงานต่างด้าวอาศัยอยู่เป็นจำนวนมาก อาทิ ประตูน้ำ ห้วยขวาง ตลาดไท ได้เตรียมจัดชุดเคลื่อนที่ลงพื้นที่เร่งให้บริการรับลงทะเบียนออนไลน์ให้แล้วเสร็จตามระยะเวลาที่กำหนด
นายจรินทร์ฯ ยังได้ย้ำว่า ให้นายจ้างและแรงงานต่างด้าวลงทะเบียนผ่านช่องทางอินเทอร์เน็ตผ่านเว็บไซต์กรมการจัดหางานที่ www.doe.go.th ภายใน ๓๑ มีนาคมนี้ โดยสามารถใช้สมาร์ทโฟนกรอกข้อมูลได้เลย ทั้งนี้เพื่อให้สามารถอยู่ในราชอาณาจักรและทำงานได้ ซึ่งหากพ้นกำหนดจะไม่มีการขยายเวลาออกไปอีก และมีความผิดตามที่กฎหมายกำหนดทั้งจำและปรับ

ที่มา : http://www.thaigov.go.th/news/contents/details/11209
