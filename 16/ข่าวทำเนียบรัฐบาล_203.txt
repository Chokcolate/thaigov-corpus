รัฐบาลไทย-ข่าวทำเนียบรัฐบาล-รอง นรม. พล.อ. ฉัตรชัยฯ เปิดงานวันผู้สูงอายุแห่งชาติ ปี 2561  


วันพฤหัสบดีที่ 5 เมษายน 2561
461
พิมพ์
รอง นรม. พล.อ. ฉัตรชัยฯ เปิดงานวันผู้สูงอายุแห่งชาติ ปี 2561
รอง นรม. พล.อ. ฉัตรชัยฯ เปิดงานวันผู้สูงอายุแห่งชาติ ปี 2561
วันนี้ (5 เมษายน 2561) เวลา 10.00 น. ณ ห้องแกรนด์ไดมอนด์ บอลรูม เมืองทองธานี จังหวัดนนทบุรี  พลเอก ฉัตรชัย  สาริกัลยะ รองนายกรัฐมนตรี  เป็นประธานในพิธีเปิดงานวันผู้สูงอายุแห่งชาติ ประจำปี 2561ภายใต้หัวข้อ “เตรียมพร้อมทุกวัย สู่สังคมยุคใหม่ที่มั่นคง” พร้อมมอบรางวัลเกียรติคุณผู้สูงอายุแห่งชาติ ประจำปี 2561 ให้แก่ผู้สูงอายุแห่งชาติ ผู้บริจาคเบี้ยยังชีพผู้สูงอายุ ผู้ชนะการแข่งขันกรีฑาและเปตองผู้สูงอายุไทย ผู้ชนะประกวดคลิปวิดีโอ และผู้ชนะการประกวดสุนทรพจน์   จัดโดย กรมกิจการผู้สูงอายุ กระทรวงการพัฒนาสังคมและความมั่นคงของมนุษย์  ทั้งนี้ เพื่อรณรงค์ให้สังคมเห็นความสำคัญของผู้สูงอายุ ตามที่คณะรัฐมนตรีมีมติเห็นชอบ ให้วันที่13 เมษายนของทุกปี เป็นวันผู้สูงอายุแห่งชาติ  ซึ่งจัดต่อเนื่องมาตั้งแต่ปี 2526 จนถึงปัจจุบัน
โอกาสนี้ รองนายกรัฐมนตรี ได้กล่าวเปิดงานฯ ว่า การจัดงานผู้สูงอายุแห่งชาติเป็นสิ่งที่สำคัญสะท้อนให้เห็นว่าสังคมได้ตะหนักถึงคุณค่าและความสำคัญของผู้สูงอายุ รัฐบาลมีนโยบายส่งเสริมให้ทุกภาคส่วนร่วมกันผลักดันและเตรียมความพร้อม การเข้าสู่การเป็นผู้สูงอายุอย่างมีคุณภาพ ส่งเสริมให้มีกิจกรรมสัมพันธ์ระหว่างผู้สูงอายุกับคนทุกวัยสอดคล้องตามแผนผู้สูงอายุแห่งชาติ อีกทั้งเป็นการรองรับจำนวนผู้สูงอายุที่เพิ่มขึ้นอย่างรวดเร็วและประเทศไทยกำลังเข้าสู่สังคมผู้สูงอายุระดับสมบูรณ์ในอีก 3 ปีข้างหน้า   รัฐบาลมีความต้องการให้ผู้สูงอายุให้มีสุขภาพร่างกาย และจิตใจที่แข็งแรง ได้ดำรงชีวิตอยู่อย่างมีคุณค่า มีความเป็นอยู่ที่ดี
อย่างไรก็ตาม นอกจากผู้สูงอายุแล้วประชาชนที่อายุไม่ถึง 60 ปี ควรมีการเตรียมความพร้อมในด้านสุขภาพ เศรษฐกิจ รายได้ ด้านสังคมสภาพแวดล้อมรัฐบาลจะผลักดันนโยบาย ขับเคลื่อนการดำเนินงานด้านผู้สูงอายุให้เกิดผลอย่างต่อเนื่อง เช่น การจ้างงานผู้สูงอายุ การลดหย่อนภาษีให่แก่สถานประกอบการที่จ้างผู้สูงอายุ สวัสดิการด้านที่อยู่อาศัย ส่งเสริมการประกอบอาชีพดูแลผู้สูงอายุให้มีความมั่งคงในการดำรงชีวิต การพัฒนาคุณภาพชีวิตของผู้สูงอายุ เพื่อให้สังคมไทยเป็นสังคมแห่งการอยู่เย็นเป็นสุขเพื่อก้าวสู่การเป็นสังคมผู้สูงอายุที่มีคุณภาพในอนาคต
----------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11361