รัฐบาลไทย-ข่าวทำเนียบรัฐบาล-รัฐยืนยันไม่เคยแทรกแซงกลุ่มลูกจ้างในกิจการประมงทะเล 22 จว. ย้ำมุ่งส่งเสริมแรงงานสัมพันธ์ เน้นคุ้มครองสิทธิลูกจ้าง พร้อมป้องกันแก้ไขปัญหา เชื่อมความเข้าใจนายจ้าง - ลูกจ้าง

วันเสาร์ที่ 21 เมษายน 2561
รัฐยืนยันไม่เคยแทรกแซงกลุ่มลูกจ้างในกิจการประมงทะเล 22 จว. ย้ำมุ่งส่งเสริมแรงงานสัมพันธ์ เน้นคุ้มครองสิทธิลูกจ้าง พร้อมป้องกันแก้ไขปัญหา เชื่อมความเข้าใจนายจ้าง - ลูกจ้าง
รัฐยืนยันไม่เคยแทรกแซงกลุ่มลูกจ้างในกิจการประมงทะเล 22 จว. ย้ำมุ่งส่งเสริมแรงงานสัมพันธ์ เน้นคุ้มครองสิทธิลูกจ้าง พร้อมป้องกันแก้ไขปัญหา เชื่อมความเข้าใจนายจ้าง - ลูกจ้าง
วันนี้ (21 เมษายน 2561) พลโท สรรเสริญ แก้วกำเนิด โฆษกประจำสำนักนายกรัฐมนตรีเปิดเผยว่า จากกรณีที่สหพันธ์แรงงานขนส่งระหว่างประเทศ (ITF) ได้ส่งจดหมายร้องเรียนไปยังองค์การแรงงานระหว่างประเทศ โดยระบุว่ามีการละเมิดเสรีภาพแรงงานอย่างร้ายแรงในประเทศไทย เนื่องจากมีการตั้งคณะทำงานขึ้นมาแทรกแซงลูกจ้างในกิจการประมงทะเล นั้น รัฐบาลได้รับรายงานจากกระทรวงแรงงาน ว่า
คณะทำงานดังกล่าว คือ คณะทำงานส่งเสริมแรงงานสัมพันธ์ในกิจการประมงทะเล ซึ่งแต่งตั้งโดยคณะอนุกรรมการแก้ไขปัญหาการทำประมงผิดกฎหมาย ประกอบด้วย ผู้แทนภาครัฐ ภาคเอกชน NGOs และผู้แทนองค์การแรงงานระหว่างประเทศ มีอำนาจหน้าที่จัดทำมาตรการส่งเสริมแรงงานสัมพันธ์ในกิจการประมงทะเลให้มีความเข้มแข็ง สอดคล้องกับพันธกรณีระหว่างประเทศ ป้องกันและแก้ไขปัญหาแรงงานสัมพันธ์ในกิจการประมงทะเล ซึ่งล้วนแล้วแต่เป็นประโยชน์ต่อลูกจ้างหรือแรงงานทั้งสิ้น
ที่ผ่านคณะทำงานได้จัดประชุมอย่างต่อเนื่อง และดำเนินการส่งเสริมแรงงานสัมพันธ์ในจังหวัดที่ติดชายฝั่งทะเล 22 จังหวัด โดยให้ลูกจ้างในกิจการประมงทะเลรวมตัวกันอย่างสมัครใจ เพื่อสร้างเสริมความสัมพันธ์อันดีและเปิดโอกาสให้มีการปรึกษาหารือระหว่างนายจ้าง ลูกจ้าง และระหว่างลูกจ้างด้วยกัน พร้อมทั้งจัดทำแผนส่งเสริมแรงงานสัมพันธ์ในกิจการประมงทะเล ที่เป็นการทำงานร่วมกันของภาครัฐ เอกชน NGOs และองค์การแรงงานระหว่างประเทศ โดยรัฐเป็นผู้สนับสนุนงบประมาณ
“คณะทำงานชุดนี้มีความมุ่งมั่นที่จะส่งเสริมให้ลูกจ้างในกิจการประมงทะเลรวมตัวกันเพื่อคุ้มครองสิทธิของตน สร้างช่องทางการสื่อสารระหว่างนายจ้างและลูกจ้าง โดยไม่ได้ประสงค์จะแทรกแซงหรือให้นายจ้าง องค์การนายจ้าง มีอิทธิพลต่อลูกจ้างแต่อย่างใด”
นอกจากนี้ หน่วยงานภาครัฐและคณะทำงานยืนยันว่า ไม่เคยเข้าไปแทรกแซงการดำเนินงานของกลุ่มสหภาพแรงงานประมงต่างด้าวและไทย (TMFUG) ที่เป็นการรวมกลุ่มกันเองของลูกจ้างต่างด้าวและไทย โดยการดำเนินงานของกลุ่มเป็นไปอย่างเสรี แม้จะยังไม่มีการจดทะเบียนเป็นสหภาพแรงงาน ตาม พ.ร.บ.แรงงานสัมพันธ์ พ.ศ.2518 ก็ตาม
-------------------------------------------

ที่มา : http://www.thaigov.go.th/news/contents/details/11663
