รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมแปลงนาบัวในที่ดินพระราชทาน บ้านศาลาดิน อ.พุทธมณฑล จุดเริ่มต้นของการปฏิรูปที่ดินในประเทศไทย

วันพุธที่ 21 กุมภาพันธ์ 2561
นายกรัฐมนตรีเยี่ยมชมแปลงนาบัวในที่ดินพระราชทาน บ้านศาลาดิน อ.พุทธมณฑล จุดเริ่มต้นของการปฏิรูปที่ดินในประเทศไทย
นายกรัฐมนตรีตรวจราชการ จ.นครปฐม เยี่ยมชมแปลงนาบัว ลุงแจ่ม สวัสดิ์โต ที่ดินพระราชทาน บ้านศาลาดิน อ.พุทธมณฑล ซึ่งเป็นจุดเริ่มต้นของการปฏิรูปที่ดินในประเทศไทย
วันนี้ (21 กุมภาพันธ์ 2561) เวลา 11.00 น. พลเอก ประยุทธ์ จันทร์โอชา นายกรัฐมนตรี และคณะ เดินทางไปเยี่ยมชมแปลงนาบัว ลุงแจ่ม สวัสดิ์โต ซึ่งเป็นที่ดินพระราชทาน ตั้งอยู่ที่บ้านศาลาดิน หมู่ที่ 3 ต.มหาสวัสดิ์ อ.พุทธมณฑล จ.นครปฐม จุดเริ่มต้นของการปฏิรูปที่ดินในประเทศไทย
โอกาสนี้ นายกรัฐมนตรีได้กล่าวทักทายข้าราชการและประชาชนที่มาให้การต้อนรับ จากนั้นนายกรัฐมนตรีได้ลงเรือชมแปลงนาบัว และพายเรือในนาบัวด้วยตัวเอง โดยนายกรัฐมนตรีได้กล่าวชื่นชมว่าปลูกแปลงนาบัวได้สวยงามดี พร้อมกับสอบถามข้อมูลเกี่ยวกับสายพันธุ์บัว วิธีการปลูก และรายได้ผลตอบแทนของเกษตรกรผู้ปลูกแปลงนาบัว จากนั้นได้ชมผังแสดงพื้นที่ในเขตปฏิรูปที่ดินเพื่อเกษตรกรรม และชมแผนที่ "เลียบคลองคล้องใจ มหาสวัสดิ์สู่ลัดมะยม" ซึ่งเป็นแผนที่คลองรับน้ำและระบายน้ำ โดยนายกรัฐมนตรีขอให้ช่วยกันรักษาความสะอาด อย่าให้มีขยะหรือผักตบชวากั้นขวางทางน้ำ ทั้งนี้ นายกรัฐมนตรีได้ชิมเมี่ยงกลีบบัว ชิมชาเกสรบัว และกล่าวว่าในประเทศไทยเรามีสถานที่ดี ๆ เรื่องราวดี ๆ มากมายขอให้ช่วยกันส่งเสริมประชาสัมพันธ์ด้วย
สำหรับการปฏิรูปที่ดินนี้เป็นไปตาม แนวพระราชดำริในพระบาทสมเด็จพระเจ้าอยู่หัว รัชกาลที่ 9 ที่ทรงเห็นว่าชาวบ้านทำนาได้ปีละครั้ง ซ้ำยังขาดที่ทำกินเป็นของตนเอง จึงทรงพระราชทานที่ดินส่วนพระองค์จำนวน 1,009 ไร่ ให้กับเกษตรกรได้ทำมาหากิน  โดยมีสำนักงานการปฏิรูปที่ดินเพื่อเกษตรกรรม กระทรวงเกษตรและสหกรณ์ เป็นผู้ดูแล จัดสรรที่ดินให้เกษตรกร แปลงละ 20 ไร่ เพื่อให้เกษตรกรใช้เป็นพื้นที่ทำกิน โดยมีเงื่อนไขว่าต้องทำการเกษตร เพราะต้องการให้เป็นพื้นที่สีเขียว ซึ่งเกษตรกรที่ได้ที่พระราชทาน ต่างน้อมนำแนวพระราชดำริมาเป็นที่ตั้ง แล้วปลูกข้าว พริก มะเขือ กะเพรา โหระพา มะพร้าว กล้วย ขนุน ส้มโอ พร้อมพืชผลทางการเกษตรอื่น ๆ และส่วนหนึ่งใช้ทำนาบัว
ปัจจุบัน นาบัวของลุงแจ่ม สวัสดิ์โต เป็นส่วนหนึ่งของรายการนำเที่ยวในคลองมหาสวัสดิ์ แต่ละวันมีนักท่องเที่ยวทั้งชาวไทยและชาวต่างชาติ แวะเวียนเข้ามาชมความสวยงามของดอกบัว สัมผัสกลิ่นอายของนาบัวอย่างต่อเนื่อง ซึ่งผู้ที่ต้องการพายเรือออกไปเก็บดอกบัวด้วยมือตัวเอง ทางนาบัวก็มีเรือบริการให้ โดยคิดเงินดอกละ 1 บาทเท่าราคาส่ง  ในส่วนของดอกบัวขายได้ดอกละ 1-3 บาท มีรายได้เฉลี่ยวันละ 2,000 บาท นอกจากนี้ มีรายได้จากการทำเกษตรผสมผสานที่สามารถสร้างรายได้เฉลี่ยวันละประมาณ 300 บาท รวมทั้งมีรายได้จากการขายปลาในนาบัว ปีละไม่น้อยกว่า 40,000 บาท และมีการแปรรูปเพื่อเพิ่มมูลค่าชาจากเกสรบัวซึ่งให้ความหอมและรสชาติที่เป็นเอกลักษณ์ของดอกบัว และมีการทำมะม่วงกวน มะขามเปียก ซึ่งเป็นผลผลิตที่อยู่ในแปลงเกษตรทั้งสิ้น
---------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10239
