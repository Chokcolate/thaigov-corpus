รัฐบาลไทย-ข่าวทำเนียบรัฐบาล-รัฐบาล จัดบริการประชาชน เนื่องในวันข้าราชการพลเรือน 


วันจันทร์ที่ 2 เมษายน 2561
280
รัฐบาล จัดบริการประชาชน เนื่องในวันข้าราชการพลเรือน
20 กระทรวงร่วมจัดบริการประชาชน เนื่องในวันข้าราชการพลเรือน และจัดนิทรรศการเผยแพร่ผลงาน ตามยุทธศาสตร์ชาติ อาทิ บริการทางการแพทย์ บริการต่ออายุใบขับขี่ บริการจัดทำหนังสือเดินทาง การรับเรื่องราวร้องทุกข์
20 กระทรวงร่วมจัดบริการประชาชน เนื่องในวันข้าราชการพลเรือน และจัดนิทรรศการเผยแพร่ผลงาน ตามยุทธศาสตร์ชาติ อาทิ บริการทางการแพทย์ บริการต่ออายุใบขับขี่ บริการจัดทำหนังสือเดินทาง การรับเรื่องราวร้องทุกข์
วันนี้ (2 เมษายน 2561) ที่ศูนย์ราชการเฉลิมพระเกียรติ 80 พรรษา ฯ ถนนแจ้งวัฒนะ จ.นนทบุรี ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข เป็นประธานพิธีเปิดการแสดงนิทรรศการ “ข้าราชการพลเรือนกับการขับเคลื่อนยุทธศาสตร์ชาติ” และการบริการประชาชน ในงานวันข้าราชการพลเรือน ประจำปี พ.ศ.2561 ซึ่งในปีนี้ กระทรวงสาธารณสุข กระทรวงศึกษาธิการ และกระทรวงอุตสาหกรรม ร่วมกันเป็นเจ้าภาพจัดงาน
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวว่า ประเทศไทย ได้เริ่มใช้พระราชบัญญัติระเบียบข้าราชการพลเรือน พ.ศ.2471 เมื่อวันที่ 1 เมษายน 2472 และกำหนดให้วันที่ 1 เมษายนของทุกปีเป็นวันข้าราชการพลเรือน เพื่อรำลึกถึงพระมหากรุณาธิคุณของพระบาทสมเด็จพระปกเกล้าเจ้าอยู่หัว พระผู้ทรงวางรากฐานระเบียบข้าราชการพลเรือนสมัยใหม่ของไทย และเพื่อปลูกจิตสำนึกให้ข้าราชการมีความภาคภูมิใจในความเป็นข้าราชการของพระบาทสมเด็จพระเจ้าอยู่หัว เกิดความตระหนักถึงหน้าที่ในการทำงานเพื่อประชาชน ด้วยความซื่อสัตย์สุจริต มีคุณธรรมและจริยธรรม รวมทั้งมีการพัฒนาตนเอง ปรับเปลี่ยนการทำงานและวิธีคิด ให้เท่าทันการเปลี่ยนแปลง เป็นกลไกหลักในการขับเคลื่อนประเทศสู่การเป็นประเทศไทย 4.0
สำหรับการแสดงนิทรรศการและการบริการประชาชนในวันนี้ เป็นกิจกรรมหนึ่งของการจัดงานข้าราชการพลเรือน เพื่อเผยแพร่ผลงานของข้าราชการและส่วนราชการต่าง ๆ ในการขับเคลื่อนยุทธศาสตร์ชาติทั้ง 6 ยุทธศาสตร์ ประกอบด้วย ด้านความมั่นคง การสร้างความสามารถในการแข่งขัน การพัฒนาและเสริมสร้างศักยภาพคน การสร้างโอกาสและความเท่าเทียมกันทางสังคม การสร้างการเติบโตบนคุณภาพชีวิตที่เป็นมิตรกับสิ่งแวดล้อม และการปรับสมดุลและพัฒนาระบบการบริหารจัดการภาครัฐ รวมทั้งมีการจัดบริการแก่ประชาชนที่มาร่วมงานของส่วนราชการ อาทิ การให้บริการทางการแพทย์ บริการต่ออายุใบขับขี่ บริการจัดทำหนังสือเดินทาง การรับเรื่องราวร้องทุกข์ บริการข้อมูลเกี่ยวกับทุนรัฐบาล ให้คำปรึกษาด้านกฎหมาย การแนะแนวอาชีพ การจำหน่ายสินค้าธงฟ้า เป็นต้น

ที่มา : http://www.thaigov.go.th/news/contents/details/11263