รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน วันศุกร์ที่ 13 เมษายน 2561

วันศุกร์ที่ 13 เมษายน 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน วันศุกร์ที่ 13 เมษายน 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน วันศุกร์ที่ 13 เมษายน 2561
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา      สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 13 เมษายน 2561 เวลา 20.15 น. ในประเด็นต่าง ๆ ซึ่งสรุปสาระสำคัญได้ดังนี้
ช่วงสัปดาห์ที่ผ่านมา นายกรัฐมนตรีได้เดินทางลงพื้นที่และประชุม ณ ต่างประเทศที่สำคัญ ซึ่งนายกรัฐตรีกล่าวว่าสังคมควรตระหนัก รับรู้ และร่วมมือกัน รวมทั้งประสบการณ์มาเล่าสู่กันฟัง สำหรับการลงพื้นที่พบปะพี่น้องประชาชนนั้น ได้พูดคุยและแลกเปลี่ยนความคิดพร้อมรับฟังปัญหาต่าง ๆ ของประชาชนเพื่อนำมาแก้ไขตามแนวทางของรัฐบาลต่อไป
งานชุมนุมลูกเสือจังหวัดชายแดนภาคใต้ ณ จังหวัดปัตตานี นายกรัฐมนตรีให้ความสำคัญกับลูกเสือ เนตรนารี จำนวนกว่า 3,500 คน จากทั่วประเทศ พร้อมทั้งลูกเสือจากต่างประเทศ อีกกว่า 400 คน และประเทศไทยได้เข้าร่วมกิจกรรมด้วย ซึ่งเป็นกิจกรรมเสริมหลักสูตร โดยการเป็นลูกเสือและลูกเสือชาวบ้านจะช่วยปลูกฝังความเป็นผู้มีระเบียบวินัย มีความซื่อสัตย์ เสียสละ อดทนต่อการปฏิบัติหน้าที่อย่างมีกฎเกณฑ์ และยินดีช่วยเหลือผู้อื่น โดยถือคติพจน์ที่ว่า “จงเตรียมพร้อม” เพื่อเตรียมการล่วงหน้าอย่างมียุทธศาสตร์
สำหรับการเดินทางไปแสดงปาฐกถาพิเศษ ภายใต้หัวข้อ “บทบาทสถานศึกษากับการขับเคลื่อน Thailand 4.0” ณ จุฬาลงกรณ์มหาวิทยาลัย (เมื่อวันที่ 9 เมษายน 2561) ซึ่งเป็นสถาบันการศึกษาอันทรงเกียรติ และเป็นสถาบันอุดมศึกษาแห่งแรกของประเทศไทย ที่มีมายาวนานกว่า 101 ปี นายกรัฐมนตรีได้มีโอกาสเยี่ยมชมผลงานวิจัยและนวัตกรรมของนิสิตจุฬาฯ พร้อมได้กล่าวถึง “เทเล เมดิคอล” (Telemedicine) ซึ่งจะเป็นประโยชน์สำหรับสังคมของคนไทยในอนาคต ที่กำลังเข้าสู่ “สังคมผู้สูงวัย” ประกอบด้วย (1) การให้ความสำคัญกับแพทย์ปฐมภูมิ (2) การวางโครงสร้างพื้นฐานด้านเทคโนโลยีสารสนเทศและการสื่อสาร หรือเน็ตประชารัฐ และ (3) การเชื่อมโยงข้อมูล BIG DATA ภาครัฐ รวมถึงการเชื่อมโยงข้อมูลแพทย์ จากสถาบันการศึกษา โรงพยาบาลรัฐ และโรงพยาบาลเอกชนที่ประสงค์เข้าร่วมโครงการ เป็นต้น พร้อมกับได้กล่าวเน้นย้ำการให้ความสำคัญต่อพระราชดำรัสของสมเด็จพระมหิตลาธิเบศร อดุลยเดชวิกรม พระบรมราชชนก ไว้ว่า “ขอให้ถือประโยชน์ส่วนตนเป็นที่สอง ประโยชน์ของเพื่อนมนุษย์เป็นกิจที่หนึ่ง” คือ การคำนึงถึงประโยชน์ส่วนรวม ก่อนประโยชน์ส่วนตน
ทั้งนี้ รัฐบาลให้ความสำคัญในการพัฒนาด้านวิทยาศาสตร์และเทคโนโลยีสมัยใหม่ คือ การสร้างอาชีพให้คนรุ่นใหม่และชุมชน รวมถึงการเพิ่มผลผลิตของกลุ่มเกษตรกรให้มีทักษะด้านวิทยาศาสตร์ เทคโนโลยี และนวัตกรรม ร่วมกับสถาบันการศึกษาได้โดยเป็นศูนย์กลางการเรียนรู้ การพัฒนากลุ่มคนทุกช่วงวัย เพื่อเป็นกำลังสำคัญในการขับเคลื่อนประเทศสู่ประเทศไทย 4.0 ด้วยผลงานวิจัยด้านวิทยาศาสตร์ เทคโนโลยี เพิ่มขีดความสามารถในการแข่งขันของประเทศ และเป็นการกระจายองค์ความรู้ เพื่อเข้าสู่ระดับภูมิภาคพร้อมการกระจายรายได้เพิ่มมากขึ้น
สำหรับการเดินทางไปเยือนประเทศกัมพูชา เพื่อเข้าร่วมการประชุมสุดยอดผู้นำลุ่มน้ำโขงตอนล่าง ครั้งที่ 3 ของคณะกรรมาธิการแม่น้ำโขง (Mekong River Commission : MRC) ซึ่งเป็นความร่วมมือในระดับภูมิภาคที่ประเทศสมาชิก 4 ประเทศ ได้แก่ ไทย กัมพูชา ลาว และเวียดนาม โดยได้ร่วมลงนามความตกลงไว้ในปี พ.ศ. 2538 ภายใต้ความร่วมมือเกี่ยวกับการใช้ประโยชน์จากแม่น้ำโขงเป็นแม่น้ำนานาชาติร่วมกัน นอกจากนี้ สมาชิกทั้ง 4 ประเทศ เป็นประเทศคู่เจรจา ได้แก่ จีน และเมียนมา รวมถึงผู้แทนจากองค์การระหว่างประเทศ เข้าร่วมประชุมหารือในครั้งนี้ด้วย โดยมีประเด็นสำคัญ คือ การบริหารจัดการน้ำในลุ่มน้ำโขงให้มีประสิทธิภาพ  เพื่อลดความขัดแย้งและให้เกิดประโยชน์สูงสุดต่อทุกประเทศต่าง ๆ
พร้อมทั้งเสริมสร้างความร่วมมือระหว่าง 6 ประเทศในการสนับสนุนการพัฒนาที่ยั่งยืนแห่งสหประชาชาติ ถือได้ว่าเป็นประเทศเกษตรกรรมของการเพาะปลูก ซึ่งเป็นแหล่งรายได้สำคัญของภูมิภาคด้วย พร้อมกันนี้ นายกรัฐมนตรีได้แจ้งที่ประชุมว่าไทยสนับสนุนการพัฒนาโครงการความร่วมมือข้ามพรมแดนที่มีนัยสำคัญต่อการบริหารจัดการลุ่มน้ำ รวมทั้งเสริมสร้างบทบาทของ MRC ให้เป็นศูนย์กลางความรู้ด้านทรัพยากรน้ำและทรัพยากรที่เกี่ยวข้องในภูมิภาคลุ่มน้ำโขงและให้ประเทศสมาชิก หน่วยงานภาครัฐ องค์กรพัฒนา และประชาชน สามารถเข้าถึงและใช้ประโยชน์จากข้อมูลได้อย่างแท้จริง
เมื่อวันที่ 9 เมษายนที่ผ่านมา ธนาคารโลกได้เปิดเผยรายงานตามติดเศรษฐกิจไทยฉบับล่าสุด ซึ่งได้มองว่าเศรษฐกิจไทยในปี 2561 นี้ ร้อยละ 4.1 ซึ่งถือเป็นการเติบโตในอัตราสูงที่สุดนับตั้งแต่ปี 2555 เป็นต้นมา และสอดคล้องกับการปรับประมาณการเศรษฐกิจล่าสุดของคณะกรรมการนโยบายการเงิน ของธนาคารแห่งประเทศไทย โดยการเติบโตอย่างรวดเร็วของการส่งออกเป็นกำลังสำคัญในการขับเคลื่อนเศรษฐกิจอย่างต่อเนื่อง อัตราการใช้กำลังการผลิตของภาคอุตสาหกรรมและการนำเข้าสินค้าทุนที่เพิ่มขึ้นได้ส่งสัญญาณว่า การบริโภคในประเทศกำลังฟื้นตัว การปฏิรูปกฎระเบียบ รวมถึงเสถียรภาพของนโยบายเศรษฐกิจในความเชื่อมั่นทางธุรกิจเป็นไปอย่างต่อเนื่อง รวมถึงการเพิ่มการแข่งขันโดยเฉพาะอย่างยิ่งในภาคบริการ เป็นกุญแจสำคัญในการกระตุ้นนวัตกรรมและยกระดับประเทศไทยให้ก้าวไปสู่เส้นทางการเติบโตทางเศรษฐกิจใหม่ที่สูงขึ้นในระยะยาวได้ รวมทั้งเน้นถึงความสำคัญของนวัตกรรมที่ส่งผลต่อการเติบโตระยะยาว โดยดัชนีนวัตกรรมโลกได้จัดให้ประเทศไทยอยู่ในอันดับที่ 52 จาก 128 ทั่วโลกเมื่อปี พ.ศ. 2560  นอกจากนี้ ประเทศไทยยังมีโอกาสจะดึงดูดผู้ประกอบการที่มีคุณภาพสูง และส่งเสริมการลงทุนด้านนวัตกรรมทั้งจากในประเทศและต่างประเทศ ด้วยการดำเนินนโยบายที่เป็นมิตรกับนวัตกรรม อีกด้วย
ในส่วนการวิจัยและพัฒนาเพื่อให้ก้าวทันทั้งเทคโนโลยีและนวัตกรรม ซึ่งมีบทบาทสำคัญที่จะช่วยให้ประเทศไทยบรรลุเป้าหมายในการเป็นประเทศที่มีรายได้สูงตามที่ตั้งเป้าไว้ในยุทธศาสตร์ชาติ  20 ปี นั้น เป็นแผนปฏิรูปประเทศและร่างแผนยุทธศาสตร์ชาติ ที่ผ่านมานายกรัฐมนตรีได้มอบหมายให้หน่วยงานที่เกี่ยวข้องไปพิจารณาประเด็นสำคัญในแผนปฏิรูปประเทศและหารือในส่วนที่มีความสอดคล้อง รวมถึงความเชื่อมโยงระหว่างยุทธศาสตร์ เพื่อการขับเคลื่อนในทางปฏิบัติได้อย่างมีประสิทธิภาพ และสามารถเป็นเข็มทิศชี้ทางให้กับแผนพัฒนาประเทศด้านต่าง ๆ ได้อย่างชัดเจนอีกด้วย
……………………………………………..
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11494
