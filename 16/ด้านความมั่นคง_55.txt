รัฐบาลไทย-ข่าวทำเนียบรัฐบาล-มท. ประชุมผ่านระบบ VCS รับฟังความคิดเห็นจากการดำเนินงานตามโครงการไทยนิยม ยั่งยืนครั้งที่ 1

วันอังคารที่ 6 มีนาคม 2561
มท. ประชุมผ่านระบบ VCS รับฟังความคิดเห็นจากการดำเนินงานตามโครงการไทยนิยม ยั่งยืนครั้งที่ 1
มท. ประชุมผ่านระบบ VCS รับฟังความคิดเห็นจากการดำเนินงานตามโครงการไทยนิยม ยั่งยืนครั้งที่ 1
วันนี้ (6 มี.ค.2561) เวลา 14.00 น. ณ ห้องประชุมราชสีห์ กระทรวงมหาดไทย โดยมี นายบุญธรรม เลิศสุขีเกษม รองปลัดกระทรวงมหาดไทย เป็นประธานการประชุมเพื่อรับฟังข้อคิดเห็นจากการดำเนินงานตามโครงการไทยนิยม ยั่งยืน ผ่านระบบวีดิทัศน์ทางไกล (Video Conference) ทั่วประเทศ ร่วมกับรองอธิบดีกรมการปกครอง กรมการพัฒนาชุมชน และกรมส่งเสริมการปกครองท้องถิ่น
นายบุญธรรม เลิศสุขีเกษม รองปลัดกระทรวงมหาดไทย ได้ซักซ้อมแนวทางการรายงานผลการดำเนินการเบิกจ่ายงบประมาณ และการทำประชาคมรับฟังปัญหา และความต้องการของประชาชนกรณีที่ปัญหาความต้องการของประชาชนที่ไม่เข้าหลักเกณฑ์ตามที่หน่วยงานกำหนดให้คณะกรรมการระดับอำเภอร่วมกับภาคเอกชน ภาคประชาสังคม และสถาบันอุดมศึกษาในพื้นที่ ทำการวิเคราะห์สภาพปัญหา จัดลำดับความสำคัญและความจำเป็นเร่งด่วน รวมถึงการพิจารณาแก้ไขปัญหาตามอำนาจหน้าที่ของนายอำเภอหรือตามแนวทางการบริหารราชการที่เกี่ยวข้องต่อไป
นายชำนาญวิทย์ เตรัตน์ รองอธิบดีกรมการปกครอง ได้แจ้งซักซ้อมแนวทางการดำเนินการโครงการพัฒนาคุณภาพชีวิต เพื่อขับเคลื่อนเศรษฐกิจฐานราก หมู่บ้าน/ชุมชนละ 2 แสน ซึ่งเป็นไปตามกรอบชุมชนอยู่ดีมีสุข  โดยให้พิจารณาปัญหาระดับหมู่บ้านเพื่อแก้ไขปัญหาความเดือดร้อน สนองความความต้องการของประชาชนในพื้นที่
จากนั้นได้มีการนำเสนอความคิดเห็นการดำเนินงานขับเคลื่อนการพัฒนาประเทศตามโครงการไทยนิยม ยั่งยืน ในส่วนภูมิภาค ประกอบด้วย จังหวัดสุราษฎร์ธานี จังหวัดสมุทรปราการ จังหวัดกาฬสินธุ์ จังหวัดลำปาง จังหวัดปัตตานี และจังหวัดนครปฐม ซึ่งทุกภูมิภาคสามารถดำเนินการได้เป็นไปด้วยความเรียบร้อยและมีพี่น้องประชาชนให้ความสนใจเข้าร่วมเป็นจำนวนมาก
ทั้งนี้ รองปลัดกระทรวงมหาดไทย ได้เน้นย้ำการพิจารณาโครงการต้องเป็นไปด้วยความโปร่งใสและตรวจสอบได้  และให้ถือสภาพปัญหาความต้องการของประชาชนเป็นสำคัญ.
ครั้งที่  51/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10562
