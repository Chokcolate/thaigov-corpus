รัฐบาลไทย-ข่าวทำเนียบรัฐบาล-สำนักงบประมาณชี้แจง การตั้งงบประมาณสมทบกองทุนประกันสังคม

วันพฤหัสบดีที่ 29 มีนาคม 2561
สำนักงบประมาณชี้แจง การตั้งงบประมาณสมทบกองทุนประกันสังคม
สำนักงบประมาณชี้แจง การตั้งงบประมาณสมทบกองทุนประกันสังคม
นายเดชาภิวัฒน์ ณ สงขลา ผู้อำนวยการสำนักงบประมาณ สำนักงบประมาณ สำนักนายกรัฐมนตรี และนายบุญชู ประสพกิจถาวร โฆษกสำนักงบประมาณ ชี้แจงประเด็นการตั้งงบประมาณสมทบกองทุนประกันสังคม ตามที่นายชวลิต วิชยสุทธิ์ อดีตรองเลขาธิการพรรคเพื่อไทย เรียกร้องให้รัฐบาลชี้แจงกรณีที่รัฐบาลไม่ได้ตั้งงบประมาณสมทบกองทุนเงินประกันสังคมที่มียอดสะสมถึง 2 แสนล้านบาท ซึ่งการไม่สมทบตามกฎหมายแสดงถึงความไม่รับผิดชอบและอาจเป็นการละเว้นการปฏิบัติตามกฎหมาย และสะท้อนว่ารัฐบาลนี้นำงบส่วนนี้ไปใช้ในโครงการต่าง ๆ ที่เป็นแนวคิดหรือนโยบายของรัฐบาล นั้น สำนักงบประมาณขอเรียนชี้แจง ดังนี้
สำนักงบประมาณได้จัดสรรงบประมาณเพื่อสมทบกองทุนประกันสังคมมาอย่างต่อเนื่อง โดยในปีงบประมาณ พ.ศ. 2560 ได้จัดสรรงบประมาณสมทบกองทุนประกันสังคม จำนวน 40,585.1154 ล้านบาท เพิ่มขึ้นจากปีงบประมาณ พ.ศ. 2559 จำนวน 13,385.2954 ล้านบาท และในปีงบประมาณ พ.ศ. 2561 ได้จัดสรรงบประมาณสมทบกองทุนประกันสังคม จำนวน 42,620.4695 ล้านบาท เพิ่มขึ้นจากปีงบประมาณ 2560 จำนวน 2,035.3541 ล้านบาท ทั้งนี้ เป็นการจัดสรรงบประมาณตามภาระค่าใช้จ่ายที่เกิดขึ้นจริงในปีที่ผ่านมา สำหรับภาระที่รัฐบาลจะต้องสมทบกองทุนประกันสังคมที่ยังค้างชำระ จำนวน 55,867.1821 ล้านบาท นั้น สำนักงบประมาณจะพิจารณาจัดสรรงบประมาณให้ในโอกาสต่อไป
------------------------------

ที่มา : http://www.thaigov.go.th/news/contents/details/11177
