รัฐบาลไทย-ข่าวทำเนียบรัฐบาล-ปลัดกระทรวงมหาดไทยสั่งการทุกจังหวัด เดินหน้าขับเคลื่อน 6 มาตรการพัฒนา “ตลาดประชารัฐ” ระยะต่อไป

วันศุกร์ที่ 2 มีนาคม 2561
ปลัดกระทรวงมหาดไทยสั่งการทุกจังหวัด เดินหน้าขับเคลื่อน 6 มาตรการพัฒนา “ตลาดประชารัฐ” ระยะต่อไป
ปลัดกระทรวงมหาดไทยสั่งการทุกจังหวัด เดินหน้าขับเคลื่อน 6 มาตรการพัฒนา “ตลาดประชารัฐ” ระยะต่อไป
วันนี้ (2 มี.ค.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยได้บูรณาการร่วมกับหน่วยงานที่เกี่ยวข้องดำเนินโครงการตลาดประชารัฐ ทั้ง 10 ประเภท และได้ดำเนินการกำหนดแนวทางการพัฒนาก้าวต่อไปของตลาดประชารัฐเพื่อก้าวสู่ตลาดสะอาด ปลอดภัย และส่งเสริมช่องทางการตลาดให้แก่ผู้ประกอบการ
รองปลัดกระทรวงมหาดไทย กล่าวว่า นายฉัตรชัย พรหมเลิศ ปลัดกระทรวงมหาดไทย ได้ลงนามหนังสือสั่งการไปยังผู้ว่าราชการจังหวัด ทุกจังหวัด เดินหน้าขับเคลื่อนแนวทางปฏิบัติในการดำเนินโครงการตลาดประชารัฐเพิ่มเติม 6 มาตรการ ดังนี้
1. พิจารณาประสานโดยตรงกับบริษัทประชารัฐรักสามัคคีจังหวัดในพื้นที่ เพื่อประสานกับห้างสรรพสินค้าในพื้นที่จัดสรรพื้นที่ให้แก่ผู้ประกอบการที่ยังไม่มีสถานที่ค้าขายได้เพิ่มขึ้น
2. ขับเคลื่อนตลาดประชารัฐตามประเด็นที่กระทรวงสาธารณสุขแจ้งมายังนายแพทย์สาธารณสุขจังหวัด โดยเฉพาะประเด็นมาตรฐานด้านอนามัย สิ่งแวดล้อม และด้านอาหารปลอดภัย โดยให้สำนักงานสาธารณสุขจังหวัด ศูนย์อนามัยในพื้นที และองค์กรปกครองส่วนท้องถิ่นในพื้นที่ บูรณาการการทำงานและสนับสนุนข้อมูลทางวิชาการร่วมกัน
3. ดำเนินการอบรมผู้บริหารจัดการตลาดประชารัฐ (CMO) อย่างต่อเนื่อง เพื่อพัฒนาศักยภาพผู้ประกอบการให้สามารถค้าขายได้อย่างยั่งยืน โดยพิจารณาขอความร่วมมือจากสถาบันการศึกษาในพื้นที่ กำหนดเนื้อหาหลักสูตรให้ครอบคลุมกลุ่มเป้าหมายทุกกลุ่มตามแนวทางที่กรมส่งเสริมการปกครองท้องถิ่นกำหนด
4. ให้นำแนวคิดการพัฒนาสิ่งอำนวยความสะดวกในแหล่งท่องเที่ยวชุมชนหรือหมู่บ้านท่องเที่ยว (OTOP tourism Village) ของกรมการท่องเที่ยว มาปรับใช้กับการส่งเสริมตลาดประชารัฐเพื่อการท่องเที่ยว
5. มอบหมายให้วัฒนธรรมจังหวัดเตรียมการรองรับการพัฒนาตลาดประชารัฐวัฒนธรรม ถนนสายวัฒนธรรม ตามประกาศของกรมส่งเสริมวัฒนธรรม รวม 63 แห่ง ในปีงบประมาณ 2561 ซึ่งสามารถจัดสรรพื้นที่ให้แก่ผู้ประกอบการที่ยังไม่มีพื้นที่ค้าขายได้เพิ่มขึ้น
6. แจ้ง CMO ของแต่ละตลาดดำเนินการประเมินมาตรฐานตลาดประชารัฐ เพื่อเป็นการประเมินตนเอง (Self Assessment) ตามมาตรฐาน และรายงานผลการประเมินผ่านระบบรายงานผลออนไลน์ เพื่อประมวลผลในภาพรวมของประเทศ และวางแผนการพัฒนาตลาดประชารัฐต่อไป
รองปลัดกระทรวงมหาดไทย กล่าวเพิ่มเติมว่า กระทรวงมหาดไทย จะเร่งดำเนินการทั้ง 6 มาตรการข้างต้น เพื่อเดินหน้าส่งเสริมและพัฒนาตลาดประชารัฐ ทั้งด้านมาตรฐานสถานที่ คุณภาพสินค้า และช่องทางการตลาดให้แก่ผู้ประกอบการ เพื่อให้ตลาดประชารัฐเป็นตลาดสะอาดและปลอดภัย รวมทั้งยกระดับเป็นตลาดส่งเสริมการท่องเที่ยว เพื่อสร้างโอกาส สร้างรายได้ให้แก่ผู้ประกอบการตลาดประชารัฐอย่างยั่งยืน.
ครั้งที่ 44/2561
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/10471
