รัฐบาลไทย-ข่าวทำเนียบรัฐบาล-ทส. โดยกรมอุทยานฯเตรียมประกาศเขลางค์บรรพตเป็นอุทยานแห่งชาติ ครั้งแรกของไทยที่ประชาชนรวมตัวยื่นขอให้ภาครัฐประกาศพื้นที่เป็นป่าอนุรักษ์"

วันพุธที่ 18 เมษายน 2561
ทส. โดยกรมอุทยานฯเตรียมประกาศเขลางค์บรรพตเป็นอุทยานแห่งชาติ ครั้งแรกของไทยที่ประชาชนรวมตัวยื่นขอให้ภาครัฐประกาศพื้นที่เป็นป่าอนุรักษ์"
ทส. โดยกรมอุทยานฯเตรียมประกาศเขลางค์บรรพตเป็นอุทยานแห่งชาติ ครั้งแรกของไทยที่ประชาชนรวมตัวยื่นขอให้ภาครัฐประกาศพื้นที่เป็นป่าอนุรักษ์"
9 เม.ย.61 พลเอกสุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช ร่วมพบปะพูดคุยและรับฟังความคิดเห็นของประชาชน โดยมีผู้ว่าราชการจังหวัดลำปาง นายดำรัส โพธิ์ประสิทธิ์ ผู้อำนวยการสำนักบริหารพื้นที่อนุรักษ์ที่ 13 (สาขาลำปาง) นางดวงพร เกียรติดำรง หัวหน้าอุทยานแห่งชาติเขลางค์บรรพต (เตรียมการ) เครือข่ายประชารัฐขับเคลื่อนการตั้งอุทยานแห่งชาติ จ.ลำปาง ประชาชนกลุ่มอาสาป้องกันไฟป่า 63 เครือข่ายในจังหวัดลำปาง และชาวบ้านจากอำเภอเมือง อำเภอแม่เมาะ อำเภอแม่ทะ นักเรียน นักศึกษาภายในจังหวัดลำปาง กว่า 1,000 คน เข้าร่วม ณ ห้องประชุมบุญชู ตรีทองโรงเรียนบุญวาทย์วิทยาลัย จังหวัดลำปาง
​
สำหรับอุทยานแห่งชาติเขลางค์บรรพต เป็นอุทยานแห่งชาติที่เตรียมการประกาศเป็นอุทยานแห่งชาติ อยู่ในอำเภอเมือง จังหวัดลำปาง มีพื้นที่ 50,390 ไร่ ครอบคลุมพื้นที่ 3 อำเภอ คือ อำเภอเมือง อำเภอแม่เมาะ อำเภอแม่ทะ พื้นที่เป็นภูเขาทอดยาว ทรัพยากรป่าไม้เป็นป่าเต็งรังสลับป่าเบญจพรรณและป่าสนเขา มีความสูงจากระดับน้ำทะเลปานกลางประมาณ 900 เมตร ส่วนทรัพยากรสัตว์ป่าที่พบเห็นได้ คือ แมวดาว ไก่ป่า นกปรอดหัวโขน อึ่งอ่างบ้าน แย้ ปลากั้ง ปลากระทิง ด้วงกว่างดาว แหล่งท่องเที่ยวที่น่าสนใจ คือ จุดชมวิวทิวทัศน์เมืองลำปางจากศาลาชมวิว ดอยหน้าผากช้าง-ดอยฝรั่ง เป็นผาหินขนาดใหญ่ และป่าสนสองใบขึ้นแซมหน้าผาหิน ชาวบ้านเรียกกันว่า “หน้าผากช้าง” และจุดกางเต็นท์ที่อ่างเก็บน้ำห้วยโจ้ – อ่างเก็บน้ำวังเฮือ และ อ่างเก็บน้ำห้วยคิง ซึ่งอยู่ในการดูแลของสำนักบริหารอนุรักษ์ที่ 13 (สาขาลำปาง) ทั้งนี้ถือได้ว่าเป็นครั้งแรกที่ภาคประชาชนรวมตัวกันเพื่อยื่นหนังสือขอให้ภาครัฐโดยกรมอุทยานแห่งชาติฯ ประกาศให้พื้นที่ดังกล่าวเป็นอุทยานแห่งชาติ เพื่อรักษาทรัพยากรธรรมชาติให้คงความอุดมสมบูรณ์สืบต่อไป

ที่มา : http://www.thaigov.go.th/news/contents/details/11579
