รัฐบาลไทย-ข่าวทำเนียบรัฐบาล-“บิ๊กอู๋” ปรับศูนย์ OSS เร่งมือตีทะเบียนต่างด้าวโค้งสุดท้าย ทัน 31 มีนาฯ

วันพฤหัสบดีที่ 15 มีนาคม 2561
“บิ๊กอู๋” ปรับศูนย์ OSS เร่งมือตีทะเบียนต่างด้าวโค้งสุดท้าย ทัน 31 มีนาฯ
“รัฐมนตรีแรงงาน” นัดหารือ ก.แรงงาน ในฐานะหน่วยเจ้าภาพ พร้อม มหาดไทย สาธารณสุข กทม. ตรวจคนเข้าเมือง ได้ข้อสรุปแนวทางปรับศูนย์ OSS แบ่งต่างด้าว 2 กลุ่ม
“รัฐมนตรีแรงงาน” นัดหารือ ก.แรงงาน ในฐานะหน่วยเจ้าภาพ พร้อม มหาดไทย สาธารณสุข กทม. ตรวจคนเข้าเมือง ได้ข้อสรุปแนวทางปรับศูนย์ OSS แบ่งต่างด้าว 2 กลุ่ม กลุ่มพิสูจน์สัญชาติแล้วให้มารายงานตัว ลงตราวีซ่าอยู่ในราชอาณาจักรได้ถึง 31 มีนา 63 ออกใบรับอนุญาตทำงานชั่วคราวถึง 30 มิ.ย. 61 และให้ไปตรวจสุขภาพ ทำทะเบียนประวัติทำงานได้ถึง 31 มี.ค.63 ส่วนกลุ่มยังไม่พิสูจน์สัญชาติให้มาดำเนินการที่ศูนย์ OSS ทุกขั้นตอนภายใน 31 มี.ค.61 เพื่อให้อยู่ในราชอาณาจักรและทำงานได้ถึง 31 มี.ค.63 ต่อไป
พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานการประชุมปรับปรุงการดำเนินการจดทะเบียนแรงงานต่างด้าว ณ ศูนย์บริการเบ็ดเสร็จ (One Stop Service : OSS) ณ ห้องประชุม ศ.นิคม จันทรวิทุร ชั้น ๕ อาคารกระทรวงแรงงาน โดยมี นายจรินทร์ จักกะพาก ปลัดกระทรวงแรงงานนายอนุรักษ์ ทศรัตน์ อธิบดีกรมการจัดหางาน พร้อมด้วยผู้บริหารระดับสูงกระทรวงแรงงงาน และหน่วยงานที่เกี่ยวข้อง อาทิ กระทรวงแรงงาน กระทรวงมหาดไทย กระทรวงสาธารณสุข สำนักงานตรวจคนเข้าเมือง และกรุงเทพมหานคร เข้าร่วมหารือในครั้งนี้ด้วย
สำหรับแนวทางการปรับปรุงการจดทะเบียนแรงงานต่างด้าว ณ ศูนย์บริการเบ็ดเสร็จ (OSS) โดยที่ประชุมเห็นชอบให้แรงงานต่างด้าวกลุ่มที่ผ่านการพิสูจน์สัญชาติแล้ว จะต้องมารายงานตัวที่ศูนย์ OSS เพื่อลงตราวีซ่าให้อยู่ในราชอาณาจักรได้ถึง 31 มีนาคม 2563 และจะได้ใบอนุญาตทำงานชั่วคราวถึง 30 มิถุนายน 2561 ซึ่งเมื่อแรงงานต่างด้าวไปตรวจสุขภาพและทำทะเบียนประวัติแล้วเสร็จ จะได้ใบอนุญาตทำงานถึง 31 มีนาคม 2563 ส่วนแรงงานต่างด้าวกลุ่มที่ยังไม่ผ่านการพิสูจน์สัญชาติจะต้องมาดำเนินการที่ศูนย์ OSS ในทุกขั้นตอนภายใน 31 มีนาคม 2561 และจะต้องเข้ารับการพิสูจน์สัญชาติให้แล้วเสร็จภายใน 30 มิถุนายน 2561 เพื่อให้สามารถอยู่ในราชอาณาจักรและทำงานได้จนถึง 31 มีนาคม 2563 ต่อไป
ทั้งนี้ ปัจจุบันมีแรงงานต่างด้าว 3 สัญชาติที่จะต้องดำเนินการที่ศูนย์ OSS จำนวน 1,687,473 คน ดำเนินการแล้ว 489,910 คน คงเหลือที่ต้องดำเนินการ 1,197,563 คน โดยแบ่งเป็นแรงงานต่างด้าวที่ผ่านการพิสูจน์สัญชาติแล้ว 988,798 คน มาดำเนินการที่ศูนย์  OSS จำนวน 437,108 คน คงเหลือ 551,690 คน และแรงงานต่างด้าวที่ยังไม่ได้ดำเนินการพิสูจน์สัญชาติจำนวน 698,675 คน โดยได้ดำเนินการที่ศูนย์ OSS แล้วจำนวน 52,802 คน คงเหลือ 645,873 คน
-----------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
15 มีนาคม 2561

ที่มา : http://www.thaigov.go.th/news/contents/details/10802
