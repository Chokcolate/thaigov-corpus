รัฐบาลไทย-ข่าวทำเนียบรัฐบาล-นายกรัฐมนตรีเป็นประธานกล่าวสุนทรพจน์เปิดการประชุม SportAccord Convention 2018

วันอังคารที่ 17 เมษายน 2561
นายกรัฐมนตรีเป็นประธานกล่าวสุนทรพจน์เปิดการประชุม SportAccord Convention 2018
นายกรัฐมนตรีเป็นประธานกล่าวสุนทรพจน์เปิดการประชุม SportAccord Convention 2018
วันนี้ (17 เม.ย. 2561) เวลา 20.00 น. พลเอก ประยุทธ์ จันทร์โอชา นายกรัฐมนตรีเป็นประธานกล่าวสุนทรพจน์เปิดการประชุม SportAccord Convention 2018 ณ หอประชุมกองทัพเรือ กรุงเทพฯ โดยพลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีมีความยินดีและเป็นเกียรติที่ประเทศไทยได้เป็นเจ้าภาพจัดประชุมสปอร์ตแอคคอร์ต ประจำปี ค.ศ.2018 และกล่าวต้อนรับประธานคณะกรรมการโอลิมปิกระหว่างประเทศ ประธานสปอร์ตแอคคอร์ดและสมัชชาสหพันธ์กีฬานานาชาติ ตลอดจนแขกผู้ทรงเกียรติสู่ประเทศไทย ดินแดนแห่งมรดกทางอารยธรรมและวัฒนธรรมอันงดงาม นายกรัฐมนตรีมีความภาคภูมิใจที่การประชุมด้านกีฬาที่สำคัญยิ่งครั้งนี้มาจัดเป็นครั้งแรกในประเทศไทย และเป็นครั้งแรกในภูมิภาคเอเชียตะวันออกเฉียงใต้
โอกาสนี้นายกรัฐมนตรียินดีที่ได้ทราบว่า ผู้แทนจากองค์กรกีฬาต่างๆ ดังกล่าวมีจุดมุ่งหมายที่จะเข้าร่วมการประชุมฯ เพื่อร่วมจัดทำแผนงาน แลกเปลี่ยนความคิดเห็นระหว่างสมาชิก นอกจากนี้ ยังมีการจัดนิทรรศการส่งเสริมประชาสัมพันธ์ผลงาน นวัตกรรมกีฬา ตลอดจนการแข่งขันกีฬารายการสำคัญในระดับนานาชาติ ซึ่งเป็นการเปิดโอกาสให้ผู้นำกีฬาจากทั่วโลกได้พบปะหารือ และสร้างภาคีเครือข่ายด้านกีฬาระหว่างกัน ดังคำขวัญของการประชุมสปอร์ตแอคคอร์ด ที่ว่า “Where Sport Meets” ทั้งนี้นายกรัฐมนตรีแสดงความเชื่อมั่นว่าการประชุมครั้งนี้จะเป็นประโยชน์ต่อความก้าวหน้าและแนวทางความร่วมมือด้านกีฬาในระดับนานาชาติ โดยรัฐบาลไทยในฐานะเจ้าภาพและคณะผู้จัดงานขอให้การสนับสนุนการประชุมอย่างเต็มที่
ช่วงเวลานี้ตรงกับเทศกาลสงกรานต์ ปีใหม่ของไทย นับว่าเป็นโอกาสพิเศษ นายกรัฐมนตรีหวังเป็นอย่างยิ่งว่าผู้เข้าร่วมการประชุมจะได้รับประสบการณ์ใหม่ๆ เกี่ยวกับวัฒนธรรมและประเพณีไทยที่ยังคงงดงามมาจนถึงปัจจุบัน เนื่องด้วยในปีนี้รัฐบาลได้ประกาศให้เป็น “ปีท่องเที่ยวไทย เก๋ไก๋อย่างยั่งยืน” จึงมีความเหมาะสมอย่างยิ่งที่ผู้เข้าร่วมการประชุมจะพาครอบครัวมาท่องเที่ยว และทำกิจกรรมเพื่อเป็นการบันเทิงและพักผ่อนได้สัมผัสกับความงดงามของวัฒนธรรมไทย เที่ยวชมทิวทัศน์ที่สวยงาม แปลกตา ตลอดจนทดลองชิมอาหารริมทาง หรือ สตรีทฟู้ด รสเลิศ ซึ่งประเทศไทยได้รับการยกย่องให้เป็นหนึ่งในเมืองหลัก ที่มีอาหารริมทางที่ดีที่สุดในโลกด้วย
ในตอนท้าย นายกรัฐมนตรีแสดงความขอบคุณคณะผู้จัดงาน ตลอดจนผู้เกี่ยวข้องทั้งจากภาครัฐและเอกชน ที่ได้ทุ่มเทแรงกายแรงใจ และมีความซาบซึ้งใจที่คณะผู้แทนสปอร์ตแอคคอร์ด และผู้เข้าร่วมการประชุมให้การสนับสนุน อุทิศตน และร่วมมือกันเป็นอย่างดี พร้อมอวยพรให้การประชุมสปอร์ตแอคคอร์ด 2018 สัมฤทธิผลทุกประการ
***********

ที่มา : http://www.thaigov.go.th/news/contents/details/11552
