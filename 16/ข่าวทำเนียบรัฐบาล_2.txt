รัฐบาลไทย-ข่าวทำเนียบรัฐบาล-นายกฯ ปลื้ม สื่อนอกยกไทยมีความสุขที่สุดในโลก 4 ปีซ้อน ย้ำเศรษฐกิจโดยรวมไปได้ดี ชี้รัฐทำทุกทางแก้ไขปัญหาปากท้อง พร้อมอวยพรตรุษจีนให้คนไทยมีความสุข สดชื่น สมหวัง

วันเสาร์ที่ 17 กุมภาพันธ์ 2561
นายกฯ ปลื้ม สื่อนอกยกไทยมีความสุขที่สุดในโลก 4 ปีซ้อน ย้ำเศรษฐกิจโดยรวมไปได้ดี ชี้รัฐทำทุกทางแก้ไขปัญหาปากท้อง พร้อมอวยพรตรุษจีนให้คนไทยมีความสุข สดชื่น สมหวัง
นายกฯ ปลื้ม สื่อนอกยกไทยมีความสุขที่สุดในโลก 4 ปีซ้อน ย้ำเศรษฐกิจโดยรวมไปได้ดี ชี้รัฐทำทุกทางแก้ไขปัญหาปากท้อง พร้อมอวยพรตรุษจีนให้คนไทยมีความสุข สดชื่น สมหวัง
วันนี้ (17 กุมภาพันธ์ 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรี พอใจผลการจัดอันดับดัชนีความทุกข์ยาก (Misery Index) ประจำปี 2018 ของสำนักข่าวบลูมเบิร์ก ที่ระบุว่า ประเทศไทยมีระดับความทุกข์ยากต่ำที่สุดในโลก หรือมีความสุขที่สุดจากทั้งหมด 66 ประเทศ เป็นปีที่ 4 ติดต่อกัน ด้วยคะแนน 2.5 โดยการจัดอันดับวัดจากอัตราเงินเฟ้อและอัตราการว่างงานที่อยู่ในระดับต่ำ ซึ่งจะสะท้อนว่าเศรษฐกิจอยู่ในระดับดี
“ในปี 2560 ธนาคารแห่งประเทศไทยรายงานว่า ประเทศไทยมีอัตราการว่างงานเพียง 1.3 % และอัตราเงินเฟ้อ 0.66% ซึ่งเป็นผลจากการที่รัฐบาลเร่งผลักดันมาตรการต่าง ๆ เพื่อให้เกิดการจ้างงานมากขึ้น และรักษาเสถียรภาพราคา ควบคู่ไปกับการดูแลเศรษฐกิจให้เติบโตอย่างเต็มศักยภาพ นอกจากนี้ บลูมเบิร์กยังระบุด้วยว่า ในปีนี้เศรษฐกิจไทยมีแนวโน้มที่สดใส”
ทั้งนี้ 5 อันดับประเทศที่มีความทุกข์ยากน้อยที่สุดในโลก ได้แก่ ไทย สิงคโปร์ ญี่ปุ่น สวิตเซอร์แลนด์ และไต้หวัน
นายกรัฐมนตรี กล่าวว่า เศรษฐกิจในภาพรวมปีนี้ถือว่าไปได้ดี และเชื่อว่าพี่น้องประชาชนก็รอคอยการแก้ไขปัญหาปากท้องและผลลัพธ์จากการกระตุ้นเศรษฐกิจฐานราก โดยย้ำว่ารัฐบาลรับทราบดีถึงเรื่องดังกล่าวจึงพยายามทำทุกวิถีทาง เพื่อให้ทุกคนเกิดความมั่นใจ
“ในโอกาสวันตรุษจีน นายกฯ ฝากอวยพรขอให้ทุกคนไทยทุกคน โดยเฉพาะพี่น้องคนไทยเชื้อสายจีน มีความสุข สดชื่น สมหวัง โดยที่ผ่านมาได้สั่งการสำนักเลขาธิการนายกรัฐมนตรีประดับโคมจีนเต็งลั้ง 6 คู่ ที่ทำเนียบรัฐบาล เพื่อร่วมฉลองเทศกาลตรุษจีนของคนไทยเชื้อสายจีนในประเทศไทย และในอนาคตก็จะมีการพิจารณาถึงเทศกาลอื่น ๆ ด้วย”

ที่มา : http://www.thaigov.go.th/news/contents/details/10158
