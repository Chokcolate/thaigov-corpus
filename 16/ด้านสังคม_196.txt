รัฐบาลไทย-ข่าวทำเนียบรัฐบาล- พม. รับมอบเงิน 1 ล้านบาท จาก ปตท.สผ. พร้อมส่งต่อ 4 องค์กรสาธารณกุศล ร่วมพัฒนาสังคมผู้สูงอายุอย่างมีคุณภาพ ภายใต้แนวคิดการให้เพื่อชีวิตที่ดีกว่า

วันจันทร์ที่ 30 เมษายน 2561
พม. รับมอบเงิน 1 ล้านบาท จาก ปตท.สผ. พร้อมส่งต่อ 4 องค์กรสาธารณกุศล ร่วมพัฒนาสังคมผู้สูงอายุอย่างมีคุณภาพ ภายใต้แนวคิดการให้เพื่อชีวิตที่ดีกว่า
พม. รับมอบเงิน 1 ล้านบาท จาก ปตท.สผ. พร้อมส่งต่อ 4 องค์กรสาธารณกุศล ร่วมพัฒนาสังคมผู้สูงอายุอย่างมีคุณภาพ ภายใต้แนวคิดการให้เพื่อชีวิตที่ดีกว่า
วันนี้ (30 เม.ย.61) เวลา 15.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีรับมอบเงินสนับสนุนเพื่อการพัฒนาคุณภาพชีวิตผู้สูงอายุ โดย นายสมพร ว่องวุฒิพรชัย ประธานเจ้าหน้าที่บริหาร บริษัท ปตท. สำรวจและผลิตปิโตรเลียม จำกัด (มหาชน) เป็นผู้มอบเงิน จำนวน 1,000,000 บาท เพื่อนำเงินดังกล่าวมอบให้หน่วยงาน องค์กรสาธารณกุศล ที่ขับเคลื่อนงานด้านการพัฒนาศักยภาพผู้สูงอายุต่อไป ณ บริเวณโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
กระทรวงการพัฒนาสังคมและความมั่นคงของมนุษย์ (พม.) ได้ตระหนักถึงคุณค่าและความสำคัญของผู้สูงอายุ โดยกรมกิจการผู้สูงอายุ (ผส.) ทำหน้าที่เป็นกลไกสำคัญในการขับเคลื่อนนโยบายในการดำเนินงานด้านผู้สูงอายุร่วมกับทุกภาคส่วน ทั้งภาครัฐ ภาคเอกชน และภาคประชาชน ทั้งนี้ ประเทศไทยกำลังก้าวเข้าสู่สังคมผู้สูงอายุแบบสมบูรณ์จากการมีผู้สูงอายุถึงร้อยละ 25 ของประชากรในปี 2565 ซึ่งการเปลี่ยนแปลงโครงสร้างประชากรดังกล่าว ส่งผลให้สังคมไทยคาดหวังให้ภาครัฐหนุนเสริมภาคธุรกิจ ภาคอุตสาหกรรม และภาคีเครือข่าย เข้ามา มีบทบาทในการขับเคลื่อนงานด้านผู้สูงอายุ เช่น การสร้างหลักประกันทางการเงิน การดูแลผู้สูงอายุที่มีภาวะพึ่งพิง การดูแลสุขภาพ การพัฒนานวัตกรรม สินค้า และบริการ รวมทั้งการสนับสนุนกิจกรรมทางสังคมต่างๆ ซึ่งสอดคล้องกับนโยบายรัฐบาลที่มีการขับเคลื่อนประเทศด้วยกลไกประชารัฐ ซึ่งเป็นการสานพลังความร่วมมือระหว่างภาครัฐ ภาคเอกชน และภาคประชาสังคม เพื่อพัฒนาศักยภาพผู้สูงอายุให้มีความมั่นคงในการดำเนินชีวิต และมีส่วนร่วมในการพัฒนาทางสังคม เพื่อพัฒนาคุณภาพชีวิตของผู้สูงอายุ
สำหรับ บริษัท ปตท. สำรวจและผลิตปิโตรเลียม จำกัด (มหาชน) (ปตท.สผ.) เป็นภาคเอกชนที่มีความมุ่งมั่น ในการดำเนินธุรกิจควบคู่การมีส่วนร่วมรับผิดชอบต่อสังคมอย่างต่อเนื่อง ด้วยการพัฒนาคุณภาพชีวิตของชุมชน ในหลายมิติทั้งด้านวิถีชีวิต สังคม เศรษฐกิจ สุขภาวะ และสิ่งแวดล้อม ซึ่งในวันนี้ ปตท.สผ. ได้มอบเงินสนับสนุน เพื่อการพัฒนาคุณภาพชีวิตผู้สูงอายุ จำนวน 1,000,000 บาท ให้แก่หน่วยงาน องค์กรการกุศล 4 แห่ง ที่ขับเคลื่อนงานด้านการพัฒนาศักยภาพผู้สูงอายุ ได้แก่ 1) บ้านพักคนชรานักบุญโยเซฟ (St. Joseph Home for the Elderly) จังหวัดขอนแก่น จำนวน 250,000 บาท 2) ศูนย์ส่งเสริมคุณภาพชีวิตผู้สูงอายุจังหวัดสุพรรณบุรี ตำบล โคกคราม อำเภอบางปลาม้า จังหวัดสุพรรณบุรี จำนวน 100,000 บาท 3) ศูนย์พัฒนาการจัดสวัสดิการสังคมผู้สงอายุจังหวัดสงขลา จำนวน 350,000 บาท และ 4) ศูนย์พัฒนาการจัดสวัสดิการสังคมผู้สงอายุวาสนะเวศน์ จังหวัดพระนครศรีอยุธยา จำนวน 300,000 บาท
ทั้งนี้ กระทรวง พม. โดย ผส. จึงได้จัดพิธีรับมอบเงินสนับสนุนเพื่อการพัฒนาคุณภาพชีวิตผู้สูงอายุขึ้น เพื่อนำเงินดังกล่าวจาก ปตท.สผ. มอบให้หน่วยงาน องค์กรสาธารณกุศล ทั้ง 4 แห่งดังกล่าว ซึ่งเป็นการสนับสนุน และประชาสัมพันธ์หน่วยงาน องค์กร ที่ดำเนินกิจกรรมพัฒนาศักยภาพผู้สูงอายุแก่สังคม ทั้งนี้ ขอขอบคุณ ปตท.สผ. ที่ได้มอบเงินจำนวนนี้ นับว่าเป็นส่วนหนึ่งที่สำคัญในการสนับสนุนงานด้านผู้สูงอายุ อย่างไรก็ตาม ขอให้ภาคีเครือข่าย ทุกภาคส่วนร่วมกันขับเคลื่อนและผลักดันการดำเนินงานและกิจกรรมพัฒนาศักยภาพผู้สูงอายุ เพื่อสร้างสังคมผู้สูงอายุอย่างมีคุณภาพต่อไป
การรับมอบเงินในครั้งนี้ มีความสอดคล้องกับโครงการตามยุทธศาสตร์ (Flagship) กระทรวง พม. คือ โครงการให้เพื่อชีวิต ที่ดีกว่า โดยจะมีศูนย์กลางระดมทุนและทรัพยากรจากทุกภาคส่วน จัดทำระบบฐานข้อมูล การรับบริจาค การจัดการเงินและทรัพยากรบริจาค และเชื่อมโยงข้อมูลหน่วยงานภายในกระทรวง ทำความตกลงกับกรมสรรพากรเรื่องการลดหย่อนภาษี รวมถึงสร้างระบบการตรวจสอบและติดตามประเมินผลทั้งภายในและภายนอก ซึ่งสามารถควบคุมและตรวจสอบได้อย่างโปร่งใส

ที่มา : http://www.thaigov.go.th/news/contents/details/11866
