รัฐบาลไทย-ข่าวทำเนียบรัฐบาล-ธ.ก.ส.จัดแคมเปญเงินฝาก “สูงวัยลุ้นล้าน” เฉพาะลูกค้าใหม่ที่เปิดบัญชี Senior Savings รับฟรี สลากออมทรัพย์ ธ.ก.ส.

วันอังคารที่ 17 เมษายน 2561
ธ.ก.ส.จัดแคมเปญเงินฝาก “สูงวัยลุ้นล้าน” เฉพาะลูกค้าใหม่ที่เปิดบัญชี Senior Savings รับฟรี สลากออมทรัพย์ ธ.ก.ส.
ธ.ก.ส.จัดแคมเปญเงินฝาก “สูงวัยลุ้นล้าน” เพียงเปิดบัญชีเงินฝากออมทรัพย์ Senior Savings ตั้งแต่ 5,000 บาทขึ้นไป รับฟรี สลากออมทรัพย์ ธ.ก.ส.ชุด เกษตรมั่งคั่ง 2 เพื่อลุ้นรับเงินล้าน ตั้งแต่วันนี้ ถึง 31 พฤษภาคม 2561
นายอภิรมย์  สุขประเสริฐ  ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า  ธนาคารได้จัดแคมเปญเงินฝากสำหรับผู้สูงวัย “สูงวัยลุ้นล้าน” เพื่อมอบสิทธิประโยชน์ให้แก่ลูกค้าใหม่ที่เปิดบัญชีออมทรัพย์ Senior Savings ตั้งแต่ 5,000 บาทขึ้นไป ได้รับ สลากออมทรัพย์
ธ.ก.ส. ชุดเกษตรมั่งคั่ง 2 จำนวน 1 หน่วย มูลค่า 100 บาท ฟรี  เพื่อนำไปลุ้นรับรางวัลเงินล้านมูลค่ากว่า 83 ล้านบาทต่อครั้ง รวม 36 ครั้ง
สำหรับเงื่อนไขการฝากเงินออมทรัพย์ Senior Savings ผู้ฝากต้องมีอายุ 50 ปีขึ้น โดยเปิดบัญชีครั้งแรกไม่ต่ำกว่า 100 บาท เพียงคนละ 1 บัญชี และฝากเพิ่มสูงสุดได้ไม่เกิน 10 ล้านบาท ไม่จำกัดจำนวนครั้งที่ฝาก ซึ่งธนาคารจะจ่ายดอกเบี้ยสมทบเป็นต้นเงินปีละ 2 ครั้ง  ในเดือนมีนาคม และกันยายน อัตราดอกเบี้ยตามจำนวนเงินฝากคงเหลือรายวัน คือ เงินฝากคงเหลือต่ำกว่า 20,000 บาท จะได้รับดอกเบี้ยร้อยละ 0.50 ต่อปี เงินฝากคงเหลือตั้งแต่ 20,000 บาท ขึ้นไป จะได้รับดอกเบี้ยร้อยละ 0.99 ต่อปี  ทั้งนี้ เพื่อส่งเสริมให้ผู้สูงอายุมีเงินออมที่สามารถนำไปใช้เป็นค่าใช้จ่ายในชีวิตประจำวัน  อันเป็นการสร้างภูมิคุ้มกันในการดำรงชีวิต
การจัดแคมเปญเงินฝาก “สูงวัยลุ้นล้าน” ในครั้งนี้ เพื่อมอบเป็นของขวัญให้กับผู้สูงอายุต้อนรับเทศกาลสงกรานต์และวันผู้สูงอายุแห่งชาติ โดยสามารถฝากเงินได้ที่ ธ.ก.ส. ทุกสาขาทั่วประเทศ ตั้งแต่วันนี้จนถึงวันที่ 31 พฤษภาคม 2561  สอบถามข้อมูลเพิ่มเติมได้ที่ ธ.ก.ส. Call Center 0-255-50555 หรือที่ www.baac.or.th

ที่มา : http://www.thaigov.go.th/news/contents/details/11505
