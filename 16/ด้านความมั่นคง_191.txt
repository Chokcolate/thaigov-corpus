รัฐบาลไทย-ข่าวทำเนียบรัฐบาล-สธ.เตือนประชาชนเลี่ยงดื่มเหล้าช่วงอากาศร้อนจัด เสี่ยง “ฮีทสโตรก” ช็อค เสียชีวิตได้


วันพฤหัสบดีที่ 12 เมษายน 2561
164
สธ.เตือนประชาชนเลี่ยงดื่มเหล้าช่วงอากาศร้อนจัด เสี่ยง “ฮีทสโตรก” ช็อค เสียชีวิตได้
กระทรวงสาธารณสุข เตือนประชาชนหลีกเลี่ยงการดื่มเครื่องดื่มแอลกอฮอล์ฉลองสงกรานต์ช่วงกลางวัน เสี่ยงเป็นโรคฮีทสโตรกจากสภาพอากาศร้อน ช็อค เสียชีวิตได้
วันนี้ (12 เมษายน 2561) นายแพทย์โอภาส  การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ในช่วงเทศกาลสงกรานต์ สภาพอากาศที่ร้อนจะทำให้อุณหภูมิร่างกายสูงขึ้น และหากดื่มเครื่องดื่มแอลกอฮอล์ท่ามกลางอากาศร้อนจัด จะมีความเสี่ยงเป็นโรคลมแดด โรคลมร้อน หรือฮีทสโตรก อาจเกิดอาการช็อกและเสียชีวิตได้หากไม่ได้รับการดูแลทันท่วงที จึงขอแนะนำประชาชนให้หลีกเลี่ยงการดื่มเครื่องดื่มแอลกอฮอล์ในตอนกลางวัน เนื่องจากเครื่องดื่มแอลกอฮอล์จะมีผลให้หลอดเลือดที่บริเวณผิวหนังขยายตัว ทำให้เกิดการระบายความร้อนออก มีการปรับเปลี่ยนอัตราและการหมุนเวียนของโลหิต  ปัสสาวะบ่อย ทำให้สูญเสียน้ำและเกลือแร่สูงกว่าผู้ที่ไม่ได้ดื่ม โดยเฉพาะผู้สูงอายุ ผู้ที่มีโรคประจำตัว เช่น โรคความดันโลหิตสูง โรคหัวใจ คนอ้วน หรือผู้ที่พักผ่อนไม่เพียงพอ จะยิ่งมีความเสี่ยงมากขึ้น
นายแพทย์โอภาสกล่าวต่อว่า ในการป้องกันโรคฮีทสโตรก ทำได้โดยการดื่มน้ำสะอาดให้มาก ๆ และบ่อย ๆ เนื่องจากน้ำจะเป็นตัวควบคุมอุณหภูมิของร่างกายให้อยู่ในเกณฑ์ปกติ วิธีการสังเกตว่าร่างกายได้รับน้ำเหมาะสมเพียงพอหรือไม่ สามารถสังเกตง่ายๆ จากสีของน้ำปัสสาวะ หากมีสีเหลืองจางๆ แสดงว่าได้รับน้ำเพียงพอ แต่ถ้ามีสีเหลืองเข้มคล้ายน้ำชา และปัสสาวะออกน้อยแสดงว่าได้รับน้ำไม่เพียงพอ จะต้องดื่มน้ำให้มาก ๆ  หากพบผู้มีอาการฮีทสโตรก มีอาการตัวร้อนจัดขึ้นเรื่อย ๆ แต่ไม่มีเหงื่อออก กระหายน้ำมาก วิงเวียน ปวดศีรษะ มึนงง คลื่นไส้ หายใจเร็ว อาเจียน ให้รีบนำเข้าที่ร่ม อากาศถ่ายเทสะดวก ให้นอนราบยกเท้าทั้งสองข้างขึ้นสูงเพื่อเพิ่มการไหลเวียน ถอดเสื้อผ้าให้เหลือน้อยชิ้น คลายชุดชั้นใน และใช้ผ้าชุบน้ำเย็น น้ำแข็งประคบตามซอกคอ หน้าผาก รักแร้ ขาหนีบ ร่วมกับใช้พัดลมเป่า เพื่อระบายความร้อน ลดอุณหภูมิร่างกายให้เร็วที่สุด หากไม่หมดสติให้ดื่มน้ำเปล่ามาก ๆ และส่งผู้ป่วยไปที่โรงพยาบาล หรือโทรสายด่วน 1669
*******************************************  12 เมษายน 2561

ที่มา : http://www.thaigov.go.th/news/contents/details/11484