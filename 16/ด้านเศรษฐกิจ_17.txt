รัฐบาลไทย-ข่าวทำเนียบรัฐบาล-พาณิชย์มั่นใจ ปีหน้าการส่งออกสดใสขยายตัวร้อยละ 8


วันอังคารที่ 20 กุมภาพันธ์ 2561
197
พาณิชย์มั่นใจ ปีหน้าการส่งออกสดใสขยายตัวร้อยละ 8
นายสมคิด จาตุศรีพิทักษ์ รองนายกรัฐมนตรี เปิดเผยภายหลังการมอบนโยบายให้กับทูตพาณิชย์ทั่วโลกว่า ในภาพรวมยืนยันว่าสถานการณ์การส่งออกจะขยายตัวต่อเนื่อง หลังจากที่ในปีที่แล้วมูลค่าการส่งออกของไทยสูงที่สุดเป็นประวัติการณ์
ซึ่งเป็นผลจากความร่วมมือของภาครัฐและเอกชนที่บูรณาการผลักดันในทุกตลาดอย่างเต็มที่ โดยในปีนี้กระทรวงพาณิชย์ได้ประเมินว่าการส่งออกจะขยายตัวร้อยละ 8 จากภาวะเศรษฐกิจโลกที่มี แนวโน้มจะฟื้นตัวและราคาน้ำมันที่เริ่มอยู่ระดับเสถียรภาพส่งผลกระทบต่อมูลค่าสินค้าที่ เกี่ยวเนื่องและกำลังซื้อของตลาดศักยภาพที่เพิ่มสูงขึ้น (เป้าตลาดหลัก ได้แก่ อาเซียน(5) +5.5% CLMV +8.0% จีน +10.0% สหรัฐฯ +7.0% ญี่ปุ่น +8.0% EU +5.0% รัสเซีย +30.0% ฮ่องกง +10.0% อินเดีย +8.0% ออสเตรเลีย +8.0% ตะวันออกกลาง +5.0% แอฟริกา +11.0% และ ลาตินอเมริกา +3.0%)
การประชุมในครั้งนี้นับว่าเป็นการเน้นย้ำถึงความสัมพันธ์ใกล้ชิดของภาครัฐและเอกชนไทย ซึ่งทั้ง 4 สภา (สภาหอฯ สภาอุตฯ สภาผู้ส่งออกทางเรือฯ และสมาคมธนาคารไทย) รวมถึงที่ปรึกษาภูมิภาคต่างๆ (Regional Advisors) ได้มาระดมสมองให้ข้อคิดเห็นอย่างเต็มที่ ซึ่งเรื่องเร่งด่วนคือได้สั่งการให้กระทรวงพาณิชย์เร่งจัดสรรบุคลากร ไม่ว่าจะเป็นข้าราชการ Local Staff และผู้แทนการค้าให้เหมาะสม ตลอดจนเพิ่มงบประมาณให้เพียงพอต่อการเจาะตลาดศักยภาพต่างๆ โดยเฉพาะ อาเซียน จีน ญี่ปุ่น ปรับบทบาทให้ทูตพาณิชย์ต้องทำงานเชิงยุทธศาสตร์มากยิ่งขึ้นต้องมีข้อมูลเชื่อมโยงทั้งการค้า การลงทุน และการประกอบธุรกิจในต่างประเทศ เพื่อแสวงหาโอกาสต่างๆ ให้กับผู้ประกอบการไทย โดยจะต้องทำงานร่วมกับ BOI อย่างใกล้ชิด
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์กล่าวว่าจะเร่งเดินหน้ากลยุทธ์พันธมิตรหุ้นส่วนยุทธศาสตร์(Strategic Partnership) เน้นสร้างผลประโยชน์ร่วมกัน โดยต่อยอดทั้งจากการเยือนต่างๆ ที่ผ่านมา ได้แก่ รัสเซีย อินเดีย อิหร่าน อังกฤษ ฝรั่งเศส อิตาลี และเยอรมนี รวมถึงการจัดคณะผู้แทนการค้าเพื่อเจาะตลาดใหม่ๆ ได้แก่ ไต้หวัน ตะวันออกกลาง ลาตินอเมริกา แอฟริกา และโดยเฉพาะอย่างยิ่งในเมืองเศรษฐกิจขนาดรองของจีน ซึ่งมีศักยภาพอย่างมาก
ที่สำคัญได้สั่งการให้กรมพัฒนาธุรกิจการค้า และกรมส่งเสริมการค้าระหว่างประเทศ ร่วมมือกันพัฒนาผู้ประกอบการฐานรากให้สามารถเจาะตลาดการค้าออนไลน์ให้ได้ ผ่านช่องทาง Thaitrade.com เชื่อมโยงเศรษฐกิจชุมชนเข้าสู่ตลาดโลก และให้กรมเจรจาการค้าระหว่าง ประเทศปรับเพิ่มภารกิจใหม่ โดยให้ช่วยหาโอกาสใหม่ๆ และPotential Partner ทางธุรกิจ ทั้งนี้ ได้มอบหมายให้กระทรวงเร่งบริหารจัดการข้อมูล Big Data จากทูตพาณิชย์ต่างๆ และทุกหน่วยงานภายในกระทรวง เพื่อให้ผู้ประกอบการได้ใช้ประโยชน์ตามความต้องการได้ทันที
นอกจากนี้ กระทรวงพาณิชย์ยังเล็งเห็นถึงความสำคัญของการส่งเสริมธุรกิจบริการ ควบคู่ไปกับการส่งเสริมการส่งออกสินค้า โดยเฉพาะกลุ่มธุรกิจบริการสร้างสรรค์Creative Economy และการส่งเสริมผู้ประกอบการไทยให้ออกไปลงทุน/ประกอบธุรกิจในต่างประเทศ ตลอดจนจะดำเนินการต่อเนื่องเพื่อผลักดันสินค้าเกษตรและอาหาร ตอกย้ำภาพลักษณ์ “ครัวไทยสู่ครัวโลก” ซึ่งจากการประชุมในวันนี้ มีความมั่นใจว่าการส่งออกไทยน่าจะขยายตัวได้ตามเป้าหมาย โดยกระทรวงพาณิชย์และภาคเอกชนจะทำงานร่วมกันอย่างใกล้ชิดอย่างต่อเนื่องเพื่อติดตามผลการ ทำงานให้เกิดเป็นรูปธรรมต่อไป

ที่มา : http://www.thaigov.go.th/news/contents/details/10205