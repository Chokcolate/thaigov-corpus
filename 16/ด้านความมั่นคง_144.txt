รัฐบาลไทย-ข่าวทำเนียบรัฐบาล-สภาทหารผ่านศึกยัน ไม่ทอดทิ้งทหารผ่านศึก เห็นชอบปรับเพิ่มค่าครองชีพ บรรเทาความเดือดร้อนแก่ผู้เสียสละเพื่อชาติที่พิการ ทุพลภาพ ให้มีคุณภาพชีวิตดีตามความเป็นจริง


วันพฤหัสบดีที่ 29 มีนาคม 2561
210
สภาทหารผ่านศึกยัน ไม่ทอดทิ้งทหารผ่านศึก เห็นชอบปรับเพิ่มค่าครองชีพ บรรเทาความเดือดร้อนแก่ผู้เสียสละเพื่อชาติที่พิการ ทุพลภาพ ให้มีคุณภาพชีวิตดีตามความเป็นจริง
สภาทหารผ่านศึกยัน ไม่ทอดทิ้งทหารผ่านศึก เห็นชอบปรับเพิ่มค่าครองชีพ บรรเทาความเดือดร้อนแก่ผู้เสียสละเพื่อชาติที่พิการ ทุพลภาพ ให้มีคุณภาพชีวิตดีตามความเป็นจริง
พล.ท.คงชีพ ตันตระวาณิชย์ โฆษกกห. เปิดเผยว่า เมื่อ 29 มี.ค.61 : 1000  พล.อ.ประวิตร วงษ์สุวรรณ รองนรม.และรมว.กห. ในฐานะนายกสภาทหารผ่านศึก ได้ประชุม สภาทหารผ่านศึก ครั้งที่ 1/61 โดยได้ร่วมกันพิจารณาให้ความช่วยเหลือในการยกระดับคุณภาพชีวิตของทหารผ่านศึกและครอบครัว ให้สอดคล้องกับสภาพสังคม เศรษฐกิจและค่าครองชีพที่สูงขึ้น เพื่อบรรเทาความเดือดร้อนและเป็นขวัญกำลังใจแก่ผู้ปฏิบัติหน้าที่ ทั้งทหาร ตำรวจและพลเรือน
ที่ประชุม เห็นชอบร่วมกันในการเพิ่มเงินสงเคราะห์ทหารผ่านศึกนอกประจำการ บัตรชั้น 1 ( ผู้ที่พิการทุพลภาพจากการปฏิบัติหน้าที่ , ผู้ที่ได้รับเหรียญกล้าหาญ , ผู้ที่ได้รับพระราชทานเครื่องราชอิสริยาภรณ์ อันมีศักดิ์รามาธิบดีด้วยความกล้าหาญ และครอบครัวผู้ที่เสียชีวิตในสนามรบ ) โดยให้เพิ่มเงินเลี้ยงชีพรายเดือน , เงินช่วยเหลือค่าครองชีพเพื่อผดุงเกียรติเป็นรายเดือน และเงินเชิดชูเกียรติ  จะมีผลตั้งแต่ 1 มิ.ย. 61 เป็นต้นไป สำหรับเงินช่วยเหลือครั้งคราว ที่ให้การสงเคราะห์แก่ทหารผ่านศึกนอกประจำการทุกชั้นบัตรและผู้ถือบัตรประจำตัวครอบครัวทหารผ่านศึก บัตรชั้นที่ 1 จะมีผลตั้งแต่ 1 ต.ค.61 เป็นต้นไป ทั้งนี้จะได้แก้ไขเพิ่มเติมข้อบังคับสภาทหารผ่านศึกและทหารนอกประจำการ พ.ศ. 2522 ให้มีผลบังคับใช้ตามกำหนด
สำหรับ การปรับเพิ่ม เงินช่วยเหลือรายเดือน แก่ทหารผ่านศึกนอกประจำการประเภท บัตร ชั้น 2,3 และ 4 ที่พิการทุพลภาพหรือพิการ  รวมทั้งเงินสงเคราะห์ค่ารักษาพยาบาลแก่ทหารผ่านศึกทุกชั้นบัตรและครอบครัว สภาทหารผ่านศึก ได้เห็นชอบแล้ว เมื่อ 28 ธ.ค.60 โดยจะมีผลบังคับใช้ ตั้งแต่ 1 มี.ค. 61 เป็นต้นไป  ทั้งนี้ การปรับเงินช่วยเหลือค่าครองชีพดังกล่าว จะช่วยบรรเทาความเดือดร้อน รวมทั้งยกระดับคุณภาพชีวิตและสร้างขวัญกำลังใจกับครอบครัวของ ทหาร ตำรวจและพลเรือน ที่เสียสละประโยชน์สุขส่วนตัวในการปกป้องประเทศชาติ ให้สามารถดำรงชีพอย่างพอเพียง

ที่มา : http://www.thaigov.go.th/news/contents/details/11166