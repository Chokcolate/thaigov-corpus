รัฐบาลไทย-ข่าวทำเนียบรัฐบาล-พม. จับมือภาคีเครือข่ายจัดงานวันสังคมสงเคราะห์โลกปี 61 มุ่ง "ส่งเสริมชุมชนและสิ่งแวดล้อมอย่างยั่งยืน” 


วันพฤหัสบดีที่ 29 มีนาคม 2561
336
พม. จับมือภาคีเครือข่ายจัดงานวันสังคมสงเคราะห์โลกปี 61 มุ่ง "ส่งเสริมชุมชนและสิ่งแวดล้อมอย่างยั่งยืน”
พม. จับมือภาคีเครือข่ายจัดงานวันสังคมสงเคราะห์โลกปี 61 มุ่ง "ส่งเสริมชุมชนและสิ่งแวดล้อมอย่างยั่งยืน”
วันนี้ (29 มี.ค.61) เวลา 09.00 น. ณ ศูนย์ประชุมสหประชาชาติ (UN) ถนนราชดำเนินนอก เขตพระนคร กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการประชุมวิชาการสวัสดิการสังคมและสังคมสงเคราะห์ภูมิภาคเอเชีย - แปซิฟิก ครั้งที่ 2 เนื่องในวันสังคมสงเคราะห์โลก ประจำปี 2561 ในหัวข้อ "การส่งเสริมชุมชนและสิ่งแวดล้อมอย่างยั่งยืน” (Promoting Community and Environmental Sustainability) ภายใต้ความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) สมาพันธ์นักสังคมสงเคราะห์ระหว่างประเทศ และภาคีความร่วมมือสังคมสงเคราะห์ในประเทศไทย โดยมีวัตถุประสงค์ เพื่อเผยแพร่การดำเนินงานสังคมสงเคราะห์ต่อสาธารณชนในระดับภูมิภาคเอเชีย – แปซิฟิก และเป็นเวทีแลกเปลี่ยนความคิดเห็นในการดำเนินงานด้านสังคมสงเคราะห์ สวัสดิการสังคม และพัฒนาสังคม ระหว่างผู้ปฏิบัติงานที่เกี่ยวข้องในระดับภูมิภาคเอเชีย – แปซิฟิก อีกทั้งเพื่อให้นักสังคมสงเคราะห์และผู้ปฏิบัติงานได้มีโอกาสแลกเปลี่ยนเรียนรู้ในการพัฒนางานต่อไป
กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) มีภารกิจสำคัญ ในการส่งเสริมสนับสนุนบทบาทของนักสังคมสงเคราะห์ ตามกฎหมายว่าด้วยการส่งเสริมการจัดสวัสดิการสังคม จึงได้ร่วมกับส่วนราชการและองค์กรเอกชนที่เกี่ยวข้องกำหนดจัดงานวันสังคมสงเคราะห์โลก โดยในส่วนของประเทศไทยได้จัดงานดังกล่าว มาตั้งแต่ปี พ.ศ. 2551 เป็นต้นมา ซึ่งมีการกำหนดหัวข้อเรื่องตามสถานการณ์ทางสังคม เพื่อเป็นประเด็นในการแสวงหา ทิศทางการพัฒนาสังคมร่วมกัน สำหรับงานวันสังคมสงเคราะห์โลกในครั้งนี้ มีการเชื่อมโยงกับเป้าหมายการพัฒนาที่ยั่งยืนขององค์การสหประชาชาติที่ผู้นำจากประเทศสมาชิกองค์การสหประชาชาติ จำนวน 193 ประเทศ ลงมติรับรองร่วมกัน โดยใช้เป็นวาระแห่งการพัฒนาของโลกในช่วงระยะเวลา 15 ปี (ค.ศ. 2016 - 2030) และกรอบในการดำเนินงานด้านการพัฒนาที่ประชาคมโลกตกลงร่วมกัน โดยมีเป้าหมาย 17 ข้อ
สำหรับการประชุมวิชาการครั้งนี้ มีผู้เข้าร่วมประชุมเป็นผู้ปฏิบัติงานด้านสวัสดิการสังคมและงานสังคมสงเคราะห์ จากองค์กรสาธารณประโยชน์ คณาจารย์ และนักศึกษา จากสถาบันที่มีการเรียนการสอนด้านสังคมสงเคราะห์ในประเทศ และภูมิภาคเอเชีย - แปซิฟิก จำนวนกว่า 600 คน โดยมีกิจกรรมสำคัญ ดังนี้ 1) ภาคเช้า ประกอบด้วย 1.1) ปาฐกถาพิเศษ "Social Development beyond SDCs” โดยผู้แทน UNESCAPS ประเทศไทย และ 1.2) การอภิปรายในหัวข้อเรื่อง "Promoting Community and Enviromental Workers Onward” โดยผู้แทนจากองค์กรสหพันธ์นักสังคมสงเคราะห์ระหว่างประเทศ (IFSW) สภาสังคมสงเคราะห์ระหว่างประเทศ (ICSW) สมาคมสภาการศึกษาสังคมสงเคราะห์ศาสตร์และสวัสดิการสังคมระหว่างประเทศ (IASSW) 2) ภาคบ่าย ประกอบด้วย 2.1) ปาฐกถาพิเศษ ในหัวข้อ "Reinforcing Social Protection in Promotioning Community and Environmental Sustainability” โดยผู้แทน UNICEF ประเทศไทย และ 2.2) การอภิปรายในหัวข้อ "Asia Pacific Stepping Forward on Promoting Community and Environmental Sustainability” โดย นายชินชัย ชี้เจริญ จากสภาสังคมสงเคราะห์ฯ Mr. Teoh Ai Hua จากมหาวิทยาลัยยูทารา ประเทศมาเลเซีย และผู้ช่วยศาสตราจารย์ภุชงค์ เสนานุช มหาวิทยาลัยธรรมศาสตร์
ทั้งนี้ การจัดประชุมวิชาการดังกล่าว นับว่าเป็นประโยชน์ต่อการรวบรวมองค์ความรู้ด้านสังคมสงเคราะห์ และสวัสดิการสังคม รวมทั้งการพัฒนามุมมองในการดำเนินงานให้ทันกับกระแสการเปลี่ยนแปลงของโลก และการขยายเครือข่ายความร่วมมือในการดำเนินงาน โดยในส่วนของกระทรวง พม. และภาคีเครือข่ายทั้งภาครัฐและเอกชนที่ดำเนินงานด้านการจัดสวัสดิการสังคมและสังคมสงเคราะห์ ย่อมมีโอกาสในการพัฒนาความร่วมมือ เพื่อขับเคลื่อนสังคมไปด้วยกันมากยิ่งขึ้น ด้วยการประสานพลังประชารัฐในระดับประเทศ สู่ระดับภูมิภาค และระดับนานาชาติต่อไป

ที่มา : http://www.thaigov.go.th/news/contents/details/11160