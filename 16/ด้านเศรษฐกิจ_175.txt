รัฐบาลไทย-ข่าวทำเนียบรัฐบาล-ออมสิน จัดโปรโมชั่นพิเศษ ลุยมหกรรมบ้านและคอนโดฯ ชู สินเชื่อเคหะดูแลบุพการี 0% นาน 1 ปี


วันพุธที่ 14 มีนาคม 2561
264
พิมพ์
ออมสิน จัดโปรโมชั่นพิเศษ ลุยมหกรรมบ้านและคอนโดฯ ชู สินเชื่อเคหะดูแลบุพการี 0% นาน 1 ปี
ธนาคารออมสิน ขนโปรโมชั่นสินเชื่อเคหะ ร่วมงานมหกรรมบ้านและคอนโดฯ ครั้งที่ 38 จัดขึ้นระหว่างวันที่ 15-18 มีนาคม 2561 ณ ศูนย์การประชุมแห่งชาติสิริกิติ์ ชูสินเชื่อเคหะกตัญญูดูแลบุพการี ดอกเบี้ย 0% นาน 1 ปี สินเชื่อเคหะ 0% 3 เดือน
วันที่ 15 มีนาคม 2561 นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ ได้ให้เกียรติเป็นประธานเปิดงานมหกรรมบ้านและคอนโดฯ ครั้งที่ 38 ซึ่งจัดขึ้นระหว่างวันที่ 15-18 มีนาคม 2561 ณ ศูนย์การประชุมแห่งชาติสิริกิติ์ โซน C ชั้น 1 และ 2 โดยธนาคารออมสินนำโปรโมชั่นพิเศษเข้าร่วมในงานนี้ด้วย
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ในงานมหกรรมบ้านและคอนโดฯ ครั้งที่ 38 ธนาคารออมสินได้จัดโปรโมชั่นพิเศษ สำหรับสินเชื่อเคหะของธนาคาร เพื่อเป็นทางเลือกให้แก่ผู้ที่กำลังตัดสินใจซื้อที่อยู่อาศัย หรือไถ่ถอนจำนองเพื่อลดภาระค่าใช้จ่ายดอกเบี้ย มีโปรแกรมสินเชื่อเคหะเลือกทำประกันชีวิตเพื่อประกันสินเชื่อ กรณีลูกค้าทั่วไป ปีที่ 1-3 อัตราดอกเบี้ยคงที่ MRR-3.35% ต่อปี (อัตราดอกเบี้ย MRR ของธนาคารออมสิน ปัจจุบัน = 7.00% ต่อปี) ปีที่ 4 เป็นต้นไป MRR-1% ต่อปี (เฉลี่ย 3 ปี = 3.650%) ส่วนผู้มีรายได้ประจำ 25,000 บาทขึ้นไป หรือกลุ่มผู้ประกอบวิชาชีพเฉพาะตามที่ธนาคารกำหนด อัตราดอกเบี้ย 0% นาน 3 เดือน เดือนที่ 4 ถึงสิ้นปีที่ 2 ดอกเบี้ย MRR-4.410% ต่อปี ปีที่ 3 MRR-2.533% ต่อปี และปีที่ 4 เป็นต้นไป MRR-1% ต่อปี (เฉลี่ย 3 ปี = 3.000%)
สำหรับลูกค้าที่ไม่ต้องการทำประกันชีวิตเพื่อประกันสินเชื่อ เดือนที่ 1-3 อัตราดอกเบี้ย 0.97% ต่อปี เดือนที่ 4-12 MRR-6.03% ต่อปี ปีที่ 2 MRR-2.20% ต่อปี ปีที่ 3 MRR-1.10% ต่อปี และปีที่ 4 เป็นต้นไป MRR-0.75% ต่อปี (เฉลี่ย 3 ปี =3.890%)
ทั้งนี้ หากลูกค้ายื่นความจำนงภายในงานได้รับการอนุมัติและจัดทำนิติกรรมสัญญาแล้วเสร็จภายในวันที่ 30 เมษายน 2561 ที่มีวงเงินกู้ 1.5 ล้านบาทขึ้นไป รับกระเป๋าเดินทางแบบพับได้ วงเงินกู้ตั้งแต่ 3 ล้านบาทขึ้นไป รับเพิ่ม Gift Card Home Pro มูลค่า 3,000 บาท (เฉพาะ 50 ท่านแรก) และวงเงินกู้ 5 ล้านบาทขึ้นไป รับเพิ่มบัตรเงินสดเซ็นทารา มูลค่า 5,000 บาท (เฉพาะ 50 ท่านแรก หรือจนกว่าของจะหมด)
ขณะเดียวกัน ธนาคารออมสินยังมี สินเชื่อเคหะกตัญญูดูแลบุพการี สินเชื่อเพื่อนำไปซื้อบ้านพร้อมที่ดินหรือคอนโดมีเนียม หรือซื้อที่ดินและปลูกสร้างอาคาร หรือซื้อที่ดินที่มีอาคารของผู้กู้หรือคู่สมรสปลูกสร้างอยู่แล้ว ปลูกสร้างหรือต่อเติม ซ่อมแซมอาคารในที่ดินซึ่งเป็นของผู้กู้หรือคู่สมรส รวมถึงรีไฟแนนซ์จากสถาบันการเงินอื่น โดยผู้กู้ต้องเป็นบุตรที่อุปการะเลี้ยงดูบิดาและ/หรือมารดาของตนเองหรือคู่สมรส ปู่ ย่า ตา ยาย ของตนเอง โดยต้องอาศัยอยู่ร่วมกับบิดา และ/หรือมารดา ปู่ ย่า ตา ยาย โดยมีชื่ออยู่ในทะเบียนบ้านเดียวกันไม่น้อยกว่า 1 ปี หรือมีหลักฐานการหักลดหย่อนภาษีค่าอุปการะเลี้ยงดูบิดา และ/หรือมารดา จากกรมสรรพากรไม่น้อยกว่า 1 ปีภาษี ทั้งนี้ ผู้กู้ได้รับอัตราดอกเบี้ยพิเศษ 0% นาน 1 ปี หลังจากนั้นอัตราดอกเบี้ยเฉลี่ย 4 ปี = 4% ต่อปี กรณีทำประกันชีวิตเพื่อประกันสินเชื่อ และอัตราดอกเบี้ยเฉลี่ย 4.125% ต่อปี กรณีไม่ทำประกันชีวิตเพื่อประกันสินเชื่อ

ที่มา : http://www.thaigov.go.th/news/contents/details/10774