รัฐบาลไทย-ข่าวทำเนียบรัฐบาล-พม. เปิดรับสมัครโครงการเรือเยาวชนเอเชียอาคเนย์ประจำปี 2561 ร่วมสานพลังเยาวชนอาเซียน-ญี่ปุ่น

วันพุธที่ 14 มีนาคม 2561
พม. เปิดรับสมัครโครงการเรือเยาวชนเอเชียอาคเนย์ประจำปี 2561 ร่วมสานพลังเยาวชนอาเซียน-ญี่ปุ่น
พม. เปิดรับสมัครโครงการเรือเยาวชนเอเชียอาคเนย์ประจำปี 2561 ร่วมสานพลังเยาวชนอาเซียน-ญี่ปุ่น
วันนี้ (14 มี.ค. 61) เวลา 13.00 น. กระทรวงการพัฒนาสังคมและความมั่นคงของมนุษย์ (พม.) แถลงข่าวเกี่ยวกับการดำเนินงานตามภารกิจของกระทรวง พม. ดังนี้ 1. การเปิดรับสมัครผู้เข้าร่วมโครงการเรือเยาวชนเอเชียอาคเนย์ประจำปี 2561 และประเทศไทยเป็นเจ้าภาพจัดโครงการมิตรภาพเยาวชนล้านช้าง-แม่โขง ณ มณฑลยูนนาน ประเทศจีน และเชียงใหม่ ระหว่างวันที่ 14 - 22 มีนาคม 2561 และ 2. ความคืบหน้าผลการตรวจสอบการทุจริตเงินสงเคราะห์คนไร้ที่พึ่งฯ โดยมี นางนภา เศรษฐกร อธิบดีกรมพัฒนาสังคมและสวัสดิการ และ นายมานิตย์ มณีธรรม รองอธิบดีกรมกิจการเด็กและเยาวชน ร่วมแถลงข่าว ณ ห้องประชุมชั้น 8 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
โครงการเรือเยาวชนเอเชียอาคเนย์ (Ship for Southeast Asian and Japanese Youth Program) เป็นโครงการตามข้อตกลงร่วมกันระหว่างรัฐบาลญี่ปุ่นกับรัฐบาลประเทศในเอเชียอาคเนย์ 5 ประเทศ ประกอบด้วย สาธารณรัฐอินโดนีเซีย มาเลเซีย สาธารณรัฐฟิลิปปินส์ สาธารณรัฐสิงคโปร์ และราชอาณาจักรไทย โดยประเทศญี่ปุ่นเป็นเจ้าของโครงการฯ และรับผิดชอบค่าใช้จ่ายส่วนใหญ่ สำหรับประเทศที่เข้าร่วมโครงการฯ รับผิดชอบค่าใช้จ่ายบางส่วน ในการคัดเลือก ฝึกอบรม และต้อนรับคณะเยาวชนของแต่ละประเทศ โดยในปี 2561 เรือเยาวชนเอเชียอาคเนย์ มีกำหนดนำเยาวชนจากกลุ่มประเทศอาเซียน ประเทศละ 28 คน และหัวหน้าคณะเยาวชน ประเทศละ 1 คน รวมทั้งเยาวชนจากประเทศญี่ปุ่น จำนวน 40 คน รวมทั้งสิ้น 330 คน ซึ่งทั้งหมดเดินทางไปกับเรือนิปปอน มารู โดยมีจุดเริ่มต้นของการเดินทาง ณ ประเทศญี่ปุ่น ต่อจากนั้นเรือจะแวะเยือนประเทศสมาชิกอาเซียน และระหว่างการเดินทาง มีการเข้าร่วมกิจกรรมต่างๆ ทั้งบนเรือและในประเทศที่เรือแวะเยือน รวมระยะเวลาประมาณ 50-52 วัน ทั้งนี้ กระทรวง พม. โดยกรมกิจการเด็กและเยาวชน (ดย.) ขอเชิญชวนเยาวชนที่สนใจสมัครเข้าร่วมโครงการดังกล่าว ตั้งแต่บัดนี้จนถึงวันที่ 30 มีนาคม 2561 และสามารถดูรายละเอียดเพิ่มเติมได้ที่ www.dcy.go.th
สำหรับโครงการมิตรภาพเยาวชนล้านช้าง - แม่โขง (Lanchang - Mekong Youth Friendship Program) เป็นอีกโครงการหนึ่งที่มุ่งพัฒนาศักยภาพเยาวชน โดยเฉพาะจากกลุ่มประเทศในแถบลุ่มแม่น้ำโขง 6 ประเทศ ได้แก่ ราชอาณาจักรกัมพูชา สาธารณรัฐประชาชนจีน สาธารณรัฐประชาธิปไตยประชาชนลาว สาธารณรัฐแห่งสหภาพ เมียนมา สาธารณรัฐสังคมนิยมเวียดนาม และราชอาณาจักรไทย ได้มีโอกาสแลกเปลี่ยนความคิดเห็นและสร้างเสริมประสบการณ์ ความรู้ในด้านต่างๆ ตลอดจนส่งเสริมการรวมกลุ่มของเยาวชน เพื่อสร้างประโยชน์ร่วมกันในอนุภูมิภาคลุ่มแม่น้ำโขง ซึ่งในปี 2561 นับเป็นโครงการฯ ครั้งที่ 13 ภายใต้หัวข้อ "เยาวชนสร้างสรรค์สื่อ : มิตรภาพกับความเชื่อใจ บนความมุ่งมั่นและพันธกิจของสื่อเยาวชน” (Convey Friendship and Promote the Mutual Trust - the Aspiration and Obligation of Youth Media) โดยมีเยาวชนจาก 6 ประเทศๆ ละ 10 คน และหัวหน้าคณะประเทศละ 1 คน จำนวนทั้งสิ้น 66 คน เข้าร่วมโครงการฯ ระหว่างวันที่ 14 - 22 มีนาคม 2561 ณ มณฑลยูนนาน ประเทศจีน และจังหวัดเชียงใหม่ ประเทศไทย

ที่มา : http://www.thaigov.go.th/news/contents/details/10755
