รัฐบาลไทย-ข่าวทำเนียบรัฐบาล-กรมทางหลวงดำเนินการศึกษาความเหมาะสมทางด้านเศรษฐกิจ วิศวกรรม และผลกระทบสิ่งแวดล้อม โครงการก่อสร้างทางเลี่ยงเมืองน่าน

วันพุธที่ 7 มีนาคม 2561
กรมทางหลวงดำเนินการศึกษาความเหมาะสมทางด้านเศรษฐกิจ วิศวกรรม และผลกระทบสิ่งแวดล้อม โครงการก่อสร้างทางเลี่ยงเมืองน่าน
กรมทางหลวง (ทล.) กระทรวงคมนาคม ดำเนินการศึกษาความเหมาะสมทางด้านเศรษฐกิจ วิศวกรรม และผลกระทบสิ่งแวดล้อม โครงการก่อสร้างทางเลี่ยงเมืองน่าน เพื่อแก้ไขปัญหาการจราจร และเสริมโครงข่ายการคมนาคมขนส่งในจังหวัดน่าน
โครงการก่อสร้างทางเลี่ยงเมืองน่านมีจุดเริ่มต้นจากทางหลวงหมายเลข 101 ห่างจากบ้านใหม่สันติภาพทางทิศเหนือ ประมาณ 500 เมตร แนวเส้นทางเบี่ยงไปทางทิศตะวันตก ตัดกับทางหลวงหมายเลข 1091 บริเวณศูนย์อาชีพแสดงเดือนน่าน บรรจบจุดปลายทางที่บ้านผาตูบ ระยะทางประมาณ 23.82 กิโลเมตร ซึ่ง ทล. อยู่ระหว่างการศึกษาความเหมาะสมของแนวเส้นทาง คาดว่าจะแล้วเสร็จประมาณเดือนสิงหาคม 2561 จากนั้นจะดำเนินการวิเคราะห์โครงการแผนการลงทุน สำรวจ และออกแบบ รวมทั้งของบประมาณการก่อสร้าง เพื่ออำนวยความสะดวกรวดเร็วในการเดินทาง และเพิ่มประสิทธิภาพการขนส่งสินค้า ส่งเสริมการค้าการลงทุนทั้งในภาคเกษตรกรรมและอุตสาหกรรมของประเทศไทย สู่ตลาดอินโดจีน รวมทั้งส่งเสริมการท่องเที่ยว สามารถสอบถามข้อมูลโครงการฯ เพิ่มเติมได้ที่ www.bypassnan.com โทรศัพท์ 0 2354 6668 ต่อ 23797

ที่มา : http://www.thaigov.go.th/news/contents/details/10591
