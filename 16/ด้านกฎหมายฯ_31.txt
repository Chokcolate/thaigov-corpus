รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมและพบปะผู้บริหาร บุคลากร และเยาวชน   ณ ศูนย์ฝึกและอบรมเด็กและเยาวชน เขต ๘ จ.สุราษฎร์ธานี


วันศุกร์ที่ 9 มีนาคม 2561
250
ม.ล.ปนัดดาฯ ตรวจเยี่ยมและพบปะผู้บริหาร บุคลากร และเยาวชน   ณ ศูนย์ฝึกและอบรมเด็กและเยาวชน เขต ๘ จ.สุราษฎร์ธานี
ม.ล.ปนัดดาฯ ตรวจเยี่ยมและพบปะผู้บริหาร บุคลากร และเยาวชน ณ ศูนย์ฝึกและอบรมเด็กและเยาวชน เขต ๘ จ.สุราษฎร์ธานี
เมื่อวันที่ ๙ มีนาคม ๒๕๖๑ เวลา ๑๐.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
เข้าตรวจเยี่ยม และพบปะผู้บริหาร ครูอาจารย์ นักสังคมสงเคราะห์ ฝ่ายปกครอง บุคลากร และเยาวชน
ณ ศูนย์ฝึกและอบรมเด็กและเยาวชน เขต ๘ จ.สุราษฎร์ธานี อ.เมือง จ.สุราษฎร์ธานี
สำหรับศูนย์ฝึกและอบรมแห่งนี้นอกจากจะมีกระบวนการฝึกอบรมและดูแลเด็กและเยาวชน
ตามคำพิพากษาหรือคำสั่งของศาล และตามนโยบายของกรมพินิจและคุ้มครองเด็กและเยาวชน
กระทรวงยุติธรรมแล้ว ยังมีการจัดกิจกรรมสำคัญต่างๆ เช่น
๑) กิจกรรมบรรพชา โดยคัดเลือกเด็กที่มีความประพฤติดี สมัครใจเข้าบรรพชา และมีการศึกษาธรรมวินัย
๒) กิจกรรมอาสาบำเพ็ญประโยชน์ จัดตกแต่งสถานที่ปรับปรุงสิ่งก่อสร้าง โดยร่วมกับมูลนิธิ Right to Play
๓) กิจกรรมแนะแนวและเตรียมความพร้อมก่อนเข้ารับการฝึกอบรม สำหรับเด็กและเยาวชนในสถานแรกรับ
สถานพินิจและคุ้มครองเด็กและเยาวชน จ.สุราษฎร์ธานี/นครศรีธรรมราช และภูเก็ต
โดยจัดกิจกรรมละลายพฤติกรรมพร้อมให้ข้อมูลเกี่ยวกับการฝึกอบรมฯ
ม.ล.ปนัดดา ฯ กล่าวว่า ขอให้เยาวชนยึดมั่นในพระราชปณิธานและคำสอนพระราชทานของ
พระบาทสมเด็จพระปรมินทรมหาภูมิพลอดุลยเดช
และพระบรมราโชบายของสมเด็จพระเจ้าอยู่หัวมหาวชิราลงกรณ บดินทรเทพยวรางกูร
ร่วมกันประพฤติปฏิบัติและดำรงรักษาคุณงามความดี มีความซื่อสัตย์สุจริต ความกตัญญู ความอดทน เสียสละ พอเพียง
มีความเพียรในการทำความดี และช่วยกันเสริมสร้างความรู้รักสามัคคีของผู้คนในสังคม
และประเทศชาติ สนองพระราชดำรัสในหลวงรัชกาลที่ ๙ ที่ทรงพระกรุณาพระราชทานให้แก่พสกนิกรชาวไทย
ได้ร่วมกันสร้างเสริมให้เกิดขึ้นและดำรงอยู่อย่างมั่นคงเข้มแข็ง และพัฒนาให้ชาติบ้านเมืองมีความเจริญรุ่งเรือง
ซึ่งการใช้เวลาอยู่ในสถานพินิจและคุ้มครองเด็กและเยาวชน  รวมถึงศูนย์ฝึกและอบรมเด็กและเยาวชน
มีเวลาค่อนข้างจำกัด ไม่ยาวนาน จึงอยากให้ทุกคนได้มีการปรับปรุงพัฒนาทัศนคติ
รวมถึงอุปนิสัยใจคอเป็นอันดับแรก ค้นหาต้นแบบของคนดีหรือแบบอย่างให้แก่ตนเองโดยไม่ชักช้า
และยึดถือบุคคลดังกล่าวเป็นเข็มทิศชีวิต นำเราสู่การดำรงชีวิตที่มีคุณภาพและประกอบด้วยคุณธรรม
ม.ล.ปนัดดา ฯ กล่าวเพิ่มเติมว่า เรื่องความมีระเบียบวินัย เป็นสิ่งที่ควรจะมุ่งมั่นปฏิบัติ
เรื่องธรรมชาติแห่งความดีที่เกิดมาพร้อมกับคนทุกคนและสามารถปฏิบัติได้โดยธรรมชาติ
เรื่องความเพียรทางการศึกษา ล้วนเป็นสิ่งที่ลูกหลานเยาวชนจะต้องร่วมกันเสริมสร้างเกียรติคุณ
ความชอบธรรมให้เกิดขึ้นแก่ชีวิตตนและครอบครัว ผมขอขอบพระคุณและฝากผู้บริหาร
ครูอาจารย์ ฝ่ายปกครอง และบุคลากรของสถานพินิจฯ และศูนย์ฝึกและอบรมฯ
ได้ช่วยกันคนละไม้คนละมือในการรักษามาตรฐานและคุณภาพของสถานพินิจฯ และศูนย์ฝึกและอบรมฯ
ให้เป็นที่ยอมรับและเชื่อมั่นศรัทธาของประชาชน

ที่มา : http://www.thaigov.go.th/news/contents/details/10663