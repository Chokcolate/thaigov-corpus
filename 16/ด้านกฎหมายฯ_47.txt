รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ 1/61 ในการฝึกอบรมจิตอาสาอย่างต่อเนื่อง


วันจันทร์ที่ 19 มีนาคม 2561
172
ม.ล.ปนัดดาฯ ปาฐกถาพิเศษให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ 1/61 ในการฝึกอบรมจิตอาสาอย่างต่อเนื่อง
ม.ล.ปนัดดาฯ ปาฐกถาพิเศษให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ 1/61 ในการฝึกอบรมจิตอาสาอย่างต่อเนื่อง
เมื่อวันศุกร์ที่ 16 มีนาคม 2561 เวลา 10.00 น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม กล่าวปาฐกถาพิเศษทางวิชาการให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ 1/61 ในการฝึกอบรมจิตอาสาอย่างต่อเนื่อง เป็นครั้งที่ 2 ณ กองพันฝึกส่วนหลัง เขตพระราชฐานในพระองค์ฯ ถนนวิภาวดีรังสิต กรุงเทพฯ
ม.ล.ปนัดดาฯ กล่าวว่า นับเป็นพระมหากรุณาธิคุณปกเกล้าปกกระหม่อม ที่ได้มาปฏิบัติหน้าที่บรรยายพิเศษเรื่องสถาบันพระมหากษัตริย์อันเป็นที่รักยิ่งของปวงชนชาวไทย สถาบันพระมหากษัตริย์ ทรงเป็นศูนย์รวมใจไทยทั้งชาติมาโดยตลอดระยะเวลาอันยาวนาน เป็นความรักความผูกพันของประชาชนชาวไทยที่ได้ก่อให้เกิดความเป็นปึกแผ่นและความมั่นคงแก่แผ่นดินตราบทุกวันนี้ ซึ่งพระมหากรุณาธิคุณ ของพระบาทสมเด็จพระปรมินทรมหาภูมิพลอดุลยเดช ที่ทรงพระราชทานความห่วงใยในเยาวชนและอนาคต ของชาติบ้านเมือง พระองค์ทรงมีพระราชดำรัสให้ช่วยกันเสริมสร้างคนดี มีความรู้ ประการสำคัญ คือ การมี “คุณธรรม” นอกจากนี้ ม.ล.ปนัดดาฯ กล่าวเพิ่มเติมว่า สมเด็จพระเจ้าพี่นางเธอ เจ้าฟ้ากัลยาณิวัฒนากรมหลวงนราธิวาสราชนครินทร์ เมื่อครั้งทรงเป็นทูลกระหม่อมเจ้าฟ้าอาจารย์ที่มหาวิทยาลัยธรรมศาสตร์ พระองค์ทรงมีพระเมตตาต่อนักศึกษาและลูกศิษย์ของพระองค์อย่างหาที่สุดมิได้ ทรงพระราชทานความรักความผูกพัน เช่น พระองค์ทรงโปรดให้นักศึกษานั่งประจำที่นั่งเดิมในห้องทรงบรรยายทุกครั้ง เพื่อจะสามารถจดจำหน้าตาและชื่อของลูกศิษย์ของพระองค์ท่านได้ และทรงมีรับสั่งกับลูกศิษย์อย่างสม่ำเสมอ โดยไม่ทรงถือพระองค์เลยแม้แต่น้อย พระราชจริยวัตรที่เรียบง่ายและงดงามทำให้นักศึกษา คณาจารย์ ตลอดจนบุคคลทั่วไปต่างมีความซาบซึ้งในพระเมตตาคุณและถวายความรักต่อพระองค์ด้วยความรู้สึกผูกพันใกล้ชิดเป็นอย่างยิ่ง
สมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10ได้ทรงมีพระมหากรุณาธิคุณพระราชทานพระบรมราโชบายด้านการศึกษา อันถือเป็นหัวใจที่จิตอาสาทุกท่านต้องช่วยกันเสริมสร้างแนวพระราชดำริด้านการศึกษานี้ให้เกิดความสำเร็จอย่างเป็นรูปธรรมตามอำนาจหน้าที่ความรับผิดชอบที่แต่ละคนพึงมีการศึกษามุ่งสร้างพื้นฐานให้แก่ผู้เรียน 4 ด้าน ได้แก่ มีทัศนคติที่ถูกต้องต่อบ้านเมือง คือ มีความรู้ความเข้าใจต่อชาติบ้านเมือง ยึดมั่นในศาสนา มั่นคงในสถาบันพระมหากษัตริย์ มีความเอื้ออาทรต่อครอบครัว และชุมชนของตน
มีพื้นฐานชีวิตที่มั่นคง มีคุณธรรมจริยธรรม คือ รู้จักแยกแยะ สิ่งที่ผิดกับสิ่งที่ชอบ และสิ่งที่ชั่วกับสิ่งที่ดี ให้ปฏิบัติแต่สิ่งที่ชอบและสิ่งที่ดีงาม ปฏิเสธสิ่งที่ผิดและสิ่งที่ชั่ว ช่วยกันเสริมสร้างคนดีแก่ชาติบ้านเมือง มีงานทำ คือ การมีสัมมาชีพอันสุจริต ได้แก่ การเลี้ยงดูอบรมบ่มสอนลูกหลานในครอบครัว การฝึกฝนอบรมในสถานศึกษา ต้องมุ่งให้เด็กและเยาวชนรักงาน มุ่งมั่นให้งานเกิดความสำเร็จ การฝึกฝนอบรมทั้งในหลักสูตรและนอกหลักสูตรต้องมีจุดมุ่งหมาย ให้ผู้เรียนทำงานเป็น และมีความชำนาญการ สนับสนุนให้ผู้สำเร็จหลักสูตรมีอาชีพ มีงานทำ จนสามารถเลี้ยงตัวเองและครอบครัว เป็นพลเมืองดีของชาติ ถือเป็นหน้าที่ของทุกคน ครอบครัว สถานศึกษา ส่วนราชการ และสถานประกอบการต้องส่งเสริมให้ทุกคนมีโอกาสทำหน้าที่เป็นพลเมืองดี ให้คนดีมีที่ยืน การเป็นพลเมืองดี คือเห็นอะไรที่จะทำเพื่อบ้านเมืองได้ก็ต้องทำ' เช่น งานอาสาสมัคร งานบำเพ็ญประโยชน์ งานสาธารณกุศลให้ทำด้วยความมีน้ำใจ ความเป็นสุภาพชน และความเอื้ออาทรต่อกันทั้งนี้ เพื่อให้อนาคตของชาติมีความเข้มแข็ง มีภูมิคุ้มกันที่ดี มีความมุ่งมั่นพากเพียรในการประพฤติปฏิบัติตนเป็นพลเมืองดีของสังคมและประเทศชาติ บ้านเมืองมีความมั่นคง พลเมืองในชาติมีความรู้รักสามัคคีดำรงชีวิตอยู่ร่วมกันด้วยความร่มเย็นเป็นสุข

ที่มา : http://www.thaigov.go.th/news/contents/details/10844