รัฐบาลไทย-ข่าวทำเนียบรัฐบาล-นายกรัฐมนตรีย้ำ ทุกฝ่ายที่เกี่ยวข้องดูแลอำนวยความสะดวกในการเดินทางให้กับประชาชนอย่างต่อเนื่องตลอดทั้งปี

วันอังคารที่ 10 เมษายน 2561
นายกรัฐมนตรีย้ำ ทุกฝ่ายที่เกี่ยวข้องดูแลอำนวยความสะดวกในการเดินทางให้กับประชาชนอย่างต่อเนื่องตลอดทั้งปี
พ.อ. อธิสิทธิ์ฯ ผู้ช่วยโฆษกประจำสำนักนายกรัฐมนตรี ระบุนายกรัฐมนตรีย้ำทุกฝ่ายที่เกี่ยวข้องดูแลความปลอดภัยและอำนวยความสะดวกในการเดินทางให้กับประชาชนอย่างต่อเนื่องตลอดทั้งปีไม่ใช่เฉพาะในช่วงเทศกาลต่าง ๆ เท่านั้น
วันนี้ (10 เม.ย. 61 ) เวลา 14.10 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีเน้นย้ำและให้ความสำคัญเกี่ยวกับการอำนวยความสะดวกและความปลอดภัยในการเดินทางให้กับประชาชนช่วงเทศกาลสงกรานต์ว่า การอำนวยความสะดวกดังกล่าวควรดำเนินการอย่างต่อเนื่องไม่ใช่เฉพาะในช่วงเทศกาลต่าง ๆ ที่มีวันหยุดยาวเท่านั้น  แต่ขอทุกคนให้ความสำคัญในเรื่องดังกล่าวตลอดทั้งปี เนื่องจากสถิติตัวเลขของประเทศไทยพบว่ายังมีการเกิดอุบัติเหตุทางถนนบ่อยครั้งตลอดทั้งปี
นอกจากนี้ นายกรัฐมนตรี ได้ขอบคุณเจ้าหน้าที่ที่เกี่ยวข้องทุกคนที่เสียสละดูแลและอำนวยความสะดวกให้กับประชาชนในช่วงวันหยุดยาว และขอให้ประชาชนทุกคนความร่วมมือกับเจ้าหน้าที่ที่ปฏิบัติหน้าที่ในช่วงเวลาดังกล่าวเพื่อให้การดูแลความปลอดภัยและการอำนวยความสะดวกต่าง ๆ เป็นไปด้วยความเรียบร้อยมีประสิทธิภาพและเกิดประโยชน์ต่อประชาชนโดยรวมด้วย
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11448
