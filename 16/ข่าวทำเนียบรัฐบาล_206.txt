รัฐบาลไทย-ข่าวทำเนียบรัฐบาล-ผลการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 4


วันพฤหัสบดีที่ 5 เมษายน 2561
321
พิมพ์
ผลการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 4
ผลการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 4
วันนี้ (5 เม.ย. 61)   เวลา 13.30 น. ณ ห้องประชุม301ตึกบัญชาการ1 ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี เป็นประธานประชุมคณะกรรมการขับเคลื่อนและปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุขครั้งที่ 1/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญดังนี้
ที่ประชุมเห็นชอบการเพิ่มคณะกรรมการการขับเคลื่อนและปฏิรูปฯ คณะที่ 4  ทั้งนี้ เพื่อให้ครอบคลุมทั้งสาธารณสุขและสังคม รวมทั้งเชื่อมโยงกับการดำเนินการของคณะกรรมการฯ ให้เป็นไปอย่างสอดคล้องกับยุทธศาตร์ชาติที่ 4 ด้านการสร้างโอกาสและความเสมอภาคทางสังคม ซึ่งกระทรวงสาธารณสุขและกระทรวงการพัฒนาสังคมและความมั่นคงของมนุษย์ได้มีการหารือร่วมกันในการกำหนดประเด็นการดำเนินงานเพิ่มเติมด้านสวัสดิการสังคมปรับปรุงชื่อคำสั่งคณะกรรมการฯจากเดิม “คณะกรรมการขับเคลื่อนและปฏิรูปการบริหารราชการแผ่นดิน คณะที่ 4 คณะกรรมการและปฏิรูปด้านสาธารณสุข” เปลี่ยนชื่อเป็น “คณะกรรมการขับเคลื่อนและปฏิรูปบริหารราชการแผ่นดิน คณะ4 คณะกรรมการขับเคลื่อนและปฏิรูปด้านสาธารณสุขและสังคม” เพื่อให้เกิดการขับเคลื่อนด้านสังคมเป็นไปอย่างมีประสิทธิภาพ ไม่ซ้ำซ้อนกับการทำงานคณะกรรมการขับเคลื่อนและปฏิรูปการบริหารราชการแผ่นดินคณะอื่น
ทั้งนี้ คณะกรรมการใหม่มีแนวทางการขับเคลื่อนและปฏิรูปด้านสาธารณสุขคือสร้างโอกาสการเข้าถึงบริการที่มีคุณภาพของรัฐให้ครอบคลุมและทั่วถึง การพัฒนาระบบหลักประกันทางสังคมให้มีประสิทธิภาพ ส่วนการปฏิรูประบบสวัสดิการสังคมกระทรวงการพัฒนาสังคมและความมั่งคงของมนุษย์ ได้มีการกำหนดขอบเขตของงานสวัสดิการสังคมด้านการประกันรายได้  การมีงานทำและมีสวัสดิการแรงงาน ความมั่งคงปลอดภัยในชีวิตและทรัพย์สิน  รวมไปถึงความมั่งคงทางสังคม นันทนาการ บริการทางสังคมของปัจเจกบุคคล โดยมีการขับเคลื่อนที่ต้องเร่งดำเนินการสเรื่องที่มีความสำคัญ  5 เรื่อง   ดังนี้ 1) การออม สวัสดิการ และการลงทุนเพื่อสังคม 2) การช่วยเหลือและเพิ่มขีดความสามารถกลุ่มผู้เสียเปรียบในสังคม 3) การจัดการข้อมูลและองค์ความรู้ทางสังคม 4) การพัฒนาระบบสร้างเสริมชุมชนเข้มแข็ง  และ5) การมีส่วนร่วม การเรียนรู้ การรับรู้ และการส่งเสริมกิจกรรมทางสังคม  โดยบูรณาการความร่วมมือกับหน่วยงานที่เกี่ยวข้อง ได้แก่ กระทรวงการคลัง กระทรวงแรงงาน กระทรวงมหาดไทย กระทรวงยุติธรรม กระทรวงการท่องเที่ยวและกีฬา กระทรวงดิิจิทัลเพื่อเศรษฐกิจและสังคม กระทรวงวัฒนธรรม กรุงเทพมหานคร และสำนักงานตำรวจแห่งชาติ โดยจะมีการร่างคำสั่งและการประชุมคณะอนุกรรมการฯ  เพื่อขับเคลื่อนการทำงานในโอกาสต่อไป
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11374