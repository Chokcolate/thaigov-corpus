รัฐบาลไทย-ข่าวทำเนียบรัฐบาล-กสร. เผย 6 เดือน นายจ้างจัดสวัสดิการแรงงานกว่า 7 พันแห่ง พบเงินโบนัสสูงสุด

วันจันทร์ที่ 23 เมษายน 2561
กสร. เผย 6 เดือน นายจ้างจัดสวัสดิการแรงงานกว่า 7 พันแห่ง พบเงินโบนัสสูงสุด
กรมสวัสดิการและคุ้มครองแรงงาน เผย 6 เดือนแรกปีงบ 61 ส่งเสริมนายจ้างจัดสวัสดิการให้แรงงานแล้ว 7,776 แห่ง พบเงินโบนัสพนักงาน จัดอาหารราคาถูก จัดชุดทำงานให้พนักงาน เป็นสวัสดิการที่แรงงาน ได้ประโยชน์สูงสุด
นายทศพล กฤตวงศ์วิมาน รองอธิบดีกรมสวัสดิการและคุ้มครองแรงงาน (กสร.) เปิดเผยว่า ในรอบ 6 เดือนแรกของปีงบประมาณ 2561 คือตั้งแต่วันที่ 1 ตุลาคม 60 ถึง 31 มีนาคม 61 กสร.ได้เข้าไปส่งเสริมให้สถานประกอบกิจการจัดสวัสดิการเพื่อแรงงานแล้ว 7,776 แห่ง ทั้งนี้ จากการเข้าไปส่งเสริม พบว่า สวัสดิการเป็นเงินที่แรงงานได้ประโยชน์สูงสุดคือ เงินโบนัสพนักงาน ซึ่งมีสถานประกอบกิจการจัดโบนัสเป็นสวัสดิการ 1,156 แห่ง ลูกจ้างได้รับประโยชน์ 61,084 คน คิดเป็นเงิน 363 ล้านบาท รองลงมาคือ จัดอาหารราคาถูกจำหน่ายให้พนักงาน 63 แห่ง ลูกจ้าง 10,046 คน เป็นเงิน 268 ล้านบาท และจัดชุดทำงานให้พนักงาน 3,330 แห่ง ลูกจ้าง 174,561 คน เป็นเงิน 100 ล้านบาท นอกจากนี้ยังมีสวัสดิการอื่น ๆ ได้แก่ จ่ายเงินค่าอาหาร จัดที่พัก เงินช่วยค่ารักษาพยาบาล จัดเงินกู้ยืม เงินช่วยเหลือค่าครองชีพ จัดอาหารให้ฟรี และจัดเลี้ยงสรรค์ประจำปี ตามลำดับ
นายทศพล กล่าวต่อว่า การจัดสวัสดิการนอกเหนือกฎหมายเป็นสวัสดิการที่นายจ้างจัดเพิ่มเติมขึ้น แสดงให้เห็นว่า นายจ้าง หรือสถานประกอบกิจการนั้น ๆ ให้ความความสำคัญกับการพัฒนาคุณภาพชีวิต   ของแรงงาน และครอบครัว เพื่อช่วยให้พวกเขามีขวัญกำลังใจในการทำงาน มีความเป็นอยู่ที่ดีขึ้น ซึ่งจะส่งผลต่อผลิตภาพแรงงานและความสำเร็จในการประกอบการของนายจ้างอีกทางหนึ่งด้วย

ที่มา : http://www.thaigov.go.th/news/contents/details/11674
