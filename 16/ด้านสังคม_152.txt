รัฐบาลไทย-ข่าวทำเนียบรัฐบาล-พม. รณรงค์เชิญชวนสังคมไทยรดน้ำขอพรผู้สูงอายุ เนื่องในวันผู้สูงอายุแห่งชาติ และวันแห่งครอบครัว พร้อมจัดโครงการแผ่นดินเดียวกัน น้อมนำกระแสพระราชดำรัส ร.9 “เข้าใจ เข้าถึง และพัฒนา”

วันพุธที่ 11 เมษายน 2561
พม. รณรงค์เชิญชวนสังคมไทยรดน้ำขอพรผู้สูงอายุ เนื่องในวันผู้สูงอายุแห่งชาติ และวันแห่งครอบครัว พร้อมจัดโครงการแผ่นดินเดียวกัน น้อมนำกระแสพระราชดำรัส ร.9 “เข้าใจ เข้าถึง และพัฒนา”
พม. รณรงค์เชิญชวนสังคมไทยรดน้ำขอพรผู้สูงอายุ เนื่องในวันผู้สูงอายุแห่งชาติ และวันแห่งครอบครัว พร้อมจัดโครงการแผ่นดินเดียวกัน น้อมนำกระแสพระราชดำรัส ร.9 “เข้าใจ เข้าถึง และพัฒนา”
วันนี้ (11 เม.ย.61) เวลา 13.30 น. กระทรวงการพัฒนาสังคมและความมั่นคงของมนุษย์ (พม.) แถลงข่าวเกี่ยวกับการดำเนินงานตามภารกิจสำคัญของกระทรวง พม. ได้แก่ 1) การรณรงค์เชิญชวนสังคมไทยรดน้ำขอพรผู้สูงอายุ เนื่องในวันผู้สูงอายุแห่งชาติ 2) การรณรงค์เนื่องในวันแห่งครอบครัว พ.ศ.2561 3) รายงานสถานการณ์ทางสังคม (การเฝ้าระวังเด็กในช่วงปิดเทอม) 4) กิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรม โครงการแผ่นดินเดียวกัน ปี 2561 และ 5) ความคืบหน้าผลการตรวจสอบการทุจริตเงินสงเคราะห์คนไร้ที่พึ่ง โดยมี นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาราชการแทน ปลัด พม.) เป็นประธานการแถลงข่าว พร้อมด้วย นางธนาภรณ์ พรมสุวรรณ อธิบดีกรมกิจการผู้สูงอายุ นายเลิศปัญญา บูรณบัณฑิต อธิบดีกรมกิจการสตรีและสถาบันครอบครัว นายสุทธิ จันทรวงษ์ รองอธิบดีกรมกิจการ เด็กและเยาวชน นางนภา เศรษฐกร อธิบดีกรมพัฒนาสังคมและสวัสดิการ และนางสุวรีย์ ใจหาญ ที่ปรึกษาวิชาการพัฒนาสังคม ร่วมแถลงข่าว ณ ห้องประชุมชั้น 8 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
จากกรณีที่โฆษกประจำสำนักนายกรัฐมนตรี แถลงภายหลังการประชุมคณะรัฐมนตรี (ครม.) ว่า ครม.เห็นชอบตามที่ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เสนอให้ผู้บริหารกระทรวง จำนวน 3 คน ออกจากราชการไว้ก่อน จากกรณีที่ถูกกล่าวหาว่าทุจริตเงินสงเคราะห์ผู้ยากไร้ ประกอบด้วย 1) นายพุฒิพัฒน์ เลิศเชาวสิทธิ์ ปลัดกระทรวง พม. 2) นายณรงค์ คงคำ รองปลัดกระทรวง พม. และ 3) นายธีรพงษ์ ศรีสุคนธ์ ผู้ตรวจราชการกระทรวง พม. ส่วนผู้ที่เกี่ยวข้องที่เหลืออยู่ในขั้นตอนการสอบสวนต่อไป
รัฐบาลได้ตระหนักถึงคุณค่าและความสำคัญของผู้สูงอายุ โดยได้มอบหมายกระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) เป็นกลไกสำคัญในการขับเคลื่อนนโยบายในการดำเนินงานด้านผู้สูงอายุร่วมกับหน่วยงานภาคีเครือข่ายภาครัฐ ภาคเอกชน และภาคประชาสังคม ตามแนวทางประชารัฐ เพื่อเตรียมความพร้อมสู่การเป็นสังคมสูงอายุ และได้กำหนดให้วันที่ 13 เมษายนของทุกปี เป็นวันผู้สูงอายุแห่งชาติ อีกทั้งได้มีการจัดให้มีกิจกรรมต่างๆ สำหรับผู้สูงอายุของทุกปี ซึ่งทางกระทรวง พม. ได้รณรงค์สร้างความตระหนักถึงคุณค่าและความสำคัญของผู้สูงอายุ โดยกำหนดให้ดอกลำดวน เป็นดอกไม้สัญลักษณ์ผู้สูงอายุ เนื่องจากลำดวนเป็นพืชยืนต้นที่มีอยู่มากในสวนสมเด็จพระศรีนครินทราบรมราชชนนี เป็นต้นไม้ที่ให้ความร่มเย็น มีอายุยืน มีใบเขียวตลอดปี ให้ร่มเงาดีและดอกมีสีนวล กลิ่นหอม กลีบแข็งไม่ร่วงง่าย เหมือนกับผู้ทรงวัยวุฒิที่คงคุณธรรมความดีงามไว้ให้เป็นแบบอย่างแก่ลูกหลานตลอดไป และขอเชิญชวนประชาชนร่วมรดน้ำขอพรผู้สูงอายุ เพื่อเป็นสิริมงคลเนื่องในเทศกาลสงกรานต์
เนื่องในวันที่ 14 เมษายน ของทุกปีเป็น "วันแห่งครอบครัว” กรมกิจการสตรีและสถาบันครอบครัว (สค.) ได้ร่วมกับสวนดุสิตโพล มหาวิทยาลัยสวนดุสิต ทำการสำรวจพฤติกรรมและกิจกรรมที่ประชาชนมักทำร่วมกับครอบครัวในช่วงเทศกาลวันสงกรานต์ ประจำปี 2561 โดยทำการสำรวจประชาชนที่พักอาศัยในกรุงเทพมหานครจำนวน 1,055 คน พบว่า ร้อยละ 43.7 มีแผนที่จะเดินทางกลับบ้านที่ต่างจังหวัด ร้อยละ 43.13 ไม่ได้เดินทางไปต่างจังหวัดเนื่องจากเป็นคนกรุงเทพฯ โดยกำเนิด, ต้องการพักผ่อนหรือท่องเที่ยวสงกรานต์ในกรุงเทพมหานคร, ต้องทำงาน ฯลฯ และร้อยละ 13.18 ได้มีการวางแผนไปท่องเที่ยว ทั้งในและต่างประเทศ โดยในประเทศประชาชนส่วนใหญ่นิยมไปจังหวัดระยองและเชียงใหม่เท่ากัน รองลงมาคือภูเก็ต ตามลำดับ ส่วนต่างประเทศ ส่วนใหญ่วางแผนที่จะเดินทางไปประเทศญี่ปุ่นมากที่สุด รองลงมาคือจีน และเกาหลีใต้ ตามลำดับ นอกจากนี้ ได้ทำการสำรวจความคิดเห็นของประชาชนเกี่ยวกับกิจกรรมที่ไม่ควรทำในช่วงวันสงกรานต์ ผ่านทางเครือข่าย Social Media เช่น Line, Facebook จำนวน 320 คน พบว่า ร้อยละ 32.50 เห็นว่าการดื่มสุราเป็นสิ่งที่ไม่ควรทำมากที่สุด รองลงมา คือ การเมาแล้วขับ คิดเป็นร้อยละ 17.50 และการทะเลาะวิวาท คิดเป็นร้อยละ 3.13 ตามลำดับ
สำหรับกิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรมโครงการแผ่นดินเดียวกัน เกิดจากกรมกิจการเด็กและเยาวชน (ดย.) ได้น้อมนำกระแสพระราชดำรัสของพระบาทสมเด็จพระปรมินทรมหาภูมิพลอดุลยเดช "เข้าใจ เข้าถึง และพัฒนา” มาเป็นแนวทางในการแก้ไขปัญหาและพัฒนาจังหวัดชายแดนภาคใต้ จึงได้ดำเนินงานโครงการแผ่นดินเดียวกันขึ้น เพื่อส่งเสริมประสบการณ์ พัฒนาทักษะชีวิตให้เด็กและเยาวชนให้เกิดการเรียนรู้ในการใช้ชีวิตร่วมกันท่ามกลางความหลากหลายของวัฒนธรรม ศาสนา และวิถีชีวิต ได้รับรู้ถึงความสงบสุขของประเทศไทย ในภูมิภาคอื่น ให้เกิดความสมานฉันท์ และเอื้ออาทรต่อกัน รวมทั้งเป็นการเตรียมสร้างกำลังคนรุ่นใหม่ให้ก้าวเข้าสู่สังคมที่เปลี่ยนแปลงในอนาคต เป็นการสร้างเครือข่ายเด็กและเยาวชนให้มีการพัฒนาตนเอง ครอบครัว และชุมชน อันจะส่งผลดีต่อการพัฒนาพื้นที่จังหวัดชายแดนภาคใต้ โดยการนำเด็กจากพื้นที่ 5 จังหวัดภาคใต้ (นราธิวาส ปัตตานี ยะลา สงขลา และสตูล) จำนวน 75 คน เจ้าหน้าที่ดูแลเด็ก จาก 5 จังหวัด ๆ 2 คน รวม 10 คน เด็กและครอบครัวรับรองในจังหวัดลพบุรี จำนวน 75 ครอบครัว รวมถึงวิทยากร และเจ้าหน้าที่ รวม 15 คน เข้ารับการอบรมเชิงปฏิบัติการ "การพัฒนาทักษะชีวิตเด็ก” ดำเนินการระหว่างวันที่ 20-24 เมษายน 2561 ณ สถานที่ฝึกอบรม จังหวัดลพบุรี และกิจกรรมแลกเปลี่ยนเรียนรู้ระหว่างภาค และการพักกับครอบครัวรับรอง ระหว่างวันที่ 25 เมษายน – 2 พฤษภาคม 2561 ณ ชุมชนในจังหวัดลพบุรี อีกทั้งมีการสรุปบทเรียนประเมินผล ระหว่างวันที่ 3-4 พฤษภาคม 2561 ณ สถานที่ฝึกอบรม กรุงเทพมหานคร
นอกจากนี้ กระทรวง พม. โดย นางสุวรีย์ ใจหาญ ที่ปรึกษาวิชาการพัฒนาสังคม ได้มีการรายงานสถานการณ์ทางสังคมประเด็นการเฝ้าระวังเด็กในช่วงปิดเทอมโดย ในช่วงไตรมาสที่ 1 ปี 2561 (มกราคม-มีนาคม 2561) พบว่า สถานการณ์ด้านเด็กและเยาวชน มีประเด็นสำคัญ 2 ประเด็นที่ควรเตือนสังคมให้เฝ้าระวัง ในช่วงปิดเทอมและเทศกาลสงกรานต์ คือ อุบัติเหตุบนท้องถนน และเด็กจมน้ำเสียชีวิต สำหรับในปีที่ผ่านมา มีสถิติภาพรวมการเกิดอุบัติเหตุบนท้องถนนสูงถึง 84,943 ราย มีผู้เสียชีวิต 8,616 ราย เพิ่มขึ้นถึงร้อยละ 9.3 และในช่วงต้นปี 2561 สถิติยังไม่ลดลง จากข้อมูลของกรมป้องกันและบรรเทาสาธารณภัยกระทรวงมหาดไทย พบว่าเด็กอายุ 15-19 ปี ประสบอุบัติเหตุสูงสุดเมื่อเทียบกับวัยอื่นๆ ร้อยละ 73 มีสาเหตุมาจากการขับขี่รถจักรยานยนต์และไม่สวมหมวกนิรภัย และสำหรับอุบัติเหตุจมน้ำ เป็นอีกสาเหตุหนึ่งของการเสียชีวิตของเด็กไทยอายุต่ำกว่า 14 ปี ที่ผ่านมา มีเด็กเสียชีวิตจากอุบัติเหตุจมน้ำ เกือบ 700 รายต่อปี และในช่วงต้นปี 2561 มีเด็กประสบอุบัติเหตุจมน้ำ 397 คน เสียชีวิต 51 คน กลุ่มเด็กที่ต้องเฝ้าระวังคือ เด็กอายุต่ำกว่า 5 ปี 5-6 ปี และ10- 14 ปี เดือนที่ประสบอุบัติเหตุมากที่สุด คือ เดือนตุลาคม เมษายน และมีนาคม ทั้งนี้ กระทรวง พม. จึงขอเชิญชวนผู้เกี่ยวข้องทุกฝ่ายร่วมกันลดอุบัติเหตุในเด็กในช่วงเทศกาลสงกรานต์และช่วงปิดเทอม ด้วยการป้องกัน ลดปัจจัยเสี่ยง เริ่มจากความไม่ประมาท ตระหนักในความปลอดภัยบนท้องถนน ร่วมกันเตือนภัยและรณรงค์ให้สังคมตระหนักถึงความเสี่ยง ความร้ายแรงของอุบัติเหตุในเด็กย่างทั่วถึงและต่อเนื่อง

ที่มา : http://www.thaigov.go.th/news/contents/details/11480
