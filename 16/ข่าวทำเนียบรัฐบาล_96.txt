รัฐบาลไทย-ข่าวทำเนียบรัฐบาล-รองนายกรัฐมนตรี เยี่ยมชมศูนย์ฝึกทักษะด้านวิชาชีพของเยอรมัน

วันจันทร์ที่ 12 มีนาคม 2561
รองนายกรัฐมนตรี เยี่ยมชมศูนย์ฝึกทักษะด้านวิชาชีพของเยอรมัน
รองนายกรัฐมนตรี เยี่ยมชมศูนย์ฝึกทักษะด้านวิชาชีพของเยอรมัน
เมื่อวันที่ 9 มีนาคม 2561 เวลา 10.30 น. ที่เมืองอาเคน(Aachen) สหพันธ์สาธารณรัฐเยอรมนี พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะและนางสาวพรรณนภา  จันทรารมย์ กงสุลใหญ่ ณ นครแฟรงค์เฟิร์ต ได้เดินทางไปยัง Meister Education Development ซึ่งเป็นศูนย์ฝึกทักษะด้านวิชาชีพของเมืองอาเคน เพื่อเยี่ยมชมการฝึกและการเรียนในศูนย์ฯ ดังกล่าว ซึ่งมีโครงการความร่วมมือทางการศึกษากับมหาวิทยาลัยเทคโนโลยีราชมงคล และได้มีการส่งคณะอาจารย์ในสาขาวิชาทางด้านวิศวกรรมศาสตร์ไปเข้ารับการเรียนและการฝึกในศูนย์ดังกล่าวมาแล้วหลายรุ่น โดยคณะของรองนายกรัฐมนตรีได้พบกับนาย Karl Winkels ประธานกรรมการบริหารศูนย์ฯ  นาย Thomas Hintz ประธานกรรมการบริหารด้านการต่างประเทศ และนาง Nicole Tomys รองประธานกรรมการบริหาร ซึ่งมาให้การต้อนรับและนำชมสถานที่ โดยคณะของรองนายกรัฐมนตรีได้พบกับคณะอาจารย์ของมหาวิทยาลัยเทคโนโลยีราชมงคล จำนวน 19 คนที่กำลังศึกษาตามโครงการอบรมครู Thai –German Meister สาขา Automotive Training Programme ซึ่งเป็นหนึ่งในสามสาขาวิชาที่ร่วมกันดำเนินการ นอกจากนั้นยังได้ไปเยี่ยมชมการทำงานของศูนย์ฝึกอบรมอาชีพให้กับผู้กระทำผิดในรัฐอาเคน พร้อมแลกเปลี่ยนข้อคิดเห็นเกี่ยวกับการฝึกอบรมอาชีพให้กับผู้ต้องขังอีกด้วย
สำหรับการเดินทางไปดูงานของ พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรมและคณะในครั้งนี้เป็นไปตามคำเชิญของ Meister Education Development ซึ่งเป็นศูนย์ฝึกทักษะด้านวิชาชีพที่มีความสำคัญในการฝึกอบรมทักษะด้านวิชาชีพให้แก่ชาวเยอรมันและชาวต่างชาติที่ประสงค์จะประกอบวิชาชีพในสาขาต่าง ๆ ในเยอรมัน โดยการเชิญรองนายกรัฐมนตรีของไทยไปในครั้งนี้ ในฐานะที่เป็นรองนายกรัฐมนตรีที่กำกับดูแลงานทางด้านการยุติธรรมและสำนักงานมาตรฐานวิชาชีพซึ่งเป็นองค์กรมหาชนของไทย
หมายเหตุ : วันและเวลาในข่าว เป็นวันและเวลาท้องถิ่นของสหพันธ์สาธารณรัฐเยอรมัน
.................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/10682
