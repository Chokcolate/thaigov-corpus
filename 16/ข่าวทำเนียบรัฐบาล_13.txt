รัฐบาลไทย-ข่าวทำเนียบรัฐบาล-โฆษกรัฐบาลระบุการจัดทำ SEA ถึงความเหมาะสมในการสร้างโรงไฟฟ้าถ่านหิน อ.เทพา ให้เลือกผู้ที่เป็นกลางซึ่งทั้งสองฝ่ายยอมรับ หากผลศึกษาชี้ไม่เหมาะสมให้ยกเลิกโครงการ 


วันอังคารที่ 20 กุมภาพันธ์ 2561
646
พิมพ์
โฆษกรัฐบาลระบุการจัดทำ SEA ถึงความเหมาะสมในการสร้างโรงไฟฟ้าถ่านหิน อ.เทพา ให้เลือกผู้ที่เป็นกลางซึ่งทั้งสองฝ่ายยอมรับ หากผลศึกษาชี้ไม่เหมาะสมให้ยกเลิกโครงการ
โฆษกรัฐบาลระบุการจัดทำ SEA ถึงความเหมาะสมในการสร้างโรงไฟฟ้าถ่านหิน อ.เทพา ให้เลือกผู้ที่เป็นกลางซึ่งทั้งสองฝ่ายยอมรับ หากผลศึกษาชี้ไม่เหมาะสมให้ยกเลิกโครงการ เพื่อให้ผลการศึกษาได้ข้อมูลที่สอดคล้องกับความเป็นจริง
วันนี้ (20 ก.พ. 61 ) เวลา 13.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวถึงกรณีให้กระทรวงพลังงานดำเนินการจัดทำการประเมินสิ่งแวดล้อมระดับยุทธศาสตร์ (Strategic Environmental Assessment: SEA) ในพื้นที่จังหวัดกระบี่ และอำเภอเทพา จังหวัดสงขลา ถึงความเหมาะสมในการสร้างโรงไฟฟ้าถ่านหินว่า การดำเนินการดังกล่าวเป็นการจัดทำรายงานผลกระทบสิ่งแวดล้อมในระดับยุทธศาสตร์ ซึ่งเป็นระดับที่สูงขึ้นกว่าการดำเนินการแบบเดิม เพื่อให้ผู้ที่เห็นต่างเกิดความรู้สึกสบายใจว่าได้มีการทำรายงานผลกระทบสิ่งแวดล้อมในทางยุทธศาสตร์ในพื้นที่ดังกล่าวว่ามีความเหมาะสมในการสร้างโรงไฟฟ้าถ่านหินหรือไม่ ซึ่งหากผลการศึกษา SEA ออกมาเห็นว่ามีความเหมาะสม ถึงจะให้ไปศึกษา EHIA และหากผลการศึกษาผลกระทบออกมาเห็นว่าไม่เหมาะสมก็ให้ยกเลิกโครงการไป
ทั้งนี้ ผู้ที่การดำเนินการศึกษาจะต้องเลือกผู้ที่มีความเป็นกลางและทั้ง 2 ฝ่ายยอมรับ กลุ่มผู้ที่เห็นต่างกับรัฐมนตรีว่าการกระทรวงพลังงานก็ได้เห็นชอบตรงกัน
สำหรับในส่วนของคดีที่มีการฟ้องร้องกันนั้น นายกรัฐมนตรี  ได้กล่าวว่า ขอให้หน่วยงานที่เกี่ยวข้องพิจารณาในรายละเอียดของคดีความ อย่าดูแต่เพียงเรื่องของความคิดเห็นที่แตกต่างกัน เพราะวันนี้ทั้งสองฝ่ายต่างเข้าใจในเจตนารมณ์ร่วมกัน เพียงแต่ต้องการให้ผลการศึกษาได้ข้อมูลที่สอดคล้องกับความเป็นจริงเพื่อจะได้ตกลงร่วมกันในวันข้างหน้าว่าจะดำเนินการอย่างไรต่อไป
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10218