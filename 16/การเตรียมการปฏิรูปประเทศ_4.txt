รัฐบาลไทย-ข่าวทำเนียบรัฐบาล-ประธานกรรมการปฏิรูปประเทศด้านการเมือง ด้านการป้องกันและปราบปรามการทุจริตและประพฤติมิชอบ และด้านพลังงาน 


วันพฤหัสบดีที่ 15 มีนาคม 2561
263
พิมพ์
ประธานกรรมการปฏิรูปประเทศด้านการเมือง ด้านการป้องกันและปราบปรามการทุจริตและประพฤติมิชอบ และด้านพลังงาน
ประธานกรรมการปฏิรูปประเทศด้านการเมือง ด้านการป้องกันและปราบปรามการทุจริตและประพฤติมิชอบ และด้านพลังงาน
วันนี้ (15 มีนาคม 2561) เวลา 11.00 น ณ ตึกนารีสโมสร ทำเนียบรัฐบาล นายเอนก เหล่าธรรมทัศน์ ประธานคณะกรรมการปฏิรูปประเทศด้านการเมือง พร้อมด้วยนายปานเทพ กล้าณรงค์ราญ ประธานคณะกรรมการปฏิรูประเทศด้านการป้องกันและปราบปรามการทุจริตและประพฤติมิชอบ และนายพรชัย รุจิประภา ประธานคณะกรรมการปฏิรูปประเทศด้านพลังงาน สรุปสาระสำคัญ ดังนี้
นายปานเทพ กล้าณรงค์ราญ กล่าวว่า ปัญหาการทุจริตคอร์รัปชั่นเป็นปัญหาที่หยั่งรากลึกในสังคมไทยนานนับหลายสิบปี โดยปัญหาอยู่ในลักษณะซับซ้อนและทับซ้อนหลายปัญหา ซึ่งแต่ละปัญหาล้วนเป็นปัจจัยที่เกื้อหนุนกันและกัน ซึ่งปัจจัยที่ก่อให้เกิดปัญหาดังกล่าว มาจากปัญหาการทุจริตที่รุนแรงมากทั้งในเชิงพฤติการณ์และพื้นที่ โดยรูปแบบของการทุจริตจากเดิมที่เน้นการทุจริตทางตรงเปลี่ยนรูปแบบมาสู่การทุจริตเชิงนโยบาย โดยมีการแก้กฎหมาย ระเบียบ หรือกำหนดนโยบาย เพื่อเอื้อประโยชน์ให้แก่ตนเองและพวกพ้องมากยิ่งขึ้น การใช้อำนาจเอื้อประโยชน์ และการทำลายกลไกการตรวจสอบ เป็นต้น ประกอบกับกลไกภาครัฐไม่ได้ปฏิบัติงานภายใต้กรอบธรรมภิบาล ไม่มีการระงับยับยั้งปัญหาในระดับปฎิบัติ ปัญหาไม่ได้รับการแก้ไขอย่างมีประสิทธิภาพและเป็นไปอย่างล่าช้า เนื่องจากไม่มีการบูรณาการการทำงานร่วมกันระหว่างหน่วยงานที่เกี่ยวข้อง ส่งผลให้การปราบปรามการทุจริตไม่ได้ผล โครงสร้างหลักของประเทศไม่ว่าจะเป็นโครงสร้างทางการเมือง เศรษฐกิจ สังคม และระบบราชการอ่อนแอลง
นายปานเทพ กล้าณรงค์ราญ กล่าวย้ำว่า คณะกรรมการปฏิรูปประเทศด้านการป้องกันและปราบปรามการทุจริตและประพฤติมิชอบ ได้นำเจตนารมณ์และบทบัญญัติที่เกี่ยวข้องในรัฐธรรมนูญแห่งราชอาณาจักรไทย สภาพปัญหาการทุจริตและพฤติมิชอบในปัจจุบัน รายงานผลการศึกษาต่าง ๆ ที่เกี่ยวข้อง รวมทั้งความคิดเห็นและข้อเสนอแนะจากทุกภาคส่วนในสังคม ไม่ว่าจะเป็นหน่วยงานของรัฐ ภาคเอกชน ภาคประชาสังคม และภาคประชาชนมาประกอบการพิจาณายกร่างแผนการปฏิรูปประเทศด้านการป้องกันและปราบการทุจริตและประพฤติมิชอบ โดยกำหนดผลอันพึงประสงค์ไว้ 6 ข้อ ดังนี้
1. ให้มีการส่งเสริมสนับสนุน และให้ความรู้แก่ประชาชนเกี่ยวกับการทุจริตประพฤติมิชอบ รวมทั้งให้มีกฎหมายในการส่งเสริมให้ประชาชนรวมตัวกันเป็นพลังในการต่อต้านการทุจริจประพฤติมิชอบและชี้เบาะแสเมื่อพบเห็นการกระทำความผิด โดยรัฐมีมาตรการสนับสนุนและคุ้มครองผู้ชี้เบาะแสด้วย
2. ให้มีมาตรการควบคุม กำกับ ติดตาม การบริหารจัดการของหน่วยงานภาครัฐ และภาคเอกชน โดยเฉพาะการปฏิบัติหน้าที่ด้วยความซื่อตรง (Integrity) สุจริตของบุคลากร ใช้ดุลยพินิจโดยสุจริต ภายใต้กรอบธรรมาภิบาลและการกำกับกิจการที่ดีอย่างแท้จริง
3. ให้มีการเปิดเผยข้อมูลข่าวสารภาครัฐให้ประชาชนสามารถเข้าถึงและตรวจสอบได้ และสนับสนุนแนวร่วมปฎิบัติของภาคเอกชนในการต่อต้านการทุจริต เพื่อขจัดปัญหารการทุจริตที่เกี่ยวข้องกับการติดต่อกับหน่วยงานภาครัฐ
4. ยกระดับการบังคับใช้มาตรการทางวินัย มาตรการทางปกครอง หรือมาตรการทางกฎหมายต่อเจ้าพนักงานของรัฐที่ถูกกล่าวหาว่า ประพฤติมิชอบหรือกระทำการทุจริตและประพฤติมิชอบอย่างเคร่งครัด
5. ปรับปรุงประสิทธิภาพการบังคับใช้กฎหมายในกระบวนการยุติธรรมทุกขั้นตอน ทั้งแพ่งและอาญาให้รวดเร็ว รุนแรง เด็ดขาด เป็นธรรม เสมอภาค โดยเฉพาะมีการจัดทำและบูรณาการฐานข้อมูลคดีทุจริต ตลอดจนเร่งรัดการติดตามนำทรัพย์สินที่เกิดจากการกระทำผิด ทั้งในประเทศและต่างประเทศให้ตกเป็นของแผ่นดิน และในกรณีที่ยังไม่มีกฎหมายที่สอดคล้องกับมาตรฐานสากล ก็ให้เร่งบัญญัติเพิ่มเติม
6. ให้มีกลไกที่เหมาะสมในการประสานงานป้องกันและปราบปรามการทุจริต ประพฤติมิชอบ ในระดับนโยบาย ยุทธศาสตร์ และการขับเคลื่อนนโยบายและยุทธศาสตร์ เพื่อให้ประเทศไทยปลอดทุจริต
ทั้งนี้ เพื่อให้การดำเนินการตามแผนการปฏิรูปประเทศด้านการป้องกันและปราบปรามการทุจริตและประพฤติมิชอบให้เป็นไปอย่างมีประสิทธิภาพ จึงได้กำหนดประเด็นการปฎิรูปออกเป็น 4 ด้าน ได้แก่ 1. ด้านการป้องกันและเฝ้าระวัง 2. ด้านการป้องปราม 3. ด้านการปราบปราม และ 4. ด้านการบริหารจัดการ
ตอนท้ายของการแถลงข่าว นายปานเทพ กล้าณรงค์ราญ กล่าวว่า คณะกรรมการปฏิรูปประเทศด้านการป้องกันและปราบปรามการทุจริตและประพฤติมิชอบได้กำหนดประเด็นที่จะดำเนินการโดยเร่งด่วน ดังนี้
1. ด้านการป้องกันและเฝ้าระวัง โดยสนับสนุนการรวมตัวของภาคประชาชน ให้มีการร่วมตรวจสอบและเฝ้าระวัง ด้วยการออกกฎหมายรองรับการราวมตัวของภาคประชาชน และจัดให้มีการเปิดเผยข้อมูลข่าวสารภาครัฐ โดยเฉพาะรูปแบบ “Digital Platform” เพื่อให้ประชาชนได้รับทราบข้อมูลอันจะเป็นประโยชน์ต่อการเฝ้าระวัง
2. ด้านการปราบปราม ด้วยการจัดกลไกการแก้ไขปัญหาความเดือดร้อนของประชาชน โดยเร่งแก้ไขปัญหาและตรวจสอบพฤติการณ์ตามข้อร้องเรียนหรือแจ้งเบาะแสของภาคประชาชน หากพบการกระทำทุจริตให้ดำเนินการตามกฏหมายเพื่อนำมาลงโทษโดยเร็ว พร้อมทั้งลดการใช้ดุลพินิจของเจ้าหน้าที่ ด้วยการลดขั้นตอนการทำงานที่ไม่จำเป็น กำหนดและเผยแพร่ขั้นตอน วิธีการ และเอกสารที่เกี่ยวข้องกับการดำเนินการให้ชัดเจน ตลอดจนเร่งรัดการตรากฎหมาย เกี่ยวกับผลประโยชน์ขัดกันระหว่างประโยชน์ส่วนบุคคลกับประโยชน์ส่วนรวมด้วย
​
นายเอนก เหล่าธรรมทัศน์ ประธานกรรมการปฎิรูปประเทศด้านการเมือง ได้แถลงการจัดทำแผนการปฎิรูปประเทศด้านการเมือง สรุปสาระสำคัญ ดังนี้
คณะกรรมการฯ ได้มีแนวคิดในการปฎิรูปประเทศด้านการเมืองที่เกิดจากประสบการณ์ของประเทศไทย ซึ่งสภาวการณ์ทางการเมืองตลอดระยะเวลาที่ผ่านมาประเทศไทยยังไม่สามารถพัฒนาการเมืองการปกครองในระบอบประชาธิปไตยอันมีพระมหากษัตริย์ทรงเป็นประมุขให้มั่นคง มีความชอบธรรม มีประสิทธิภาพ และเกิดประสิทธิผลให้กับคนในประเทศได้อย่างเป็นรูปธรรม
ดังนั้น เป้าหมายประการสำคัญของการปฎิรูปประเทศด้านการเมืองของประเทศไทยในขณะนี้ ได้แก่ การธำรงไว้ซึ่งการปกครองในระบอบประชาธิปไตยอันมีพระมหากษัตริย์ทรงเป็นประมุขที่มีความมั่นคง มีความชอบธรรม มีประสิทธิภาพและประสิทธิผล ก่อให้เกิดประโยชน์สุขแก่ประเทศชาติ บ้านเมืองและประชาชน อย่างไรก็ตาม เพื่อให้เกิดผลสัมฤทธิ์ดังกล่าว ในการปฎิรูปการเมืองของไทยในขณะนี้จึงไม่ควรยึดติดหรือเคร่งครัดกับทฤษฎี แนวคิด รูปแบบ และกติกาประชาธิปไตยของประเทศตะวันตกมากจนเกินไป แต่ควรมีความยืดหยุ่น โดยผสมผสานกับวิถีแบบตะวันออก และประสบการณ์ของประเทศไทยที่ผ่านมาร่วมด้วย
นอกจากนี้ แนวคิด วัฒนธรรม และอุปนิสัยของคนไทยก็ยังเป็นพื้นฐานดั้งเดิมที่สามารถนำมาปรับใช้เพื่อเป็นประโยชนืในการปฏิรูปด้านการเมือง และเสริมสร้างความเป็นประชาธิปไตยได้เช่นกัน อาทิ วัฒนธรรมของคนไทยที่มีความยืดหยุ่น ประนีประนอม การมีระบบอาวุโส รู้แพ้รู้ชนะ รู้อภัย ซึ่งเป็นพื้นฐานที่ดียิ่งสำหรับประชาธิปไตย โดยการดำเนินการทางการเมืองไม่เป็นคู่ขัดแย้ง ไม่เป็นปรปักษ์ ไม่แบ่งฝักแบ่งฝ่าย อันเป็นประโยชน์ต่อการแก้ปัญหาความขัดแย้งโดยสันติวิธี และช่วยเสริมสร้างการรู้รักสามัคคีของสังคมไทย
ประธานกรรมการปฏิรูปประเทศด้านการเมือง กล่าวย้ำว่า คณะกรรมการฯ จึงได้กำหนดเรื่องและประเด็นในการปฎิรูปไว้ 5 ประเด็นสำคัญ เพื่อให้การปฎิรูปบังเกิดผลสัมฤทธิ์ตามที่กำหนดไว้ในรัฐธรรมนูญฯ ประกอบด้วย 1. การเสริมสร้างวัฒนธรรมทางการเมืองและการมีส่วนร่วมของประชาชนในระบอบประชาธิปไตยอันมีพระมากษัตริย์ทรงเป็นประมุข 2. กลไกการแก้ไขปัญหาความขัดแย้งโดยสันติวิธีและการรู้รักสามัคคีของสังคมไทย 3. การกระจายอำนาจ การปกครองส่วนท้องถิ่น และการจัดสรรทรัพยากรที่เป็นธรรม 4. การเลือกตั้งที่สุจริตและเที่ยงธรรมเพื่อการปฎิรูปประเทศ และ 5.การสร้างรัฐธรรมาธิปไตย
ทั้งนี้ หากการปฏิรูปประเทศด้านการเมืองดังกล่าวประสบความสำเร็จตามผลสฤทธิ์ที่ตั้งไว้แล้ว ก็จะทำให้เกิดการพัฒนาประเทศในมิติอื่น ๆ ตามไปด้วย อีกทั้งยังเป็นการเสริมสร้างให้การปฎิรูปประเทศในด้านอื่น ๆ สำเร็จลุล่วงด้วยเช่นกัน ส่งผลให้ประเทศชาติและสังคมจะมีการพัฒนาอย่างยั่งยืน ประชาชนในชาติจะมีการพัฒนาทางด้านวัตถุและจิตใจที่สมดุลกัน มีความสุข มีคุณภาพชีวิตและความเป็นอยู่ที่ดีขึ้น เกิดความเป็นธรรมและความเท่าเทียมกันในสังคมอย่างแท้จริง
ดร.พรชัย รุจิประภา ประธานกรรมการปฏิรูปประเทศด้านพลังงาน แถลงข่าวว่า จากความสำคัญของภาคพลังงานต่อเศรษฐกิจและการขับเคลื่อนยุทธศาสตร์ชาติ  พลังงานถือเป็นสาขาการผลิตที่สำคัญ ในการขับเคลื่อนเศรษฐกิจของประเทศไทย โดยมูลค่าผลิตภัณฑ์มวลรวมด้านพลังงาน 10 ปีที่ผ่านมา พบว่ามีสัดส่วนโดยเฉลี่ยต่อ GDP สูงถึงร้อยละ 16 มีการลงทุนในแต่ละปีกว่า 500,000 ล้านบาท สัดส่วนของผู้ถือหุ้นพลังงาน ในตลาดหลักทรัพย์ ร้อยละ 23  และที่สำคัญพลังงานถือเป็นต้นทุนการผลิตของทุกสาขาการผลิตรวมทั้งครัวเรือนถึงร้อยละ  12  นอกจากนี้ พลังงาน ยังมีการส่งรายได้ให้ภาครัฐเพื่อใช้ในการพัฒนาประเทศสูงถึงประมาณ 300,000 ล้านบาทต่อปี
ทั้งนี้ หากรัฐบาลสามารถแก้ไขปัญหาและปรับเปลี่ยนทิศทางการพัฒนาพลังงานใหม่ “พลังงาน” จะกลายเป็นเครื่องมือสำคัญที่จะทำให้ประเทศบรรลุเป้าหมาย ในการเพิ่มขีดความสามารถการแข่งขันของประเทศ ตามเป้าหมายยุทธศาสตร์ชาติ 20 ปี  โดยขยายการลงทุนทั้งโครงสร้างพื้นฐานภาครัฐ และการลงทุนอุตสาหกรรมพลังงานของเอกชนโดยเฉพาะในกลุ่มอุตสาหกรรมใหม่  (New S-curve) อาทิ ปิโตรเคมีระยะที่ 4 ระบบกักเก็บพลังงาน และยานยนต์ไฟฟ้า ซึ่งจะมีมูลค่าลงทุนเพิ่มอีกอย่างน้อย 300,000 ล้านบาท ภายใน 2-3 ปีช่วยผลักดันให้ไทยมีโอกาสก้าวสู่ประเทศที่พัฒนาแล้ว ที่มีรายได้ต่อหัวเฉลี่ยมากกว่า 15,000 ดอลลาร์  หรือประมาณ 471,300 บาทต่อปี [ค่าเงินดอลล่าร์ = 31.42 บาท (ณ 7 ก.พ. 61)]  และสามารถเพิ่มอัตราการขยายตัว GDP เฉลี่ยไม่ต่ำกว่าร้อยละ 5 ต่อปี  อีกทั้ง การสนับสนุนการใช้พลังงานอย่างมีประสิทธิภาพและพลังงานทดแทน ยังส่งผลดีต่อการลดผลกระทบจากภาวะโลกร้อนตามข้อตกลงระหว่างประเทศอีกด้วย
ประธานกรรมการปฏิรูปประเทศด้านพลังงาน กล่าวเพิ่มเติมว่า ปัจจุบันประเทศไทยยังมีความเสี่ยงในการจัดหาพลังงาน ตลาดไม่เอื้อต่อการแข่งขัน การเปลี่ยนแปลงเทคโนโลยีใหม่ที่มีผลต่อการใช้และการจัดหายังไม่มีการประเมินผลกระทบและการกำหนดทิศทางพัฒนาที่ชัดเจน  ตลอดจนการบริหารจัดการภาครัฐที่ผ่านมา ขาดการยอมรับของประชาชนก่อให้เกิดความขัดแย้ง นำไปสู่การชะงักของการลงทุนอย่างเห็นได้ชัด  คณะปฏิรูปฯ จึงจัดทำโรดแมปการปฏิรูป ระยะ  5 ปี (พ.ศ.2561- 2565) เพื่อมุ่งปรับการบริหารจัดการพลังงานของภาครัฐใหม่ ที่เน้นการมีส่วนร่วมของประชาชนและแยกบทบาทหน่วยนโยบาย กำกับ และปฏิบัติ ออกจากกัน เพื่อลดการแทรกแซงเชิงนโยบาย พร้อมดำเนินการได้อย่างโปร่งใสและตรวจสอบได้  โดยปรับรูปแบบการวางแผนจัดหาพลังงานเพื่อสร้างความมั่นคงด้านพลังงาน ปรับโครงสร้างกิจการพลังงานให้มีการแข่งขันเพิ่มขึ้น พัฒนาพลังงานทดแทนเพื่อเป็นทางเลือกให้ประชาชนมีอิสระด้านพลังงานในการผลิตเอง ใช้เอง เหลือขาย ตลอดจนผลักดันการสร้างฐานรายได้ใหม่ของประเทศจากอุตสาหกรรมพลังงาน
ประธานกรรมการปฏิรูปประเทศด้านพลังงาน กล่าวย้ำว่า สำหรับการดำเนินการตามโรดแมปการปฏิรูปในปี 2561 ภายหลังที่มีการประกาศบังคับใช้ในช่วงเดือนเมษายน 2561 นี้  คาดว่าหน่วยงานต่างๆ ที่เกี่ยวข้อง จะต้องเริ่มดำเนินการตาม Action Plan ซึ่งมี 17 ประเด็นปฏิรูป ใน 6 ด้าน โดยประเด็นสำคัญที่เป็นการเปลี่ยนแปลงอย่างชัดเจน อาทิ
ริเริ่มการเสนอพื้นที่ตั้งโรงไฟฟ้าจากประชาชนเป็นครั้งแรก โดยการปฏิรูปกำหนดให้การจัดตั้งโรงไฟฟ้าขนาดใหญ่ มีเงื่อนไขว่าต้องมีการพิจารณาพื้นที่ตั้งโรงไฟฟ้าที่ประชาชนมีส่วนร่วม ในการนำเสนอผ่านการรับรองจังหวัดและคณะกรรมการที่เกี่ยวข้อง  โดยในปี 2561 จะต้องจัดตั้งคณะกรรมการระดับชาติ เพื่อกำหนดสิทธิประโยชน์ เกณฑ์ออกประกาศเชิญชวนให้ประชาชนเสนอพื้นที่ และทำความเข้าใจกับประชาชนในพื้นที่ ก่อนดำเนินการตามกระบวนการให้ได้พื้นที่ภายในปี 2562 และรองรับการลงทุนโรงไฟฟ้าใน PDP ที่ปรับปรุงใหม่
ปรับปรุงแผนพัฒนากำลังการผลิตไฟฟ้า (PDP) ใหม่ พิจารณาการจัดหาเชื้อเพลิงให้มีความเหมาะสม จัดทำแผนที่คํานึงถึงความสมดุลรายภาค โดยในปี 2561 จะจัดตั้งคณะอนุกรรมการเพื่อมาศึกษาสัดส่วนโรงไฟฟ้าฐานค่าความต้องการไฟฟ้า ศักยภาพแหล่งผลิต และต้นทุนรายภาค  โดยการจัดทำแผน PDP  ใหม่ ซึ่งจะต้องผ่านการรับฟังความคิดเห็น และได้รับการยอมรับจากทุกภาคส่วนภายในปีที่ 2 เพื่อนำไปสู่การลงทุนโครงสร้างพื้นฐานพลังงานตามแผนใหม่ในปีที่ 3
ขยายการลงทุนและสร้างฐานเศรษฐกิจใหม่ด้วยอุตสาหกรรมพลังงาน ในปี 2561 จะกำหนดมาตรการสนับสนุนการลงทุนด้านพลังงานทดแทน อาทิ  ไม้โตเร็วสำหรับโรงไฟฟ้าชีวมวล โซลาร์รูฟเสรี และจัดตั้งคณะกรรมการระดับชาติ เพื่อเร่งกำหนดมาตรการสนับสนุนการลงทุนอุตสาหกรรมปิโตรเคมีที่มีมูลค่าการลงทุนในปัจจุบันรวม 1 ล้านล้านบาท  ในพื้นที่โครงการพัฒนาระเบียงเศรษฐกิจพิเศษภาคตะวันออก หรือ EEC ให้สามารถขยายการลงทุนเพิ่มอีก 300,000 ล้านบาท ภายในปี 2565  ตลอดจนสามารถกำหนดทิศทางลงทุน และพัฒนา  ยานยนต์ไฟฟ้า และระบบกักเก็บพลังงานของประเทศที่ได้รับการยอมรับจากผู้ลงทุน โดยการลงทุนที่เกิดขึ้นภายในระยะเวลาปี 2565  จะส่งผลต่อการเพิ่มขีดความสามารถของประเทศ สร้างงาน สร้างรายได้  และคุณภาพชีวิตที่ดีขึ้นของประชาชน
อีกทั้ง เร่งออกกฎหมายและส่งเสริมการใช้พลังงานอย่างมีประสิทธิภาพ  โดยในปี 2561 จะเร่งรัดสนับสนุนหน่วยงานผลักดันให้มีการใช้มาตรการบริษัทจัดการพลังงาน (ESCO) สำหรับหน่วยงานภาครัฐ  การใช้ข้อบัญญัติเกณฑ์มาตรฐานอาคารด้านพลังงาน (Building Energy Code: BEC)  เพื่อให้อาคารที่จะก่อสร้างหรือดัดแปลงขึ้นในประเทศไทย ต้องมีการใช้พลังงานเป็นไปตามมาตรฐานที่กำหนด  “คณะกรรมการปฏิรูปประเทศด้านพลังงาน ได้เข้ามาทำหน้าที่ปฏิรูปด้านพลังงาน ด้วยเล็งเห็นถึงโอกาสของการใช้พลังงาน เป็นกลไกหลักในการขับเคลื่อนเศรษฐกิจ และเพิ่มขีดความสามารถการแข่งขันของประเทศ หากแต่การเดินตามขั้นตอนต่างๆ ของโรดแมปจะประสบความสำเร็จได้หรือไม่นั้น จำเป็นอย่างยิ่งที่ต้องได้รับความร่วมมือจากทั้งหน่วยงานภาครัฐหลายๆ แห่ง  ที่ต้องบูรณาการความร่วมมือกันอย่างเข้มข้นขึ้น ภาคเอกชนและองค์กรต่างๆ ซึ่งต้องร่วมกันเป็นกลไกในการสนับสนุน และที่สำคัญที่สุด คือ ภาคประชาชน เพราะการปฏิรูปฯ ทั้งหมดจะไม่สามารถประสบผลสัมฤทธิ์ได้ ถ้าประชาชนส่วนใหญ่ไม่เห็นด้วย คณะกรรมการปฏิรูปฯ จึงต้องเร่งทำความเข้าใจในโรดแมปดังกล่าวอย่างต่อเนื่อง เพื่อให้เกิดความร่วมมือปฏิรูปด้านพลังงานไปพร้อมๆ กัน”

ที่มา : http://www.thaigov.go.th/news/contents/details/10789