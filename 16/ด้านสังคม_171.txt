รัฐบาลไทย-ข่าวทำเนียบรัฐบาล-พม. จับมือภาคีเครือข่ายลงนามความร่วมมือทางวิชาการด้านการนิเทศงานสังคมสงเคราะห์ มุ่งสร้างสังคมคุณภาพตามแผนยุทธศาสตร์ชาติระยะ 20 ปี

วันพฤหัสบดีที่ 19 เมษายน 2561
พม. จับมือภาคีเครือข่ายลงนามความร่วมมือทางวิชาการด้านการนิเทศงานสังคมสงเคราะห์ มุ่งสร้างสังคมคุณภาพตามแผนยุทธศาสตร์ชาติระยะ 20 ปี
พม. จับมือภาคีเครือข่ายลงนามความร่วมมือทางวิชาการด้านการนิเทศงานสังคมสงเคราะห์ มุ่งสร้างสังคมคุณภาพตามแผนยุทธศาสตร์ชาติระยะ 20 ปี
วันนี้ (19 เม.ย.61) เวลา 10.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการลงนามบันทึกข้อตกลงความร่วมมือทางวิชาการด้านการนิเทศงานสังคมสงเคราะห์ ระหว่างกระทรวงการพัฒนาสังคมและความมั่นคงของมนุษย์ (พม.) กับสภาวิชาชีพสังคมสงเคราะห์ คณะสังคมสงเคราะห์ศาสตร์ มหาวิทยาลัยธรรมศาสตร์ คณะสังคมสงเคราะห์ศาสตร์และสวัสดิการสังคม มหาวิทยาลัยหัวเฉียวเฉลิมพระเกียรติ สมาคมนักสังคมสงเคราะห์แห่งประเทศไทย ณ ห้องประชุม ชั้น 7 อาคารซีพี ทาวเวอร์ เอ ถนนพญาไท กรุงเทพฯ
กระทรวงการพัฒนาสังคมและความมั่นคงของมนุษย์ (พม.) มีสายงานสังคมสงเคราะห์เป็นวิชาชีพหลักในการนำบริการด้านสวัสดิการสังคมสู่ประชาชน ด้วยการรับผิดชอบดูแลช่วยเหลือกลุ่มเป้าหมาย ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม ตั้งแต่ต้นทาง กลางทาง และปลายทาง ปัจจุบันการปฏิบัติหน้าที่ของนักสังคมสงเคราะห์มีบทบาทหน้าที่เพิ่มมากขึ้น และทำงานครอบคลุมหลายด้าน ประกอบกับมีกฎหมายที่เกี่ยวข้องหลายฉบับ อาทิ พระราชบัญญัติส่งเสริมการจัดสวัสดิการสังคม พ.ศ. 2546 และที่แก้ไขเพิ่มเติม และพระราชบัญญัติวิชาชีพสังคมสงเคราะห์ พ.ศ. 2556 ได้กำหนดหน้าที่ของนักสังคมสงเคราะห์ในการปฏิบัติงาน ซึ่งเกี่ยวข้องกับการป้องกันและแก้ไขปัญหาให้กับประชาชน โดยเฉพาะผู้ประสบปัญหาในการดำรงชีวิต ให้สามารถดำรงชีวิตได้อย่างปกติสุข รวมทั้งประมวลกฎหมายวิธีพิจารณา ความอาญา เรื่องการสืบพยานเด็ก พนักงานเจ้าหน้าที่ตามกฎหมายคุ้มครองเด็ก กฎหมายคุ้มครองผู้ถูกกระทำด้วยความรุนแรงในครอบครัว กฎหมายการป้องกันและปราบปรามการค้ามนุษย์
ทั้งนี้ กระทรวง พม. ได้มอบหมายให้สำนักงานส่งเสริมและสนับสนุนวิชาการ (สสว.) ดำเนินการจัดตั้งคณะทำงานในการพัฒนาระบบการนิเทศงานสังคมสงเคราะห์ ให้มีความเชื่อมโยงเป็นไปในทิศทางเดียวกับการดำเนินงานสภาวิชาชีพสังคมสงเคราะห์สำหรับการกำกับ ติดตาม และประเมินผล รวมทั้งส่งเสริมและพัฒนาองค์ความรู้ มาตรฐาน จรรยาบรรณ และคุณภาพการจัดบริการ ให้เป็นไปตามเจตนารมณ์ของกฎหมาย เพื่อสร้างสังคมคุณภาพตามแผนยุทธศาสตร์ชาติระยะ 20 ปี โดยมีสำนักงานส่งเสริมและสนับสนุนวิชาการ 1 (สสว.1) เป็น สสว.หนึ่งในสิบสองแห่งทั่วประเทศ ที่รับผิดชอบเขตพื้นที่ 4 จังหวัด ได้แก่ จังหวัดนนทบุรี ปทุมธานี พระนครศรีอยุธยา และสระบุรี ซึ่งมีอำนาจหน้าที่ในการ วิเคราะห์ วิจัย ส่งเสริม และสนับสนุนงานด้านวิชาการ เพื่อสร้างุองค์ความรู้และข้อมูลสารสนเทศที่สอดคล้องกับบริบทของพื้นที่ รวมทั้งการนิเทศงาน ติตามประเมินผล และประสานความร่วมมือตามแนวทางประชารัฐร่วมกับหน่วยงานภายในกระทรวง พม. องค์กรปกครองส่วนท้องถิ่น องค์กรภาคเอกชน และประชาชน
สำหรับการลงนามข้อตกลงความร่วมมือทางวิชาการด้านการนิเทศงานสังคมสงเคราะห์ครั้งนี้ ประกอบด้วย 6 หน่วยงาน ได้แก่ 1) กระทรวง พม. 2) สภาวิชาชีพสังคมสงเคราะห์ 3) คณะสังคมสงเคราะห์ศาสตร์ มหาวิทยาลัยธรรมศาสตร์ 4) คณะสังคมสงเคราะห์ศาสตร์และสวัสดิการสังคม มหาวิทยาลัยหัวเฉียวเฉลิมพระเกียรติ 5) สมาคมสภาการศึกษาสังคมสงเคราะห์ศาสตร์และสวัสดิการสังคมไทย และ 6) สมาคมนักสังคมสงเคราะห์แห่งประเทศไทย ซึ่งนับว่าเป็นโอกาสอันดีที่หน่วยงานด้านสังคมสงเคราะห์จะได้บูรณาการความร่วมมือกันเพื่อสร้างสังคมคุณภาพตามแผนยุทธศาสตร์ชาติระยะ 20 ปี โดยมีประเด็นทางวิชาการที่สำคัญ ได้แก่ 1) การส่งเสริม พัฒนา ขับเคลื่อนและติดตามงานด้านการนิเทศงานสังคมสงเคราะห์ 2) การส่งเสริม สนับสนุนความร่วมมือทางวิชาการด้านการนิเทศงานสังคมสงเคราะห์ ตลอดจนการพัฒนาบุคลากรผู้นิเทศงาน และองค์กรเครือข่ายด้านสังคมสงเคราะห์ 3) การพัฒนาคุณภาพการจัดบริการด้านสวัสดิการสังคมและสังคมสงเคราะห์ ตามแนวทางพระราชบัญญัติวิชาชีพสังคมสงเคราะห์ พ.ศ. 2556 และพระราชบัญญัติส่งเสริมการจัดสวัสดิการสังคม พ.ศ.2546 และที่แก้ไขเพิ่มเติม 4) การอบรม สัมมนา แลกเปลี่ยนเรียนรู้ องค์ความรู้ นวัตกรรมและการศึกษาดูงาน และ และ 5) ความร่วมมืออื่นๆ ที่เกี่ยวข้องกับงานสังคมสงเคราะห์

ที่มา : http://www.thaigov.go.th/news/contents/details/11615
