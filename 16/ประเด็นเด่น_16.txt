รัฐบาลไทย-ข่าวทำเนียบรัฐบาล-อธิบดีกรมบัญชีกลางชี้แจง กรณีปัญหาบัตรสวัสดิการแห่งรัฐที่มีการเพิ่มวงเงิน ไม่สามารถใช้ชำระสินค้าได้

วันศุกร์ที่ 9 มีนาคม 2561
อธิบดีกรมบัญชีกลางชี้แจง กรณีปัญหาบัตรสวัสดิการแห่งรัฐที่มีการเพิ่มวงเงิน ไม่สามารถใช้ชำระสินค้าได้
อธิบดีกรมบัญชีกลางชี้แจง กรณีปัญหาบัตรสวัสดิการแห่งรัฐที่มีการเพิ่มวงเงิน ไม่สามารถใช้ชำระสินค้าได้
เมื่อวันที่ 2 มีนาคม 2561 นางสาวสุทธิรัตน์ รัตนโชติ อธิบดีกรมบัญชีกลาง กรมบัญชีกลาง กระทรวงการคลัง ชี้แจงกรณีปัญหาบัตรสวัสดิการแห่งรัฐที่มีการเพิ่มวงเงิน ไม่สามารถใช้ชำระสินค้าได้  ซึ่งมีสาระสำคัญว่า ประชาชนส่วนหนึ่งที่ใช้บัตรสวัสดิการแห่งรัฐ กลุ่มที่ประสงค์จะพัฒนาตนเอง เพื่อเพิ่มวงเงินบัตร นำบัตรมาซื้อสินค้าอุปโภค-บริโภคที่ร้านวงศ์มังกร ถ.ไชยณรงค์ เขตเทศบาลนคร จ.นครราชสีมา แต่บัตรไม่สามารถใช้การได้ เนื่องจากวงเงินในบัตรไม่มีการปรับยอดเพิ่ม มีเพียงผู้ที่ใช้บัตรที่ไม่ต้องการเพิ่มวงเงินเท่านั้นที่ยังซื้อสินค้าได้ตามปกติ และกรณีที่นางประคอง สิงห์ใหญ่ ประชาชน ต.หนองบัวศาลา อ.เมือง จ.นครราชสีมา ระบุผู้นำชุมชนให้ลงทะเบียน เพื่อเพิ่มวงเงินในบัตรจาก 300 เป็น 500 บาท แต่ปรากฏไม่เป็นไปตามนั้น เช่นเดียวกับนายเกสร ปล้องงูเหลือม ประชาชน ต.หัวทะเล อ.เมือง ระบุได้ยื่นคำร้องขอเพิ่มวงเงินตามที่รัฐบาลประชาสัมพันธ์ แต่เหตุใดไม่สามารถใช้สิทธิ์จากบัตรได้
ข้อเท็จจริง : ตามที่ได้มีการเผยแพร่ว่ามีประชาชนส่วนหนึ่งที่ใช้บัตรสวัสดิการแห่งรัฐ ในกลุ่มที่ประสงค์จะพัฒนาตนเองเพื่อเพิ่มวงเงินในบัตร เมื่อนำบัตรไปซื้อสินค้าอุปโภค-บริโภค แต่บัตรสวัสดิการแห่งรัฐไม่สามารถใช้ได้ เนื่องจากไม่มีการปรับยอดวงเงินในบัตรเพิ่ม มีเพียงผู้ที่ใช้บัตรสวัสดิการแห่งรัฐที่ไม่ต้องการเพิ่มวงเงินเท่านั้นที่ยังซื้อสินค้าได้ตามปกติ
กรมบัญชีกลางขอชี้แจงว่า หลังจากที่กระทรวงการคลังเปิดให้ผู้มีบัตรสวัสดิการแห่งรัฐแสดงความประสงค์จะพัฒนาตนเองในแบบประเมินและเมนูการพัฒนารายบุคคล ซึ่งจะได้รับวงเงินค่าซื้อสินค้าอุปโภคบริโภคที่จำเป็น สินค้าเพื่อการศึกษาและวัตถุดิบเพื่อเกษตรกรรม จากร้านธงฟ้าประชารัฐ และร้านอื่นๆ ที่กระทรวงพาณิชย์กำหนด เพิ่มเติมจากวงเงินเดิม โดยผู้มีสิทธิให้ความสนใจแสดงความประสงค์จะพัฒนาตนเองแล้ว ระหว่างวันที่ 1 – 28 กุมภาพันธ์ 2561 กว่า 6 ล้านคน ในรอบแรกได้กำหนดระยะเวลาให้ผู้ที่แสดงความประสงค์พัฒนาตนเอง ระหว่างวันที่ 1 – 20 กุมภาพันธ์ 2561 ได้รับวงเงินเพิ่มตั้งแต่วันที่ 1 มีนาคม 2561 และผู้ที่แสดงความประสงค์พัฒนาตนเองระหว่างวันที่ 21 – 28 กุมภาพันธ์ 2561 ได้รับวงเงินเพิ่มวันที่ 15 มีนาคม 2561 ซึ่งกรมบัญชีกลางจะดำเนินการเพิ่มวงเงินในบัตรสวัสดิการแห่งรัฐ จาก 300 เป็น 500 และจาก 200 เป็น 300 ตั้งแต่เดือนถัดไปหลังจากเดือนที่แสดงความประสงค์จนถึงสิ้นเดือนธันวาคม 2561
ทั้งนี้ เนื่องจากเกิดปัญหาขัดข้องทางเทคนิค ทำให้ช่วงเช้าของวันที่ 1 มีนาคม 2561 ผู้มีสิทธิที่ได้รับวงเงินเพิ่มไม่สามารถใช้สิทธิได้ ซึ่งกรมบัญชีกลางได้ให้ บมจ.ธนาคารกรุงไทย ตรวจสอบพบข้อผิดพลาดและแก้ไขแล้วในเวลาต่อมา แต่การดำเนินการแก้ไขในระหว่างที่มีผู้ใช้งานจำนวนมาก (นาทีละ 5,000 คน) อาจส่งผลกระทบต่อการใช้สิทธิของผู้ถือบัตรสวัสดิการแห่งรัฐที่มาใช้สิทธิในวันแรกของเดือน ซึ่งปกติจะมีผู้มาใช้สิทธิสูงถึงประมาณ 1.5 - 2 ล้านรายการ/วัน ประกอบกับเป็นวันหยุดราชการที่มีผู้ออกมาใช้สิทธิจำนวนมาก ดังนั้น เพื่อมิให้เกิดผลกระทบต่อผู้มีสิทธิ กรมบัญชีกลางได้แก้ไขโดยให้ใช้วงเงินเดิม (จำนวน 300 บาท หรือ 200 บาท แล้วแต่กรณี) ที่ได้รับไปก่อน สำหรับวงเงินที่ได้รับเพิ่มของผู้มีสิทธิ ได้ดำเนินการเรียบร้อยแล้วทุกราย จำนวน 4.7 ล้านคน ในเวลา 21.30 น. ของวันที่ 1 มีนาคม 2561 พร้อมทั้ง ได้สั่งการให้บุคลากรของสำนักงานคลังจังหวัดทั่วประเทศ ใน “ทีมหมอคลังอุ่นใจ” เร่งประชาสัมพันธ์แจ้งข่าวให้ผู้ถือบัตรสวัสดิการแห่งรัฐ รวมทั้งร้านธงฟ้าประชารัฐได้ทราบทั่วกันด้วยแล้ว
------------------------------------

ที่มา : http://www.thaigov.go.th/news/contents/details/10565
