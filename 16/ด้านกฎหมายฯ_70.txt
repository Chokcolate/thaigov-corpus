รัฐบาลไทย-ข่าวทำเนียบรัฐบาล-พล.อ.อ. ประจินฯ ติดตามการปฏิรูปการทำงานและคดีสำคัญที่สาธารณชนให้ความสนใจ

วันจันทร์ที่ 26 มีนาคม 2561
พล.อ.อ. ประจินฯ ติดตามการปฏิรูปการทำงานและคดีสำคัญที่สาธารณชนให้ความสนใจ
การประชุมร่วมกับกรมสอบสวนคดีพิเศษ เพื่อติดตามผลการปฏิรูปการทำงานเกี่ยวกับความคืบหน้าคดีสำคัญที่สาธารณชนให้ความสนใจ
ในวันอาทิตย์ที่ ๒๕ มีนาคม ๒๕๖๑ เวลา ๐๙.๐๐ น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมร่วมกับกรมสอบสวนคดีพิเศษ เพื่อติดตามผลการปฏิรูปการทำงานเกี่ยวกับความคืบหน้าคดีสำคัญที่สาธารณชนให้ความสนใจ โดยมี พล.ต.ท.วรศักดิ์ นพสิทธิพร ผู้ช่วยรัฐมนตรีประจำสำนักนายกรัฐมนตรี นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม พลตำรวจเอก เรืองศักดิ์ จริตเอก ที่ปรึกษารัฐมนตรีว่าการกระทรวงยุติธรรม พลอากาศโท นวรัตน์ มังคลา เลขานุการรัฐมนตรีว่าการกระทรวงยุติธรรม ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงยุติธรรม พันตำรวจเอก ไพสิฐ วงศ์เมือง อธิบดีกรมสอบสวนคดีพิเศษ และนายวัลลภ นาคบัว ผู้อำนวยการสำนักงานกิจการยุติธรรม พร้อมด้วยผู้ที่เกี่ยวข้อง เข้าร่วมประชุมฯ ณ ห้องประชุมกรมสอบสวนคดีพิเศษ ชั้น ๑ อาคารกรมสอบสวนคดีพิเศษ ถนนแจ้งวัฒนะ กรุงเทพมหานคร
พล.อ.อ.ประจินฯ กล่าวว่า ได้มอบนโยบายสำคัญให้กรมสอบสวนคดีพิเศษ (ดีเอสไอ) ปฏิรูปการปฏิบัติงาน ๓ ด้าน คือ ๑) ด้านเร่งรัดคดีพิเศษ โดยกรมสอบสวนคดีพิเศษต้องมีมาตรการในการควบคุม เร่งรัด และตรวจสอบการดำเนินคดีพิเศษให้มีความรวดเร็ว โปร่งใส และอำนวยความยุติธรรมตามกฎหมาย ๒) ด้านการพิจารณารับคดีพิเศษ ต้องทำให้มีความชัดเจนไม่ซ้ำซ้อนกับหน่วยงานอื่น ในการดำเนินคดีพิเศษต้องทำงานแบบสหวิชาชีพ และอำนวยความยุติธรรมคดีอาญาอื่นด้วยเพื่อลดความเหลื่อมล้ำตามนโยบายรัฐบาล และ ๓) ด้านการเพิ่มประสิทธิภาพการทำงาน โดยเน้นการใช้เครื่องมือพิเศษในการทำงาน การพัฒนาบุคลากรให้สอดคล้องกับงาน รวมทั้งเน้นการทำงานโดยบูรณาการกับหน่วยงานอื่น ๆ ทั้งภาครัฐและเอกชนทั้งนี้ ได้เน้นย้ำเกี่ยวกับการทำงานโดยต้องช่วยเหลือประชาชนที่ได้รับผลกระทบเพื่อให้เกิดความยุติธรรม ภายใต้นโยบายที่ต้องดำเนินงานอำนวยความยุติธรรม ลดความเหลื่อมล้ำ ขจัดความทุกข์ยาก ซึ่งที่ผ่านมาพอใจกับการดำเนินงานของดีเอสไอ และหวังว่าจะตอบโจทย์ตามนโยบายของรัฐบาลต่อไป
นอกจากนี้ยังติดตามความคืบหน้ากลุ่มคดีสำคัญที่สาธารณชนให้ความสนใจเกี่ยวกับคดีต่างๆ อาทิ คดีการค้ามนุษย์ของสถานบริการวิคตอเรีย ซีเครต คดีการฟอกเงินของกลุ่มกฤษฎามหานคร คดีการฟอกเงินเกี่ยวกับสหกรณ์เครดิตยูเนี่ยน คลองจั่น คดีกล่าวหาเกี่ยวกับการทุจริตภายในสหกรณ์สโมสรการรถไฟแห่งประเทศไทย คดีกล่าวหาสหกรณ์วิเศษชัยชาญ จำกัด กระทำผิดอาญาเกี่ยวกับการเสนอราคาจัดหาอาหารดิบให้ผู้ต้องขังในเรือนจำ คดีรถยนต์จดประกอบโดยหลีกเลี่ยงภาษีและรถยนต์ที่นำเข้ามาในราชอาณาจักรโดยสำแดงราคาต่ำกว่าความเป็นจริง รวมถึงคดีเกี่ยวกับการทุจริตการประมูลของทางราชการ (e-bidding) เป็นต้น ทั้งนี้ รัฐมนตรีว่าการกระทรวงยุติธรรมได้รับฟังปัญหาอุปสรรค และข้อขัดข้องในการปฏิบัติงาน พร้อมทั้ง ได้เน้นย้ำให้กรมสอบสวนคดีพิเศษ ควบคุม ตรวจสอบ เร่งรัดการสืบสวนสอบสวนคดีดังกล่าวให้เกิดความโปร่งใสและอำนวยความยุติธรรมให้เป็นไปตามกฎหมายและดำเนินการให้เสร็จโดยเร็ว

ที่มา : http://www.thaigov.go.th/news/contents/details/11044
