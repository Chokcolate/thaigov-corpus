รัฐบาลไทย-ข่าวทำเนียบรัฐบาล-พม. โดย กคช. จับมือ สสส. จัดงานสัมมนา “Healthy 4.0 ขยับเพื่อสุขภาพ” เพิ่มพื้นที่พัฒนาสุขภาวะชุมชนในทุกช่วงวัย


วันจันทร์ที่ 23 เมษายน 2561
153
พม. โดย กคช. จับมือ สสส. จัดงานสัมมนา “Healthy 4.0 ขยับเพื่อสุขภาพ” เพิ่มพื้นที่พัฒนาสุขภาวะชุมชนในทุกช่วงวัย
พม. โดย กคช. จับมือ สสส. จัดงานสัมมนา “Healthy 4.0 ขยับเพื่อสุขภาพ” เพิ่มพื้นที่พัฒนาสุขภาวะชุมชนในทุกช่วงวัย
วันนี้ (23 เม.ย. 61) เวลา 09.00 น. พลเอก ณัฐติพล กนกโชติ ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานในพิธีเปิดงานประชุมสัมมนา "Healthy 4.0 ขยับเพื่อสุขภาพ” ภายใต้โครงการพัฒนาพื้นที่สุขภาวะของชุมชนการเคหะแห่งชาติ ซึ่งเป็นความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) และสำนักงานกองทุนสนับสนุนการสร้างเสริมสุขภาพ (สสส.) เพื่อแลกเปลี่ยนประสบการณ์ ความรู้ร่วมกัน และเผยแพร่ผลการขับเคลื่อนโครงการพัฒนาพื้นที่สุขภาวะของชุมชนการเคหะแห่งชาติ โดยมี ดร.ธัชพล กาญจนกูล ผู้ว่าการการเคหะแห่งชาติ เข้าร่วมงาน ณ โรงแรมเดอะแกรนด์ โฟร์วิงส์ คอนเวนชั่น กรุงเทพฯ
กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ร่วมกับสำนักงานกองทุนสนับสนุนการสร้างเสริมสุขภาพ (สสส.) ดำเนินโครงการพัฒนาพื้นที่สุขภาวะของชุมชนการเคหะแห่งชาติ ตั้งแต่ปี 2553 - 2559 เป็นต้นมา จำนวน 32 พื้นที่ เพื่อพัฒนางานด้านการสร้างเสริมสุขภาพในชุมชนของ กคช. ด้วยกระบวนการสนับสนุนส่งเสริมให้ผู้อยู่อาศัยในชุมชนมีส่วนร่วมในการดูแลบริหารจัดการ และพัฒนาชุมชนของตนเองบนพื้นฐานความต้องการของชุมชน ซึ่ง กคช. ได้สนับสนุนพื้นที่และกระบวนการขับเคลื่อนโครงการดังกล่าว พร้อมทั้งบุคลากร โดย สสส. ให้การสนับสนุนงบประมาณเพื่อขับเคลื่อนโครงการฯ จนสามารถบรรลุตามวัตถุประสงค์ และเกิดประสิทธิภาพ ประสิทธิผลอย่างสูงสุด สำหรับในปี 2560 - 2561 ได้จัดทำข้อตกลงโครงการพัฒนาเครือข่ายพื้นที่สุขภาวะของชุมชนการเคหะแห่งชาติ เพื่อดำเนินงานสร้างเสริมสุขภาพใน 52 พื้นที่เป้าหมาย ประกอบด้วยพื้นที่เดิม 32 พื้นที่ และพื้นที่ใหม่ 20 พื้นที่
ทั้งนี้ เป้าหมายในการดำเนินกิจกรรมต่าง ๆ เพื่อนำไปสู่การมีสถานที่และวัสดุอุปกรณ์ที่มีความพร้อมสำหรับ การเข้าถึงกิจกรรมต่างๆ ของสมาชิกชุมชน รวมทั้งการออกกำลังกาย อีกทั้งการส่งเสริมให้ตระหนักรู้ถึงความสำคัญของการออกกำลังกาย และการบริโภคอาหารปลอดภัยในชีวิตประจำวัน ด้วยกิจกรรมการส่งเสริมสุขภาวะชุมชน ที่หลากหลาย และครอบคลุมทุกเพศ ทุกวัย ทุกช่วงอายุ ก่อให้เกิดการรวมกลุ่ม/ชมรม ภายในชุมชนที่มีบทบาทสำคัญในการขับเคลื่อนการพัฒนาสุขภาวะชุมชน ตลอดจนการเชื่อมโยงภาคีเครือข่ายระดับชุมชนและระดับท้องถิ่น เพื่อประสานพลังการขับเคลื่อนในการพัฒนาสุขภาวะชุมชน ภายใต้ 6 โครงการหลัก ได้แก่ 1) โครงการเสริมสร้างกิจกรรมทางกาย 2) โครงการโภชนาการ 3) โครงการบริการสุขภาพ 4) โครงการสุขภาพจิต 5) โครงการพัฒนาสภาพแวดล้อมชุมชน และ 6) โครงการเตรียมความพร้อมชุมชน

ที่มา : http://www.thaigov.go.th/news/contents/details/11692