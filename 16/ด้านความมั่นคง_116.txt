รัฐบาลไทย-ข่าวทำเนียบรัฐบาล-กสร. เดินหน้าชี้แจงประมงทะเล สร้างความเข้าใจกฎหมายแรงงาน

วันพฤหัสบดีที่ 22 มีนาคม 2561
กสร. เดินหน้าชี้แจงประมงทะเล สร้างความเข้าใจกฎหมายแรงงาน
อธิบดีกรมสวัสดิการและคุ้มครองแรงงาน ลงพื้นที่ชี้แจงนายจ้าง ลูกจ้างประมงทะเล และผู้เกี่ยวข้อง เน้นทำความเข้าใจการทำสัญญาจ้าง และการจ่ายค่าจ้างแรงงานผ่านธนาคารในกิจการประมงทะเล มุ่งสร้างความร่วมมือแก้ไขปัญหาการทำประมงผิดกฎหมายอย่างยั่งยืน
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า จากที่กสร.ได้ออกประกาศ เรื่อง กำหนดแบบสัญญาจ้างลูกจ้างในงานประมงทะเล โดยให้นายจ้างจ่ายค่าจ้างในอัตรารายเดือนไม่น้อยกว่าเดือนละครั้ง และให้นายจ้างจ่ายค่าจ้าง ค่าตอบแทนให้กับลูกจ้างโดยวิธีการโอนเงินเข้าบัญชีเงินฝากธนาคาร โดยนายจ้างเป็นผู้ออกค่าใช้จ่ายในการโอน เป็นต้น ซึ่งมีผลใช้บังคับตั้งแต่วันที่ 1 พฤศจิกายน 2560 และเพื่อเป็นการอำนวยความสะดวกแก่ลูกจ้าง และผู้ประกอบการ กสร.ได้ประสานกับธนาคารพาณิชย์เพื่อติดตั้งตู้ ATM ที่ศูนย์ควบคุมการแจ้งเรือเข้า – ออก (PIPO) แพปลา หรือบริเวณชุมชนที่มีลูกจ้างเรือประมงพักอาศัยอยู่อย่างครอบคลุมและทั่วถึง
อธิบดีกสร. กล่าวต่อไปว่า อย่างไรก็ตาม ยังมีหลายภาคส่วนที่ยังกังวลและมีความเข้าใจไม่ถูกต้องในเรื่องดังกล่าว เพื่อให้การสร้างความรู้ความเข้าใจในแนวทางการปฏิบัติตามกฎหมายอย่างชัดเจนมากขึ้น พร้อมทั้งเป็นการรับฟังความคิดเห็นและข้อเสนอแนะในการแก้ไขปัญหา อุปสรรคต่าง ๆ ที่จะนำไปสู่ความร่วมมืออันดีระหว่างกัน กสร. ได้จัดประชุมชี้แจงให้แก่เจ้าของเรือ สมาคมประมง ผู้ประกอบการประมงทะเล แรงงานประมงทะเล ธนาคารพาณิชย์ ในเขตจังหวัดชายทะเล 22 จังหวัด รวมถึงหน่วยงานที่เกี่ยวข้องจากภาครัฐ โดยได้ดำเนินการจำนวน 3 รุ่น รุ่นแรก  จัดเมื่อวันที่ 27 ก.พ.61 ที่จังหวัดตรัง รุ่นที่ 2 วันที่ 16 มี.ค.61 จังหวัดสมุทรสงคราม และรุ่นที่ 3 จัดขึ้นที่จังหวัดสงขลา เมื่อวันที่ 20 มีนาคม 2561 ที่ผ่านมา และได้เชิญวิทยากรผู้มีความเชี่ยวชาญด้านกฎหมายจากกรมสวัสดิการและคุ้มครองแรงงาน มาบรรยายให้ความรู้ เรื่อง กฎหมายคุ้มครองแรงงาน แบบสัญญาจ้างลูกจ้างประมง การจัดทำบัญชีการจ่ายค่าจ้าง และการส่งเสริมแรงงานสัมพันธ์ในสถานประกอบกิจการประมงทะเล เพื่อชี้แจงให้เจ้าของเรือและผู้ที่เกี่ยวข้องได้เตรียมตัวปฏิบัติให้ถูกต้องตามกฎหมายต่อไป ทั้งนี้ มีผู้เข้าร่วมการประชุมรวมทั้งสิ้น 760 คน

ที่มา : http://www.thaigov.go.th/news/contents/details/10954
