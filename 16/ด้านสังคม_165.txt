รัฐบาลไทย-ข่าวทำเนียบรัฐบาล-พม. เชิญ NGOs และองค์การระหว่างประเทศ ร่วมหารือเพื่อขับเคลื่อนการต่อต้านการค้ามนุษย์


วันพุธที่ 18 เมษายน 2561
98
พม. เชิญ NGOs และองค์การระหว่างประเทศ ร่วมหารือเพื่อขับเคลื่อนการต่อต้านการค้ามนุษย์
พม. เชิญ NGOs และองค์การระหว่างประเทศ ร่วมหารือเพื่อขับเคลื่อนการต่อต้านการค้ามนุษย์
วันนี้ (18 เม.ย. 61) เวลา 11.30 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมหารือกับภาคีเครือข่ายเพื่อขับเคลื่อนการต่อต้านการค้ามนุษย์ โดยมีผู้แทนหน่วยงาน NGOs และองค์การระหว่างประเทศ เข้าร่วมประชุม ได้แก่ ผู้แทนมูลนิธิไนท์ไลท์ มูลนิธิเพื่อความเข้าใจเด็ก (FOCUS) มูลนิธิเอ-ทเวนตี้วัน มูลนิธิโซเอ อินเตอร์เนชั่นแนล มูลนิธิพัฒนาการคุ้มครองเด็ก (FACE) มูลนิธิเครือข่ายส่งเสริมคุณภาพชีวิตแรงงาน (LPN) สำนักงานกฎหมาย เอส. อาร์. ศูนย์อภิบาลผู้เดินทางทะเล ศรีราชา และมูลนิธิเพื่อสิทธิมนุษยชนและการพัฒนา (HRDF)
รัฐบาลมีความมุ่งมั่นในการป้องกันและปราบปรามการค้ามนุษย์ โดยกำหนดเป็นวาระแห่งชาติ ซึ่งการแก้ไขปัญหาดังกล่าวไม่สามารถบรรลุผลสำเร็จได้เพียงหน่วยงานใดหน่วยงานหนึ่ง โดยกระทรวงการพัฒนาสังคมและความมั่นคงของมนุษย์ (พม.) โดยกองต่อต้านการค้ามนุษย์ (กคม.) ในฐานะหน่วยงานที่รับผิดชอบการคุ้มครองช่วยเหลือผู้เสียหายจากการค้ามนุษย์ตามหลักสิทธิมนุษยชน ได้ประสานความร่วมมือกับทั้งหน่วยงานภาครัฐ ภาคเอกชน และภาคประชาสังคม ตามแนวทางประชารัฐของรัฐบาล ทั้งนี้ การประชุมหารือกับภาคีเครือข่ายในวันนี้ มีวัตถุประสงค์เพื่อพบปะและแลกเปลี่ยนความคิดเห็นกับ NGOs และองค์การระหว่างประเทศ ที่มีบทบาทนำในการป้องกันและปราบปรามการค้ามนุษย์ รับฟังปัญหา อุปสรรค ข้อท้าทาย พร้อมทั้งร่วมหาแนวทางแก้ไขปัญหาต่างๆ ตลอดจนให้ข้อเสนอต่อรัฐบาล โดยเฉพาะประเด็นการคุ้มครองช่วยเหลือผู้เสียหายจากการค้ามนุษย์ ซึ่งเป็นภารกิจหลักของกระทรวง พม. เพื่อจะได้นำไปเป็นข้อมูลประกอบการดำเนินงานให้เกิดประโยชน์สูงสุดกับผู้เสียหายจากการค้ามนุษย์
สำหรับผลการประชุมครั้งนี้ ที่ประชุมมีการขอความร่วมมือในด้านต่างๆ อาทิ ขอเชิญชวนให้หน่วยงาน NGOs จดทะเบียนเป็นสถานคุ้มครองเอกชน เพื่อให้การคุ้มครองช่วยเหลือผู้เสียหายจากการค้ามนุษย์ และเปิดโอกาสให้ผู้เสียหายฯ ได้มีทางเลือกในการเข้ารับการคุ้มครองนอกเหนือจากสถานที่ของรัฐ โดยได้รับสิทธิทางกฎหมายทุกประการเช่นเดียวกับผู้เสียหายฯ ที่เข้ารับการคุ้มครองในหน่วยงานของกระทรวง พม. เช่น เงินเยียวยาจากกองทุนเพื่อการป้องกันและปราบปรามการค้ามนุษย์ การส่งกลับภูมิลำเนาหรือประเทศต้นทางอย่างปลอดภัย การได้รับอนุญาตให้อยู่ในเมืองไทยและทำงานได้อย่างถูกต้องตามกฎหมาย ฯลฯ ส่วนหน่วยงานที่ประสงค์จะขอรับการสนับสนุนงบประมาณ เพื่อดำเนินงานป้องกันและปราบปรามการค้ามนุษย์ สามารถขอรับเงินสนับสนุนได้จากกองทุนเพื่อการป้องกันและปราบปรามการค้ามนุษย์ได้ ตามหลักเกณฑ์และเงื่อนไขที่กำหนด อย่างไรก็ตาม กระทรวง พม. พร้อมให้คำแนะนำและช่วยเหลือในการจัดทำโครงการฯ เพื่อขอรับเงินสนับสนุน
ทั้งนี้ รัฐบาลมีความพยายามเป็นอย่างยิ่งในการป้องกันและปราบปรามการค้ามนุษย์ หากหน่วยงานใดมีปัญหาอุปสรรคหรือข้อขัดข้องในการดำเนินงาน รวมทั้งการบูรณาการความร่วมมือกับหน่วยงานต่างๆ กระทรวง พม. พร้อมประสานงานและให้ความร่วมมือในการแก้ไขปัญหาต่างๆ ทั้งนี้ ขอขอบคุณองค์กรพัฒนาเอกชน และองค์การระหว่างประเทศ ที่ให้ความร่วมมือและสนับสนุนการดำเนินงานกับรัฐบาล และกระทรวง พม. สำหรับการต่อต้าน การค้ามนุษย์เป็นอย่างดีมาโดยตลอดอย่างต่อเนื่อง อย่างไรก็ตาม ไม่ว่าสหรัฐอเมริกาจะจัดสถานะของประเทศไทย ให้อยู่ในระดับใดก็ตามในรายงานสถานการณ์การค้ามนุษย์ หรือ TIP Report ขอให้ภาคีเครือข่ายทุกภาคส่วนร่วมมือร่วมใจกันอย่างเต็มที่ในการเดินหน้าแก้ไขปัญหาการค้ามนุษย์ เพื่อคุณค่าและศักดิ์ศรีของความเป็นมนุษย์ต่อไป

ที่มา : http://www.thaigov.go.th/news/contents/details/11575