รัฐบาลไทย-ข่าวทำเนียบรัฐบาล-ยธ.ลงพื้นที่จังหวัดสมุทรสงคราม มุ่งอำนวยความยุติธรรม ลดความเหลื่อมล้ำในพื้นที่


วันอังคารที่ 6 มีนาคม 2561
280
ยธ.ลงพื้นที่จังหวัดสมุทรสงคราม มุ่งอำนวยความยุติธรรม ลดความเหลื่อมล้ำในพื้นที่
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๕ ประจำปีงบประมาณ พ.ศ. ๒๕๖๑
ในวันจันทร์ที่ ๕ มีนาคม ๒๕๖๑ เวลา ๑๖.๐๐ น. ณ หอประชุมพิพัฒน์มงคล องค์การบริหารส่วนจังหวัดสมุทรสงคราม พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๕ ประจำปีงบประมาณ พ.ศ. ๒๕๖๑ โดยมี นายคันฉัตร ตันเสถียร ผู้ว่าราชการจังหวัดสมุทรสงคราม กล่าวรายงาน
โอกาสนี้ รองนายกรัฐมนตรีและรัฐมนตรีว่าการกระทรวงยุติธรรม ได้กล่าวถึงนโยบายและการดำเนินงานของกระทรวงยุติธรรมเกี่ยวกับประเด็น "ยุติธรรมสู่หมู่บ้าน นำบริการรัฐสู่ประชาชน" พร้อมทั้งมอบเงินค่าตอบแทนผู้เสียหายในคดีอาญา จำนวน ๓ ราย เป็นจำนวนเงิน ๑๔๙,๕๑๐ บาท ( หนึ่งแสนสี่หมื่นเก้าพันห้าร้อยสิบบาทถ้วน)
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า กระทรวงยุติธรรมมีนโยบายมุ่งมั่นช่วยเหลือประชาชนอย่างเต็มความสามารถ เพื่อลดความเหลื่อมล้ำและสร้างความเป็นธรรมให้เกิดกับประชาชนทุกคนในสังคมตามนโยบายของรัฐบาล  โดยเฉพาะการส่งเสริมให้ประชาชนสามารถเข้าถึงกระบวนการยุติธรรมได้ง่ายขึ้น เพื่อสร้างความเป็นธรรมและความสงบสุขให้เกิดขึ้นแก่ประชาชนในทุกระดับ ทุกพื้นที่ ด้วยการทำงานร่วมกันระหว่างหน่วยงานในกระบวนการยุติธรรมกับยุติธรรมชุมชน ทั้งการให้บริการของหน่วยงานในสังกัดกระทรวงยุติธรรมและการช่วยเหลือประชาชนให้เข้าถึงความเป็นธรรม อาทิ งานกองทุนยุติธรรมในการช่วยเหลือประชาชนในการดำเนินคดี การขอปล่อยตัวชั่วคราวผู้ต้องหาหรือจำเลย เป็นต้น
ทั้งนี้ ที่ผ่านมา กระทรวงยุติธรรม ได้ให้ความสำคัญกับการดำเนินงานของศูนย์ยุติธรรมชุมชน ซึ่งในจังหวัดสมุทรสงครามมีศูนย์ยุติธรรมชุมชน จำนวน ๔๐ ศูนย์ โดยสามารถดำเนินการไกล่เกลี่ยข้อพิพาทให้กับประชาชนได้มากกว่า ๘๐ เปอร์เซนต์ รวมทั้งการพัฒนาเครือข่ายยุติธรรมชุมชนให้มีศักยภาพในการรวมตัวกันป้องกันและแก้ไขปัญหาอาชญากรรม และการช่วยเหลือประชาช นด้านกฎหมาย โดยให้สำนักงานยุติธรรมจังหวัดเป็นหน่วยงานสนับสนุนและบูรณาการการทำงานร่วมกับจังหวัด ศูนย์ดำรงธรรม หรือหน่วยงานที่เกี่ยวข้องในแต่ละพื้นที่ ควบคู่ไปกับการสร้างการรับรู้ ความเข้าใจเกี่ยวกับกฎหมายและกระบวนการยุติธรรม อันจะนำไปสู่การลดจำนวนผู้กระทำความผิดโดยไม่รู้กฎหมายได้อีกด้วย

ที่มา : http://www.thaigov.go.th/news/contents/details/10527