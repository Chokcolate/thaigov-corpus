รัฐบาลไทย-ข่าวทำเนียบรัฐบาล-สธ.เตือนประชาชนระวังอันตรายจากพายุฤดูร้อน แนะระวังอันตรายจากฟ้าผ่า


วันอาทิตย์ที่ 22 เมษายน 2561
122
สธ.เตือนประชาชนระวังอันตรายจากพายุฤดูร้อน แนะระวังอันตรายจากฟ้าผ่า
กระทรวงสาธารณสุข เตือนประชาชนระวังอันตรายจากพายุฤดูร้อน ขอให้ประชาชนดูแลสุขภาพเนื่องจากสภาพอากาศที่ร้อนจัด หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงระวังอันตรายจากฟ้าผ่า
กระทรวงสาธารณสุข เตือนประชาชนระวังอันตรายจากพายุฤดูร้อน ขอให้ประชาชนดูแลสุขภาพเนื่องจากสภาพอากาศที่ร้อนจัด หลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงระวังอันตรายจากฟ้าผ่า
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ตามประกาศของกรมอุตุนิยมวิทยา ในช่วงวันที่ 24 - 27 เมษายน 2561 ประเทศไทยตอนบนจะมีพายุฤดูร้อนเกิดขึ้น โดยมีลักษณะของพายุฝนฟ้าคะนอง ลมกระโชกแรง และฟ้าผ่า และมีลูกเห็บตกบางพื้นที่  โดยจะมีผลกระทบทางภาคตะวันออกเฉียงเหนือ ขอให้ประชาชนในบริเวณดังกล่าวระวังอันตรายจากพายุฤดูร้อนที่จะเกิดขึ้น โดยหลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงระวังอันตรายจากฟ้าผ่า สำหรับเกษตรกรที่อยู่ในท้องนาและในบริเวณที่โล่งแจ้ง ควรหาที่หลบที่ปลอดภัยทันที โดยเป็นสิ่งปลูกสร้างที่แข็งแรง หากได้รับบาดเจ็บหรือเจ็บป่วยฉุกเฉิน โทรขอความช่วยเหลือได้ที่หมายเลข 1669
ในส่วนของสถานบริการสาธารณสุข ได้กำชับให้ติดตามสถานการณ์จากกรมอุตุนิยมวิทยาอย่างใกล้ชิด และเตรียมแผนรับมือไม่ให้กระทบบริการประชาชน โดยสำรวจความแข็งแรงของอาคาร หลังคา ป้ายประกาศ ไฟส่องสว่าง ตัดแต่งต้นไม้ รื้อถอนป้าย สิ่งก่อสร้างที่เป็นอันตราย พร้อมซ่อมแซมให้มีความปลอดภัย  ตรวจสอบระบบระบายน้ำ  ทำความสะอาดรางน้ำฝน ท่อระบายน้ำไม่ให้อุดตัน ขนย้ายเวชภัณฑ์เครื่องมือแพทย์ไว้ในที่สูง เตรียมระบบสำรองไฟ  สำรองยาเวชภัณฑ์ น้ำมัน ออกซิเจน และทรัพยากรต่าง ๆ ที่จำเป็นต่อการจัดบริการประชาชนให้เพียงพอ และเตรียมแผนการจัดบริการนอกสถานที่และแผนการเคลื่อนย้ายผู้ป่วย กรณีไม่สามารถให้บริการตามแผนทางวางไว้ หากต้องการความช่วยเหลือเร่งด่วนสามารถติดต่อกองสาธารณสุขฉุกเฉินได้ตลอด 24 ชั่วโมง

ที่มา : http://www.thaigov.go.th/news/contents/details/11665