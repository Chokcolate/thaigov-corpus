รัฐบาลไทย-ข่าวทำเนียบรัฐบาล-มท. ร่วมกับ สศช.  จัดประชุม VCS ชี้แจงแนวทางการขับเคลื่อนการดำเนินงานโครงการทุนการศึกษา ม.ท.ศ. ปี 2561 ให้แก่ผู้ว่าฯ ทั่วประเทศ


วันอังคารที่ 27 มีนาคม 2561
105
มท. ร่วมกับ สศช.  จัดประชุม VCS ชี้แจงแนวทางการขับเคลื่อนการดำเนินงานโครงการทุนการศึกษา ม.ท.ศ. ปี 2561 ให้แก่ผู้ว่าฯ ทั่วประเทศ
มท. ร่วมกับ สศช.  จัดประชุม VCS ชี้แจงแนวทางการขับเคลื่อนการดำเนินงานโครงการทุนการศึกษา ม.ท.ศ. ปี 2561 ให้แก่ผู้ว่าฯ ทั่วประเทศ
วันนี้ (26 มี.ค.2561) เวลา 13:30 น. ณ ห้องประชุมราชสีห์ อาคารศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย และนางชุตินาฏ วงศ์สุบรรณ รองเลขาธิการคณะกรรมการพัฒนาการเศรษฐกิจและสังคมแห่งชาติ (สศช.) เป็นประธานการประชุมร่วมกันเพื่อชี้แจงแนวทางการขับเคลื่อนโครงการทุนการศึกษาสมเด็จพระบรมโอรสาธิราชฯ สยามมกุฎราชกุมาร (ม.ท.ศ.) 2561 ผ่านระบบวิดีทัศน์ทางไกล (Video Conference System) แก่ผู้ว่าราชการจังหวัดทั่วประเทศ
นางชุตินาฏ วงศ์สุบรรณ รองเลขาธิการ สศช. ได้กล่าวว่า สมเด็จพระเจ้าอยู่หัว ทรงมีพระราชดำริให้จัดทำโครงการทุนการศึกษาสมเด็จพระบรมโอรสาธิราชฯ สยามมกุฎราชกุมาร ด้วยพระราชทรัพย์ส่วนพระองค์และเงินจากผู้บริจาคโดยเสด็จพระราชกุศลมาใช้ให้เกิดประโยชน์สูงสุดตามพระราชปณิธานที่มุ่งสร้างความรู้ สร้างโอกาสแก่เยาวชนไทยที่มีฐานะยากจนยากลำบาก แต่ประพฤติดี มีความสามารถในการศึกษา ให้ได้รับโอกาสทางการศึกษาที่มั่นคง โดยได้เริ่มดำเนินการมาตั้งแต่ปี พ.ศ. 2552 จนถึงปัจจุบัน รวม 9 รุ่น จำนวน 1,397 ราย รวมเงินทุนพระราชทานที่ได้จัดสรรไปแล้ว รวมทั้งสิ้นจำนวน 318.337 ล้านบาท
สำหรับแนวทางการดำเนินงานโครงการทุนการศึกษาพระราชทานฯ ปี 2561 (รุ่นที่ 10) ยึดหลักการแนวความคิดตามพระราโชบาย 3 หลักการ ได้แก่ 1) พระราชทานทุนให้แก่ผู้เรียนดี ประพฤติดี มีคุณธรรม ตั้งแต่มัธยมปลายสายสามัญและอาชีพ ต่อเนื่องจนจบปริญญาตรีหรือเทียบเท่า มุ่งเน้นสาขาที่เป็นความต้องการของประเทศ โดยไม่ยึดกำหนดสัดส่วนชายหญิงและจำนวนทุนแต่ละจังหวัด และปรับเพิ่มให้มีกระบวนการฝึกพัฒนาศักยภาพเพื่อคัดกรองในขั้นสุดท้าย 2) มุ่งเน้นการเสริมสร้างทัศนะคติที่ถูกต้อง ดีงามต่อสถาบันและประเทศชาติ พร้อมกับมุ่งเสริมสร้างพื้นฐานชีวิตที่มั่นคง เข้มแข็ง บ่มเพาะความมีระเบียบวินัย สร้างศักยภาพความสามารถในการเรียนรู้ทักษะชีวิต ทักษะอาชีพอย่างต่อเนื่อง 3) มีการทำสัญญารับทุนและชดใช้ทุน ภายใต้เงื่อนไขเมื่อจบการศึกษา ให้ใช้ทุน ด้วยการเข้าสู่เส้นทางอาชีพอย่างมั่นคง ตามที่โครงการทุน ม.ท.ศ. จะเชื่อมโยงตำแหน่งงานรองรับ ทั้งนี้ การคัดเลือกระดับจังหวัดจะใช้กลไกคณะกรรมการฯ ระดับจังหวัด ที่มีผู้ว่าราชการจังหวัด เป็นประธาน และศึกษาธิการจังหวัด เป็นเลขานุการ ซึ่งเป็นกลไกที่มีอยู่ เคยดำเนินการแล้วเมื่อปี 2560 พิจารณาเสนอรายชื่อที่ผ่านการกลั่นกรองจัดลำดับความสำคัญแล้ว 4 – 5 ราย เพื่อเข้าสู่การกลั่นกรองระดับภาคต่อไป
ในท้ายที่สุด นายนิสิต จันทร์สมวงศ์ รองปลัดกระทรวงมหาดไทย ได้กล่าวเพิ่มเติมว่า ให้ผู้ว่าราชการจังหวัด ร่วมกับคณะกรรมการระดับจังหวัด พิจารณาคัดเลือกนักเรียนที่มีความประพฤติดี มีคุณธรรม เข้าตามหลักเกณฑ์ที่กำหนดอย่างเข้มข้น โดยเร่งรัดการดำเนินการคัดเลือกให้ทันภายในกำหนดเวลา รวมถึงให้เหตุผลประกอบการพิจารณาคัดเลือกนักเรียนด้วย เพื่อให้เกิดความโปร่งใส เป็นธรรม บรรลุวัตถุประสงค์ของโครงการฯ อย่างแท้จริง.
ครั้งที่  67/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11079