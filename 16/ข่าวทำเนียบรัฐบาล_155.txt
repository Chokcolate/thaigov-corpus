รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมคณะกรรมการพัฒนาสื่อปลอดภัยและสร้างสรรค์แห่งชาติ ครั้งที่ 1/2561


วันจันทร์ที่ 26 มีนาคม 2561
198
พิมพ์
รอง นรม.วิษณุฯ เป็นประธานการประชุมคณะกรรมการพัฒนาสื่อปลอดภัยและสร้างสรรค์แห่งชาติ ครั้งที่ 1/2561
รอง นรม.วิษณุฯ เป็นประธานการประชุมคณะกรรมการพัฒนาสื่อฯ มีมติเห็นชอบขับเคลื่อนด้วยยุทธศาสตร์ 4 ด้าน ภารกิจส่งเสริมการศึกษาวิจัยสร้างนวัตกรรม ส่งเสริมการมีส่วนร่วมของประชาชน และพัฒนาศักยภาพผู้ผลิตสื่อ
วันนี้ (26 มีนาคม 2560) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการพัฒนาสื่อปลอดภัยและสร้างสรรค์แห่งชาติ ครั้งที่ 1/2561 สรุปสาระการประชุม ดังนี้
ที่ประชุมรับทราบ ความก้าวหน้าการดำเนินงานร่างยุทธศาสตร์การพัฒนาและสร้างสรรค์ พ.ศ. 2560 – 2564 ประกอบด้วย ยุทธศาสตร์ 4 ด้าน ยุทธศาสตร์ที่ 1 การสนับสนุนการผลิตและเผยแพร่สื่อปลอดภัยและสร้างสรรค์ ยุทธศาสตร์ที่ 2 การส่งเสริมความรู้เท่าทันสื่อและพฤติกรรมการใช้สื่อเชิงสร้างสรรค์ ยุทธศาสตร์ที่ 3 การบูรณาการกลไกการทำงานอย่างมีประสิทธิภาพ ยุทธศาสตร์ที่ 4 การพัฒนาและบูรณาการบังคับใช้กฎหมายและส่งเสริมการมีส่วนร่วมในการเฝ้าระวังและตรวจสอบสื่อที่ไม่เหมาะสม
นอกจากนี้ ที่ประชุมรับทราบการดำเนินงานด้านการพัฒนาสื่อปลอดภัยและสร้างสรรค์ของหน่วยงานต่าง ๆ ที่เป็นภาคีเครือข่าย จำนวน 11 หน่วยงาน กระทรวงวัฒนธรรม สำนักงานกองทุนสนับสนุนการวิจัย (สกว.) สมาคมผู้จัดพิมพ์และผู้จำหน่ายหนังสือแห่งประเทศไทย สำนักงานตำรวจแห่งชาติ กรมประชาสัมพันธ์ กระทรวงมหาดไทย สำนักงาน กสทช. สภาการนักหนังสือพิมพ์ กระทรวงดิจิทัลเพื่อเศรษฐกิจและสังคม กระทรวงสาธารณสุข สำนักงานกองทุนสนับสนุนการสร้างเสริมสุขภาพ (สสส.) และส่วนภูมิภาคในแต่ละจังหวัด โดยมีแผนปฏิบัติการขับเคลื่อนการพัฒนาสื่อปลอดภัยและสร้างสรรค์ รวมทั้งสิ้นจำนวน 909 โครงการ
นอกจากนี้ ที่ประชุมรับทราบการจัดตั้งกองทุนพัฒนาสื่อปลอดภัยและสร้างสรรค์ วัตถุประสงค์การจัดตั้ง ส่งเสริมการผลิตและการพัฒนาสื่อที่มีคุณภาพ ส่งเสริมการเรียนรู้ของเด็กเยาวชนและครอบครัว ส่งเสริมการมีส่วนร่วมของประชาชนทุกระดับ และเป็นเครื่องมือการขับเคลื่อนนโยบายพัฒนาสื่อปลอดภัยและสร้างสรรค์ระดับชาติ และรับทราบเรื่องการผลักดันร่างพระราชบัญญัติกองทุนพัฒนาสื่อปลอดภัยและสร้างสรรค์ พ.ศ. ..... โดยมีภารกิจ ส่งเสริมการศึกษาวิจัยสร้างนวัตกรรม ส่งเสริมสนับสนุนการพัฒนาสื่อสร้างสรรค์ ส่งเสริมทักษะการรู้เท่าทันสื่อ ส่งเสริมให้เกิดการเข้าถึงสื่อ ส่งเสริมกิจกรรมเกี่ยวกับสื่อและผลิตสื่ออย่างกว้างขวาง ส่งเสริมการมีส่วนร่วมของประชาชน และพัฒนาศักยภาพผู้ผลิตสื่อ
อีกทั้ง ที่ประชุมรับทราบรายงานผลการจัดงาน “รวมพลังสื่อสร้างสรรค์สังคมไทย ปี 2560” 9 สิงหาคม 2560 ซึ่งมีเครือข่ายองค์กรวิชาชีพสื่อสารมวลชน และหน่วยงานภาครัฐ ภาคเอกชน ภาคประชาสังคมที่มีภารกิจเกี่ยวข้องกับการพัฒนาสื่อปลอดภัยและสร้างสรรค์ จำนวนกว่า 20 องค์กร โดยมีกลุ่มเด็ก เยาวชน และครอบครัว ประมาณ 70,000 กว่าคนทั่วประเทศ
นอกจากนี้ ที่ประชุมได้พิจารณาและมีมติเห็นชอบ เรื่องกำหนดนโยบายการขับเคลื่อนแผนพัฒนาด้านการพัฒนาสื่อปลอดภัยและสร้างสรรค์ ระยะที่ 1 (พ.ศ. 2560 – 2564) ตามกรอบยุทธศาสตร์ 4 ด้าน ทั้งนี้เพื่อ 1. การสนับสนุนการผลิตและเผยแพร่สื่อปลอดภัยเพื่อให้เกิดพลังจิตอาสาเพื่อพัฒนาสังคม  2. การสร้างและพัฒนาเครือข่ายจิตอาสาเพื่อส่งเสริมการรู้เท่าทันสื่อและใช้สื่ออย่างสร้างสรรค์  3. การจัดทำข้อตกลงระหว่าง สื่อ ผู้ผลิตสื่อ และหน่วยงานด้านการพัฒนาสื่อสร้างสรรค์ และ 4. การจัดทำ Application ที่หลากหลายรูปแบบ โดยให้เครือข่ายจิตอาสาเป็นต้นแบบในการนำไปใช้ให้เกิดประโยชน์ในสังคม โดยมีตัวอย่างสื่อปลอดภัยและสร้างสรรค์อาทิ ด้านภาพยนตร์ เพลงของข้าว มะลิลา และฝนตกขึ้นฟ้า ด้านหนังสือน่าอ่าน อาทิ เรื่อง ทองแดง ผีเสื้อ และต้นน้ำ ภูผา และป่าทราย ในกำแพงแก้ว กัลยาณกิจ ประสิทธิ์ศิลปากร สี่แผ่นดิน และชาวเล ด้านสื่อโฆษณา อาทิ ภาพยนตร์แอนิเมชั่น “รามเกียรติ์”  วันตรุษจีน 2561 และ ทรูมูฟ เอช “การให้ คือการสื่อสารที่ดีที่สุด”
อีกทั้ง ที่ประชุมได้พิจารณาและมีมติเห็นชอบ เรื่องให้ข้อเสนอแนะแผนยุทธศาสตร์กองทุนพัฒนาสื่อปลอดภัยและสร้างสรรค์ พ.ศ. 2560 – 2565 ประกอบด้วย ยุทธศาสตร์ 4 ด้าน ยุทธศาสตร์ที่ 1  ส่งเสริมและพัฒนาการผลิตและเผยแพร่สื่อปลอดภัยและสร้างสรรค์ ยุทธศาสตร์ที่ 2 ส่งเสริมและพัฒนาองค์ความรู้ในการพัฒนาสื่อและนิเวศสื่อที่ปลอดภัยและสร้างสรรค์ ส่งเสริมและพัฒนาการผลิตและเผยแพร่สื่อปลอดภัยและสร้างสรรค์  ยุทธศาสตร์ที่ 3 ส่งเสริมและพัฒนาให้เกิดกลไกและกระบวนการคัดกรอง เฝ้าระวังและการรู้เท่าทันสื่อ และยุทธศาสตร์ที่ 4 ส่งเสริมและพัฒนาช่องทางเพื่อสื่อสารกับสังคม ให้เกิดการรับรู้และมีส่วนร่วมของประชาชน
................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11066