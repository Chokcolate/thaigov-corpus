รัฐบาลไทย-ข่าวทำเนียบรัฐบาล-นายกรัฐมนตรีร่วมงานเลี้ยงรับรองวันกองทัพอากาศ ประจำปี 2561 ชื่นชมการปฏิบัติหน้าที่ของกองทัพ ที่ตั้งใจและทุ่มเททำงานด้วยหัวใจที่เสียสละ เพื่อพิทักษ์สถาบันชาติ ศาสนา พระมหากษัตริย์


วันจันทร์ที่ 9 เมษายน 2561
333
พิมพ์
นายกรัฐมนตรีร่วมงานเลี้ยงรับรองวันกองทัพอากาศ ประจำปี 2561 ชื่นชมการปฏิบัติหน้าที่ของกองทัพ ที่ตั้งใจและทุ่มเททำงานด้วยหัวใจที่เสียสละ เพื่อพิทักษ์สถาบันชาติ ศาสนา พระมหากษัตริย์
นายกรัฐมนตรีขอให้กำลังพลกองทัพอากาศทำหน้าที่ด้วยความรับผิดชอบอย่างดีที่สุด สมเกียรติ และศักดิ์ศรีของการเป็นทหารของชาติและประชาชน พร้อมใช้ความรู้ความสามารถ ในการดำเนินงานด้วยความมีเอกภาพให้สัมฤทธิ์ผลตามเป้าหมาย เพื่อให้เป็นคุณประโยชน์แก่ส่วนรวม
วันนี้ (9 เมษายน 2561) เวลา 18.50 น. ณ หอประชุมกองทัพอากาศ (ทองใหญ่) เขตสายไหม กรุงเทพฯ พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร จันทร์โอชา ภริยา ร่วมงานเลี้ยงรับรองเนื่องในวันกองทัพอากาศ ประจำปี 2561 โดยมี พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม รัฐมนตรีช่วยว่าการกระทรวงกลาโหม ผู้บัญชาการเหล่าทัพ อดีตผู้บัญชาการทหารอากาศ ข้าราชการกองทัพอากาศระดับชั้นนายพล ผู้ช่วยทูตทหาร ผู้แทนรัฐวิสาหกิจและภาคเอกชนที่เกี่ยวข้องกับกองทัพอากาศเข้าร่วม
เมื่อนายกรัฐมนตรีและภริยาเดินทางถึงบริเวณงานเลี้ยง พลอากาศเอก จอม รุ่งสว่าง ผู้บัญชาการทหารอากาศรอต้อนรับและเรียนเชิญร่วมถ่ายภาพบริเวณหน้าห้องจัดงาน จากนั้น นายกรัฐมนตรีพร้อมภริยาชมนิทรรศการของกองทัพอากาศ และเดินเข้าสู่ภายในห้องจัดงาน หลังจากนั้น พลอากาศเอก ประพันธ์ ธูปะเตมีย์ อดีตผู้บัญชาการทหารอากาศกล่าวเชิญชวนดื่มถวายพระพร ผู้บัญชาการทหารอากาศกล่าวเนื่องในวันกองทัพอากาศ ประจำปี 2561
เสร็จแล้ว นายกรัฐมนตรีกล่าวสุนทรพจน์เนื่องในวันกองทัพอากาศ ตอนหนึ่งความว่า ตลอดระยะเวลาที่ผ่านมา กองทัพอากาศได้มุ่งมั่นปฏิบัติภารกิจในการป้องกัน รักษาอธิปไตยและความมั่นคงของชาติ รวมทั้งการช่วยเหลือบรรเทาความเดือดร้อนให้กับพี่น้องประชาชนที่ประสบภัยพิบัติในทุกด้าน และมีส่วนสำคัญในการพัฒนาประเทศในด้านต่าง ๆ ตามนโยบายของรัฐบาลอย่างเต็มศักยภาพ โดยการทำหน้าที่ของกำลังพลทหารอากาศทุกคน ได้ร่วมมือ ร่วมใจกันปฏิบัติหน้าที่ด้วยความวิริยอุตสาหะ ทุ่มเทและเสียสละอย่างเต็มที่
นายกรัฐมนตรีกล่าวต่อไปว่า รัฐบาลพร้อมให้การสนับสนุนการดำเนินงานของกองทัพอากาศอย่างเต็มที่ และขอเป็นกำลังใจให้กับข้าราชการทหารอากาศทุกคนในการปฏิบัติหน้าที่ เพื่อพัฒนาและเสริมสร้างให้กองทัพอากาศมุ่งสู่การเป็น “กองทัพอากาศชั้นนำในภูมิภาค” ตามวิสัยทัศน์ที่ได้กำหนดไว้
นายกรัฐมนตรีกล่าวว่าด้วยประสบการณ์ องค์ความรู้ ความมุ่งมั่นและความสามัคคีร่วมใจของกำลังพลทุกคน จะทำให้กองทัพอากาศสามารถ ยืนหยัดเผชิญกับความท้าทาย ทุกด้านได้อย่างเข้มแข็ง สามารถปฏิบัติภารกิจในการคุ้มครองรักษาอธิปไตย และผลประโยชน์ของชาติ พร้อมทั้งสนับสนุนการพัฒนาประเทศ รวมทั้งช่วยเหลือประชาชน ให้พ้นจากทุกข์ภัยต่าง ๆ ได้อย่างมีประสิทธิภาพ
นายกรัฐมนตรีกล่าวแสดงความขอชื่นชมการปฏิบัติหน้าที่ของทุกคนที่ตั้งใจและทุ่มเททำงานด้วยหัวใจที่เสียสละ เพื่อพิทักษ์สถาบันชาติ ศาสนา พระมหากษัตริย์ และประชาชนตามปณิธานที่ได้ยึดถือไว้  พร้อมกล่าวให้กำลังใจข้าราชการทหารอากาศและเจ้าหน้าที่ทุกคนในการร่วมกันพัฒนาศักยภาพทางการทหารให้มีประสิทธิภาพมากยิ่งขึ้น พร้อมทั้งยกระดับความสามารถ ความทันสมัย ให้สูงขึ้นเพื่อให้ก้าวทันต่อการปลี่ยนแปลงของสถานการณ์โลกที่เกิดขึ้นอย่างรวดเร็วและตลอดเวลา ซึ่งได้สร้างความเชื่อมั่นและความไว้วางใจแก่ประชาชนตลอดมา
ในนามรัฐบาล ขอเป็นกำลังใจให้กับกำลังพลของกองทัพอากาศทุกคนที่กำลังปฏิบัติภารกิจในพื้นที่ต่าง ๆ ให้ทำหน้าที่ด้วยความรับผิดชอบอย่างดีที่สุด สมเกียรติ และศักดิ์ศรีของการเป็นทหารของชาติและประชาชน พร้อมร่วมกันใช้ความรู้ความสามารถ ในการดำเนินงานด้วยความมีเอกภาพให้สัมฤทธิ์ผลตามเป้าหมาย เพื่อให้เป็นคุณประโยชน์แก่ส่วนรวมและประเทศชาติ โดยรัฐบาลพร้อมให้การส่งเสริมสนับสนุนกองทัพอากาศในทุกๆ ด้านอย่างเต็มที่ เพื่อให้มีศักยภาพพร้อมปฏิบัติงานในทุกมิติ และเป็นกองทัพอากาศที่มีความเข้มแข็งของภูมิภาคอาเซียนต่อไป
-------------------------------------------------
กลุ่มประชาสัมพันธ์และเผยแพร่  สำนักโฆษก

ที่มา : http://www.thaigov.go.th/news/contents/details/11421