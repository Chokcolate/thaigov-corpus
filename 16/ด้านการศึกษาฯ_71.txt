รัฐบาลไทย-ข่าวทำเนียบรัฐบาล-รมว.ศธ.ติดตามโครงการ KKU Smart Learning ของมหาวิทยาลัยขอนแก่น


วันอังคารที่ 24 เมษายน 2561
198
รมว.ศธ.ติดตามโครงการ KKU Smart Learning ของมหาวิทยาลัยขอนแก่น
รมว.ศธ."นพ.ธีระเกียรติ เจริญเศรษฐศิลป์ " ติดตามโครงการพัฒนาสมรรถนะด้วยนวัตกรรม "KKU Smart Learning" ของมหาวิทยาลัยขอนแก่น
รมว.ศธ."นพ.ธีระเกียรติ เจริญเศรษฐศิลป์ " ติดตามโครงการพัฒนาสมรรถนะด้วยนวัตกรรม "KKU Smart Learning" ของมหาวิทยาลัยขอนแก่น ซึ่งนำนวัตกรรมของมหาวิทยาลัยไปสู่การใช้จริงในพื้นที่ช่วยยกระดับการเรียนรู้ของนักเรียนมัธยมในวิชาวิทย์ คณิต อังกฤษ ภาษาไทย ทั้งยังช่วยส่งเสริมทักษะนวัตกรรม เทคโนโลยี ทักษะด้านชีวิตและอาชีพ ย้ำเป็นโมเดลที่ดีของการปฏิรูปการศึกษา เตรียมขยายไปสู่โรงเรียนด้อยโอกาสในพื้นที่ห่างไกล
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานเปิดงาน Smart Learning Expo ครั้งที่ 1 ในโครงการพัฒนาสมรรถนะนักเรียนระดับมัธยมศึกษาด้วยนวัตกรรม KKU Smart Learning พร้อมบรรยายพิเศษ "การปฏิรูปการศึกษา การปฏิรูปการเรียนรู้ เพื่อมุ่งสู่วิสัยทัศน์ THAILAND 4.0" เมื่อวันจันทร์ที่ 23 เมษายน 2561 ณ ศูนย์ประชุมและแสดงสินค้านานาชาติ ขอนแก่น (KICE) จ.ขอนแก่น
รศ.ดร.กิตติชัย ไตรรัตนศิริชัย อธิการบดีมหาวิทยาลัยขอนแก่น กล่าวรายงานว่า โครงการพัฒนาสมรรถนะนักเรียนระดับมัธยมศึกษาด้วยนวัตกรรม KKU Smart Learning เป็นโครงการที่มหาวิทยาลัยขอนแก่นดำเนินการมาตั้งแต่ปี 2560 ซึ่งมีครูและนักเรียนชั้นมัธยมศึกษาปีที่ 1 ใน 45 โรงเรียนของจังหวัดขอนแก่น ร้อยเอ็ด มหาสารคาม และกาฬสินธุ์ เข้าร่วมกว่า 6,000 คน โดยมีวัตถุประสงค์เพื่อถ่ายทอดนวัตกรรมการเรียนการสอนที่เกิดจากการวิจัยและพัฒนาของอาจารย์มหาวิทยาลัยขอนแก่นไปสู่การใช้จริงในพื้นที่, เพื่อพัฒนาความรู้ความสามารถของนักเรียนในวิชาวิทยาศาสตร์ คณิตศาสตร์ ภาษาอังกฤษ และในอนาคตจะขยายการไปถึงวิชาภาษาไทยด้วย พร้อมส่งเสริมทักษะนวัตกรรมและการเรียนรู้ ทักษะด้านสื่อ สารสนเทศและเทคโนโลยี รวมทั้งทักษะด้านชีวิตและอาชีพของนักเรียนด้วยนวัตกรรม KKU Smart Learning
ในส่วนของครู จะได้รับการพัฒนาความสามารถในการใช้นวัตกรรม KKU Smart Learning สำหรับจัดการเรียนรู้ ตลอดจนแนวคิด วิธีการ และเทคโนโลยีในศตวรรษใหม่ในแต่ละวิชา และพัฒนาการทำงานร่วมกันระหว่างอาจารย์และนักวิจัยในมหาวิทยาลัย กับศึกษานิเทศก์ ผู้บริหาร และครูผู้สอนที่ทำหน้าที่ในการจัดการเรียนรู้ เพื่อพัฒนาศักยภาพของนักเรียน
ทั้งนี้ ในปีการศึกษา 2561 มีเป้าหมายการขยายโครงการให้ครบคลุมโรงเรียนอีก 195 แห่งใน 20 จังหวัดของภาคตะวันออกเฉียงเหนือ จำนวนนักเรียนประมาณ 31,200 คน และหากดำเนินการตามเป้าหมายโครงการ ตลอดระยะเวลา 3 ปี จะมีครูเข้าร่วมทั้งสิ้นกว่า 4,050 คน และนักเรียน 81,000 คน
รมว.ศึกษาธิการ กล่าวตอนหนึ่งว่า การเดินทางลงพื้นที่จังหวัดขอนแก่นครั้งนี้ เพื่อติดตามการดำเนินงานโครงการพัฒนาสมรรถนะนักเรียนระดับมัธยมศึกษาด้วยนวัตกรรม KKU Smart Learning ซึ่งนายกรัฐมนตรีได้มาเยี่ยมชมพร้อมอนุมัติงบประมาณเพื่อพัฒนาเทคโนโลยีและนวัตกรรมสำหรับช่วยการจัดการเรียนการสอนของนักเรียนมัธยมโดยมหาวิทยาลัยในพื้นที่ ก็คือมหาวิทยาลัยขอนแก่น
ซึ่งนวัตกรรม KKU Smart Learning คำว่า "Smart" ในที่นี้ มิใช่การนำเทคโนโลยีมาใช้เพียงอย่างเดียว แต่ต้องมีความฉลาดในการนำเทคโนโลยีและนวัตกรรมมาปรับใช้กับการจัดการเรียนการสอนด้วย ซึ่งครูของเราต้องได้รับการอบรมพัฒนา เพื่อให้มีทักษะในการจัดการเรียนการสอนในวิชาวิทยาศาสตร์ ภาษาอังกฤษ คณิตศาสตร์ และจะขยายสู่วิชาภาษาไทยในอนาคต โดยใช้นวัตกรรม KKU Smart Learning ในรูปแบบและวิธีการที่สอดคล้องกับ Learning Style ของผู้เรียนในยุคปัจจุบัน พร้อมเปิดโอกาสให้ครูสามารถออกแบบวิธีการสอนเองโดยผสานร่วมกับแนวคิดของ KKU Smart Learning กับความรู้และประสบการณ์ของครู ภายใต้บริบทนักเรียนและโรงเรียนที่แตกต่าง
โครงการนี้แม้จะเพิ่งเริ่มต้นเป็นปีแรก แต่ก็ต้องชื่นชมว่าเป็นโครงการที่ดี สามารถนำงานวิจัยและนวัตกรรมที่คิดค้นโดยอาจารย์ระดับมหาวิทยาลัย มาช่วยจัดการเรียนการสอนในระดับมัธยมศึกษา ซึ่งมีนวัตกรรมหลายอย่าง ที่สามารถกระตุ้นความคิด จินตนาการ และระบบการเรียนรู้ของเด็กได้เป็นอย่างดี ถือว่าสอดคล้องกับเป้าหมายการปฏิรูปการศึกษา ที่ต้องการลดความเหลื่อมล้ำทางการศึกษา
ดังนั้น จึงมีความเห็นพ้องกันที่จะขยาย KKU Smart Learning ซึ่งถือเป็นโมเดลที่ดีของการปฏิรูปการศึกษา สำหรับจัดการเรียนการสอนของโรงเรียนในพื้นที่ภาคตะวันออกเฉียงเหนือ และขยายไปสู่โรงเรียนด้อยโอกาสในพื้นที่ห่างไกลให้ได้มากที่สุด เช่น ระดับมัธยมศึกษาในโรงเรียนขยายโอกาส ตลอดจนขยายไปยังระดับการศึกษาอื่น ๆ ต่อไป เพื่อนำครูเก่ง นำวิธีการสอนและเทคนิคดี ๆ ไปสอนให้กับเด็กที่อ่อนในพื้นที่ห่างไกลด้วย อาทิ
วิชาวิทยาศาสตร์
- "การวัดขนาดแรง" (รร.เขาสวนกวางวิทยานุกูล จ.ขอนแก่น) ด้วยคำถามใน poll everywhere และแอพพลิเคชัน iStyle Note
- "การทดลองปัจจัยการสังเคราะห์แสงของพืช (รร.สหัสขันธ์ศึกษา จ.กาฬสินธุ์) ผ่าน Simulator โดยใช้แอพพลิเคชัน iStyle Note และ kahoot ตลอดจนใบงาน
วิชาคณิตศาสตร์
- "การบวกและการลบทศนิยม" (รร.กุฉินารายณ์ จ.กาฬสินธุ์) โดยใช้ e-Book online, kahoot และทดสอบด้วยโปรแกรม QuiIzz และ Google form
- "คู่อันดับและกราฟ" (รร.เมืองสรวงจ.ร้อยเอ็ด) ด้วยโปรแกรมGeoGebra Graphic Calculator พร้อมสร้างรูปตามจินตนาการ และนำเสนอในกลุ่มไลน์และเฟซบุ๊ค
วิชาภาษาอังกฤษ
- "My Favorite Festival" (รร.เขาสวนกวางวิทยานุกูล จ.ขอนแก่น) ด้วยการเรียนการสอนจากสื่อ เรียนรู้ด้วยตนเอง และการปฏิบัติจริง ผ่านกระบวนการ PLC ทำให้นักเรียนเข้าใจธรรมชาติของภาษาและประยุกต์ใช้ได้
- "Taking a tour" (รร.กุฉินารายณ์ จ.กาฬสินธุ์) เรียนรู้จากบทเรียน การเล่นเกมส์ กิจกรรมกลุ่ม และนำเสนอผลงาน โดยประเมินผ่านแบบทดสอบ kahoot
นอกจากนี้ โครงการดังกล่าวยังมีมหาวิทยาลัยขอนแก่นเป็นผู้นำ ร่วมกับคณะต่าง ๆ (วิศวกรรมศาสตร์, คอมพิวเตอร์, คณิตศาสตร์ เป็นต้น) จึงเป็นนิมิตหมายที่ดีในการปฏิรูปการศึกษา ที่ไม่ได้อยู่ที่คณะครุศาสตร์/ศึกษาศาสตร์เพียงอย่างเดียว แต่มีคณะอื่น ๆ ตลอดจนทุกภาคส่วนมาช่วยกัน จึงขอเชิญชวนมหาวิทยาลัยในภูมิภาคอื่น ๆ มาศึกษาดูงานเพื่อนำแนวคิดการนำเทคโนโลยีมาปรับใช้ในการยกระดับคุณภาพการเรียนการสอนในแต่ละพื้นที่ได้ โดยในเร็ว ๆ นี้ ตนจะร่วมกับผู้บริหาร สพฐ. ลงพื้นที่ติดตามดูผลการจัดการเรียนการสอนด้วยนวัตกรรม KKU Smart Learning ที่เกิดขึ้นในชั้นเรียนต่อไป
Written by ปารัชญ์ ไชยเวช, นวรัตน์ รามสูต
Photo Credit ธนภัทร จันทร์ห้างหว้า, กิตติกร แซ่หมู่, ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11729