รัฐบาลไทย-ข่าวทำเนียบรัฐบาล-ไทย – สหภาพยุโรป พร้อมร่วมกันทำงานอย่างสร้างสรรค์ต่อไป


วันศุกร์ที่ 23 กุมภาพันธ์ 2561
348
พิมพ์
ไทย – สหภาพยุโรป พร้อมร่วมกันทำงานอย่างสร้างสรรค์ต่อไป
ไทย – สหภาพยุโรป พร้อมร่วมกันทำงานอย่างสร้างสรรค์ต่อไป
วันนี้ (23 กุมภาพันธ์ 2561) เวลา 10.30 น. นายปีร์กะ ตาปีโอละ (H.E. Mr. Pirkka Tapiola) เอกอัครราชทูตวิสามัญผู้มีอำนาจเต็มแห่งสหภาพยุโรปประจำประเทศไทย เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ในโอกาสรับหน้าที่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวยินดีที่เอกอัครราชทูตวิสามัญผู้มีอำนาจเต็มแห่งสหภาพยุโรปประจำประเทศไทยเข้ามาดำรงตำแหน่งในไทยอีกครั้ง หลังจากเคยประจำการที่สถานเอกอัครราชทูตฟินแลนด์ประจำประเทศไทยมาก่อน ซึ่งเชื่อว่าประสบการณ์การทำงานในไทยที่ผ่านมาจะช่วยสนับสนุนความสัมพันธ์ไทย – สหภาพยุโรป (EU) แน่นแฟ้นมากขึ้นได้ และด้านเอกอัครราชทูตฯ แสดงความยินดีที่ทั้งสองฝ่ายมีปฏิสัมพันธ์ระหว่างกันมากขึ้น หลังจากการปรับข้อมติเกี่ยวกับประเทศไทย เมื่อวันที่ 11 ธันวาคม 2560 จึงเป็นโอกาสอันดีที่ไทย – EU จะกระชับความร่วมมือในมิติต่าง ๆ ให้มากขึ้นเป็นลำดับ
ทั้งสองฝ่ายได้แลกเปลี่ยนการหารือกันในหลายประเด็น อาทิ ด้านสิทธิมนุษยชน โดยเอกอัครราชทูตฯ กล่าวว่า ได้ติดตามการทำงานของรัฐบาลในเรื่องนี้อย่างใกล้ชิด และเห็นถึงพัฒนาการที่ดีของไทยเรื่อยมา โดยเฉพาะการประกาศให้สิทธิมนุษยชนเป็นวาระแห่งชาติของนายกรัฐมนตรี เมื่อวันที่ 12 กุมภาพันธ์ที่ผ่านมา และการยกเลิกการดำเนินคดีพลเรือนในศาลทหาร แสดงถึงการให้ความสำคัญของรัฐบาลในเรื่องนี้อย่างยิ่ง และในด้านการเมือง ทางสหภาพยุโรปแสดงความเข้าใจในสถานการณ์ภายในประเทศและเจตนารมณ์ของรัฐบาลที่ต้องการพัฒนาประเทศอย่างยั่งยืน ซึ่งรองนายกรัฐมนตรีเน้นย้ำว่ารัฐบาลจะดำเนินการตาม Roadmap ที่วางไว้ เพื่อนำประเทศไปสู่ประชาธิปไตยที่เข้มแข็ง
โอกาสนี้ ทั้งสองฝ่ายเห็นตรงกันว่า ไทยและ EU ควรขยายความร่วมมือที่มีอยู่ให้ครอบคลุมมิติต่าง ๆ มากยิ่งขึ้น พร้อมทั้งร่วมกันทำงานอย่างสร้างสรรค์ต่อไป เพื่อส่งเสริมความสัมพันธ์ระหว่างไทยกับ EU ให้ใกล้ชิดยิ่งขึ้นต่อไป

ที่มา : http://www.thaigov.go.th/news/contents/details/10306