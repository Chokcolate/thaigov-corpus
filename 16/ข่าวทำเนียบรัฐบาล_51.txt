รัฐบาลไทย-ข่าวทำเนียบรัฐบาล-รมต.นร. สุวพันธุ์ฯ เป็นประธานเปิดประชุมวิชาการราชบัณฑิตสัญจร ประจำปี 2561 เรื่อง “การสร้างความเป็นธรรม เพื่อลดความเหลื่อมล้ำในสังคม”

วันพุธที่ 28 กุมภาพันธ์ 2561
รมต.นร. สุวพันธุ์ฯ เป็นประธานเปิดประชุมวิชาการราชบัณฑิตสัญจร ประจำปี 2561 เรื่อง “การสร้างความเป็นธรรม เพื่อลดความเหลื่อมล้ำในสังคม”
รมต.นร. สุวพันธุ์ฯ กล่าวย้ำว่า “ข้อเสนอแนะและผลสรุปของการประชุมวิชาการฯ จะเป็นแนวทางหนึ่งที่มีความสำคัญในการลดความเหลื่อมล้ำในสังคม”
วันนี้ ( 28 กุมภาพันธ์ 2561) เวลา 09.00 น. ณ ห้องราชา 2 ชั้น 11 โรงแรมปรินซ์พาเลซ เขตป้อมปราบศัตรูพ่าย กรุงเทพฯ นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานเปิดประชุมวิชาการราชบัณฑิตสัญจร ประจำปี 2561 เรื่อง “การสร้างความเป็นธรรมเพื่อลดความเหลื่อมล้ำในสังคม” จัดโดยสำนักธรรมศาสตร์และการเมือง ราชบัณฑิตยสภา มีผู้ร่วมประชุมฯ ประกอบด้วยคณะราชบัณฑิตและนักวิชาการจากสถาบันการศึกษาต่าง ๆ พร้อมกับภาคีสมาชิกฯ จำนวนทั้งสิ้นประมาณ 150 คน โดยมี ศ. ดร. สมบูรณ์ สุขสำราญ ประธานสำนักธรรมศาสตร์และการเมือง และคณะผู้บริหารราชบัณฑิตยสภาให้การต้อนรับ
โอกาสนี้ ประธานสำนักธรรมศาสตร์และการเมือง ได้กล่าวรายงานว่า โครงการปาฐกถาวิชาการราชบัณฑิตสัญจร สำนักธรรมศาสตร์และการเมือง ได้ดำเนินงานมาตั้งแต่ พ.ศ. 2545 และได้ขยายความร่วมมือกับสถาบันการศึกษาทั้งในส่วนกลางและส่วนภูมิภาคมาโดยตลอด เพื่อส่งเสริมสนับสนุน ให้ราชบัณฑิตและภาคีสมาชิกของสำนักธรรมศาสตร์และการเมือง ศึกษา ค้นคว้า วิจัย และเสนอความรู้ทางวิชาการในสาขาวิชาต่าง ๆ เพื่อเป็นการเพิ่มพูนสรรพวิชาให้เกิดประโยชน์แก่ประเทศชาติและประชาชน ตลอดจนการให้ความร่วมมือกับรัฐบาลด้านนโยบายและยุทธศาสตร์ของชาติเพื่อการพัฒนาประเทศให้มีความเจริญก้าวหน้าอย่างยั่งยืนต่อไป
จากนั้น รัฐมนตรีประจำสำนักนายกรัฐมนตรี ได้กล่าวเปิดการประชุมวิชาการ พร้อมกล่าวปาฐกถาพิเศษ เรื่อง “นโยบายของรัฐบาลในการสร้างความเป็นธรรม เพื่อลดความเหลื่อมล้ำในสังคม” ว่า ขอชื่นชมสำนักธรรมศาสตร์และการเมือง ราชบัณฑิตยสภา และสำนักงานราชบัณฑิตยสภา ที่ได้จัดการประชุมครั้งนี้ขึ้น เนื่องด้วยปัญหาความเหลื่อมล้ำเป็นปัญหาหนึ่งของสังคมไทยที่สะสมมายาวนาน และมีผลกระทบต่อคนไทยทุกคน การจัดประชุมในครั้งนี้จึงสอดคล้องกับนโยบายรัฐบาล และแสดงให้เห็นถึงความตั้งใจของสำนักธรรมศาสตร์และการเมือง ราชบัณฑิตยสภา ในการร่วมขับเคลื่อนประเทศไทยในทุกมิติ ถือเป็นการบูรณาการทางวิชาการเพื่อการปฏิรูปประเทศอย่างจริงจัง
รัฐมนตรีประจำสำนักนายกรัฐมนตรี ได้กล่าวย้ำว่า พลเอกประยุทธ์ จันทร์โอชา นายกรัฐมนตรี มุ่งหวังให้โครงการไทยนิยม ยั่งยืน เป็นโครงการที่เน้นความดีงามทั้งด้านการคิด การพูด และการกระทำของประชาชน พร้อมทั้งรับฟังความต้องการและปัญหาความเดือดร้อนของประชาชนแล้วแปลงไปสู่แผนงานหรือโครงการ พร้อมทั้งไปสู่การปฏิบัติเพื่อสร้างผลสัมฤทธิ์ที่ก่อให้เกิดประโยชน์ในการพัฒนาคุณภาพชีวิตของประชาชนอย่างแท้จริง
รัฐมนตรีประจำสำนักนายกรัฐมนตรี ได้กล่าวในตอนท้ายว่า การประชุมวิชาการฯ ในวันนี้เป็นโอกาสให้ผู้ร่วมประชุมวิชาการฯ ทุกคนได้แลกเปลี่ยนความคิดเห็น ความรู้ และประสบการณ์ เพื่อนำข้อเสนอและแนวทางการลดความเหลื่อมล้ำในสังคมไทยที่เป็นประโยชน์เสนอต่อรัฐบาล พร้อมผลักดันไปสู่การปฏิบัติต่อสังคมไทยให้มีความเท่าเทียมมากขึ้นอย่างเป็นรูปธรรมและยั่งยืนต่อไป
.........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10422
