รัฐบาลไทย-ข่าวทำเนียบรัฐบาล-คณะกรรมการนโยบายการจัดซื้อจัดจ้างและการบริหารพัสดุภาครัฐเห็นชอบร่างระเบียบที่เกี่ยวกับการพาณิชย์ของรัฐวิสาหกิจเพิ่มอีก 11 แห่ง

วันพฤหัสบดีที่ 15 มีนาคม 2561
คณะกรรมการนโยบายการจัดซื้อจัดจ้างและการบริหารพัสดุภาครัฐเห็นชอบร่างระเบียบที่เกี่ยวกับการพาณิชย์ของรัฐวิสาหกิจเพิ่มอีก 11 แห่ง
คณะกรรมการนโยบายการจัดซื้อจัดจ้างและการบริหารพัสดุภาครัฐเห็นชอบร่างระเบียบของรัฐวิสาหกิจที่เกี่ยวกับการพาณิชย์เพิ่มเติมอีก 11 แห่ง
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า คณะกรรมการนโยบายการจัดซื้อจัดจ้างและการบริหารพัสดุภาครัฐ ได้พิจารณาร่างกฎหรือระเบียบของรัฐวิสาหกิจที่เกี่ยวกับการพาณิชย์โดยตรง ตามมาตรา 7 แห่งพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 จำนวน 12 แห่ง เมื่อวันที่ 9 มีนาคม 2561 ที่ผ่านมา โดยได้พิจารณาตามประเด็นต่างๆ ดังนี้ (1) เป็นไปตามหลักการมาตรา 8 ของพระราชบัญญัติการจัดซื้อจัดจ้างและการบริหารพัสดุ พ.ศ. 2560 ในเรื่องของความคุ้มค่า โปร่งใส มีประสิทธิภาพและประสิทธิผล และตรวจสอบได้ และ (2) สอดคล้องกับระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 ซึ่งหากมีความแตกต่างในประเด็นใดจะต้องมีเหตุผลประกอบการพิจารณา เช่น จำเป็นต้องปฏิบัติให้เป็นไปตามวัตถุประสงค์และลักษณะของการดำเนินธุรกิจ รวมทั้งมีกลไกในการกำกับดูแลและกำหนดขั้นตอนการปฏิบัติที่ชัดเจน
อธิบดีกรมบัญชีกลาง กล่าวต่อว่า ที่ประชุมได้มีมติเห็นชอบร่างกฎหรือระเบียบของรัฐวิสาหกิจที่เป็นไปตามกรอบข้างต้น จำนวน 11 แห่ง ประกอบด้วย 1. การไฟฟ้านครหลวง 2. บริษัท พีอีเอ เอ็นคอม อินเตอร์เนชั่นแนล จำกัด 3. บริษัท ไทยสมายล์แอร์เวย์ จำกัด 4. บริษัท วิทยุการบินแห่งประเทศไทย จำกัด 5. องค์การส่งเสริมกิจการโคนมแห่งประเทศไทย 6. องค์การอุตสาหกรรมป่าไม้ 7. บริษัท กสท. โทรคมนาคม จำกัด (มหาชน)
8. ธนาคารกรุงไทย จำกัด (มหาชน) และบริษัทในเครือ (บริษัท รักษาความปลอดภัย กรุงไทยธุรกิจบริการ จำกัด และบริษัท กรุงไทยธุรกิจลิสซิ่ง จำกัด) 9. ธนาคารพัฒนาวิสาหกิจขนาดกลางและขนาดย่อมแห่งประเทศไทย 10. ธนาคารอิสลามแห่งประเทศไทย และ11. บรรษัทตลาดรองสินเชื่อที่อยู่อาศัย โดยกรมบัญชีกลางจะแจ้งผลการพิจารณาดังกล่าวให้รัฐวิสาหกิจข้างต้น ดำเนินการให้ผู้มีอำนาจพิจารณาออกกฎหรือระเบียบตามที่คณะกรรมการนโยบายฯ เห็นชอบเพื่อประกาศใช้บังคับต่อไป ทั้งนี้ ร่างกฎหรือระเบียบของรัฐวิสาหกิจฯ อีก 8 แห่ง ที่ยังเหลือจะพิจารณาในครั้งถัดไป
อธิบดีกรมบัญชีกลาง กล่าวเพิ่มเติมว่า นอกจากนี้คณะกรรมการนโยบายฯ ได้มีมติเห็นชอบประกาศคณะกรรมการนโยบายการจัดซื้อจัดจ้างและการบริหารพัสดุภาครัฐ เรื่อง การทำข้อตกลงเป็นหนังสือในกรณีอื่น ซึ่งหากหน่วยงานของรัฐจำเป็นต้องจัดซื้อโดยตรงจากต่างประเทศ หรือดำเนินการโดยผ่านองค์การระหว่างประเทศ ซึ่งอาจมีกฎหมาย ธรรมเนียมปฏิบัติ หรือจารีตประเพณีของต่างประเทศเป็นการเฉพาะ หรือต้องปฏิบัติตามเงื่อนไขของผู้ให้เช่าเป็นสำคัญ ขณะนี้อยู่ระหว่างการประกาศในราชกิจจานุเบกษาต่อไป อีกทั้งได้มีการพิจารณาร่างประกาศเกี่ยวกับกรณีการจ้างที่ปรึกษาต่างประเทศ ซึ่งอยู่ระหว่างปรับปรุงแก้ไขเนื้อหาให้เหมาะสม ก่อนเสนอคณะกรรมการนโยบายฯ พิจารณาอีกครั้ง

ที่มา : http://www.thaigov.go.th/news/contents/details/10782
