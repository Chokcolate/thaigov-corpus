รัฐบาลไทย-ข่าวทำเนียบรัฐบาล-ผู้ใช้บัตรสวัสดิการและร้านธงฟ้ารับโชคเงินล้าน จากการใช้จ่ายผ่านระบบอิเล็กทรอนิกส์แทนเงินสด

วันพุธที่ 28 กุมภาพันธ์ 2561
ผู้ใช้บัตรสวัสดิการและร้านธงฟ้ารับโชคเงินล้าน จากการใช้จ่ายผ่านระบบอิเล็กทรอนิกส์แทนเงินสด
ที่ปรึกษาด้านเศรษฐกิจการเงิน สำนักงานเศรษฐกิจการคลัง เป็นประธานมอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 9 โดยผู้โชคดีที่ได้รับรางวัลที่ 1 มูลค่า 1 ล้านบาท
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง เป็นประธานมอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 9 โดยผู้โชคดีที่ได้รับรางวัลที่ 1 มูลค่า 1 ล้านบาท ด้านผู้ใช้บัตรเดบิต คือ นางนี ลีหนองบัว ซึ่งเป็นผู้โชคดีจากการใช้บัตรสวัสดิการแห่งรัฐจากจังหวัดร้อยเอ็ด และด้านร้านค้าที่รับชำระเงินผ่านเครื่องอิเล็กทรอนิกส์ คือ ร้านบ้านท่าคำรวม ซึ่งเป็นร้านค้าธงฟ้าประชารัฐในจังหวัดบึงกาฬ โดยผู้โชคดีทั้งสองเป็นลูกค้าของธนาคารกรุงไทย โดยในโอกาสนี้มีนางสาวพิมลพรรณ ติยะประเสริฐกุล ผู้ช่วยกรรมการผู้จัดการใหญ่  สายงานกลยุทธ์และผลิตภัณฑ์รายย่อย ธนาคารกรุงไทย จำกัด (มหาชน) ร่วมแสดงความยินดี
สำหรับการแจกโชคจากการใช้บัตรเดบิตประจำเดือนกุมภาพันธ์ 2561 นับเป็นเดือนที่ 3 ที่เปิดโอกาสขยายสิทธิ์ไปถึงผู้ใช้บัตรสวัสดิการแห่งรัฐและร้านธงฟ้าประชารัฐให้สามารถร่วมลุ้นโชคได้ โดยการใช้จ่ายผ่านบัตร 1 ครั้ง เท่ากับ 1 สิทธิ์ สำหรับผู้ที่ใช้บัตรสวัสดิการแห่งรัฐเพื่อซื้อสินค้าหรือวัตถุดิบการเกษตร (ไม่รวมค่าใช้จ่ายในสวัสดิการเดินทางผ่านบัตรสวัสดิการแห่งรัฐ) เพื่อเป็นการขยายโอกาสการเข้าถึงบริการทางการเงินแบบอิเล็กทรอนิกส์ให้กับประชาชนผู้มีรายได้น้อยและสร้างความคุ้นเคยกับการรับสวัสดิการและใช้จ่ายผ่านบัตรทดแทนเงินสด ซึ่งจะช่วยลดต้นทุนการบริหาร จัดการเงินสดและสนับสนุนการก้าวสู่เศรษฐกิจยุคดิจิทัล
โครงการแจกโชคจากการใช้บัตรเดบิต เป็นส่วนหนึ่งของแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment) เพื่อส่งเสริมให้ประชาชนใช้บัตรเดบิตและบัตรสวัสดิการแห่งรัฐแทนเงินสด และส่งเสริมให้ร้านค้าติดตั้งเครื่อง EDC ซึ่งจะช่วยเพิ่มช่องทางรับชำระเงินด้วยบัตรเดบิต โดยตั้งแต่ดำเนินโครงการพบว่า มีผลตอบรับอย่างดี  โดยปริมาณธุรกรรมบัตรเดบิตในปี 2560 ขยายตัวกว่าร้อยละ 32 เมื่อเทียบกับปีก่อน โดยมีมูลค่าธุรกรรมเพิ่มขึ้นกว่า 17,000 ล้านบาท
โครงการแจกโชคจากการใช้บัตรเดบิตจะมีขึ้นทั้งหมด 12 ครั้ง ไปจนถึงเดือนพฤษภาคม 2561 (ข้อมูลธุรกรรมในเดือนเมษายน 2561) รวมเงินรางวัล 84 ล้านบาท ได้รับการสนับสนุนจากสำนักงานสลากกินแบ่งรัฐบาล จึงขอเชิญชวนให้ประชาชนหันมาใช้จ่ายผ่านบัตรเดบิตแทนเงินสด และร้านค้า
เร่งติดตั้งเครื่อง EDC เพื่อรับชำระเงินด้วยบัตรเดบิต ซึ่งจะได้ร่วมลุ้นโชคเงินล้านและรางวัลอื่นอีกกว่า 1,022 รางวัลต่อเดือน ในช่วง 3 ครั้งสุดท้ายของโครงการ โดยสามารถติดตามข้อมูลเพิ่มเติมที่ www.epayment.go.th
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/10421
