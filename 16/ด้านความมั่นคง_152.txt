รัฐบาลไทย-ข่าวทำเนียบรัฐบาล-มหาดไทยปูพรม 7 มาตรการ เร่งรัดการดำเนินงานป้องกันและแก้ไขปัญหายาเสพติด

วันศุกร์ที่ 30 มีนาคม 2561
มหาดไทยปูพรม 7 มาตรการ เร่งรัดการดำเนินงานป้องกันและแก้ไขปัญหายาเสพติด
มหาดไทยปูพรม 7 มาตรการ เร่งรัดการดำเนินงานป้องกันและแก้ไขปัญหายาเสพติด
วันนี้ (30 มี.ค.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ขอความร่วมมือกระทรวงมหาดไทยแจ้งหน่วยงานในสังกัดบูรณาการกับหน่วยงานที่เกี่ยวข้องในพื้นที่ เพื่อเพิ่มความเข้มข้นต่อเนื่องในการดำเนินการในหมู่บ้าน/ชุมชน สถานประกอบการ และสถานศึกษา เพื่อป้องกันและลดความต้องการยาเสพติด ไม่ให้เกิดผู้ใช้ ผู้เสพ และผู้ติดยาเสพติดรายใหม่ และความต้องการยาเสพติดจากการกลับไปเสพซ้ำในกลุ่มเสี่ยงที่จะเป็นผู้เสพรายใหม่ กลุ่มผู้ใช้รายใหม่ เพิ่มความถี่ในการใช้และนำไปสู่การเป็นผู้เสพ ผู้ติดยาเสพติด และกลุ่มผู้เสพ ผู้ติดยาเสพติดที่ผ่านการบำบัดรักษา เพื่อควบคุมไม่ให้เกิดการแพร่ระบาดของยาเสพติด
โฆษกกระทรวงมหาดไทย กล่าวว่า เพื่อให้การบูรณาการหน่วยงานที่เกี่ยวข้องในทุกพื้นที่ทั่วประเทศ เป็นไปด้วยความเรียบร้อย ปลัดกระทรวงมหาดไทยได้สั่งการไปยังผู้ว่าราชการจังหวัด ทุกจังหวัด ในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดดำเนินการ ดังนี้
1. เฝ้าระวังการเกิดปัญหาและป้องกันยาเสพติดในหมู่บ้าน/ชุมชน สถานประกอบการ และสถานศึกษาในพื้นที่รับผิดชอบ
2. เข้มงวด กวดขัน ในการสืบสวนปราบปรามผู้จำหน่ายยาเสพติดในหมู่บ้าน/ชุมชนและแหล่งแพร่ระบาดในพื้นที่
3. ควบคุมและลดพื้นที่เสี่ยง แหล่งมั่วสุม ในสถานบริการ สถานประกอบการ ที่พบหรือเคยพบว่ามีปัญหายาเสพติด
4. จัดกิจกรรมให้กับเด็กและเยาวชนในช่วงปิดภาคเรียนเพื่อลดและตัดโอกาสในการมั่วสุมหรือรวมกลุ่มในทางที่ผิด
5. ดำเนินการต่อผู้ต้องสงสัยว่าเสพยาเสพติด ให้เป็นไปตามประกาศสำนักงานคณะกรรมการป้องกันและปราบปรามยาเสพติด เรื่อง การนำตัวผู้ต้องสงสัยเข้ารับการบำบัด ฟื้นฟู และการประเมินเป็นผู้ผ่านการบำบัด ฟื้นฟู พ.ศ. 2560 ภายใต้ประกาศคณะรักษาความสงบแห่งชาติ ที่ 108/2557
6. สกัดกั้นการนำเข้า ส่งออก ยาเสพติด สารเคมี และสารตั้งต้นที่นำไปสู่การผลิตยาเสพติด
7. เข้มงวด กวดขัน และเฝ้าระวังการลักลอบลำเลียงยาเสพติดตามด่านตรวจ/จุดสกัด
โฆษกกระทรวงมหาดไทย กล่าวเพิ่มเติมว่า กระทรวงมหาดไทยให้ความสำคัญกับการป้องกันการแพร่ระบาด การลดอุปสงค์ อุปทาน ของผู้จำหน่าย และผู้เสพยาเสพติด และจะดำเนินการกับผู้เกี่ยวข้องกับยาเสพติดอย่างเด็ดขาด ตามอำนาจหน้าที่ เพื่อแก้ไขปัญหาการแพร่ระบาดของยาเสพติดให้หมดไปจากสังคมไทยอย่างยั่งยืน.
ครั้งที่ 70/2561
วันที่ 30 มี.ค.2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/11217
