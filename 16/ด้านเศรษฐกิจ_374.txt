รัฐบาลไทย-ข่าวทำเนียบรัฐบาล-“กฤษฏา” เร่งดันส่งออกมะม่วงไทยไปออสซี่ ตั้งเป้าภายในปี 61

วันอังคารที่ 17 เมษายน 2561
“กฤษฏา” เร่งดันส่งออกมะม่วงไทยไปออสซี่ ตั้งเป้าภายในปี 61
“กฤษฏา” เร่งดันส่งออกมะม่วงไทยไปออสซี่ ตั้งเป้าภายในปี 61
นายกฤษฎา บุญราช รัฐมนตรีว่าการกระทรวงเกษตรและสหกรณ์ ได้เดินทางไปศึกษาดูงานตลาดกลางสินค้าเกษตร ประเทศออสเตรเลีย ณ ตลาดเกษตร Flemington ซึ่งเป็นตลาดขายส่งและขายปลีกผลิตผลทางการเกษตรที่สำคัญของรัฐนิวเซาท์เวลส์ ประเทศออสเตรเลีย โดยเป็นสินค้าที่เกษตรกรนำมาขายเองโดยตรง  โดยมีสินค้าเกษตรที่สำคัญ ได้แก่ ส้ม ลูกพลับ ลูกแพร์ แอปเปิ้ล องุ่น อโวคาโด และพืชผักสวนครัว
สำหรับไข่ไก่มีหลายขนาดและหลายราคา  โดยไข่ไก่เบอร์ศูนย์ ราคาเฉลี่ยอยู่ที่ราคาฟองละ 10-11 บาท (เปรียบเทียบกับของไทยอยู่ที่ราคา 4- 4.5 บาทต่อฟอง) ส่วนไข่ไก่ขนาดเล็กสุด เทียบเท่าเบอร์ 5 ของไทยอยู่ที่ราคา 3 บาท ต่อฟอง ซึ่งฟาร์มไก่ไข่ของออสเตรเลียเป็นรูปแบบเกษตรพันธสัญญา (Contract Farming)
นอกจากนี้ ยังมีผลไม้เขตร้อน (Tropical fruits) อาทิ มะม่วง ส้ม สับปะรด แตงโม กล้วย ลำไย ส่วนพืชผักสำคัญที่วางขาย ได้แก่ ขิง กระเทียม หอมใหญ่ ผักชี เป็นต้นสำหรับผลไม้ไทยที่มีโอกาสนำเข้าและทำตลาดในออสเตรเลีย ได้แก่ มะม่วงน้ำดอกไม้ มะม่วงมหาชนก เนื่องจากมีความต้องการสูง และฤดูกาลผลิตของออสเตรเลียไม่ตรงกันกับฤดูการผลิตของประเทศไทย
พร้อมทั้ง รัฐมนตรีว่าการกระทรวงเกษตรและสหกรณ์ได้แจ้งให้เอกอัครราชทูตออสเตรเลีย ประจำประเทศไทย และอัครราชทูตที่ปรึกษาฝ่ายการเกษตร ประจำประเทศออสเตรเลีย เร่งรัดการเปิดตลาดมะม่วง ตามที่กระทรวงเกษตรและสหกรณ์ได้ยื่นคำขออนุญาตและข้อมูลทางเทคนิคไปแล้วโดยคาดว่าประเทศไทยจะสามารถส่งออกมะม่วงไทยสู่ประเทศออสเตรเลียได้ภายในปี 2561 นี้
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11526
