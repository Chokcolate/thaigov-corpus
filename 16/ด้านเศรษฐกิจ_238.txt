รัฐบาลไทย-ข่าวทำเนียบรัฐบาล-รมว.ดิจิทัลฯ จับมือเอกอัครราชทูตเม็กซิโก สร้างความร่วมมือดิจิทัลเชื่อม 2 ภูมิภาค

วันศุกร์ที่ 23 มีนาคม 2561
รมว.ดิจิทัลฯ จับมือเอกอัครราชทูตเม็กซิโก สร้างความร่วมมือดิจิทัลเชื่อม 2 ภูมิภาค
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายไฆเม บีร์กิลิโอ นัวลาร์ต ซานเชซ (H.E. Mr. Jaime Virgilio Nualart Sánchez) เอกอัครราชทูตสหรัฐเม็กซิโกประจำประเทศไทย และเจ้าหน้าที่จากสถานเอกอัครราชทูตฯ ที่เกี่ยวข้องในโอกาสเข้าเยี่ยมคารวะ ซึ่งกระทรวงดิจิทัลฯเล็งเห็นโอกาสถึงการพัฒนาด้านดิจิทัลของไทยและเม็กซิโกให้เป็นไปในทิศทางเดียวกัน โดยปัจจุบันไทยเร่งดำเนินการในการลดช่องว่างด้านดิจิทัล การพัฒนาภาครัฐให้สามารถบริการประชาชนได้อย่างมีประสิทธิภาพ การพัฒนาทรัพยากรมนุษย์ด้านดิจิทัล การพัฒนาโครงสร้างพื้นฐานด้านดิจิทัล และการสนับสนุนให้ภาคเอกชนจากนานาประเทศเข้ามามีส่วนร่วมในการพัฒนานวัตกรรมและเทคโนโลยี โดยการดำเนินการดังกล่าวเป็นการวางรากฐานด้านดิจิทัลให้แก่ประเทศ ซึ่งจะช่วยให้การพัฒนาด้านดิจิทัลของประเทศดำเนินไปได้อย่างรวดเร็วและยั่งยืนต่อไปในอนาคต นอกจากนี้ ทั้งสองฝ่ายยินดีจะสร้างความร่วมมือด้านดิจิทัลระหว่างกันทั้งในระดับทวิภาคี หรือในกรอบความร่วมมือต่างๆ เช่น OECD และ APEC เป็นต้น รวมทั้งเห็นพ้องว่า ไทยสามารถเป็นประตูความร่วมมือด้านดิจิทัลให้แก่เม็กซิโกเข้าสู่กลุ่มประเทศอาเซียน และเม็กซิโกสามารถเป็นประตูให้ไทยเชื่อมโยงไปยังกลุ่มประเทศอเมริกาใต้ได้เช่นกัน เมื่อวันที่ 22 มีนาคม 2561 ณ ห้องรับรอง ชั้น 9 กระทรวงดิจิทัลฯ อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ เขตหลักสี่ กรุงเทพฯ
*****************

ที่มา : http://www.thaigov.go.th/news/contents/details/11012
