รัฐบาลไทย-ข่าวทำเนียบรัฐบาล-พม. แถลงรายงานสถานการณ์ทางสังคม พร้อม KICK OFF การจ่ายเงินอุดหนุนถึงผู้รับบริการผ่านระบบอิเล็กทรอนิกส์ เริ่ม 1 พ.ค. นี้

วันอังคารที่ 1 พฤษภาคม 2561
พม. แถลงรายงานสถานการณ์ทางสังคม พร้อม KICK OFF การจ่ายเงินอุดหนุนถึงผู้รับบริการผ่านระบบอิเล็กทรอนิกส์ เริ่ม 1 พ.ค. นี้
พม. แถลงรายงานสถานการณ์ทางสังคม พร้อม KICK OFF การจ่ายเงินอุดหนุนถึงผู้รับบริการผ่านระบบอิเล็กทรอนิกส์ เริ่ม 1 พ.ค. นี้
วันนี้ (30 เม.ย.61) เวลา 13.30 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการแถลงข่าว KICK OFF การจ่ายเงินอุดหนุนถึงผู้รับบริการผ่านระบบอิเล็กทรอนิกส์ Krungthai Corporate Online ซึ่งเป็น 1 ใน 12 โครงการสำคัญตามยุทธศาสตร์ (Flagship) กระทรวงการพัฒนาสังคมและความมั่นคงของมนุษย์ พ.ศ.2560 – 2564 (ฉบับปรับปรุง มีนาคม 2561) โดยมี นายผยง ศรีวณิช กรรมการผู้จัดการใหญ่ บมจ.ธนาคารกรุงไทย นางสาวสุทธิรัตน์ รัตนโชติ อธิบดีกรมบัญชีกลาง และนางนภา เศรษฐกร อธิบดีกรมพัฒนาสังคมและสวัสดิการ ร่วมแถลงข่าว พร้อมนำเสนอรายงานสถานการณ์ทางสังคมรายไตรมาส (ม.ค. – มี.ค. 61) โดย นางสุวรีย์ ใจหาญ ที่ปรึกษาวิชาการพัฒนาสังคม
กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานหลักของรัฐบาลในการดำเนินงานด้านสังคม เพื่อลดความเหลื่อมล้ำของสังคม และสร้างโอกาสการเข้าถึงบริการของรัฐ ภายใต้วิสัยทัศน์ "การเป็นผู้นำด้านสังคมของไทยและอาเซียน มุ่งสู่คนอยู่ดีมีสุข ในสังคมคุณภาพ” ซึ่งได้มีการวิเคราะห์สถานการณ์ทางสังคมมาอย่างต่อเนื่อง และเร่งดำเนินการแก้ไขปัญหาสังคมต่างๆ อีกทั้งร่วมกันขับเคลื่อนกระทรวง พม. เพื่อนำไปสู่การเปลี่ยนแปลงในการปฏิบัติงานของกระทรวงที่ดีขึ้น (Change) ในทุกด้าน โดยได้จัดทำโครงการสำคัญตามยุทธศาสตร์ (Flagship) กระทรวงการพัฒนาสังคมและความมั่นคงของมนุษย์ พ.ศ.2560 – 2564 (ฉบับปรับปรุง มีนาคม 2561) ซึ่งโครงการ Flagship มีทั้งหมด 12 โครงการ ได้แก่ 1.การปรับเปลี่ยนระบบการจ่ายเงินถึงผู้รับบริการ 2.การให้เพื่อชีวิตที่ดีกว่า 3.พม. Connect 4.Social Expo Thailand 2018 5.Conference ภายในประเทศ/ระหว่างประเทศ 6.จัดตั้งสำนักนโยบายสังคมและความมั่นคงของมนุษย์ 7.พัฒนาระบบควบคุมภายในเพื่อยกระดับธรรมาภิบาล 8.พัฒนาบุคลากรรองรับการเปลี่ยนแปลงทางสังคม 9.Digital Technology Upgrade 10.Joint KPI ภายในกระทรวง/ระหว่างกระทรวง 11.การพัฒนาที่อยู่อาศัยตามแนวทางประชารัฐ 12.ผู้มีรายได้น้อยในเมืองและชนบทมีความมั่นคงในที่อยู่อาศัย
กระทรวง พม. ได้จัดทำรายงานสถานการณ์ทางสังคมและความมั่นคงของมนุษย์รายไตรมาสปี 2561 พบว่า มีสถานการณ์เด่นที่สำคัญ ดังนี้ 1.สถานการณ์คนพิการ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้ดำเนินการออกบัตรประจำตัวคนพิการทั่วประเทศ จำนวน 1.9 ล้านคน (ณ มีนาคม 2561) และมีคนพิการที่อยู่ในวัยแรงงาน ร้อยละ 49 อีกทั้งมีเป้าหมายการจ้างงานคนพิการในหน่วยงานของรัฐ 12,500 ราย โดยมีการจ้างงาน 7,415 ราย คิดเป็นร้อยละ 59.32 และมีเป้าหมายการจ้างงานคนพิการในสถานประกอบการ 64,175 ราย โดยมีการจ้างงาน 48,124 ราย คิดเป็นร้อยละ 74.99 (ข้อมูล 30 มีนาคม 2561) นอกจากนี้ มีการสนับสนุนคนพิการจำนวนมากกว่า 159,000 ราย ได้กู้ยืมเงินกองทุนส่งเสริมและพัฒนาคุณภาพชีวิตคนพิการ เพื่อประกอบอาชีพอิสระ ด้วยวงเงินตั้งแต่ 60,000 บาท ถึง 120,000 บาท โดยไม่คิดดอกเบี้ย เป็นต้น 2.สถานการณ์ผู้สูงอายุ ปัจจุบัน มีผู้สูงอายุประมาณ 11 ล้านคน คิดเป็นร้อยละ 16.5 ของประชากรทั้งประเทศ ซึ่งหนึ่งในสามของผู้สูงอายุมีรายได้ต่ำกว่าเส้นความยากจน ต้องอาศัยรายได้จากบุตรหลานเป็นแหล่งรายได้สำคัญ และอาศัยอยู่ตามลำพังคนเดียว เป็นจำนวนมากถึงร้อยละ10 และมีแนวโน้มเพิ่มขึ้นเรื่อยๆ เนื่องจากขนาดครัวเรือนที่เล็กลงของสังคมไทย ทั้งนี้ประเทศไทยเข้าสู่สังคมผู้สูงอายุโดยสมบูรณ์ในปี 2564 คือ มีผู้สูงอายุร้อยละ20 ของจำนวนประชากรทั้งประเทศ จากสถานการณ์ดังกล่าว กรมกิจการผู้สูงอายุ (ผส.) ได้เน้นการดำเนินงานขับเคลื่อนงานด้านผู้สูงอายุไปสู่ปฏิบัติ โดยการบูรณาการเตรียมความพร้อมเพื่อรองรับสังคมผู้สูงอายุ ให้ครอบคลุมใน 5 มิติ ได้แก่ 1) มิติเศรษฐกิจ นวัตกรรมความรู้ทางการเงินเพื่อสังคมผู้สูงอายุ (Innovation in Financial Literacy For Ageing society) ในเรื่องการออม และส่งเสริมการลงทุน ต่อยอดขยายผล ร่วมกับตลาดหลักทรัพย์แห่งประเทศไทย กองทุนการออมแห่งชาติ 2) มิติสังคม 1 ศูนย์ 1 ผลิตภัณฑ์ นวัตกรรมเพื่อส่งเสริมรายได้ผู้สูงอายุ และส่งเสริมการนำภูมิปัญญาผู้สูงอายุมาช่วยเหลือและพัฒนาสังคม (Social Innovation: Elderly wisdom for all) 3) มิติสุขภาพ นวัตกรรมการบริการสุขภาพผู้สูงอายุที่บ้าน (Home care and rehabilitation) 4) มิติสภาพเเวดล้อม นวัตกรรมเมืองที่เป็นมิตรกับผู้สูงอายุ (Innovation : Age-Friendly City) จัดการปรับสภาพแวดล้อมที่เป็นมิตรกับสิ่งแวดล้อม และคนทุกวัย แสดงผลงานนวัตกรรม Smart City Universal Design บ้านปลอดภัย และ5) มิติเทคโนโลยีนวัตกรรมแอพพลิเคชั่นสำหรับผู้สูงอายุ Gold Application เพื่อคนไทยใส่ใจผู้สูงอายุ
สำหรับประเด็นที่น่าห่วงใย มีดังนี้ 1.ปัญหาความยากจน มาตรการแก้ปัญหาที่สำคัญ การเพิ่มศักยภาพและสร้างโอกาสในการพึ่งพาตนเองแก่กลุ่มเป้าหมาย การจัดสวัสดิการสังคมอย่างเจาะจง ซึ่งกระทรวงการพัฒนาสังคมและความมั่นคงของมนุษย์ ได้ดำเนินการสำรวจข้อมูลผู้ประสบปัญหาทางสังคมจากฐานข้อมูลผู้ลงทะเบียนสวัสดิการแห่งรัฐ ที่สอดคล้องกับการลงทะเบียนผู้มีรายได้น้อย และโครงการไทยนิยมยั่งยืน 2.ความรุนแรงต่อเด็ก สตรี และความรุนแรงในครอบครัว ข้อมูลของกรมกิจการสตรีและสถาบันครอบครัว (สค.) พบว่า ร้อยละ 83.6 ของความรุนแรงต่อเด็กและสตรี เป็นความรุนแรงในครอบครัว โดยกว่าร้อยละ 55.5 เป็นความรุนแรงทางร่างกาย ที่ผู้กระทำความรุนแรงส่วนใหญ่ ร้อยละ 87.5 เป็นผู้ชาย สอดคล้องกับสถิติให้บริการผ่านสายด่วน 1300 ที่พบว่า ปัญหาความรุนแรงในครอบครัว มีจำนวนสูงถึง 417 ราย เฉลี่ย 5 ราย /วัน โดยส่วนใหญ่เด็กและเยาวชน ถูกคนในครอบครัว หรือคนใกล้ชิดทำร้ายร่างกาย สาเหตุเกิดจากมายาคติที่เชื่อว่าชายเหนือกว่า โดยสุราเป็นปัจจัยกระตุ้นสำคัญที่ก่อให้เกิดพฤติกรรมกระทำความรุนแรง 3.สถานการณ์เด็กและเยาวชน อุบัติเหตุบนท้องถนนและการจมน้ำยังคงเป็นสาเหตุลำดับต้นๆของการเสียชีวิตและการพิการในเด็กเล็กและวัยเรียน โดยช่วงอายุ 15-19 ปี มีสถิติของอุบัติเหตุบนถนนสูงสุด สาเหตุเกิดจากการขับขี่รถจักรยานยนต์โดยไม่สวมหมวกนิรภัยและการฝ่าฝืนกฎจราจร ส่วนการจมน้ำ ส่วนใหญ่เกิดกับกลุ่มเด็กอายุ 5-9 ปี มากที่สุด และมีแนวโน้มเพิ่มขึ้น
ทั้งนี้ ยังมีภัยทางเทคโนโลยีและการใช้สื่อออนไลน์ เช่นการพนันออนไลน์ ซึ่งมีเว็บไซด์เพื่อเล่นการพนันทุกรูปแบบมากกว่า 200,000 เว็บไซด์ และการค้าประเวณีออนไลน์และสื่อลามก เป็นภัยเงียบที่คุกคามเด็กและเยาวชนสอดคล้องกับรายงานสถานการณ์เด็กโลก 2560 ของ UNICEF ว่ารัฐบาลและเอกชนของแต่ละประเทศไม่สามารถก้าวทันการเปลี่ยนแปลง ส่งผลให้เด็กต้องเผชิญความเสี่ยงและอันตรายรูปแบบใหม่ จึงจำเป็นอย่างยิ่งที่จะต้องสร้างความตระหนักให้สังคมครอบครัวและเด็กเยาวชนระมัดระวังในการใช้สื่ออย่างปลอดภัย และเพิ่มมาตรการรัฐในการขจัดสื่อที่เป็นภัยอย่างจริงจัง สำหรับมาตรการป้องกันและแก้ไขปัญหา คือจัดทำยุทธศาสตร์ส่งเสริมและปกป้องคุ้มครองเด็ก และเยาวชน ในการใช้สื่อออนไลน์ พ.ศ. 2560-2564 เพื่อให้รู้เท่าทัน และใช้สื่อออนไลน์อย่างปลอดภัยและสร้างสรรค์ และมีศูนย์ประสานงานการขับเคลื่อนการส่งเสริมและปกป้องคุ้มครองเด็ก และเยาวชน ในการใช้สื่อออนไลน์ ร่วมกับหน่วยงาน องค์กรภาคีเครือข่ายที่เกี่ยวข้อง
ตามนโยบายรัฐบาล ข้อ 10 เรื่อง การส่งเสริมการบริหารราชการแผ่นดินที่มีธรรมาภิบาล และการป้องกันปราบปรามการทุจริต และประพฤติมิชอบในภาครัฐ จึงมีการกำหนดแนวทางให้ส่วนราชการต่างๆ ทบทวนการจัดโครงสร้างหน่วยงานและปรับปรุงวิธีปฏิบัติราชการให้ทันสมัย กระทรวงการพัฒนาสังคมและความมั่นคงของมนุษย์ (พม.) ได้ตระหนักถึงหลักธรรมาภิบาลและการป้องกันปราบปรามการทุจริต จึงกำหนดนโยบายในการเปลี่ยนแปลงระบบการจ่ายเงินอุดหนุนถึงผู้รับบริการ โดยมีแนวคิดในการลดขั้นตอนการทำงาน ด้วยการพัฒนาบริการที่ดีและโปร่งใส อาศัยเทคโนโลยี และความร่วมมือจากภาคีเครือข่าย ได้แก่ กรมบัญชีกลาง และธนาคารกรุงไทย ทั้งนี้ การเปลี่ยนแปลงระบบการจ่ายเงินอุดหนุนดังกล่าวนับเป็น 1 ใน 12 โครงการสำคัญตามยุทธศาสตร์ (Flagship) กระทรวงการพัฒนาสังคมและความมั่นคงของมนุษย์ พ.ศ.2560 – 2564 (ฉบับปรับปรุง มีนาคม 2561) ภายใต้โครงการ Flagship การปรับเปลี่ยนระบบการจ่ายเงินถึงผู้รับบริการ สำหรับการขับเคลื่อนระบบ Krungthai Corporate Online โดยจะเริ่มดำเนินการตั้งแต่วันที่ 1 พฤษภาคม 2561 เป็นต้นไป
สำหรับการดำเนินการจ่ายเงินอุดหนุน กระทรวง พม. โดยกรมพัฒนาสังคมและสวัสดิการ (พส.) ได้คำนึงถึงเรื่องสำคัญ 4 ประการ ดังนี้ 1. การเข้าถึงสิทธิ์ของผู้ประสบปัญหาทางสังคม ผู้ประสบความเดือดร้อนสามารถยื่นคำขอรับการช่วยเหลือโดยตรง หรือประสานขอความช่วยเหลือจากหน่วยงาน/เครือข่ายอื่น 2. การตรวจสอบสิทธิ์ นักสังคมสงเคราะห์สอบข้อเท็จจริงและบันทึกข้อมูลในระบบบริการทางสังคมเพื่อตรวจสอบว่าเคยให้การช่วยเหลือแล้วหรือไม่ แล้วนำเสนอคณะกรรมการพิจารณาอนุมัติการเบิกจ่ายเงินอุดหนุนภาคครัวเรือนส่วนกลางหรือส่วนภูมิภาคพิจารณา และบันทึกข้อมูลในระบบของธนาคาร 3. การให้สวัสดิการตามสิทธิ์ มีการจ่ายเงินด้วยการโอนเข้าบัญชี ผ่านระบบ Krungthai Corporate Online หากต้องจ่ายเป็นเงินสด สามารถจ่ายได้ 3 กรณีเร่งด่วน ดังนี้ 1) ผู้ประสบปัญหาเฉพาะหน้า เช่น ประสบภัยพิบัติ ขาดแคลนปัจจัยสี่ 2) ผู้ร้องทุกข์ผ่านศูนย์ดำรงธรรมหรือสื่อในช่องทางต่างๆ และ3) ผู้ตกทุกข์ได้ยากกลับภูมิลำเนาเดิมและ 4. การตรวจสอบความโปร่งใสในการได้รับสิทธิ์ การจ่ายเงินด้วยระบบดังกล่าว สามารถกำกับและตรวจสอบขั้นตอนการทำงานได้ โดยทุกรายการจะถูกบันทึกในระบบของธนาคาร สามารถเรียกดูได้ทันที หรือย้อนหลังได้ นอกจากนี้ หน่วยงานส่วนกลางสามารถจัดทำแผนติดตามและลงสุ่มตรวจในพื้นที่อย่างต่อเนื่องได้
การจัดงานครั้งนี้ ประกอบด้วยกิจกรรมสำคัญ ได้แก่ 1) การบรรยาย เรื่องการจ่ายเงินอุดหนุนให้แก่ผู้ประสบปัญหาทางสังคม ผ่านระบบ Krungthai Corporate Online 2) นิทรรศการและการสาธิตระบบการจ่ายเงินจากธนาคารกรุงไทย และ 3) การแถลงรูปแบบการจ่ายเงินอุดหนุนผ่านระบบ Krungthai Corporate Online โดย อธิบดีกรมพัฒนาสังคมและสวัสดิการ กรรมการผู้จัดการใหญ่ บมจ.ธนาคารกรุงไทย และอธิบดีกรมบัญชีกลาง เพื่อประชาสัมพันธ์ให้ประชาชนกลุ่มเป้าหมาย ภาคีเครือข่าย ได้รับทราบและเข้าใจภารกิจของกระทรวง พม. ในการช่วยเหลือผู้ประสบปัญหาทางสังคม และการจ่ายเงินอุดหนุนถึงผู้รับบริการของ พส. พร้อมบูรณาการเครือข่ายความร่วมมือ และนำระบบบริหารจัดการเทคโนโลยีสารสนเทศที่ทันสมัยมาใช้เพื่อบริการที่ดี ด้วยความโปร่งใสและตรวจสอบได้ เพื่อประโยชน์ของประชาชนเป็นสำคัญ

ที่มา : http://www.thaigov.go.th/news/contents/details/11865
