รัฐบาลไทย-ข่าวทำเนียบรัฐบาล-นายกฯ ย้ำความสำคัญของครอบครัว แนะคนไทยใช้เวลาช่วงสงกรานต์มอบความรักความอบอุ่นให้แก่กัน ชี้รัฐบาลพร้อมดูแลสมาชิกในครอบครัวทุกคนให้มีความสุข

วันเสาร์ที่ 14 เมษายน 2561
นายกฯ ย้ำความสำคัญของครอบครัว แนะคนไทยใช้เวลาช่วงสงกรานต์มอบความรักความอบอุ่นให้แก่กัน ชี้รัฐบาลพร้อมดูแลสมาชิกในครอบครัวทุกคนให้มีความสุข
นายกฯ ย้ำความสำคัญของครอบครัว แนะคนไทยใช้เวลาช่วงสงกรานต์มอบความรักความอบอุ่นให้แก่กัน
ชี้รัฐบาลพร้อมดูแลสมาชิกในครอบครัวทุกคนให้มีความสุข
วันนี้ (14 เมษายน 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรี ถือโอกาสวันครอบครัวเชิญชวนคนไทยมอบความรักและความอบอุ่นให้แก่สมาชิกในครอบครัว เนื่องจากครอบครัวถือเป็นหน่วยสังคมที่เล็กที่สุดที่เป็นรากฐานของการสร้างประเทศชาติให้ดี รวมทั้งยังเป็นจุดเริ่มต้นของการผลิตบุคลากรที่มีคุณภาพด้วย
"นายกฯ อยากให้ช่วงเทศกาลสงกรานต์ ซึ่งเป็นช่วงเวลาที่ทุกคนได้อยู่พร้อมหน้า เพราะส่วนใหญ่พี่น้องประชาชนเดินทางกลับภูมิลำเนาของตนเอง ได้เป็นช่วงเวลาของความสุขที่คนในครอบครัวจะได้พูดคุยกัน แสดงความห่วงใยและปรารถนาดีต่อกัน และทำกิจกรรมร่วมกัน เพื่อสร้างความอบอุ่นในครอบครัว เพราะกำลังใจจากคนรอบข้างจะทำให้สมาชิกรู้สึกว่าตนเองมีคุณค่า และมีความสุข"
นอกจากนี้ นายกรัฐมนตรียังกล่าวด้วยว่า สมาชิกในครอบครัวมีตั้งแต่เด็กเล็กจนถึงผู้สูงอายุ   โดยเฉพาะเด็กแรกเกิด - 3 ขวบนั้น ถือเป็นช่วงวัยแห่งโอกาสทองของมนุษย์ และจำเป็นต้องได้รับการดูแลจากพ่อแม่ตลอด 24 ชม. ดังนั้น ครอบครัวจึงเป็นผู้ที่จะสร้างพื้นฐานที่ดีให้กับเด็กทั้งความแข็งแรงของร่างกาย จิตใจ และอารมณ์
ในส่วนของรัฐบาลนั้นมีมาตรการมากมายเพื่อสนับสนุนการเลี้ยงดูเด็กในช่วงวัยนี้ เช่น โครงการเงินอุดหนุนเพื่อเลี้ยงดูเด็กแรกเกิดที่จะช่วยแบ่งเบาภาระของครอบครัวผู้มีรายได้น้อย รวมทั้งมาตรการดูแลสมาชิกในครอบครัวในวัยอื่น ๆ ไม่ว่าจะเป็นการสนับสนุนการพัฒนาศักยภาพของพ่อแม่ที่อยู่ในวัยแรงงาน ทั้งการจัดหางาน การพัฒนาทักษาฝีมือ การสนับสนุนค่าครองชีพ การสร้างระบบบำนาญผ่านกองทุนการออมแห่งชาติ การดูแลผู้สูงอายุด้วยเบี้ยยังชีพ ส่งเสริมการจ้างงานผู้สูงอายุ และมอบสินเชื่อสร้างอาชีพวัยเก๋า เป็นต้น
"นายกฯ ยังให้ข้อคิดแก่เด็กและเยาวชนในครอบครัวด้วยว่า อาจหาโอกาสพูดคุยกับผู้สูงอายุบ่อย ๆ เพื่อเรียนรู้เรื่องราวต่าง ๆ ที่เป็นประโยชน์ เช่น ความรู้และประสบการณ์ในการทำงานและการใช้ชีวิต ตลอดจนเกร็ดความรู้ทางประวัติศาสตร์ในช่วงชีวิตของผู้สูงอายุ ซึ่งจะเป็นประโยชน์ต่อการพัฒนาตนเองของคนรุ่นหลัง"
………………………………………………

ที่มา : http://www.thaigov.go.th/news/contents/details/11497
