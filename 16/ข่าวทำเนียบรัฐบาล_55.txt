รัฐบาลไทย-ข่าวทำเนียบรัฐบาล-นายกฯ เชิญชวนชาวพุทธปฏิบัติธรรมในวันมาฆะ แนะทุกครอบครัวร่วมกันทำความดี พร้อมเผยใช้เวลา

วันพฤหัสบดีที่ 1 มีนาคม 2561
นายกฯ เชิญชวนชาวพุทธปฏิบัติธรรมในวันมาฆะ แนะทุกครอบครัวร่วมกันทำความดี พร้อมเผยใช้เวลา
นายกฯ เชิญชวนชาวพุทธปฏิบัติธรรมในวันมาฆะ แนะทุกครอบครัวร่วมกันทำความดี พร้อมเผยใช้เวลาวันหยุดทบทวนและวางแผนงาน พร้อมตั้งจิตภาวนาขอชาติบ้านเมืองก้าวไปข้างหน้าอย่างราบรื่น
วันนี้ (1 มี.ค.61) พลเอก ประยุทธ์ จันทร์โอชา นายกรัฐมนตรี เชิญชวนพุทธศาสนิกชนนำหลักธรรม “โอวาทปาติโมกข์” ไปปฏิบัติเนื่องในวันมาฆบูชา ได้แก่ หลักการ 3 คือ การไม่ทำบาปทั้งปวง การทำกุศลให้ถึงพร้อม และทำจิตใจให้ผ่องใส อุดมการณ์ 4 คือ ความอดทน อดกลั้น ความไม่เบียดเบียน ความสงบ และนิพพาน และวิธีการ 6 คือ ไม่ว่าร้าย ไม่ทำร้าย เคารพกฎกติกา รู้จักความพอดี อยู่ในสิ่งแวดล้อมที่เหมาะสม และฝึกทำจิตใจให้สงบ
“นายกฯ ยังแนะนำให้ทุกคนใช้ช่วงเวลาสำคัญนี้ไปทำบุญตักบาตร ฟังเทศน์ฟังธรรม เจริญจิตภาวนา เวียนเทียนร่วมกับครอบครัว และร่วมกันบำเพ็ญสาธารณประโยชน์ต่าง ๆ เพื่อสืบสานพระศาสนา พร้อมทั้งเน้นย้ำว่าการส่งเสริมให้คนไทยทำความดีตามแบบไทยนิยม ก็สอดคล้องกับหลักธรรมทางศาสนาด้วย”
สำหรับในวันหยุดนี้นายกรัฐมนตรีใช้เวลาทบทวนการทำงาน และศึกษาข้อมูลเพื่อวางแผนงานในระยะต่อไป โดยเฉพาะการเตรียมลงพื้นที่ จ.สมุทรสาคร และ จ.เพชรบุรี ในสัปดาห์หน้า รวมทั้งตั้งจิตอธิษฐานภาวนาให้ชาติบ้านเมืองก้าวต่อไปข้างหน้าอย่างราบรื่น ประชาชนอยู่ดีกินดี อย่างยั่งยืน
----------------------
สำนักโฆษก

ที่มา : http://www.thaigov.go.th/news/contents/details/10443
