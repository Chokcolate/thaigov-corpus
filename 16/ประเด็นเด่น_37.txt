รัฐบาลไทย-ข่าวทำเนียบรัฐบาล-สำนักงานคณะกรรมการอาหารและยาชี้แจง น้ำดื่มบรรจุขวดของประเทศไทย ยังคงมีความปลอดภัยต่อผู้บริโภค

วันศุกร์ที่ 23 มีนาคม 2561
สำนักงานคณะกรรมการอาหารและยาชี้แจง น้ำดื่มบรรจุขวดของประเทศไทย ยังคงมีความปลอดภัยต่อผู้บริโภค
สำนักงานคณะกรรมการอาหารและยาชี้แจง น้ำดื่มบรรจุขวดของประเทศไทย ยังคงมีความปลอดภัยต่อผู้บริโภค
วันที่ 17 มีนาคม 2561 นพ.วันชัย สัตยาวุฒิพงศ์ เลขาธิการคณะกรรมการอาหารและยา  สำนักงานคณะกรรมการอาหารและยา (อย.) กระทรวงสาธารณสุข ชี้แจงประเด็นสารปนเปื้อนในน้ำดื่มบรรจุขวด ตามที่องค์กรสื่อไม่แสวงผลกำไร Orb Media ในสหรัฐอเมริกา เผยแพร่ผลการศึกษา พบว่าน้ำดื่มบรรจุขวดหลายยี่ห้อที่วางจำหน่ายใน 9 ประเทศ รวมถึงไทย มีการปนเปื้อนของอนุภาคพลาสติกขนาดเล็ก อาจมีส่วนเพิ่มความเสี่ยงของโรคมะเร็งบางชนิด ทำให้จำนวนอสุจิลดลง และเพิ่มความรุนแรงของโรค เช่น สมาธิสั้น และออทิสติก ล่าสุดองค์การอนามัยโลกเตรียมทบทวนเรื่องอันตรายจากพลาสติกในน้ำดื่มบรรจุขวดแล้วนั้น อย. ขอชี้แจงดังนี้
จากผลงานวิจัยตามข่าว ยังไม่มีหลักฐานที่แน่ชัดจากรายงานการศึกษาหรืองานวิจัยที่ระบุว่า การปนเปื้อนดังกล่าวเป็นอันตรายต่อสุขภาพของมนุษย์ ซึ่งทั้งองค์การอนามัยโลก WHO และองค์การอาหารและยาสหรัฐอเมริกา ยังไม่ได้รับรองผลการการศึกษาดังกล่าว
สำหรับประเทศไทย น้ำดื่มบรรจุขวดยังคงมีความปลอดภัยต่อผู้บริโภคโดยสำนักงานคณะกรรมการอาหารและยา ได้กำหนดคุณภาพน้ำดื่มบรรจุขวดตามมาตรฐานสากล ซึ่งประกอบไปด้วยภาชนะบรรจุขวดน้ำดื่มที่ทำจากพลาสติก ต้องมีคุณภาพเป็นไปตามประกาศกระทรวงสาธารณสุข (ฉบับที่ 295) พ.ศ.2548 เช่น สะอาดไม่มีสารหรือสีออกมาปนเปื้อนกับอาหาร ในปริมาณที่อาจเป็นอันตรายต่อสุขภาพ ไม่มีจุลินทรีย์ที่ทำให้เกิดโรค พบปริมาณตะกั่วและแคดเมียมในพลาสติกได้ไม่เกินชนิดละ 100 มิลลิกรัมต่อ 1 กิโลกรัม เป็นต้น
น้ำดื่มจะต้องมีคุณภาพตามประกาศกระทรวงสาธารณสุข (ฉบับที่ 61) พ.ศ. 2524 และฉบับแก้ไขเพิ่มเติม ซึ่งอ้างอิงตามข้อแนะนำของ WHO ส่วนสถานที่ผลิตต้องปฏิบัติตามหลักเกณฑ์และวิธีการที่ดีในการผลิตอาหาร (GMP) มีการควบคุมการผลิต ตั้งแต่การปรับคุณภาพน้ำเพื่อขจัดอันตรายและสิ่งแปลกปลอมต่าง ๆ จนทำให้น้ำมีมาตรฐานตามที่กฎหมายกำหนด รวมถึงต้องมีการล้างภาชนะก่อนการบรรจุทุกครั้ง การควบคุมคุณภาพมาตรฐานและความปลอดภัย ทั้งสถานที่ผลิต ผลิตภัณฑ์ และภาชนะบรรจุน้ำดื่มของประเทศไทยเป็นไปตามมาตรฐานสากล
-------------------------

ที่มา : http://www.thaigov.go.th/news/contents/details/10898
