รัฐบาลไทย-ข่าวทำเนียบรัฐบาล-เลขาธิการสภาความมั่นคงแห่งสหพันธรัฐรัสเซีย เข้าเยี่ยมคารวะนายกรัฐมนตรี

วันพุธที่ 28 กุมภาพันธ์ 2561
เลขาธิการสภาความมั่นคงแห่งสหพันธรัฐรัสเซีย เข้าเยี่ยมคารวะนายกรัฐมนตรี
เลขาธิการสภาความมั่นคงแห่งสหพันธรัฐรัสเซีย เข้าเยี่ยมคารวะนายกรัฐมนตรี
วันนี้ (28 ก.พ. 61) เวลา 11.00 น. นายนิโคไล ปาตรูเชฟ (Mr. Nikolai Patrushev) เลขาธิการสภาความมั่นคงแห่งสหพันธรัฐรัสเซีย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ กล่าวสรุปสาระสำคัญการหารือดังนี้
นายกรัฐมนตรีแสดงความเสียใจต่อเหตุการณ์เครื่องบินโดยสารของสายการบินซาราทอฟประสบอุบัติเหตุตกจนเป็นเหตุให้มีผู้เสียชีวิต และแสดงความเสียใจต่อสถานการณ์เหตุกราดยิงที่เกิดขึ้น ณ แคว้นกาเดสถาน ซึ่งนายกรัฐมนตรีขอประณามการกระทำครั้งนี้ของกลุ่มผู้ก่อการร้าย
นายกรัฐมนตรีกล่าวต้อนรับและยินดีที่เลขาธิการสภาความมั่นคงแห่งรัสเซีย เดินทางเยือนไทยเป็นประเทศแรกในกลุ่มประเทศอาเซียน   สะท้อนให้เห็นถึงความใกล้ชิดระหว่างกัน ตลอดจนความสัมพันธ์ทางการทูตยาวนานกว่า 120 ปี ตั้งแต่พระราชวงศ์ รัฐบาล ภาคธุรกิจ และประชาชน โดยในระดับพระราชวงศ์ได้มีความสัมพันธ์ที่ดีต่อกันตั้งแต่สมัยรัชกาลที่ 5 และพระเจ้าซาร์นิโคลัสที่ 2 ซึ่งถือเป็นจุดเริ่มต้นความสัมพันธ์ที่ดีระหว่างกัน และในโอกาสที่ได้เคยตามเสร็จฯ สมเด็จพระนางเจ้าฯ พระบรมราชินีนาถในรัชกาลที่ 9 ในวโรกาส เสด็จฯ เยือนรัสเซีย  รัฐบาลและประชาชนรัสเซียได้ถวายการต้อนรับอย่างสมพระเกียรติมาโดยตลอด รวมทั้งครั้งล่าสุดที่ผ่านมา รัสเซียได้ถวายการต้อนรับในการเสด็จเยือนรัสเซียอย่างเป็นทางการของสมเด็จพระเทพรัตนราชสุดาฯ  สยามบรมราชกุมารี อย่างสมพระเกียรติด้วย
นอกจากนั้น นายกรัฐมนตรียังได้แสดงความชื่นชมความสัมพันธ์ระหว่างไทยกับรัสเซียที่มีความกว้างขวางและเพิ่มขึ้นอย่างต่อเนื่องทุกด้าน ทั้งยังได้พัฒนากลไกความร่วมมืออย่างเป็นทางการในหลายรูปแบบ และครอบคลุมหลายสาขา อาทิ เศรษฐกิจและการท่องเที่ยว เป็นต้น
ทั้งสองฝ่ายยินดีต่อความสำเร็จของการประชุมคณะทำงานร่วมว่าด้วยการหารือด้านความมั่นคงระหว่างไทยกับรัสเซียครั้งที่ 4 ซึ่งทั้งสองฝ่ายมีการแลกเปลี่ยนการเยือนระหว่างกันในหลายระดับและในทุกมิติด้านความมั่นคง ตลอดจนจะกระชับความร่วมมือด้านการป้องกันการก่อการร้าย อาชญากรรมข้ามชาติ และความมั่นคงทางไซเบอร์ ซึ่งฝ่ายรัสเซียเห็นว่าควรมีการดำเนินการทั้งในระดับทวิภาคีและพหุภาคี
นายกรัฐมนตรีพร้อมที่จะร่วมมือกับฝ่ายรัสเซียในประเด็นด้านความมั่นคงในทุกมิติและเสนอให้มีการแลกเปลี่ยนประสบการณ์และข่าวกรองระหว่างกันให้มากขึ้น รวมทั้งการติดต่อประสานงานเร่งด่วน เพื่อให้สามารถแก้ไขปัญหาต่างๆ ได้ทันท่วงที
นายกรัฐมนตรีกล่าวว่า ในปี 2562 ไทยจะดำรงตำแหน่งประธานอาเซียน จึงหวังว่าฝ่ายรัสเซียจะส่งคณะผู้แทนเข้าร่วมการประชุมในกรอบต่าง ๆ ของอาเซียนที่ประเทศไทย และดำเนินบทบาทอย่างสร้างสรรค์ร่วมกับอาเซียนต่อไป และหวังว่าการเจรจาต่าง ๆ เกี่ยวกับการจัดทำความตกลงการค้าเสรีระหว่างไทยกับสหภาพเศรษฐกิจยูเรเชียจะมีความคืบหน้าสอดรับกับการเติบโตของอาเซียนต่อไป นายกรัฐมนตรียังขอให้รัสเซียพิจารณาสนับสนุนสินค้าจากประเทศไทย โดยไทยสามารถเป็นแหล่งความมั่นคงทางอาหารให้กับรัสเซีย ไทยมีความพร้อมเรื่องการส่งออกสินค้าเกษตรและอาหาร พร้อมขอให้รัสเซียช่วยติดตามการรับรองผลการตรวจสอบโรงงานผลิตสินค้าปศุสัตว์ สัตว์ปีกและประมงด้วย ในขณะเดียวกันไทยก็พร้อมพิจารณาสินค้าที่มีเทคโนโลยีสูงจากฝ่ายรัสเซียเช่นกัน
โอกาสนี้ นายกรัฐมนตรีขอให้รัสเซียช่วยดูแลชาวไทยที่พำนักอยู่ในรัสเซีย รวมทั้งอำนวยความสะดวกและสิทธิประโยชน์ต่าง ๆ แก่นักลงทุนไทย และยินดีที่ชาวรัสเซียนิยมเดินทางมาท่องเที่ยวในไทย ไทยพร้อมให้การดูแลอย่างดี ซึ่งเลขาธิการสภาความมั่นคงรัสเซียแจ้งว่า ชาวรัสเซียชื่นชอบประเทศไทยและประทับใจอัธยาศัยของชาวไทยที่มีให้กับนักท่องเที่ยวต่างชาติรวมทั้งนักท่องเที่ยวชาวรัสเซีย
ในช่วงท้ายของการหารือ เลขาธิการสภาความมั่นคงแห่งรัสเซียได้กล่าวเชิญฝ่ายไทยเข้าร่วมการประชุม IX International Meeting of High-Level Officials Responsible for Security Matters ซึ่งรัสเซียจะเป็นเจ้าภาพจัดขึ้นระหว่างวันที่ 24-26 เมษายน 2561 ที่เมืองโซซิ และนายกรัฐมนตรีได้ฝากความระลึกถึงและความปรารถนาดี แด่ประธานาธิบดีปูติน นายกรัฐมนตรีเมดเวเดฟ และประชาชนชาวรัสเซีย ด้วย

ที่มา : http://www.thaigov.go.th/news/contents/details/10432
