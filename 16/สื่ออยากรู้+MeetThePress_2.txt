รัฐบาลไทย-ข่าวทำเนียบรัฐบาล-รอง นรม. วิษณุฯ ระบุแผนยุทธศาสตร์ชาติ มีความสำคัญเป็นเป้าหมายสู่ความสำเร็จของประเทศไทย


วันศุกร์ที่ 2 มีนาคม 2561
160
รอง นรม. วิษณุฯ ระบุแผนยุทธศาสตร์ชาติ มีความสำคัญเป็นเป้าหมายสู่ความสำเร็จของประเทศไทย
รองนายกรัฐมนตรีชี้แจงความคืบหน้าการดำเนินงาน ด้านกฎหมาย ของรัฐบาล ในกิจกรรม "สื่ออยากรู้ รัฐบาลอยากเล่า" ตอน "กฎหมายหลายรส กับอนาคตประเทศไทย" ในประเด็น แผนปฏิรูปประเทศ 11 ด้าน และยุทธศาสตร์ชาติ 20 ปี เพื่อสร้างความรับรู้ความเข้าใจแก่สื่อมวลชน
วันนี้ 25 มกราคม 2561 เวลา 13:30 น. ณ บริเวณห้องโถง ตึกภักดีบดินทร์ ทำเนียบรัฐบาล   นายวิษณุ  เครืองาม รองนายกรัฐมนตรี พร้อมด้วย ดร.ปรเมธี วิมลศิริ เลขาธิการคณะกรรมการพัฒนาการเศรษฐกิจ และสังคมแห่งชาติร่วมกันชี้แจงสร้างความรับรู้เกี่ยวกับแผนยุทธศาสต์ชาติระยะ 20 ปี (พ.ศ. 2560 – 2579)
ทั้งนี้ รัฐบาลได้นำแผนปฏิรูปประเทศ 11 ด้าน โดยดำเนินการตรวจสอบให้สอดคล้องกับแผนยุทธศาสตร์ชาติ 20 ปี เพื่อลดความเหลื่อมล้ำในด้านต่าง ๆ  และนำมาปฏิรูปในด้านโครงสร้างประเทศให้มีความเชื่อมโยงกัน เมื่อกรรมการปฏิรูปประเทศเห็นชอบในแผนแล้ว ก็จะนำเสนอต่อคณะกรรมการยุทธศาสตร์ชาติ และคณะรัฐมนตรีต่อไป
สำหรับแผนยุทธศาสตร์ชาติ คือ แผนการพัฒนาประเทศ ที่จะกำหนดกรอบและแนวทางการพัฒนาให้หน่วยงานของรัฐทุกภาคส่วนทำตาม เพื่อให้บรรลุวิสัยทัศน์ “ประเทศมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามปรัชญาของเศรษฐกิจพอเพียง” นำไปสู่การพัฒนาให้คนไทยมีความสุขและตอบสนองตอบต่อการบรรลุซึ่งผลประโยชน์แห่งชาติ ในการที่จะพัฒนาคุณภาพชีวิต สร้างรายได้ระดับสูงเป็นประเทศพัฒนาแล้ว และสร้างความสุขของคนไทย สังคมมีความมั่นคง เสมอภาคและเป็นธรรม ประเทศสามารถแข่งขันได้ในระบบเศรษฐกิจ โดยมีระยะเวลาบังคับนานถึง 20 ปี ตั้งแต่ปี 2560 - 2579 ตามร่างยุทธศาสตร์ชาติ 20 ปี แบ่งยุทธศาสตร์ออกเป็น 6 ด้าน คือ 1. ยุทธศาสตร์ด้านความมั่นคง 2. ยุทธศาสตร์ด้านการสร้างความสามารถในการแข่งขัน 3. ยุทธศาสตร์การพัฒนาและเสริมสร้างศักยภาพคน 4. ยุทธศาสตร์ด้านการสร้างโอกาสความเสมอภาคและเท่าเทียมกันทางสังคม 5. ยุทธศาสตร์ด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อม และ 6. ยุทธศาสตร์ด้านการปรับสมดุลและพัฒนาระบบการบริหารจัดการภาครัฐ
รองนายกรัฐมนตรีกล่าวว่า แผนยุทธศาสตร์ชาติมีความสำคัญเป็นเป้าหมายสู่ความสำเร็จของประเทศไทย เป็นนโยบายที่นำไปสู่การปฏิบัติในระดับจังหวัด อำเภอ ตำบล และหมู่บ้าน ต่อไป อันจะนำไปสู่การพัฒนาประเทศชาติอย่างยั่งยืนต่อไป
....................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10473