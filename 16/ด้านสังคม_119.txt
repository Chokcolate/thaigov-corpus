รัฐบาลไทย-ข่าวทำเนียบรัฐบาล-สธ. ชื่นชมทีมสกาย ดอกเตอร์ ช่วยชีวิตผู้ป่วยผึ้งหลวงต่อย 100 ตัว

วันเสาร์ที่ 31 มีนาคม 2561
สธ. ชื่นชมทีมสกาย ดอกเตอร์ ช่วยชีวิตผู้ป่วยผึ้งหลวงต่อย 100 ตัว
กระทรวงสาธารณสุข  ชื่นชมทีมแพทย์ พยาบาล ชุดสกาย ดอกเตอร์ (sky doctor) โรงพยาบาลสมเด็จพระเจ้าตากสินมหาราช ช่วยชีวิตผู้ป่วยถูกผึ้งหลวงต่อย 100 ตัว
แพทย์หญิงพรรณพิมล  วิปุลากร รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า นายแพทย์เจษฎา  โชคดำรงสุข ปลัดกระทรวงสาธารณสุข ชื่นชมทีมแพทย์และพยาบาลชุดสกาย ดอกเตอร์ (sky doctor) โรงพยาบาลสมเด็จพระเจ้าตากสินมหาราช ที่ให้การช่วยเหลือผู้ป่วยชาย อายุ 56 ปี ถูกผึ้งหลวงต่อย ประมาณ 100 ตัว มีอาการปวดศีรษะ ใจสั่น แน่นหน้าอก คลื่นไส้อาเจียน จากการแพ้พิษของเหล็กในผึ้ง ภายหลังได้รับแจ้งจากเจ้าหน้าที่โรงพยาบาลส่งเสริมสุขภาพตำบล (รพ.สต.) อุมวาบ อ.สามเงา จ.ตาก ซึ่งเป็นพื้นที่เหนือเขื่อนภูมิพล หากเข้ารับการรักษาที่ รพ.สามเงา จะต้องเดินทางด้วยเรือ เป็นเวลา 4 ชั่วโมง
ในการดำเนินการครั้งนี้ ผู้อำนวยการโรงพยาบาลสมเด็จพระเจ้าตากสินมหาราช และแพทย์อำนวยการปฏิบัติการฉุกเฉิน (พอป.) ซึ่งเป็นแพทย์เวชศาสตร์ฉุกเฉิน  ได้ประสานสถาบันการแพทย์ฉุกเฉินแห่งชาติ และหน่วยบินตำรวจจังหวัดตาก ส่ง พ.ต.ท. นครินทร์ ทองอินทร์ และ ร.ต.อ. ณัฐวรรธน์ ทวีกิตติพงศ์ นำเฮลิคอปเตอร์ พาทีมสกาย ดอกเตอร์ ประกอบด้วย  พญ. ศิวนาฏ พีระเชื้อ แพทย์เวชศาสตร์ฉุกเฉิน พยาบาล และเจ้าพนักงานเวชกิจฉุกเฉิน ไปรับผู้ป่วยมายังห้องฉุกเฉิน โรงพยาบาลสมเด็จพระเจ้าตากสินมหาราช ภายในไม่ถึง 3 ชั่วโมงภายหลังได้รับแจ้ง ทำให้ผู้ป่วยได้รับการรักษาอย่างรวดเร็วจนปลอดภัย
*********************************  31 มีนาคม 2561

ที่มา : http://www.thaigov.go.th/news/contents/details/11232
