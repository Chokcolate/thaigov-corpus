รัฐบาลไทย-ข่าวทำเนียบรัฐบาล-นรม.ชื่นชมยินดี เจ้าแหลม ศรีสะเกษ ชกชนะผู้ท้าชิง รักษาแชมป์โลกรุ่นซูเปอร์ฟลายเวตสำเร็จ ชี้เป็นนักชกที่แข็งแกร่ง ช่วยสร้างความสุขให้คนไทย แนะเยาวชนพัฒนาฝีมือตามแบบอย่าง


วันอาทิตย์ที่ 25 กุมภาพันธ์ 2561
237
พิมพ์
นรม.ชื่นชมยินดี เจ้าแหลม ศรีสะเกษ ชกชนะผู้ท้าชิง รักษาแชมป์โลกรุ่นซูเปอร์ฟลายเวตสำเร็จ ชี้เป็นนักชกที่แข็งแกร่ง ช่วยสร้างความสุขให้คนไทย แนะเยาวชนพัฒนาฝีมือตามแบบอย่าง
นายกฯ ชื่นชมยินดี เจ้าแหลม ศรีสะเกษ ชกชนะผู้ท้าชิงจากเม็กซิโก รักษาแชมป์โลกรุ่นซูเปอร์ฟลายเวตสำเร็จ ชี้เป็นนักชกที่แข็งแกร่ง ช่วยสร้างความสุขให้คนไทย แนะเยาวชนพัฒนาฝีมือตามแบบอย่าง
วันนี้ (25 กุมภาพันธ์ 2561) พลเอก ประยุทธ์ จันทร์โอชา นายกรัฐมนตรี แสดงความชื่นชมยินดีที่เจ้าแหลม ศรีสะเกษ นครหลวงโปรโมชั่น สามารถชกเอาชนะผู้ท้าชิง ฮวน ฟรานซิสโก้ เอสตราด้า จากประเทศเม็กซิโก ทำให้รักษาเข็มขัดแชมป์โลกรุ่นซูเปอร์ฟลายเวต (115 ปอนด์) ของสภามวยโลก WBC ครั้งที่ 2 ได้สำเร็จ
“นายกฯ กล่าวว่า เจ้าแหลมเป็นนักมวยที่มีหัวใจแข็งแกร่ง เนื่องจากผู้ท้าชิงจากเม็กซิโกเป็นนักมวยที่มีฝีมือดี มีความทรหดอดทนสูงเช่นกัน ดังนั้น การคว้าชัยชนะในครั้งนี้จึงสะท้อนให้เห็นถึงความอดทน มุ่งมั่น และไหวพริบในการชกมวยของเจ้าแหลมอย่างแท้จริง”
นายกรัฐมนตรีเห็นว่าความสำเร็จวันนี้ทำให้พี่น้องประชาชนที่ได้รับชมการแข่งขัน และคนไทยทั่วประเทศรู้สึกดีใจ มีความสุข และภาคภูมิใจในตัวเจ้าแหลม และยังทำให้ผู้ชมทั่วโลกประทับใจในฝีมือของนักชกไทยและชื่อเสียงของประเทศไทยด้วย นอกจากนี้ ยังอยากให้ทุกคนโดยเฉพาะเด็กและเยาวชนได้เรียนรู้ประสบการณ์ของเจ้าแหลม และนำแรงบันดาลใจไปฝึกฝนและพัฒนาตนเองในทางที่แต่ละคนถนัดให้ดีที่สุดต่อไป
----------------------------------------------------

ที่มา : http://www.thaigov.go.th/news/contents/details/10345