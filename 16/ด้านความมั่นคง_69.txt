รัฐบาลไทย-ข่าวทำเนียบรัฐบาล-มท.1 เป็นประธานการประชุมคณะกรรมการศูนย์อำนวยการความปลอดภัยทางถนน มุ่งลดอุบัติเหตุช่วงเทศกาลสงกรานต์ สร้างวัฒนธรรมปลอดภัยทางถนน

วันศุกร์ที่ 9 มีนาคม 2561
มท.1 เป็นประธานการประชุมคณะกรรมการศูนย์อำนวยการความปลอดภัยทางถนน มุ่งลดอุบัติเหตุช่วงเทศกาลสงกรานต์ สร้างวัฒนธรรมปลอดภัยทางถนน
มท.1 เป็นประธานการประชุมคณะกรรมการศูนย์อำนวยการความปลอดภัยทางถนน มุ่งลดอุบัติเหตุช่วงเทศกาลสงกรานต์ สร้างวัฒนธรรมปลอดภัยทางถนน
วันนี้ (8 มี.ค. 61) ที่ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน (ศปถ.) ครั้งที่ 1/2561 เพื่อติดตามการสรุปผลการดำเนินงานในการป้องกันและลดอุบัติเหตุทางถนนในช่วงเทศกาลปีใหม่  2561 ที่ผ่านมา รวมถึงแนวทางการดำเนินงานของหน่วยงานต่างๆ ที่เกี่ยวข้อง และการบูรณาการข้อมูลเพื่อใช้ในการป้องกันและลดอุบัติเหตุทางถนน ตลอดจนพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลสงกรานต์ที่จะถึงนี้ โดยมี นายฉัตรชัย พรหมเลิศ ปลัดกระทรวงมหาดไทย และผู้แทนหน่วยงานที่เกี่ยวข้องเข้าร่วมประชุม
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะประธานคณะกรรมการศูนย์อำนวยการความปลอดภัยทางถนน เปิดเผยว่า ปัจจุบันอุบัติเหตุทางถนนเป็นปัญหาสำคัญที่สร้างความสูญเสียทั้งชีวิตและทรัพย์สิน และก่อให้เกิดความเสียหายต่อเศรษฐกิจและส่งผลกระทบต่อการพัฒนาประเทศ แม้ที่ผ่านมาการดำเนินงานในช่วงเทศกาลปีใหม่ 2561 จะสามารถลดจำนวนอุบัติเหตุลงได้ แต่โดยภาพรวมแล้ว สถิติการเกิดอุบัติเหตุทางถนนในประเทศไทยยังคงอยู่สูงรัฐบาลจึงได้ให้ความสำคัญในเรื่องดังกล่าวและได้กำหนดให้การป้องกันและแก้ไขปัญหาอุบัติเหตุทางถนนเป็นนโยบายสำคัญที่ทุกภาคส่วนต้องร่วมกันขับเคลื่อนการดำเนินงานอย่างจริงจังและต่อเนื่องทั้งในช่วงปกติและช่วงเทศกาลสำคัญ ซึ่งการประชุมในวันนี้ของ ศปถ.จะได้ร่วมกันพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลสงกรานต์ ปี 2561 เพื่อให้การดำเนินงานในช่วงสงกรานต์เป็นไปในทิศทางเดียวกัน ภายใต้แนวคิด "ขับรถมีน้ำใจรักษาวินัยจราจร" โดยแบ่งการดำเนินการเป็น 2 ช่วงดังนี้ ช่วงเตรียมความพร้อม การรณรงค์ และเสริมสร้างวินัย เริ่มตั้งแต่วันที่ 1 มีนาคมถึง 10 เมษายน 2561 และจะดำเนินการอย่างต่อเนื่องไปจนถึงสิ้นปี 31 ธันวาคม 2561 และช่วงควบคุมเข้มข้น ระหว่างวันที่ 11-17 เมษายน 2561 เพื่อให้พี่น้องประชาชนได้เดินทางอย่างปลอดภัยและลดสถิติการเกิดอุบัติเหตุทางถนนในช่วงเทศกาลสงกรานต์ให้เหลือน้อยที่สุด รวมทั้งมุ่งเน้นการเฝ้าระวัง 109 อำเภอใน 52 จังหวัดที่มีความเสี่ยงต่อการเกิดอุบัติเหตุสูง โดยจะดำเนินการภายใต้ 6 มาตรการสำคัญ ได้แก่ มาตรการลดปัจจัยเสี่ยงด้านคน มาตรการลดปัจจัยเสี่ยงด้านถนนและสิ่งแวดล้อม มาตรการลดปัจจัยเสี่ยงด้านยานพาหนะ มาตรการดูแลความปลอดภัยให้แก่นักท่องเที่ยว มาตรการความปลอดภัยทางน้ำ และมาตรการด้านการช่วยเหลือหลังเกิดอุบัติเหตุ นอกจากนี้ ที่ประชุมฯ ยังได้พิจารณาถึงการบูรณาการข้อมูล เพื่อใช้ในการป้องกันและลดอุบัติเหตุทางถนน ของ 3 ฐานข้อมูล ได้แก่ ข้อมูลกระทรวงสาธารณสุข ข้อมูลสำนักงานตำรวจแห่งชาติ และข้อมูลบริษัทกลางคุ้มครองผู้ประสบภัยจากรถ จำกัด เพื่อให้การดำเนินการป้องกันและลดอุยัติเหตุทางถนนมีประสิทธิภาพสูงสุด
พลเอก อนุพงษ์ฯ กล่าวเพิ่มเติมว่า สำหรับการดำเนินงานป้องกันและลดอุบัติเหตุทางถนนช่วงเทศกาลสงกรานต์ที่จะถึงนี้ ศปถ.ได้ให้ความสำคัญกับการประสานหน่วยงานที่เกี่ยวข้องในการจัดตั้งจุดตรวจ จุดบริการ ด่านชุมชนในระดับพื้นที่ รวมทั้งการบังคับใช้กฎหมายอย่างจริงจังและเข้มข้น ตามมาตรการ 1ร. 2ส. 3ข. 4ม. หรือ 10 รสขม เพื่อลดพฤติกรรมเสี่ยงต่อการเกิดอุบัติเหตุทางถนนให้เหลือน้อยที่สุด ทั้งนี้ ศปถ.จะได้ดำเนินการขับเคลื่อนมาตรการต่างๆ อย่างจริงจังและต่อเนื่อง เช่น การเพิ่มประสิทธิภาพการบังคับใช้กฎหมายอย่างเคร่งครัด การรณรงค์สร้างจิตสำนึกและวัฒนธรรมความปลอดภัยทางถนน และการส่งเสริมการมีส่วนร่วมลดอุบัติเหตุทางถนนในระดับพื้นที่ ควบคู่กับการเฝ้าระวังความปลอดภัยและลดปัจจัยเสี่ยงจากอุบัติเหตุทางถนน ทั้งการปรับปรุงสภาพเส้นทางการจราจร ยานพาหนะ และแก้ไขจุดเสี่ยงอุบัติเหตุให้เป็นไปตามมาตรฐานวิศวกรรมจราจร รวมถึงการพัฒนาประสิทธิภาพองค์กรและกลไกการบริหารงานด้านความปลอดภัยทางถนนในทุกระดับ
ท้ายนี้ พลเอก อนุพงษ์ฯ ได้เน้นย้ำว่า จากการดำเนินงานที่ผ่านมาแม้เราจะมีทั้งมาตรการหลักและมาตรการเสริมเพื่อใช้ในการดำเนินงานแล้ว แต่จะทำอย่างไรให้มาตรการต่างๆ นี้ได้สัมฤทธิ์ผล ซึ่งหากเราทำได้ตามมาตรการต่างๆ ก็จะสามารถลดปัญหาการสูญเสีย ทั้งชีวิตและทรัพย์สินจากอุบัติเหตุทางถนนได้อย่างแน่นอน ซึ่งเราต้องสร้างการรับรู้ถึงปัญหาดังกล่าว เพื่อให้ผู้ใช้รถใช้ถนนได้ตระหนักถึงความสูญเสียและมีความรู้ความเข้าใจ รวมทั้งให้เคารพกฎหมายจราจร รวมทั้งต้องเร่งประชาสัมพันธ์ให้ทราบอย่างทั่วถึง ทั้งเส้นทางการจราจร จุดพักการใช้รถต่างๆ เป็นต้น ทั้งนี้ ศปถ.โดยความร่วมมือของทุกภาคส่วน จะได้ร่วมกันสร้างการสัญจรที่ปลอดภัย เพื่อให้บรรลุตามเป้าหมายในการ "ลดอัตราการสูญเสียชีวิตอุบัติเหตุทางถนนให้เหลือน้อยที่สุด และสร้างวัฒนธรรมความปลอดภัยทางถนนในสังคมไทยให้เกิดขึ้นอย่างยั่งยืน".

ที่มา : http://www.thaigov.go.th/news/contents/details/10636
