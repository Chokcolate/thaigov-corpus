รัฐบาลไทย-ข่าวทำเนียบรัฐบาล-มหาดไทยพร้อมเดินหน้า Kick off “ไทยนิยม ยั่งยืน” พร้อมกันทั่วประเทศ 21 ก.พ.นี้


วันอังคารที่ 20 กุมภาพันธ์ 2561
447
มหาดไทยพร้อมเดินหน้า Kick off “ไทยนิยม ยั่งยืน” พร้อมกันทั่วประเทศ 21 ก.พ.นี้
มหาดไทยพร้อมเดินหน้า Kick off “ไทยนิยม ยั่งยืน” พร้อมกันทั่วประเทศ 21 ก.พ.นี้
วันนี้ (20 ก.พ.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทยเป็นหน่วยงานหลักในการขับเคลื่อนการดำเนินงานโครงการไทยนิยม ยั่งยืน ซึ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะกรรมการและเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ได้มอบนโยบายและแนวทางการขับเคลื่อนการพัฒนาประเทศแบบไทยนิยม รวมทั้งได้มอบแนวทางการดำเนินโครงการไทยนิยม ยั่งยืน ให้แก่คณะกรรมการขับเคลื่อนการพัฒนาประเทศตามโครงการไทยนิยม ยั่งยืน ระดับจังหวัด กรุงเทพมหานคร ระดับอำเภอ และระดับตำบล เพื่อคิกออฟ (Kick off) พร้อมกันทุกตำบลในวันที่ 21 กุมภาพันธ์ 2561 นี้
โฆษกกระทรวงมหาดไทย กล่าวว่า ในขณะนี้ ผู้ว่าราชการจังหวัด ทุกจังหวัด และนายอำเภอ ทุกอำเภอ ในฐานะประธานคณะกรรมการขับเคลื่อนฯ ระดับจังหวัด และระดับอำเภอ ได้ดำเนินการประชุมถ่ายทอดนโยบายและกรอบแนวทางการปฏิบัติงานให้แก่คณะกรรมการขับเคลื่อนฯ ระดับจังหวัด ระดับอำเภอ และทีมขับเคลื่อนฯ ระดับตำบล ครบทุกพื้นที่เป็นที่เรียบร้อยแล้ว ซึ่ง “กระทรวงมหาดไทยมีความพร้อมในการลงพื้นที่วิเคราะห์สภาพปัญหาความเดือดร้อน เยี่ยมเยียนพี่น้องประชาชนรายครัวเรือน รายบุคคล และค้นหาความต้องการของประชาชน หมู่บ้าน ชุมชน โดยทีมขับเคลื่อนฯ ระดับตำบล เพื่อจัดทำแผนงาน โครงการที่ตอบสนองต่อความต้องการของพี่น้องประชาชนอย่างแท้จริง”
โฆษกกระทรวงมหาดไทย กล่าวเพิ่มเติมว่า กระทรวงมหาดไทยจะดำเนินโครงการไทยนิยม ยั่งยืน โดยเน้นการบูรณาการกับทุกภาคส่วนในพื้นที่ เพื่อร่วมกันแก้ไขปัญหาและพัฒนาให้ตรงกับความต้องการของประชาชนในพื้นที่บนพื้นฐานของการทำงานที่โปร่งใส ตรวจสอบได้ เพื่อพัฒนาคุณภาพชีวิตและความเป็นอยู่ของพี่น้องประชาชน เพื่อให้ประเทศชาติมีความมั่นคง มั่งคั่ง และยั่งยืน.
ครั้งที่ 33/2561
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/10209