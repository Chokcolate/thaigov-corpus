รัฐบาลไทย-ข่าวทำเนียบรัฐบาล-สธ.เตือนประชาชน ไม่ใช้เตาปิ้งย่างในห้องอับทึบ เสี่ยงขาดออกซิเจน


วันพฤหัสบดีที่ 5 เมษายน 2561
89
สธ.เตือนประชาชน ไม่ใช้เตาปิ้งย่างในห้องอับทึบ เสี่ยงขาดออกซิเจน
โฆษกกระทรวงสาธารณสุข เตือนประชาชนไม่นำเตาไฟ หรือเตาบาร์บีคิวปิ้งย่างอาหารภายในบ้าน หรือห้องที่อับทึบ การระบายอากาศไม่ดี อาจขาดออกซิเจน หมดสติ หรือเสียชีวิตได้ หากประชาชนเจ็บป่วยฉุกเฉิน โทรแจ้งขอความช่วยเหลือที่สายด่วน 1669 ตลอด 24 ชั่วโมง
โฆษกกระทรวงสาธารณสุข เตือนประชาชนไม่นำเตาไฟ หรือเตาบาร์บีคิวปิ้งย่างอาหารภายในบ้าน หรือห้องที่อับทึบ การระบายอากาศไม่ดี อาจขาดออกซิเจน หมดสติ หรือเสียชีวิตได้ หากประชาชนเจ็บป่วยฉุกเฉิน โทรแจ้งขอความช่วยเหลือที่สายด่วน 1669 ตลอด 24 ชั่วโมง
วันนี้ (5 เมษายน 2561) ที่กระทรวงสาธารณสุข จ.นนทบุรี นายแพทย์โอภาส การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์กรณีข่าวเด็ก 3 คนส่งตัวไปรักษาที่รพ.ลำปางเนื่องจากมีอาการอาเจียน เวียนศีรษะ หายใจไม่ออก หลังรับประทานหมูกระทะ ปิ้งย่างด้วยเตาถ่านในห้องแอร์ที่บ้านในจังหวัดลำปาง ว่า การนำเตาถ่านเข้าไปประกอบอาหารในห้องที่จำกัด ไม่มีการระบายอากาศที่ดีเป็นระยะเวลานานจะทำให้เกิดอันตรายได้ เนื่องจากการเผาไหม้ของถ่าน จะทำให้เกิดควันไฟซึ่งมีก๊าซคาร์บอนไดออกไซด์ และก๊าซคาร์บอนมอนอกไซด์กระจายในห้อง ทำให้มีปริมาณออกซิเจนที่จำเป็นต่อร่างกายลดลง เมื่อคนในห้องหายใจเอาก๊าซ 2 ชนิดนี้เข้าไป จะทำให้การลำเลียงออกซิเจนไปสู่เซลล์ต่าง ๆ ของร่างกายลดน้อยลง ส่งผลให้เซลล์ของอวัยวะต่าง ๆ ขาดออกซิเจนไปเลี้ยง โดยเฉพาะสมอง เกิดอาการง่วงหลับ หมดสติโดยไม่รู้ตัว และหากได้รับในปริมาณมากอาจเกิดอาการขาดออกซิเจนฉับพลันถึงขั้นเสียชีวิตได้
นายแพทย์โอภาสกล่าวต่อว่า สำหรับเด็กหญิงทั้ง 3 คน ผู้อำนวยการโรงพยาบาลศูนย์ลำปางรายงานว่า แพทย์ได้ให้ออกซิเจน และสังเกตอาการประมาณ 30 นาที เด็กอาการปกติดีจึงให้กลับบ้านได้ ขอแนะนำประชาชนว่า การปิ้งย่างอาหารด้วยเตาถ่าน หรือเตาย่างบาร์บีคิว ควรอยู่ในที่โล่ง มีอากาศถ่ายเทสะดวก อย่านำมาใช้ในบ้านหรือเต็นท์ที่พัก เพื่อป้องกันอันตรายจากพิษของคาร์บอนมอนอกไซด์ โดยเฉพาะในเด็ก ผู้สูงอายุ ผู้ป่วยโรคเรื้อรัง เช่น โรคปอด อาจมีอาการรุนแรง ทั้งนี้ หากประชาชนเจ็บป่วยฉุกเฉินโทรแจ้งขอความช่วยเหลือที่สายด่วน 1669 ตลอด 24 ชั่วโมง
************************ 5 เมษายน 2561

ที่มา : http://www.thaigov.go.th/news/contents/details/11379