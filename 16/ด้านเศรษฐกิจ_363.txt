รัฐบาลไทย-ข่าวทำเนียบรัฐบาล-การสัมมนา เรื่อง การสร้างความรู้ความเข้าใจเรื่องการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 3/2561


วันพุธที่ 11 เมษายน 2561
124
พิมพ์
การสัมมนา เรื่อง การสร้างความรู้ความเข้าใจเรื่องการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 3/2561
ผลการสัมมนาการสร้างความรู้ความเข้าใจเรื่องการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 3/2561 เมื่อวันศุกร์ที่ 30 มีนาคม 2561 ณ ห้องประชุมราชพฤกษ์ 1 โรงแรมชลพฤกษ์รีสอร์ท
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยผลการสัมมนา เรื่อง การสร้างความรู้ความเข้าใจเรื่องการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 3/2561 เมื่อวันศุกร์ที่ 30 มีนาคม 2561 ณ ห้องประชุมราชพฤกษ์ 1 โรงแรมชลพฤกษ์รีสอร์ท อำเภอบ้านนา จังหวัดนครนายก ว่าการสัมมนาดังกล่าว
ได้รับความสนใจและประสบความสำเร็จเป็นอย่างดียิ่งเช่นเดียวกับเมื่อ 2 ครั้งก่อนที่ผ่านมาที่ได้จัดขึ้นที่จังหวัดเชียงรายและจังหวัดนราธิวาส สำหรับการสัมมนาในครั้งนี้มีผู้สนใจเข้าร่วมการสัมมนาเป็นจำนวนที่มากถึง 300 คน สูงกว่าจำนวนเป้าหมายที่ได้กำหนดไว้ที่ประมาณ 250 คน ซึ่งประกอบด้วย ผู้บริหารหน่วยงานราชการส่วนภูมิภาคและส่วนท้องถิ่น ผู้บริหารและเจ้าหน้าที่สถาบันการเงิน บริษัทประกันภัย สหกรณ์ ผู้ประกอบการในพื้นที่จังหวัดนครนายกและจังหวัดปราจีนบุรี และเกษตรกรผู้เพาะปลูกข้าวนาปีที่เป็นลูกค้าสินเชื่อของธนาคารเพื่อการเกษตรและสหกรณ์การเกษตร โดยมีนางพิลาสลักษณ์ ยุคเกษมวงศ์ รองผู้อำนวยการสำนักงานเศรษฐกิจการคลัง เป็นประธานกล่าวเปิดการสัมมนา ซึ่งได้กล่าวถึงบทบาทหน้าที่ของสำนักงานเศรษฐกิจการคลัง (สศค.) ที่มีผลต่อระบบเศรษฐกิจไทยทั้งในส่วนของนโยบายด้านการคลัง นโยบายด้านภาษี นโยบายทางด้านการเงิน นโยบายด้านการออม และนโยบายด้านเศรษฐกิจระหว่างประเทศ พร้อมทั้งได้กล่าวถึงตัวเลขการเติบโตของผลิตภัณฑ์มวลรวมภายในประเทศ หรือ GDP ซึ่งในปี 2560 ได้ขยายตัวในอัตราร้อยละ 3.9 ใกล้เคียงกับประมาณการของ สศค. ในขณะที่ สศค. คาดการณ์ว่าตัวเลขการขยายตัวของ GDP ปี 2561 จะมีการเติบโตได้สูงถึงอัตราร้อยละ 4.2
การสัมมนาภาคเช้า หัวข้อ “ครบถ้วนทุกมิติความรู้และความคุ้มครองผลประโยชน์ทางการเงิน” โดยวิทยากร ประกอบด้วย นายจิรานุวัฒน์ ธัญญะเจริญ ผู้ช่วยผู้อำนวยการ สายบริหารงานทั่วไป สถาบันคุ้มครองเงินฝาก  นายธฤต ศรีอรุโณทัย ผู้ช่วยผู้จัดการใหญ่ บริษัท ข้อมูลเครดิตแห่งชาติ จำกัด และนางชนาธิป จริยาวิโรจน์ ผู้อำนวยการอาวุโส ฝ่ายส่งเสริมความรู้ทางการเงิน ธนาคารแห่งประเทศไทย และนายอมรศักดิ์ มาลา เศรษฐกรชำนาญการ ส่วนนโยบายคุ้มครองเงินฝาก สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ สาระสำคัญของการสัมมนาในภาคเช้าจะครอบคลุมการดำเนินงานที่เกี่ยวข้องกับนโยบายการคุ้มครองเงินฝากในภาพรวมของระบบสถาบันการเงิน การเป็นส่วนหนึ่งของกลไกการเสริมสร้างความมั่นคงให้แก่ระบบสถาบันการเงิน ความสำคัญของระบบข้อมูลเครดิต แนวทางในการตรวจสอบและแก้ไขข้อมูลในกรณีที่ข้อมูลเครดิตไม่ถูกต้อง การคุ้มครองผู้ใช้บริการทางการเงิน สิทธิและหน้าที่ของผู้ใช้บริการทางการเงิน ภัยทางการเงิน รวมถึงแนวทางการร้องเรียนของผู้ใช้บริการทางการเงิน
การสัมมนาภาคบ่าย ประกอบด้วย การสัมมนาหัวข้อ “เข้าถึงระบบการประกันภัย เข้าใจโครงการประกันภัยข้าวนาปี ปีการผลิต 2561” ซึ่งจะแบ่งออกเป็น 2 ช่วง คือ ในช่วงแรกเป็นการสัมมนาหัวข้อ “ความรู้ความเข้าใจและการเข้าถึงระบบการประกันภัย” โดยวิทยากร นายอดิศร พิพัฒน์วรพงศ์ ผู้อำนวยการฝ่ายอาวุโส ฝ่ายวางแผนและพัฒนากฎหมาย สำนักงานคณะกรรมการกำกับและส่งเสริมการประกอบธุรกิจประกันภัย และนางสาวเมวลี เทียมเทศ เศรษฐกรปฏิบัติการ ส่วนนโยบายการประกันภัย สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ สาระสำคัญของการสัมมนาในหัวข้อนี้จะครอบคลุมเรื่องแนวทางการพัฒนาของระบบประกันภัยไทยภายใต้การกำกับดูแลของสำนักงานคณะกรรมการกำกับและส่งเสริมการประกอบธุรกิจประกันภัย และการนำระบบการประกันภัยมาใช้ในการบริหารจัดการความเสี่ยงทางด้านการเงิน นอกจากนี้ ยังได้มีการกล่าวถึงผลิตภัณฑ์ไมโครอินชัวรันส์ ซึ่งเป็นกรมธรรม์ประกันภัยสำหรับรายย่อยที่จะทำให้ประชาชนทุกระดับสามารถเข้าถึงระบบการประกันภัยได้โดยง่าย ส่วนการสัมมนาในช่วงที่สองเป็นการสัมมนาหัวข้อ “ความรู้ความเข้าใจโครงการประกันภัยข้าวนาปี ปีการผลิต 2561” โดยวิทยากร นายเกตโกมล ไพรทวีพงศ์ รองผู้อำนวยการฝ่ายกิจการนโยบายรัฐ ธนาคารเพื่อการเกษตรและสหกรณ์การเกษตร และนางสาวอมรรัตน์ จารุรัตน์ ผู้เชี่ยวชาญด้านระบบการคุ้มครองผลประโยชน์ทางการเงิน สศค. และนายภาสุ ท้วมเสม เศรษฐกรปฏิบัติการ ส่วนนโยบายการประกันภัย สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ สาระสำคัญของการสัมมนาในหัวข้อนี้จะครอบคลุมหลักการ ความจำเป็น และประโยชน์ของโครงการประกันภัยข้าวนาปี แนวทางการรับประกันภัยข้าวนาปี ผลการดำเนินโครงการประกันภัยข้าวนาปี ปีการผลิต 2554 – 2560 และรายละเอียดของการดำเนินโครงการประกันภัยข้าวนาปี ปีการผลิต 2561 และสำหรับการสัมมนาในช่วงสุดท้ายของภาคบ่ายเป็นการบรรยายเรื่อง “วางแผนเกษียณสุขกับ กอช.” โดยนางสาวจารุลักษณ์  เรืองสุวรรณ เลขาธิการคณะกรรมการกองทุนการออมแห่งชาติ ซึ่งสาระสำคัญของการบรรยายจะครอบคลุมถึงการเสริมสร้างความรู้ความเข้าใจด้านการสร้างหลักประกันให้กับแรงงานนอกระบบและไม่ได้อยู่ในระบบบำเหน็จบำนาญ เมื่อถึงวัยเกษียณผ่านการออมในกองทุนการออมแห่งชาติ หรือ กอช. โดยมีการให้ความรู้ตั้งแต่ขั้นตอนและวิธีการสมัครสมาชิก กอช. ช่องทางการออมเงินและการได้รับเงินสมทบจากภาครัฐ สิทธิประโยชน์ของการเป็นสมาชิก กอช. รวมถึงการแนะนำเพื่อวางแผนการออมระยะยาวเพื่อให้สมาชิกได้รับเงินสมทบจากภาครัฐและรับเงินบำนาญที่เพียงพอเมื่อถึงวัยเกษียณ
โดยสรุป การสัมมนาทั้ง 2 ช่วง เป็นการเสริมสร้างความรู้ความเข้าใจให้แก่ทุกภาคส่วนที่เกี่ยวข้องกับการคุ้มครองผลประโยชน์ทางการเงิน อันจะสร้างความมั่นใจแก่ประชาชนและระบบเศรษฐกิจในภาพรวม นอกจากนี้ เมื่อวันพฤหัสบดีที่ 29 มีนาคม 2561 เวลา 13.00 – 16.00 น. สศค. ยังได้จัดกิจกรรมโครงการการสร้างความรู้ความเข้าใจด้านการคุ้มครองเงินฝากและการบริหารจัดการทางการเงินแก่เยาวชนให้กับนิสิตชั้นปีที่ 1
คณะสังคมศาสตร์ มหาวิทยาลัยศรีนครินทรวิโรฒ องครักษ์ จังหวัดนครนายก จำนวน 85 คน และเป็นครั้งแรกของการจัดกิจกรรมดังกล่าวในปีงบประมาณ พ.ศ. 2561 ให้กับกลุ่มเป้าหมายเยาวชนในระดับอุดมศึกษา (การจัดกิจกรรม 2 ครั้งที่ผ่านมา สศค. ได้จัดกิจกรรมให้กับกลุ่มเป้าหมายเยาวชนที่เป็นนักเรียนในระดับชั้นมัธยมศึกษา
ตอนปลาย) ทั้งนี้ กิจกรรมดังกล่าวได้รับความสนใจและได้รับข้อเสนอแนะที่เป็นประโยชน์ต่อโครงการจากนิสิต ผู้บริหาร และคณาจารย์ที่เข้าร่วมกิจกรรมเป็นอย่างมาก
รายละเอียดผลการสัมมนา สามารถดูเพิ่มเติมได้ที่ www.fpo.go.th
สำนักนโยบายระบบการคุ้มครองผลประโยชน์ทางการเงิน
สำนักงานเศรษฐกิจการคลัง โทร. 0 2273 9020 ต่อ 3691 – 3
เอกสารแนบ
การสัมมนา เรื่อง การสร้างความรู้ความเข้าใจเรื่องการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 3/2561 วันศุกร์ที่ 30 มีนาคม 2561 เวลา 08.15 – 16.00 น. ณ ห้องประชุมราชพฤกษ์ 1 โรงแรมชลพฤกษ์รีสอร์ท อำเภอบ้านนา จังหวัดนครนายก
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยผลการสัมมนา เรื่อง การสร้างความรู้ความเข้าใจเรื่องการคุ้มครองเงินฝากและการคุ้มครองผู้ใช้บริการทางการเงินให้กับประชาชน ภาคธุรกิจ และองค์กรปกครองส่วนท้องถิ่น ครั้งที่ 3/2561 เมื่อวันศุกร์ที่ 30 มีนาคม 2561 ณ ห้องประชุมราชพฤกษ์ 1 โรงแรมชลพฤกษ์รีสอร์ท อำเภอบ้านนา จังหวัดนครนายก ซึ่งเป็นการดำเนินโครงการ ครั้งที่ 3 ของปีงบประมาณ 2561 ทั้งนี้ การสัมมนาดังกล่าวได้รับความสนใจและประสบผลสำเร็จอย่างดียิ่ง กล่าวคือ การสัมมนาในครั้งนี้มีผู้สนใจเข้าร่วมการสัมมนาเป็นจำนวนที่มากถึง 300 คน สูงกว่าจำนวนเป้าหมายที่ได้กำหนดไว้ที่ประมาณ 250 คน ประกอบด้วย ผู้บริหารหน่วยงานราชการส่วนภูมิภาคและส่วนท้องถิ่น ผู้บริหารและเจ้าหน้าที่สถาบันการเงิน บริษัทประกันภัย สหกรณ์ ผู้ประกอบการในพื้นที่จังหวัดนครนายกและจังหวัดปราจีนบุรี และเกษตรกรผู้เพาะปลูกข้าวนาปีที่เป็นลูกค้าสินเชื่อของธนาคารเพื่อการเกษตรและสหกรณ์การเกษตร (ธ.ก.ส.) โดยมีนางพิลาสลักษณ์ ยุคเกษมวงศ์ รองผู้อำนวยการสำนักงานเศรษฐกิจการคลัง เป็นประธานกล่าวเปิดการสัมมนา และได้กล่าวถึงวัตถุประสงค์ของการจัดสัมมนาเพื่อสร้างความรู้ ความเข้าใจ และความมั่นใจในประเด็นการคุ้มครองผู้ใช้บริการทางการเงิน ทั้งในด้านการคุ้มครองเงินฝาก การกำกับดูแลสถาบันการเงิน การตรวจสอบข้อมูลเครดิต และการคุ้มครองผู้ใช้บริการทางการเงินให้แก่กลุ่มเป้าหมาย ได้แก่ ประชาชนผู้ฝากเงิน สถาบันการเงิน (ธนาคาร สหกรณ์ บริษัทประกันชีวิตและบริษัทประกันวินาศภัย) ภาคธุรกิจ ส่วนราชการ องค์กรปกครองส่วนท้องถิ่น และเกษตรกร เพื่อให้สามารถบริหารจัดการทางการเงินได้อย่างมีประสิทธิภาพสูงสุด รวมทั้งได้กล่าวถึงบทบาทหน้าที่และผลงานที่สำคัญของสำนักงานเศรษฐกิจการคลัง (สศค.) ในการเสนอแนะนโยบายด้านต่าง ๆ ได้แก่
1. นโยบายด้านการคลัง สศค. มีส่วนร่วมในการประมาณการจัดเก็บรายได้ เพื่อกำหนดวงเงินงบประมาณรายจ่ายประจำปี รวมทั้งเสนอแนะมาตรการในการใช้จ่ายเงินงบประมาณเพื่อขับเคลื่อนเศรษฐกิจ ได้แก่ มาตรการเพิ่มรายได้ให้แก่ผู้มีรายได้น้อย
2. มาตรการการเงินการคลังผ่านสถาบันการเงินเฉพาะกิจที่เป็นการให้สินเชื่อผ่อนปรน โดยแบ่งเป็น
2.1 มาตรการสำหรับกลุ่มเกษตรกร ได้แก่ มาตรการเพิ่มขีดความสามารถด้านการเกษตร ได้แก่ โครงการ 1 ตำบล 1 SME เกษตร (เบิกจ่ายเงินกู้ให้แก่เกษตรกรไปแล้วจำนวน 60,857 ล้านบาท) และมาตรการช่วยเหลือเกษตรกรผู้ปลูกข้าว ได้แก่ โครงการพักชำระหนี้ต้นเงินและลดดอกเบี้ยเกษตรกรผู้ปลูกข้าว และโครงการประกันภัยข้าวนาปีซึ่งจะดำเนินโครงการต่อเนื่องในปีการผลิต 2561
2.2 โครงการสินเชื่อรายย่อยเพื่อใช้จ่ายฉุกเฉิน ระยะที่ 2 ผ่านธนาคารออมสินและ ธ.ก.ส. รายละไม่เกิน 50,000 บาท ดอกเบี้ยร้อยละ 0.85 ต่อเดือน และโครงการสินเชื่อฉุกเฉินเพื่อมุสลิม ผ่านธนาคารอิสลามแห่งประเทศไทยวงเงินรวม 500 ล้านบาท
2.3 มาตรการการเงินการคลังเพื่อส่งเสริมผู้ประกอบการ SMEs ได้แก่ โครงการสินเชื่อ SMEs Transformation Loan  โครงการค้ำประกันสินเชื่อผู้ประกอบการ Micro Entrepreneurs ระยะที่ 2 โครงการค้ำประกันสินเชื่อเพื่อผู้ประกอบการใหม่และนวัตกรรม (Start-up & Innovation) และมาตรการฟื้นฟูกิจการ SMEs ผ่านกองทุนส่งเสริม SMEs
3. มาตรการเพื่อกระตุ้นภาคอสังหาริมทรัพย์ ได้แก่ โครงการบ้านประชารัฐ ดำเนินการผ่านธนาคารอาคารสงเคราะห์ ธนาคารออมสิน และธนาคารกรุงไทย ซึ่งได้อนุมัติสินเชื่อไปแล้วเป็นจำนวนเงิน 17,081 ล้านบาท
4. มาตรการด้านภาษี เพื่อส่งเสริมให้บริษัทใหญ่ช่วยบริษัทเล็ก (มาตรการพี่ช่วยน้อง) และมาตรการภาษีเพื่อส่งเสริมการลงทุนในชนบท ให้สามารถหักรายจ่ายได้ 2 เท่า
5. นโยบายด้านการออมและการลงทุน ได้แก่ การจัดตั้งกองทุนการออมแห่งชาติเพื่อสร้างหลักประกันให้กับผู้ที่ไม่ได้อยู่ในระบบบำเหน็จบำนาญ รวมทั้งการนำเสนอร่างพระราชบัญญัติกองทุนบำเหน็จบำนาญแห่งชาติ (กบช.) พ.ศ. .... ซึ่งเป็นการออมภาคบังคับเพื่อสร้างหลักประกันการออมในวัยเกษียณให้กับแรงงานในระบบ โดยคณะรัฐมนตรีได้ให้ความเห็นชอบในหลักการไปแล้วเมื่อวันที่ 8 พฤศจิกายน 2559 ขณะนี้ร่างกฎหมายดังกล่าวสำนักงานคณะกรรมการกฤษฎีกาได้ตรวจพิจารณาเสร็จเรียบร้อยแล้ว และได้ส่งให้กระทรวงการคลังพิจารณาเพื่อดำเนินการในขั้นตอนต่อไป
6. การบริหารงานเพื่อการแก้ไขปัญหาหนี้นอกระบบอย่างบูรณาการและยั่งยืน ได้แก่ การเพิ่มช่องทางการเข้าถึงสินเชื่อในระบบผ่านสินเชื่อพิโกไฟแนนซ์ และสินเชื่อเงื่อนไขผ่อนปรนของธนาคารออมสิน และ ธ.ก.ส.
7. นโยบายด้านเศรษฐกิจระหว่างประเทศ ได้แก่ การเข้าร่วมเจรจาการค้าและบริการระหว่างประเทศทั้งในระดับทวิภาคีและพหุภาคี ตลอดจนการประสานงานด้านเศรษฐกิจกับหน่วยงานในประเทศไทย ต่างประเทศ และองค์การระหว่างประเทศ
8. นโยบายด้านเศรษฐกิจมหภาค ได้แก่ การประมาณการทิศทางและแนวโน้มเศรษฐกิจไทยในปี 2561 โดยตัวเลขการเติบโตของผลิตภัณฑ์มวลรวมภายในประเทศ หรือ GDP ปี 2560 ได้ขยายตัวในอัตราร้อยละ 3.9 ใกล้เคียงกับที่ สศค. ได้ประมาณการเอาไว้ที่ 4.0 ทั้งนี้ ในปี 2561 สศค. คาดการณ์ว่าเศรษฐกิจไทยเปรียบเสมือนเครื่องจักรที่เริ่มจะทะยานขึ้นด้วยความเร่ง และคาดว่าจะสามารถเติบโตได้สูงถึงอัตราร้อยละ 4.2
สำหรับการสัมมนาจะแบ่งออกเป็น 2 ช่วง คือ ภาคเช้า และภาคบ่าย และการสัมมนาในแต่ละช่วงมีสาระสำคัญสรุปได้ ดังนี้
1. การสัมมนาภาคเช้า หัวข้อ “ครบถ้วนทุกมิติความรู้และความคุ้มครองผลประโยชน์ทางการเงิน” โดยวิทยากร ประกอบด้วย นายจิรานุวัฒน์ ธัญญะเจริญ ผู้ช่วยผู้อำนวยการ สายบริหารงานทั่วไป สถาบันคุ้มครองเงินฝาก  นายธฤต ศรีอรุโณทัย ผู้ช่วยผู้จัดการใหญ่ บริษัท ข้อมูลเครดิตแห่งชาติ จำกัด และนางชนาธิป จริยาวิโรจน์ ผู้อำนวยการอาวุโส ฝ่ายส่งเสริมความรู้ทางการเงิน ธนาคารแห่งประเทศไทย และนายอมรศักดิ์ มาลา เศรษฐกรชำนาญการ ส่วนนโยบายคุ้มครองเงินฝาก สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ
* นายจิรานุวัฒน์  ธัญญะเจริญ ได้กล่าวถึงระบบการเงินและสถาบันการเงินไทย ซึ่งประกอบด้วย ผู้ฝากเงิน ตัวกลางทางการเงิน และผู้กู้ โดยตัวกลางทางการเงินจะประกอบด้วย ธนาคารพาณิชย์ บริษัทเงินทุน/บริษัทเครดิตฟองซิเอร์ สถาบันการเงินเฉพาะกิจ บริษัทหลักทรัพย์ บริษัทประกันชีวิตและวินาศภัย และสหกรณ์ ซึ่งในภาพรวมระบบสถาบันการเงินของไทยในปัจจุบัน นายจิรานุวัฒน์ฯ กล่าวว่า ยังคงมีความมั่นคงอยู่ในระดับสูง เนื่องจากสถานะการดำเนินงานของระบบสถาบันการเงินยังมีผลกำไรสุทธิเป็นบวก มีเงินทุนสำรองต่อสินทรัพย์เสี่ยงสูงกว่าที่กฎหมายกำหนด มีอัตราส่วนสินทรัพย์สภาพคล่องสูง มีคุณภาพสินทรัพย์อยู่ในเกณฑ์ดีเนื่องจากมีจำนวนสินเชื่อที่ไม่ก่อให้เกิดรายได้อยู่ในระดับต่ำและมีการกันเงินสำรองอยู่ในระดับสูงเพียงพอเพื่อรองรับการด้อยคุณภาพของสินเชื่อ นอกจากนี้ สถาบันการเงินไทยยังได้รับการจัดอันดับความน่าเชื่อถือจากสถาบันจัดอันดับความน่าเชื่อถือ (Credit Rating Agency) ที่มีชื่อเสียงและรู้จักกันดีทั่วโลก อาทิ Moody's Investors Service (Moody’s) ซึ่งในปี 2561 ได้จัดอันดับความน่าเชื่อถือ
ให้ระบบธนาคารพาณิชย์ของไทยอยู่ในระดับที่มีเสถียรภาพ (Stable Outlook) เป็นต้น สำหรับบทบาทหน้าที่ในส่วนของสถาบันคุ้มครองเงินฝาก ซึ่งเป็นหน่วยงานของรัฐที่จัดตั้งขึ้นมาโดยมีภารกิจหลักเพื่อสร้างความมั่นใจให้แก่ผู้ฝากเงินตามวงเงินความคุ้มครองที่กฎหมายกำหนด ทั้งนี้ การคุ้มครองเงินฝากในปัจจุบันได้กำหนดวงเงิน
ความคุ้มครองไว้ที่ 15 ล้านบาท ครอบคลุมความคุ้มครองผู้ฝากเงินเต็มจำนวนร้อยละ 99.9 ขณะที่วงเงินความคุ้มครองเงินฝากจะทยอยปรับลดลงเหลือ 1 ล้านบาทและจะมีผลใช้บังคับในวันที่ 11 สิงหาคม 2563 โดยจำนวนเงินความคุ้มครองที่จำนวน 1 ล้านบาทจะยังคงครอบคลุมผู้ฝากเงินเต็มจำนวนร้อยละ 98.21 ของผู้ฝากเงินทั้งหมดในระบบ
* นายธฤต  ศรีอรุโณทัย ได้บรรยายถึงบทบาทหน้าที่ของบริษัทข้อมูลเครดิตแห่งชาติและความสำคัญของระบบข้อมูลเครดิต โดยบริษัทข้อมูลเครดิตแห่งชาติ จำกัด จะทำหน้าที่เป็นหน่วยงานกลางเพียงหน่วยงานเดียวที่จัดเก็บรวบรวมข้อมูลเครดิตของผู้ใช้บริการทางการเงิน ได้แก่ ประวัติการชำระหนี้ตามที่สถาบันการเงินหรือบริษัทที่เป็นสมาชิกจัดส่งให้ และส่งมอบข้อมูลให้กับเจ้าของข้อมูลเครดิตโดยตรง หรือสถาบันการเงินสมาชิกตามที่ได้รับการร้องขอและได้รับความยินยอมจากเจ้าของข้อมูลเท่านั้น เพื่อให้เจ้าของข้อมูลสามารถมั่นใจในความปลอดภัยของข้อมูล ปัจจุบันมีจำนวนบัญชีสินเชื่อที่จัดเก็บในฐานข้อมูลเครดิตมากกว่า 30 ล้านบัญชี ครอบคลุมสถาบันการเงิน ผู้ให้บริการสินเชื่อที่มิใช่สถาบันการเงิน สถาบันการเงินเฉพาะกิจของรัฐ บริษัทประกันชีวิตและบริษัทประกันวินาศภัย และสหกรณ์ ทั้งนี้ ในการพิจารณาอนุมัติสินเชื่อของสถาบันการเงินแต่ละแห่งจะใช้ข้อมูลเครดิตเป็นองค์ประกอบในการพิจารณาร่วมกับปัจจัยอื่น ๆ นอกจากนี้ นายธฤตฯ ยังได้นำเสนอรายละเอียดการรายงานข้อมูลเครดิตและรูปแบบการรายงานข้อมูลเครดิตประเภทต่างๆ ซึ่งมีความแตกต่างกันตามพฤติกรรมการชำระหนี้ของผู้ขอสินเชื่อ ได้แก่ การรายงานข้อมูลเครดิตในกรณีผู้ขอสินเชื่อชำระหนี้คืนตรงตามเวลาปกติ กรณีผิดนัดชำระหนี้ และกรณีที่มีการพักชำระหนี้ ซึ่งข้อมูลดังกล่าวจะมีการรายงานย้อนหลังไปเป็นระยะเวลาสูงสุด 36 เดือน รวมทั้งได้ชี้แจงและให้คำแนะนำแนวทางในการตรวจสอบและแก้ไขข้อมูลในกรณีที่มีการรายงานข้อมูลเครดิตไม่ถูกต้อง
* นางชนาธิป  จริยาวิโรจน์ ได้กล่าวถึงบทบาทของธนาคารแห่งประเทศไทยต่อการคุ้มครองผู้ใช้บริการทางการเงิน ซึ่งเป็นประเด็นที่มีความสำคัญเป็นอย่างยิ่งในปัจจุบัน เนื่องจากผลการสำรวจของธนาคารแห่งประเทศไทยและสำนักงานสถิติแห่งชาติ ในปี 2559 พบว่า ความรู้ทางการเงินของประชากรไทย  ยังอยู่ในระดับที่ต่ำเมื่อเทียบกับในหลายประเทศ โดยเฉพาะที่จังหวัดนครนายกและปราจีนบุรี จากผลการสำรวจพบว่า ยังมีระดับความรู้ทางการเงินในระดับที่ต่ำกว่าค่าเฉลี่ยรวมของประเทศ ดังนั้น จึงมีความจำเป็นต้องเสริมสร้างความรู้ความเข้าใจทางการเงินให้เพิ่มมากขึ้น เพื่อเสริมสร้างทักษะและภูมิคุ้มกันทางการเงินอย่างต่อเนื่อง อย่างไรก็ดี ในปัจจุบันธนาคารแห่งประเทศไทยได้มุ่งเน้นการมีบทบาททั้งในเชิงรุกและเชิงรับเพื่อให้ความรู้ทางการเงินตลอดจนให้คำปรึกษาและรับเรื่องร้องเรียนจากผู้ใช้บริการทางการเงินผ่านช่องทางต่าง ๆ อาทิ โทรศัพท์สายด่วน ศูนย์คุ้มครองผู้ใช้บริการทางการเงิน 1213 โทรสาร จดหมาย อีเมล์ รวมทั้งการร้องเรียนผ่านระบบออนไลน์ และการเข้าร้องเรียนด้วยตนเองที่ธนาคารแห่งประเทศไทยทั้งที่สำนักงานใหญ่และที่สำนักงานภาคทุกแห่ง
นอกจากนี้ นางชนาธิปฯ ยังได้บรรยายเพื่อให้ความรู้ในเรื่องภัยทางการเงิน ซึ่งประกอบด้วย กลโกงทางโทรศัพท์ แชร์ลูกโซ่ บัตรอิเล็กทรอนิกส์ และภัยออนไลน์ใกล้ตัว พร้อมทั้งได้แนะนำแนวทางการปฏิบัติตนเพื่อลดความเสี่ยงจากภัยทางการเงินดังกล่าว รวมถึงช่องทางการติดต่อขอรับคำปรึกษาและการแจ้งข้อร้องเรียนเมื่อตกเป็นเหยื่อของภัยทางการเงิน
2. การสัมมนาภาคบ่าย ประกอบด้วยการสัมมนาในหัวข้อ “เข้าถึงระบบการประกันภัย เข้าใจโครงการประกันภัยข้าวนาปี ปีการผลิต ๒๕๖๑” และการบรรยายเรื่อง “วางแผนเกษียณสุขกับ กอช.”
* ช่วงแรกของการสัมมนาภาคบ่ายเป็นการสัมมนาหัวข้อ “ความรู้ความเข้าใจและการเข้าถึงระบบการประกันภัย” โดยวิทยากร นายอดิศร พิพัฒน์วรพงศ์ ผู้อำนวยการฝ่ายอาวุโส ฝ่ายวางแผนและพัฒนากฎหมาย สำนักงานคณะกรรมการกำกับและส่งเสริมการประกอบธุรกิจประกันภัย และนางสาวเมวลี เทียมเทศ เศรษฐกรปฏิบัติการ ส่วนนโยบายการประกันภัย สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ โดยนายอดิศรฯ ได้กล่าวถึงวิวัฒนาการของระบบประกันภัยไทยที่มีการพัฒนามาอย่างต่อเนื่อง ทั้งนี้ การเปลี่ยนแปลงในอดีตที่สำคัญคือการจัดตั้งสำนักงานคณะกรรมการกำกับและส่งเสริมการประกอบธุรกิจประกันภัย (สำนักงาน คปภ.) เมื่อปี 2550 เพื่อทำหน้าที่เป็นหน่วยงานหลักในการกำกับดูแลการประกอบธุรกิจประกันชีวิตและประกันวินาศภัย รวมทั้งมีภารกิจหลักเพื่อเสริมสร้างความมั่นคงและเสถียรภาพทางการเงินของบริษัทประกันภัย กำกับพฤติกรรมทางการตลาดของธุรกิจประกันภัยและคุ้มครองประชาชนผู้เอาประกันภัย นอกจากนี้ สำนักงาน คปภ. ยังได้เสนอให้มีการจัดตั้งกองทุนประกันวินาศภัยและกองทุนประกันชีวิตเพื่อป้องกันความเสี่ยงในกรณีที่บริษัทประกันภัยล้มละลาย หรือถูกเพิกถอนใบอนุญาต
จนทำให้ทรัพย์สินของบริษัท เงินและหลักทรัพย์ที่วางไว้กับนายทะเบียนมีไม่เพียงพอสำหรับการชำระหนี้ ซึ่งตามสัญญาประกันภัยเจ้าหนี้มีสิทธิที่จะได้รับชำระหนี้จากกองทุนประกันชีวิต/กองทุนประกันวินาศภัย ไม่เกิน 1 ล้านบาท นอกจากนี้ นายอดิศรฯ ยังได้กล่าวถึงผลิตภัณฑ์ไมโครอินชัวรันส์ ซึ่งในปัจจุบันสำนักงาน คปภ. ได้มีการส่งเสริมให้ประชาชนทุกระดับเข้าถึงการทำประกันภัยรายย่อย (Micro Insurance) อาทิ ประกันภัย 200 สำหรับรายย่อย ประกันภัยข้าวนาปี ประกันอัคคีภัยที่อยู่อาศัยแบบประหยัดสำหรับรายย่อย และประกันภัยอุบัติเหตุเพื่อคนพิการสำหรับรายย่อย เป็นต้น ทั้งนี้ เพื่อส่งเสริมให้ประชาชนในทุกระดับสามารถเข้าถึงระบบการประกันภัยและนำไปสู่การเติบโตอย่างยั่งยืนของระบบประกันภัยไทย
* การสัมมนาภาคบ่ายในช่วงที่สองเป็นการสัมมนาหัวข้อ “ความรู้ความเข้าในโครงการประกันภัยข้าวนาปี ปีการผลิต 2561” โดยวิทยากร นายเกตโกมล ไพรทวีพงศ์ รองผู้อำนวยการฝ่ายกิจการนโยบายรัฐ ธนาคารเพื่อการเกษตรและสหกรณ์การเกษตร และนางสาวอมรรัตน์ จารุรัตน์ ผู้เชี่ยวชาญด้านระบบการคุ้มครองผลประโยชน์ทางการเงิน สศค. และนายภาสุ ท้วมเสม เศรษฐกรปฏิบัติการ ส่วนนโยบายการประกันภัย สำนักนโยบายระบบการคุ้มครองผลประโยชน์ทางการเงิน สศค. ทำหน้าที่เป็นผู้ดำเนินรายการ โดยในการสัมมนา นายเกตโกมล ไพรทวีพงศ์ ได้กล่าวถึงวิวัฒนาการการประกันภัยทางการเกษตร ที่มีจุดเริ่มต้นตั้งแต่การเริ่มดำเนินโครงการประกันภัยฝ้ายเมื่อปี 2521 โดยความร่วมมือระหว่างหน่วยงาน คือ กรมส่งเสริมการเกษตร กรมการประกันภัย และสมาคมประกันวินาศภัยไทย จนกระทั่งเรื่อยมาถึงการดำเนินโครงการประกันภัยข้าวนาปี เมื่อปี 2554 โดย สศค. กระทรวงการคลัง ได้ร่วมมือกับหลายหน่วยงาน ได้แก่ กรมส่งเสริมการเกษตร ธ.ก.ส. และสมาคมประกันวินาศภัยไทย สำหรับในส่วนของนางสาวอมรรัตน์ฯ ได้กล่าวถึงหลักการ ความจำเป็น และประโยชน์ของโครงการประกันภัยข้าวนาปี แนวทางการรับประกันภัยข้าวนาปีและผลการดำเนินโครงการประกันภัยข้าวนาปีตั้งแต่เริ่มดำเนินโครงการเมื่อปีการผลิต 2554 จนกระทั่งถึงปีการผลิต 2560 รวมทั้งได้กล่าวถึงรายละเอียดของการดำเนินโครงการประกันภัยข้าวนาปี ปีการผลิต 2561 ที่กระทรวงการคลังอยู่ระหว่างดำเนินการนำเสนอคณะรัฐมนตรีพิจารณาให้ความเห็นชอบ ทั้งนี้ เมื่อวันที่ 29 มีนาคม 2561 ที่ผ่านมา คณะกรรมการนโยบายบริหารจัดการข้าว (นบข.) ซึ่งมีนายกรัฐมนตรีเป็นประธาน ได้มีมติเห็นชอบให้ดำเนินโครงการประกันภัยข้าวนาปี ปีการผลิต 2561 ตามที่กระทรวงการคลังได้ร่วมพิจารณาดำเนินการกับหน่วยงานที่เกี่ยวข้องแล้ว พร้อมทั้งได้กล่าวถึงรายละเอียดของโครงการประกันภัยข้าวนาปี ปีการผลิต 2561 อาทิ อัตราเบี้ยประกันภัย (90 บาทต่อไร่ ไม่รวมภาษีมูลค่าเพิ่มและอากรแสตมป์) ความคุ้มครอง (1,260 บาทต่อไร่ สำหรับ 6 ภัย คือ น้ำท่วม/ฝนตกหนัก ภัยแล้ง ฝนแล้ง/ฝนทิ้งช่วง ลมพายุ/ไต้ฝุ่น ภัยอากาศหนาว/น้ำค้างแข็ง ลูกเห็บ และไฟไหม้ และ 630 บาทต่อไร่ สำหรับภัยศัตรูพืช/โรคระบาด) การอุดหนุนค่าเบี้ยประกันภัยจากภาครัฐ ภัยที่กรมธรรม์ไม่คุ้มครอง การคืนเบี้ยประกันภัย ขั้นตอนการดำเนินการขายประกัน และขั้นตอนการจ่ายค่าสินไหมทดแทน เป็นต้น นอกจากนี้ นางสาวอมรรัตน์ฯ ยังได้กล่าวถึงแนวทางการประกันภัยทางการเกษตรในอนาคตที่จะใช้ดัชนีและเทคโนโลยีทางวิทยาศาสตร์ในการรับประกันภัย และขยายการรับประกันภัยไปยังพืชผลทางการเกษตรอื่น
* สำหรับการสัมมนาในช่วงสุดท้ายของภาคบ่ายเป็นการบรรยายเรื่อง “วางแผนเกษียณสุขกับ กอช.” โดยนางสาวจารุลักษณ์  เรืองสุวรรณ เลขาธิการคณะกรรมการกองทุนการออมแห่งชาติ เนื้อหาของการบรรยายเป็นการเสริมสร้างความรู้ความเข้าในด้านการสร้างหลักประกันให้กับผู้ที่ไม่ได้อยู่ในระบบบำเหน็จบำนาญ เมื่อถึงวัยเกษียณ ผ่านการออมในกองทุนการออมแห่งชาติ หรือ กอช. โดยได้มีการนำเสนอวิดีทัศน์แนะนำ กอช. พร้อมทั้งบรรยายเพื่อให้ความรู้ตั้งแต่ขั้นตอนและวิธีการสมัครสมาชิก กอช. ช่องทางการออมเงินและการได้รับเงินสมทบจากภาครัฐ สิทธิประโยชน์ของการเป็นสมาชิก กอช. การแนะนำเพื่อวางแผนการออมระยะยาวเพื่อให้สมาชิกได้รับเงินสมทบจากภาครัฐและรับเงินบำนาญที่เพียงพอเมื่อถึงวัยเกษียณ รวมทั้งได้ตอบข้อซักถามของผู้เข้าร่วมฟังการบรรยายในประเด็นที่เกี่ยวข้องกับการออมเงินใน กอช.
นอกจากนี้ เมื่อวันพฤหัสบดีที่ 29 มีนาคม 2561 เวลา 13.00 – 16.00 น. สศค. ยังได้จัดกิจกรรมโครงการการสร้างความรู้ความเข้าใจด้านการคุ้มครองเงินฝากและการบริหารจัดการทางการเงินแก่เยาวชนให้กับนิสิตชั้นปีที่ 1 คณะสังคมศาสตร์ มหาวิทยาลัยศรีนครินทรวิโรฒ องครักษ์ จังหวัดนครนายก จำนวน 85 คน และเป็นครั้งแรกของการจัดกิจกรรมดังกล่าวในปีงบประมาณ พ.ศ. 2561 ให้กับกลุ่มเป้าหมายเยาวชนในระดับอุดมศึกษา (การจัดกิจกรรม 2 ครั้งที่ผ่านมา สศค. ได้จัดกิจกรรมให้กับกลุ่มเป้าหมายเยาวชนที่เป็นนักเรียนในระดับชั้นมัธยมศึกษาตอนปลาย) ทั้งนี้ กิจกรรมดังกล่าวได้รับความสนใจและได้รับข้อเสนอแนะที่เป็นประโยชน์ต่อโครงการจากนิสิต ผู้บริหาร และคณาจารย์ที่เข้าร่วมกิจกรรมเป็นอย่างมาก
สานักนโยบายระบบการคุ้มครองผลประโยชน์ทางการเงิน
สานักงานเศรษฐกิจการคลัง
โทร. 0 2273 9020 ต่อ 3691 – 3

ที่มา : http://www.thaigov.go.th/news/contents/details/11479