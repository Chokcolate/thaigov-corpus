รัฐบาลไทย-ข่าวทำเนียบรัฐบาล-รัฐมนตรีช่วยฯ "ลักษณ์" เปิดการประชุมใหญ่สามัญ ประจำปี 2561 ของสมาคมการประมงแห่งประเทศไทย 


วันพุธที่ 21 กุมภาพันธ์ 2561
217
รัฐมนตรีช่วยฯ "ลักษณ์" เปิดการประชุมใหญ่สามัญ ประจำปี 2561 ของสมาคมการประมงแห่งประเทศไทย
รัฐมนตรีช่วยฯ "ลักษณ์" เปิดการประชุมใหญ่สามัญ ประจำปี 2561 ของสมาคมการประมงแห่งประเทศไทย พร้อมพบปะผู้แทนชาวประมง และนำเสนอความก้าวหน้าการแก้ไขปัญหาไอยูยูของรัฐบาล
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดการประชุมใหญ่สามัญ ประจำปี พ.ศ. 2561 ของสมาคมการประมงแห่งประเทศไทย ณ โรงแรมเซ็นทรัลเพลส ต.มหาชัย อ.เมือง จ.สมุทรสาคร ว่า ปัจจุบันประชากรโลกเพิ่มขึ้นอย่างมาก จากที่ในปี 2530 มีประชากรไม่ถึง 5 พันล้านคน เพิ่มขึ้นเป็นกว่า 7 พันล้านคนในปี 2560 รวมถึงได้มีการคาดการณ์ว่าประชากรจะเพิ่มขึ้นอีกเป็นกว่า 9 พันล้านคนในปี 2590 “ความมั่นคงทางอาหาร” จึงเป็นประเด็นสำคัญที่กำลังท้าทายมนุษยชาติ และจะทวีความเข้มข้นยิ่งขึ้น สวนทางกับจำนวนทรัพยากรที่นับวันจะลดน้อยลง ด้วยเหตุนี้ “การประมง” จึงได้รับการยอมรับว่ามีความสำคัญที่มีส่วนส่งเสริมให้เกิดความมั่นคงทางอาหารแก่มนุษย์ทั่วทั้งโลก องค์การสหประชาชาติจึงประกาศให้การประมงเป็นส่วนหนึ่งของวาระของการพัฒนาอย่างยั่งยืน โดยในส่วนของประเทศไทยก็เล็งเห็นถึงความสำคัญในเรื่องดังกล่าว สมาคมการประมงแห่งประเทศไทยจึงได้มีการจัดการประชุมใหญ่สามัญขึ้นเป็นประจำทุกปี ซึ่งปัจจุบันมีสมาชิกทั้งหมด 57 องค์กร ประกอบด้วย สมาคมประมง สหกรณ์การประมง กลุ่มเกษตรกรประมง อีกทั้งยังมีสมาคมอาหารแช่เยือกแข็งไทย สมาคมการประมงนอกน่านน้ำไทย และสมาคมผู้ผลิตปลาป่นไทย เป็นสมาชิกด้วย และมีการดำเนินกิจกรรมต่อเนื่องมาตลอด เพื่อร่วมกันหาแนวทางแก้ไขปัญหาให้กับพี่น้องชาวประมง และประสานงานกับรัฐบาลในเรื่องไอยูยูอย่างเข้มแข็ง
ที่ผ่านมาการประมงของประเทศไทยได้มีการผลิตและส่งออกผลิตภัณฑ์สัตว์น้ำ จนทำให้กลายเป็นประเทศผู้ผลิตประมง อันดับที่ 15 ของโลก ส่งออกสินค้าประมง อันดับที่ 4 ของโลก สามารถนำรายได้เข้าประเทศในปี 2559 มากถึง 111,343 ล้านบาท/ปี หรือราว 10% ของผลิตภัณฑ์มวลรวมภายในประเทศภาคการเกษตร คือ 1,199,426 ล้านบาท หากรวมถึงอุตสาหกรรมต่อเนื่องจากการประมง ซึ่งถูกนับอยู่ในภาคโรงงานอุตสาหกรรมการผลิตทั้งหมดด้วยแล้ว การประมงทั้งระบบตั้งแต่เรือจับ ล้ง โรงงานแปรรูป ถึงผู้ส่งออกสินค้า ก่อให้เกิดการจ้างงานภายในประเทศ ทั้งทางตรงและทางอ้อม อีกมากกว่า 1 ล้านคน
"กระทรวงเกษตรและสหกรณ์ได้เร่งดำเนินการแก้ไขปัญหาการทำประมงผิดกฎหมาย
(ไอยูยู) เพื่อให้การทำประมงของไทยเกิดความมั่นคงอย่างยั่งยืน ซึ่งปัจจุบันได้มีการปรับปรุงกฎหมายที่เกี่ยวข้องมาอย่างต่อเนื่อง อีกทั้งยังมีการจัดการกองเรือประมง การติดตามเฝ้าระวัง การตรวจสอบย้อนกลับ การบังคับใช้กฎหมาย รวมถึงการให้ความสำคัญในด้านแรงงานอีกด้วย อย่างไรก็ตาม กระทรวงเกษตรฯ จะร่วมหารือกับสมาคมการประมงแห่งประเทศไทยอย่างสม่ำเสมอ เพื่อให้เกิดความร่วมมือกันในการดำเนินอย่างมีเอกภาพทั้งภาครัฐ ภาคชาวประมง ภาคแรงงาน โดยจะนำทุกปัญหาทุกอุปสรรคมาระดมความคิดเห็น และร่วมกันหาแนวทางแก้ไข ซึ่งจะทำให้การประมงของไทยมีความยั่งยืน และสามารถสร้างความเจริญเติบโตทางเศรษฐกิจให้กับประเทศต่อไป ทั้งนี้ ได้เน้นย้ำในการขอความร่วมมือจากพี่น้องชาวประมงในเรื่องการสร้างความรู้ความเข้าใจในการกรอกข้อมูลใน LOGBOOK ของไต๋เรือ ที่จะเป็นประโยชน์ในการใช้งานทางวิทยาศาสตร์และการตรวจสอบย้อนกลับ และเป็นเครื่องยืนยันพฤติกรรมของเรือได้ อีกทั้งการให้ความสำคัญกับการส่งเสริมการรวมตัวของแรงงานและการคุ้มครองแรงงาน รวมถึงการติดตามเรือ 103 ลำ ซึ่งขอให้สมาคมทุกแห่งสนับสนุนการทำงานของกรมเจ้าท่าด้วย" นายลักษณ์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/10235