รัฐบาลไทย-ข่าวทำเนียบรัฐบาล-ประธานคณะกรรมการโอลิมปิกระหว่างประเทศ พร้อมด้วยคณะผู้บริหารเข้าพบนายกรัฐมนตรีในโอกาสเยือนไทยอย่างเป็นทางการ

วันจันทร์ที่ 23 เมษายน 2561
ประธานคณะกรรมการโอลิมปิกระหว่างประเทศ พร้อมด้วยคณะผู้บริหารเข้าพบนายกรัฐมนตรีในโอกาสเยือนไทยอย่างเป็นทางการ
ประธานคณะกรรมการโอลิมปิกระหว่างประเทศ พร้อมด้วยคณะผู้บริหารเข้าพบนายกรัฐมนตรีในโอกาสเยือนไทยอย่างเป็นทางการ
วันนี้ (17 เมษายน 2561) เวลา 15.30 น. ณ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี พบหารือกับ นายโธมัส บาค (Mr. Thomas Bach) ประธานคณะกรรมการโอลิมปิกระหว่างประเทศ ในโอกาสเยือนไทยอย่างเป็นทางการและร่วมกล่าวสุนทรพจน์ในพิธีเปิดการประชุมสมัชชาสหพันธ์กีฬานานาชาติ SportAccord 2018
พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
ทั้งสองฝ่ายยินดีที่ไทยและคณะกรรมการโอลิมปิกระหว่างประเทศมีความสัมพันธ์อันดีเสมอมา โดยนายกรัฐมนตรีได้กล่าวขอบคุณที่คณะกรรมการโอลิมปิกระหว่างประเทศให้การสนับสนุนประเทศไทยและนักกีฬาไทยในการแข่งขันกีฬาโอลิมปิกที่ผ่านมา รวมทั้งผลักดันให้ไทยได้มีโอกาสแสดงศักยภาพด้านการบริหารจัดการกีฬาให้เป็นที่ประจักษ์ของประชาคมกีฬาโลก ทั้งนี้ ไทยกำลังเร่งพัฒนาศักยภาพการกีฬาของไทย โดยเฉพาะศูนย์ฝึกซ้อม เพื่อให้ไทยเป็นศูนย์กลางด้านการกีฬาในภูมิภาค นอกจากนี้ รัฐบาลกำลังส่งเสริมการท่องเที่ยวเชิงกีฬา เพื่อเป็นทางเลือกให้กับนักท่องเที่ยวอีกทางหนึ่งด้วย
โอกาสนี้ นายกรัฐมนตรีกล่าวขอให้ประธานคณะกรรมการโอลิมปิกระหว่างประเทศพิจารณาผลักดันให้ “มวยไทย” เข้าบรรจุในการแข่งขันกีฬาโอลิมปิกเกมส์ ครั้งที่ 33 ปีพ.ศ. 2567 ณ กรุงปารีส สาธารณรัฐฝรั่งเศส
นอกจากนี้ ไทยยังขอเสนอตัวเป็นเจ้าภาพกีฬาโอลิมปิกเยาวชน (Youth Olympic Games 2026) ครั้งที่ 5 ปีพ.ศ. 2569 โดยไทยเชื่อมั่นว่าจะสามารถเป็นเจ้าภาพการแข่งขันดังกล่าวได้อย่างสมบูรณ์แบบ ด้วยประสบการณ์ในการจัดการแข่งขันกีฬาและกิจกรรมทางการกีฬาระดับโลกหลายรายการ
ด้านประธานคณะกรรมการโอลิมปิกระหว่างประเทศกล่าวยินดีที่ได้มาเยือนไทยอย่างเป็นทางการ ในโอกาสการประชุมสมัชชาสหพันธ์กีฬานานาชาติ SportAccord 2018 โดยเมื่อวานได้มีโอกาสเดินทางไปเยี่ยมชมศูนย์วิทยาศาสตร์การกีฬา การกีฬาแห่งประเทศไทย และเห็นถึงความพร้อมและศักยภาพของไทยในการเป็นเจ้าภาพจัดการแข่งขันกีฬาโอลิมปิกเยาวชนได้
***********************************************

ที่มา : http://www.thaigov.go.th/news/contents/details/11541
