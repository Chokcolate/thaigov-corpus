รัฐบาลไทย-ข่าวทำเนียบรัฐบาล-รองนายกรัฐมนตรี ดูงานและเข้าร่วมการประชุมคณะกรรมาธิการยาเสพติดของสหประชาชาติที่เยอรมันและออสเตรีย


วันพฤหัสบดีที่ 8 มีนาคม 2561
309
พิมพ์
รองนายกรัฐมนตรี ดูงานและเข้าร่วมการประชุมคณะกรรมาธิการยาเสพติดของสหประชาชาติที่เยอรมันและออสเตรีย
รองนายกรัฐมนตรี ดูงานและเข้าร่วมการประชุมคณะกรรมาธิการยาเสพติดของสหประชาชาติที่เยอรมันและออสเตรีย
ในระหว่างวันที่ 8-16 มีนาคม 2561 พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม จะเดินทางไปยังสหพันธ์สาธารณรัฐเยอรมนีและสาธารณรัฐออสเตรียเพื่อดูงานและเข้าร่วมการประชุม
โดยในระหว่างวันที่ 9-11 มีนาคม 2561  เป็นการดูงานและเยี่ยมคณะอาจารย์จากมหาวิทยาลัยเทคโนโลยีราชมงคลที่กำลังฝึกงานอยู่ที่ศูนย์ฝึกการเรียนด้านทวิภาคีและด้านระบบมาตรฐานวิชาชีพเยอรมัน ที่เมืองอาเคน สหพันธ์สาธารณรัฐเยอรมนี ในฐานะที่กำกับดูแลสำนักงานมาตรฐานวิชาชีพ (องค์กรมหาชน) พร้อมทั้งเยี่ยมชมการทำงานของศูนย์ฝึกอบรมอาชีพให้กับผู้กระทำผิดในรัฐอาเคนที่ศูนย์ฝึกเดียวกันแห่งนี้ด้วย
จากนั้นในระหว่างวันที่ 12-16 มีนาคม 2561 จะได้เดินทางไปยังสาธารณรัฐออสเตรีย เพื่อเข้าร่วมการประชุมคณะกรรมมาธิการยาเสพติด (Commission on Narcotic Drugs :CND) สมัยที่ 61 ที่กรุงเวียนนา ซึ่งจัดโดยสำนักงาน ว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime :UNODC) ในฐานะหัวหน้าคณะผู้แทนไทยในการประชุมครั้งนี้ โดยจะได้กล่าวถ้อยแถลงในนามหัวหน้าคณะผู้แทนไทยในกิจกรรมคู่ขนานเรื่องความร่วมมือ 3 ฝ่ายระหว่างรัฐบาลไทย รัฐบาลโคลอมเบีย และรัฐบาลเยอรมนี ในหัวข้อ Exchange beyond borders :Trilateral cooperation on alternative development between Thailand Colombia and Germany รวมทั้งเข้าร่วมเป็นเกียรติในกิจกรรมคู่ขนานอื่น ๆ อีกด้วย
..............................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย : พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/10618