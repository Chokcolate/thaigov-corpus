รัฐบาลไทย-ข่าวทำเนียบรัฐบาล-ยธ. หารือแนวทางการส่งเสริมและคุ้มครองสิทธิมนุษยชน และการปรับปรุงกฎหมายกรณีการขายฝาก

วันพฤหัสบดีที่ 19 เมษายน 2561
ยธ. หารือแนวทางการส่งเสริมและคุ้มครองสิทธิมนุษยชน และการปรับปรุงกฎหมายกรณีการขายฝาก
กระทรวงยุติธรรมหารือแนวทางการส่งเสริมและคุ้มครองสิทธิมนุษยชน และการปรับปรุงกฎหมายกรณีการขายฝาก
ในวันพุธที่ ๑๘ เมษายน ๒๕๖๑ เวลา ๑๔.๐๐ น.
ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมเพื่อพิจารณาข้อเสนอแนะมาตรการหรือแนวทางในการส่งเสริม
และคุ้มครองสิทธิมนุษยชน รวมทั้งการปรับปรุงกฎหมายกรณีการขายฝากตามประมวลกฎหมาย
แพ่งและพาณิชย์ของคณะกรรมการสิทธิมนุษยชนแห่งชาติ
โดยกระทรวงยุติธรรมได้รับมอบหมายให้เป็นหน่วยงานหลักรับข้อเสนอแนะมาตรการหรือแนวทาง
ในการส่งเสริมและคุ้มครองสิทธิมนุษยชน รวมทั้งการปรับปรุงกฎหมายกรณีการขายฝาก
ตามประมวลกฎหมายแพ่งและพาณิชย์ของคณะกรรมการสิทธิมนุษยชนแห่งชาติ
โดยข้อเสนอแนะจากคณะกรรมการสิทธิมนุษยชนแห่งชาติ ได้เสนอมาตรการหรือแนวทางในการส่งเสริม
และคุ้มครองสิทธิมนุษยชน  อาทิ การพิจารณากำหนดกลไกให้ความช่วยเหลือโดยสถาบันการเงินของรัฐ
ในกรณีที่ลูกหนี้ไม่สามารถหาทรัพย์สินมาไถ่ทรัพย์สินที่ขายฝากภายในระยะเวลาที่กำหนด
รวมทั้งการปรับปรุงประมวลกฎหมายแพ่งและพาณิชย์ว่าด้วยเรื่องขายฝาก เพื่อให้กฎหมายทันต่อสถานการณ์ปัจจุบันและเกิดความเป็นธรรมต่อลูกหนี้ผู้ขายฝาก โดยเฉพาะการกำหนดระยะเวลาที่เหมาะสม
เพื่อให้ผู้ขายฝากสามารถนำเงินหรือทรัพย์สินมาไถ่ถอนทรัพย์ที่ขายฝาก
ในส่วนของกระทรวงยุติธรรม ได้แต่งตั้งคณะกรรมการศึกษาสถานการณ์ปัญหาการขายฝากที่ไม่เป็นธรรม
เพื่อพิจารณาแนวทางการแก้ไขปัญหาหรือให้ความช่วยเหลือแก่ประชาชนผู้ที่ได้รับผลกระทบจากการขายฝาก
โดยมีข้อเสนอแนะไม่เห็นชอบให้ยกเลิกกฎหมายขายฝาก เนื่องจากยังมีความจำเป็นสำหรับภาคธุรกิจและประชาชนในการเข้าถึงแหล่งเงินทุน แต่ควรเสนอให้แก้ไขเพิ่มเติมประมวลกฎหมายแพ่งและพาณิชย์
การจัดตั้งหน่วยงานกลางเพื่อขึ้นทะเบียนผู้รับซื้อฝาก โดยการตราเป็นกฎหมายเฉพาะ
หรือการจัดหาแหล่งเงินทุนที่เข้าถึงง่ายและส่งเสริมสถาบันการเงินชุมชน
สำหรับที่ประชุมในครั้งนี้ได้นำข้อเสนอแนะของคณะกรรมการสิทธิมนุษยชนแห่งชาติและคณะกรรมการศึกษาสถานการณ์ปัญหาการขายฝากที่ไม่เป็นธรรม พิจารณาร่วมกับหน่วยงานที่เกี่ยวข้อง ประกอบด้วย
สำนักงานศาลยุติธรรม สำนักงานคณะกรรมการกฤษฎีกา กระทรวงเกษตรและสหกรณ์ กระทรวงการคลัง กระทรวงมหาดไทย โดยที่ประชุมได้หารือเกี่ยวกับการให้ความช่วยเหลือลูกหนี้
กลไกควบคุมและตรวจสอบสัญญาขายฝาก การแก้ไขปรับปรุงกฎหมาย รวมทั้งการจัดหาแหล่งเงินทุน
เพื่อสรุปผลการพิจารณาและข้อเสนอแนะส่งให้สำนักเลขาธิการคณะรัฐมนตรีต่อไป

ที่มา : http://www.thaigov.go.th/news/contents/details/11584
