รัฐบาลไทย-ข่าวทำเนียบรัฐบาล-คำปราศรัย ของ พลเอก ประยุทธ์ จันทร์โอชา นายกรัฐมนตรี เนื่องในโอกาสวันแรงานแห่งชาติ ประจำปี 2561


วันอังคารที่ 1 พฤษภาคม 2561
105
พิมพ์
คำปราศรัย ของ พลเอก ประยุทธ์ จันทร์โอชา นายกรัฐมนตรี เนื่องในโอกาสวันแรงานแห่งชาติ ประจำปี 2561
คำปราศรัย ของ พลเอก ประยุทธ์ จันทร์โอชา นายกรัฐมนตรี เนื่องในโอกาสวันแรงานแห่งชาติ ประจำปี 2561 ออกอากาศทางสถานีวิทยุโทรทัศน์แห่งประเทศไทย วันอังคารที่ 1 พฤษภาคม 2561
พี่น้องผู้ใช้แรงงานที่รัก เนื่องในโอกาสวันแรงงานแห่งชาติ วันที่ 1 พฤษภาคม 2561 ผมขอส่งความระลึกถึง และความปราถนาดีมายังพี่น้องผู้ใช้แรงงาน และขอถือโอกาสนี้ ขอบคุณทุกท่านที่เป็นกำลังสำคัญในการขับเคลื่อน  การพัฒนาความเจริญก้าวหน้า ทางเศรษฐกิจ และสังคมของประเทศมาอย่างต่อเนื่อง แรงงานเป็นกำลังสำคัญในการพัฒนาประเทศ และเป็นหัวใจสำคัญในการขับเคลื่อนเศรษฐกิจ ทั้งในภาคอุตสาหกรรม ภาคเกษตรกรรม และภาคธุรกิจบริการ
รัฐบาลจึงมีนโยบายในการสร้างเสริมคุณภาพชีวิตที่ดี สร้างความมั่นคงในอาชีพ และให้การดูแลพี่น้องแรงงาน ทั้งในระบบและนอกระบบ ทุกกลุ่มอาชีพอย่างเท่าเทียม โดยได้มีการปรับขึ้นค่าแรงขั้นต่ำทั่วประเทศตามกลุ่มจังหวัด ตามที่องค์การแรงงานระหว่างประเทศ หรือ ILO ยอมรับ นอกจากนี้ รัฐบาลยังให้ความสำคัญกับการพัฒนาศักยภาพ และทักษะฝีมือแรงงงานทุกระดับ ให้ก้าวสู่แรงงานที่มีทักษะสูง มีมาตราฐานตรงความต้องการ ของตลาดโลก และเป็นที่ยอมรับในตลาดสากล ตลอดจนมีความปลอดภัยในการทำงาน มีหลักประกันทางสังคม สามารถเข้าถึงสิทธิต่าง ๆ และสิทธิตามกฎหมายอย่างเสมอภาค
ในส่วนของแรงงานต่างด้าวที่ทำงานในประเทศไทย รัฐบาลได้ดำเนินการพัฒนาระบบการบริหารจัดการแรงงานต่างด้าว โดยจัดให้มีการลงทะเบียน เพื่อให้สามารถดูแล และบริหารจัดการแรงงานต่างด้าวตามมาตรฐานสากล สามารถจัดระเบียบและจัดสวัสดิการ และสิทธิประโยชน์ที่มีผลการดำเนินการที่เป็นรูปธรรม โดยคำนึงถึงหลักมนุษยชน และศักดิ์ศรีความเป็นมนุษย์ได้อย่างมีประสิทธิภาพ
พี่น้องประชาชนผู้ใช้แรงงานที่รักครับ ในโอกาสวันแรงงานแห่งชาติ ผมขออัญเชิญคุณพระศรีรัตนตรัย และอำนาจสิ่งศักดิ์สิทธิ์ทั้งหลาย อีกทั้งเดชะพระบารมีแห่งองค์สมเด็จพระเจ้าอยู่หัว ได้โปรดอภิบาลประทานพรให้พี่น้องผู้ใช้แรงงานทุกท่าน พร้อมทั้งครอบครัว จงประสบแต่ความสุขความเจริญ มีกำลังกายกำลังใจที่เข้มแข็ง เพื่อเป็นพลังสำคัญ ร่วมกันพัฒนาเศรษฐกิจและสังคมของประเทศไทยให้ก้าวหน้า รุ่งเรืองอย่างมั่นคงสืบไปสวัสดีครับ
------------------------------------------------------------

ที่มา : http://www.thaigov.go.th/news/contents/details/11900