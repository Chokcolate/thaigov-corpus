รัฐบาลไทย-ข่าวทำเนียบรัฐบาล-พม. เปิด “ร้านมิตรไมตรี give shop” และการให้บริการ “ตู้มิตรไมตรี” เพื่อเป็นสื่อกลางความห่วงใย ผู้ให้อิ่มสุข ผู้ซื้ออิ่มใจ ผู้ใช้อิ่มเอม

วันพฤหัสบดีที่ 5 เมษายน 2561
พม. เปิด “ร้านมิตรไมตรี give shop” และการให้บริการ “ตู้มิตรไมตรี” เพื่อเป็นสื่อกลางความห่วงใย ผู้ให้อิ่มสุข ผู้ซื้ออิ่มใจ ผู้ใช้อิ่มเอม
พม. เปิด “ร้านมิตรไมตรี give shop” และการให้บริการ “ตู้มิตรไมตรี” เพื่อเป็นสื่อกลางความห่วงใย ผู้ให้อิ่มสุข ผู้ซื้ออิ่มใจ ผู้ใช้อิ่มเอม
วันนี้ (5 เม.ย.61) เวลา 13.30 น. ณ บ้านมิตรไมตรีกรุงเทพมหานคร (ห้วยขวาง) พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์(รมว.พม.) เป็นประธานในพิธีเปิดโครงการ "ย้อนรอยวิถีไทย เชื่อมสายใยสู่สวัสดิการ” โดยมีกิจกรรมที่สำคัญ คือ การเปิด "ร้านมิตรไมตรี give shop” และการให้บริการ "ตู้มิตรไมตรี” เพื่อสร้างโอกาสในการเข้าถึงสวัสดิการพื้นฐานในการดำรงชีวิตให้แก่กลุ่มคนไร้ที่พึ่ง และกลุ่มผู้ประสบปัญหาความเดือนร้อน ตลอดจนระดมทรัพยากร และความร่วมมือจากภาคส่วนต่างๆ ในการร่วมจัดสวัสดิการให้แก่บุคคลดังกล่าว
ยุทธศาสตร์ชาติ 20 ปี ให้ความสำคัญกับการสร้างโอกาส ความเสมอภาคทางสังคม และการกระจายทรัพยากรอย่างทั่วถึงและเป็นธรรม สอดคล้องกับเจตนารมณ์ของพระราชบัญญัติการคุ้มครองคนไร้ที่พึ่ง พ.ศ.2557 ที่มุ่งให้คนไร้ที่พึ่งต้องได้รับการคุ้มครอง ให้สามารถดำรงชีวิตในสังคมได้อย่างปกติสุข กระทรวงการพัฒนาสังคม และความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) เป็นหน่วยงานที่มีหน้าที่ในการพัฒนาระบบ รูปแบบการดำเนินงานคุ้มครองและพัฒนาคุณภาพชีวิต รวมถึงช่วยเหลือ คุ้มครอง พัฒนาคุณภาพชีวิต แก่คน ไร้ที่พึ่ง และผู้ทำการขอทาน ซึ่งจากสถิติการสำรวจคนไร้ที่พึ่งทั่วประเทศ โดย พส. (ธันวาคม 2559) พบคนไร้ที่พึ่ง จำนวน 70,539 คน เป็นบุคคลที่ประสบปัญหาความเดือดร้อน จำนวน 39,604 คน บุคคลเร่ร่อน จำนวน 1,387 คน และบุคคลซึ่งใช้พื้นที่สาธารณะเป็นที่พัก จำนวน 962 คน โดยเป็นกลุ่มที่มีความต้องการได้รับ ความช่วยเหลือด้านปัจจัยพื้นฐานในการดำรงชีวิตเป็นสำคัญ
กระทรวง พม. โดย พส. จึงริเริ่มดำเนินโครงการ "ย้อนรอยวิถีไทย เชื่อมสายใยสู่สวัสดิการ” ซึ่งมีกิจกรรม ที่สำคัญในโครงการ ได้แก่ 1) "ตู้มิตรไมตรี” (ตู้ที่บรรจุเครื่องอุปโภคบริโภค) ให้บริการสำหรับกลุ่มเป้าหมายที่เข้ามาใช้บริการที่พักชั่วคราวที่บ้านมิตรไมตรี ไม่เกิน 1 คืน โดยสามารถเลือกหยิบเครื่องอุปโภคบริโภคภายใน "ตู้มิตรไมตรี” ไม่เกิน 3 ชิ้น เพื่อนำติดตัวไปใช้เมื่อต้องออกไปทำงาน หรือออกจากบ้านมิตรไมตรี 2) เปิด"ร้านมิตรไมตรี give shop” เพื่อจำหน่ายสินค้าจากฝีมือกลุ่มเป้าหมายในสถานคุ้มครองคนไร้ที่พึ่ง และรับบริจาคจากประชาชนทั่วไป องค์กรธุรกิจ และร้านค้าต่างๆ รายได้ส่วนหนึ่งจะนำมาจัดซื้อเครื่องอุปโภคบริโภค เพื่อบรรจุในตู้มิตรไมตรีต่อไป
ทั้งนี้ กระทรวง พม. ขอเชิญชวนผู้ที่สนใจ เครือข่าย องค์การ และร้านค้าต่างๆ มาร่วมเป็นส่วนหนึ่งในการแบ่งปันโอกาสให้แก่กลุ่มคนไร้ที่พึ่ง ให้สามารถยืนหยัดอยู่ในสังคมได้เต็มกำลังความสามารถ โดยสามรถติดต่อสอบถามและร่วมบริจาคได้ที่ ศูนย์คุ้มครองคนไร้ที่พึ่งกรุงเทพฯ บ้านมิตรไมตรีกรุงเทพมหานคร (ห้วยขวาง) โทร 0 2245 2700 , 08 4439 3962 และกลุ่มการช่วยเหลือ กองคุ้มครองสวัสดิภาพและเสริมสร้างคุณภาพชีวิต โทร 0 2659 6167

ที่มา : http://www.thaigov.go.th/news/contents/details/11386
