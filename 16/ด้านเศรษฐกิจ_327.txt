รัฐบาลไทย-ข่าวทำเนียบรัฐบาล-รมว.ดิจิทัลฯ หารือแนวทางความร่วมมือด้านดิจิทัล กับเอกอัครราชทูตฯ และนักธุรกิจอินเดีย


วันอังคารที่ 3 เมษายน 2561
112
รมว.ดิจิทัลฯ หารือแนวทางความร่วมมือด้านดิจิทัล กับเอกอัครราชทูตฯ และนักธุรกิจอินเดีย
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายภควันต สิงห พิศโนอี (H.E. Mr. Bhagwant Singh Bishnoi) เอกอัครราชทูตสาธารณรัฐอินเดียประจำประเทศไทย และผู้แทนจากบริษัทชั้นนำด้านดิจิทัลของอินเดีย ในโอกาสเข้าเยี่ยมคารวะ พร้อมทั้งหารือแนวทางความร่วมมือระหว่างกัน โดยปัจจุบันอินเดียนับเป็นประเทศที่มีความก้าวหน้าด้านดิจิทัลเป็นอย่างมาก และมีภาคเอกชนด้านดิจิทัลระดับโลกในหลากหลายสาขา ทั้งในด้านการพัฒนาเมืองอัจฉริยะ โครงสร้างพื้นฐานด้านดิจิทัล รัฐบาลดิจิทัล Internet of Things และ Fintech ซึ่งสามารถสนับสนุนการพัฒนาด้านดิจิทัลของประเทศไทยได้เป็นอย่างดี อีกทั้งในปัจจุบันภาคเอกชนด้านดิจิทัลของอินเดียยังได้เข้ามาดำเนินธุรกิจกับภาคส่วนต่างๆ ในประเทศไทยอย่างกว้างขวาง และมีความประสงค์จะขยายความร่วมมือ รวมถึงการลงทุนให้มากยิ่งขึ้นเพื่อเป็นส่วนหนึ่งในการปฏิรูปประเทศไทย โดยในระดับรัฐบาลทั้งสองฝ่ายอยู่ระหว่างการจัดทำบันทึกความเข้าใจว่าด้วยความร่วมมือด้านดิจิทัลระหว่างกัน เพื่อเป็นการกระชับความสัมพันธ์และเป็นแนวทางในการดำเนินความร่วมมือด้านดิจิทัลที่เป็นรูปธรรมของทั้งสองประเทศต่อไป เมื่อวันที่ 28 มีนาคม 2561 ณ ห้อง MDES 2 ชั้น 9 กระทรวงดิจิทัลฯ อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ เขตหลักสี่ กรุงเทพฯ
**********************

ที่มา : http://www.thaigov.go.th/news/contents/details/11322