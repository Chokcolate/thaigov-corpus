รัฐบาลไทย-ข่าวทำเนียบรัฐบาล-กระทรวงยุติธรรม จัดประชุมเพื่อการวิเคราะห์สถานการณ์อาชญากรรมและหลักนิติธรรม ในกลุ่มประเทศอาเซียน+๓


วันอังคารที่ 24 เมษายน 2561
196
กระทรวงยุติธรรม จัดประชุมเพื่อการวิเคราะห์สถานการณ์อาชญากรรมและหลักนิติธรรม ในกลุ่มประเทศอาเซียน+๓
พลอากาศเอกประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมเชิงปฏิบัติการเพื่อการวิเคราะห์สถานการณ์อาชญากรรมและหลักนิติธรรมในกลุ่มประเทศอาเซียน+๓
ในวันจันทร์ที่ ๒๓ เมษายน ๒๕๖๑ เวลา ๑๑.๐๐ น.
ณ ห้องประชุม Infinity Ballroom ๒ โรงแรมพูลแมน คิง พาวเวอร์ กรุงเทพ (รางน้ำ)
พลอากาศเอกประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานการประชุมเชิงปฏิบัติการเพื่อการวิเคราะห์สถานการณ์อาชญากรรมและหลักนิติธรรม
ในกลุ่มประเทศอาเซียน+๓ : แนวทางการจัดเก็บ วิเคราะห์ และใช้ประโยชน์จากฐานข้อมูลการกระทำผิดซ้ำ
(The ASEAN +3 Workshop on Crime Trends and the Rule of Law: Guideline on the Collection,
Analysis and Utilization of Big Data in Recidivism)
โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
นายวัลลภ นาคบัว ผู้อำนวยการสำนักงานกิจการยุติธรรม พร้อมด้วยผู้บริหาร เจ้าหน้าที่ที่เกี่ยวข้อง
กับการจัดทำระบบและฐานข้อมูลการกระทำผิดซ้ำในประเทศอาเซียน +๓ ทั้งในภาครัฐและเอกชน
ของประเทศไทย กัมพูชา มาเลเซีย บรูไนดารุสซาลาม สิงคโปร์ ญี่ปุ่น เกาหลีใต้
และบริษัท Tata Consultancy Services (TCS) ประเทศอินเดีย เพื่อแลกเปลี่ยนเรียนรู้ข้อมูล
และสถานการณ์อาชญากรรมในส่วนของการกระทำผิดซ้ำในประเทศอาเซียน
รวมทั้งแนวทางในการจัดเก็บ วิเคราะห์ และใช้ประโยชน์จากข้อมูลการกระทำผิดซ้ำ
เพื่อแก้ไขปัญหาอาชญากรรมและส่งเสริมหลักนิติธรรมในชุมชน และเพื่อสร้างเครือข่ายความร่วมมือ
ในระหว่างประเทศสมาชิกอาเซียนในการริเริ่มพัฒนาระบบฐานข้อมูลขนาดใหญ่ (Big Data)
ด้านการกระทำผิดซ้ำ ในส่วนของข้อมูลอาชญากรรมข้ามชาติต่อไป
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า ด้วยสถานการณ์ปัจจุบัน
จำเป็นอย่างยิ่งที่จะต้องจัดทำข้อมูลขนาดใหญ่ (Big Data) และสร้างเครือข่ายเพื่อแลกเปลี่ยนความรู้
ในการแก้ปัญหาการกระทำผิดซ้ำ และเป้าหมายสูงสุดของการแก้ไขปัญหาการกระทำผิดซ้ำนั้น
ไม่ใช่เพียงแค่อัตราการกระทำผิดซ้ำลดลงเท่านั้น แต่รวมไปถึงการที่ผู้ต้องขังที่ผ่านการเตรียมความพร้อม
ออกไปแล้วเป็นทรัพยากรบุคคลที่ดีขึ้น มีทักษะอาชีพ และสามารถเข้าถึงแหล่งเงินทุนในการประกอบอาชีพได้
จากนั้น ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ได้บรรยายพิเศษ
เรื่อง ฐานข้อมูลขนาดใหญ่ (Big Data) และการใช้ประโยชน์ : ประสบการณ์จากกระบวนการยุติธรรมไทย
มีใจความตอนหนึ่งว่า ปัจจุบันประเทศไทยมีจำนวนผู้ต้องขังประมาณ ๓๔๐,๐๐๐ คน
ซึ่งมีสถิติการกลับมากระทำผิดซ้ำ ร้อยละ ๑๕ ในปีแรก ร้อยละ ๒๕ ในปีที่สอง และร้อยละ ๗ ในปีที่สาม
โดยพบว่าผู้ต้องขังที่ได้รับโทษจนครบกำหนด มีอัตราการกลับมาทำผิดซ้ำมากกว่าผู้ต้องขังที่ได้รับการพักโทษ
การใช้ฐานข้อมูลขนาดใหญ่ (Big Data) จะเป็นเครื่องมือในการช่วยเก็บข้อมูลและวิเคราะห์ความเสี่ยงของผู้ต้องขังแต่ละคน
เพื่อให้สามารถช่วยแก้ไขปัญหาและช่วยเหลือผู้ต้องขังได้อย่างตรงจุดมากขึ้น
และที่สำคัญที่สุดคือโอกาสจากคนในสังคมที่ให้เขาเหล่านั้นสามารถกลับมาใช้ชีวิตในสังคมได้อย่างปกติสุข

ที่มา : http://www.thaigov.go.th/news/contents/details/11701