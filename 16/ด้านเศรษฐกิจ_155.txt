รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) ชี้แจงโครงการจัดซื้อจัดจ้างเปลี่ยนเครื่องตรวจจับวัตถุระเบิด และปรับปรุงระบบลำเลียงกระเป๋าสัมภาระอาคารผู้โดยสาร ณ ท่าอากาศยานสุวรรณภูมิ 


วันจันทร์ที่ 12 มีนาคม 2561
206
บริษัท ท่าอากาศยานไทย จำกัด (มหาชน) ชี้แจงโครงการจัดซื้อจัดจ้างเปลี่ยนเครื่องตรวจจับวัตถุระเบิด และปรับปรุงระบบลำเลียงกระเป๋าสัมภาระอาคารผู้โดยสาร ณ ท่าอากาศยานสุวรรณภูมิ
บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ชี้แจงเกี่ยวกับโครงการจัดซื้อจัดจ้างเปลี่ยนเครื่องตรวจจับวัตถุระเบิด จำนวน 26 เครื่อง และปรับปรุงระบบลำเลียงกระเป๋าสัมภาระอาคารผู้โดยสาร ณ ท่าอากาศยานสุวรรณภูมิ (ทสภ.) วงเงิน 2,880,500,000 บาท
นายนิตินัย  ศิริสมรรถการ กรรมการผู้อำนวยการใหญ่ ทอท. กล่าวว่า ตามที่มีผู้ตั้งข้อสังเกตเกี่ยวกับร่างเงื่อนไขการประกวดราคา (TOR) โครงการจัดซื้อจัดจ้างเปลี่ยนเครื่องตรวจจับวัตถุระเบิด (EDS) และปรับปรุงระบบลำเลียงกระเป๋าสัมภาระอาคารผู้โดยสาร ณ ทสภ. ที่กำหนดคุณสมบัติผู้เสนอราคาจะต้องได้รับการแต่งตั้งจากบริษัทผู้ผลิตในต่างประเทศหรือเจ้าของผลิตภัณฑ์ในต่างประเทศว่า เป็นผู้จำหน่ายเครื่องตรวจจับวัตถุระเบิดรุ่นที่มีความเร็วสายพานไม่น้อยกว่า 0.5 เมตรต่อวินาที รวมทั้งได้รับการรับรองจาก Transportation Security Administration (TSA) ของประเทศสหรัฐอเมริกา และการอนุมัติจาก ECAC Standard - 3 หรือสูงกว่า ของประเทศในกลุ่มยุโรป ถือเป็นการเปิดช่องให้มีการล็อกสเปคกำหนดตัวเอกชนผู้ได้รับงานล่วงหน้า ทำให้มีเอกชนจำนวนไม่กี่รายที่สามารถเข้าร่วมประกวดภายใต้คุณสมบัติเหล่านี้ได้ ทอท. ขอชี้แจงว่า เมื่อพิจารณาจากความต้องการของ ทสภ. ซึ่งมีอัตราการเจริญเติบโตอย่างรวดเร็ว ที่ปรึกษาโครงการฯ จึงสรุปได้ว่าเครื่อง EDS ที่มีความเร็วสายพาน 0.5 เมตรต่อวินาที มีความเหมาะสม เนื่องจากเครื่อง EDS มีความสามารถได้มาตรฐานความปลอดภัยและช่วยเพิ่มระดับการให้บริการ (Level of Services) สอดคล้องกับความต้องการของ ทสภ. ทอท. ได้ปรับปรุงสเปคใหม่โดยคำนึงถึงเทคโนโลยีที่มีความทันสมัยสามารถรองรับการใช้งานได้ในระยะยาว 13 - 15 ปีข้างหน้า หรือจนถึงปี 2578 ด้านคุณภาพสเปคของเครื่อง EDS ต้องมีมาตรฐานระดับโลก และได้รับการรับรองมาตรฐานจาก TSA ของสหรัฐอเมริกาและการอนุมัติจาก ECAC Standard - 3 หรือสูงกว่าของประเทศในกลุ่มยุโรป ซึ่งให้การยอมรับท่าอากาศยานที่มีมาตรฐานในระดับเดียวกันในการบินเข้าประเทศ
ทั้งนี้ จากรายงานผลการออกแบบ (Final Report) ตรวจสอบ ณ วันที่ 31 มีนาคม 2560 มีผู้ผลิตเครื่องตรวจจับวัตถุระเบิดรุ่นความเร็ว 0.5 เมตรต่อวินาที ที่ได้รับการรับรองจาก TSA จำนวน 2 ราย ได้แก่ เครื่อง MV3D ของบริษัท L3 Communications และเครื่อง Hi-Scan10080XCT ของบริษัท Smith Detection และอยู่ระหว่างการดำเนินการขออนุญาต จำนวน 2 ราย ได้แก่ เครื่อง CTX9800DSi ของบริษัท Morpho Detection และเครื่อง X1000 ของบริษัท SureScan การตั้งข้อสังเกตว่าเครื่อง CTX9800DSi ซึ่งจากเดิมเป็นบริษัท Morpho Detection ปัจจุบันบริษัทดังกล่าวได้เป็นส่วนหนึ่งของบริษัท Smith Detection จากการเข้าซื้อกิจการ จึงไม่ได้เป็นการปิดกั้น หรือกำหนดตัวเอกชนในการจัดหาไว้แต่อย่างใด
สำหรับกรณีที่ นายวรพจน์ ยศะทัตต์ ตัวแทนขายเครื่องตรวจจับวัตถุระเบิดยี่ห้อ CTX ในประเทศไทย กล่าวว่า ร่าง TOR ประมูลงานโครงการนี้ ไม่แตกต่างจากร่าง TOR เดิมที่เคยทำหนังสือร้องเรียนไปยังผู้บริหาร ทอท. รวมทั้งรัฐมนตรีว่าการกระทรวงคมนาคม และรัฐบาล ที่กีดกันไม่ให้เครื่อง CTX เข้าร่วมประมูล โดยเฉพาะการกำหนดรุ่นที่มีความเร็วสายพานไม่น้อยกว่า 0.5 เมตรต่อวินาที และได้รับการรับรองจาก TSA ซึ่งจะทำให้ CTX ไม่ผ่านคุณสมบัติในทันที รวมทั้งการจัดทำราคากลางจัดซื้อเครื่องตรวจจับวัตถุระเบิดกับสายพานลำเลียง วงเงิน 2.8 พันล้านบาท บริษัทที่ปรึกษาฯ ที่รับจ้างจัดทำ TOR ไม่เคยสอบถามราคาเครื่อง CTX จากบริษัทมาก่อนนั้น ทอท. ขอชี้แจงว่า การจัดทำราคากลางกลุ่มบริษัทที่ปรึกษาฯ ได้สอบราคาไปยังผู้ผลิตเครื่อง EDS ความเร็วสูง 0.5 เมตรต่อวินาที และได้รับการเสนอราคา ซึ่งเป็นราคาที่ครอบคลุมถึงงานปรับปรุงสายพานหน้าเครื่องและหลังเครื่องแล้ว

ที่มา : http://www.thaigov.go.th/news/contents/details/10704