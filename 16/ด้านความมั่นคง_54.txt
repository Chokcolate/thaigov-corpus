รัฐบาลไทย-ข่าวทำเนียบรัฐบาล-กสร. เปิดรับสมัครประกวด สปก.ต้นแบบด้านความปลอดภัย

วันพุธที่ 7 มีนาคม 2561
กสร. เปิดรับสมัครประกวด สปก.ต้นแบบด้านความปลอดภัย
กรมสวัสดิการและคุ้มครองแรงงาน ชวนนายจ้างร่วมประกวดสถานประกอบกิจการต้นแบบดีเด่นด้านความปลอดภัย อาชีวอนามัย และสภาพแวดล้อมในการทำงาน ประจำปี 2561 เริ่มรับสมัคร 8 มี.ค. - 9 เม.ย.61 นี้ พร้อมเผยเกณฑ์คัดเลือกเข้มต้องไม่เคยถูกดำเนินคดีด้านความปลอดภัยทุกกร
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร.จัดประกวดสถานประกอบกิจการต้นแบบดีเด่นด้านความปลอดภัย อาชีวอนามัย และสภาพแวดล้อมในการทำงาน มาอย่างต่อเนื่อง เพื่อเปิดโอกาสให้นายจ้าง ลูกจ้างได้ร่วมมือกันพัฒนาและยกระดับมาตรฐานความปลอดภัยในสถานประกอบกิจการ และเพื่อให้สถานประกอบกิจการที่ได้รับการคัดเลือกสามารถเป็นต้นแบบในการพัฒนาคุณภาพชีวิตของลูกจ้างด้านความปลอดภัยในการทำงานได้อย่างแท้จริง คณะอนุกรรมการการประกวดฯ ได้กำหนดหลักเกณฑ์ให้สถานประกอบกิจการที่จะเสนอชื่อเข้ารับการคัดเลือกต้องไม่เคยถูกดำเนินคดีด้านความปลอดภัยในการทำงานในทุกกรณีในช่วงเวลา 2 ปี คือตั้งแต่ 1 ม.ค.59 ถึง 31 ธ.ค.60 ไม่มีลูกจ้างประสบอันตรายจากการทำงานถึงขั้นเสียชีวิต ทุพพลภาพ และสูญเสียอวัยวะบางส่วน รวมทั้ง อัตราการประสบอันตรายจากการทำงาน  ถึงขั้นหยุดงานเกิน 3 วัน ต้องลดลงไม่น้อยกว่าร้อยละ 5  โดยเปรียบเทียบจากปี 2560 กับปี 2559 นอกจากนี้ สถานประกอบกิจการจะต้องจัดตั้งชมรมจิตอาสาสร้างวินัยและวัฒนธรรมความปลอดภัยในสถานประกอบกิจการ จัดตั้งคลินิกความปลอดภัยฯ ด้วย
อธิบดีกสร. กล่าวต่อไปว่า การประกวดสถานประกอบกิจการต้นแบบดีเด่นด้านความปลอดภัยฯ จะเริ่มเปิดรับสมัครตั้งแต่วันที่ 8 มีนาคม ถึงวันที่ 12 เมษายน 2561 สถานประกอบกิจการสามารถดูรายละเอียดเพิ่มเติม ดาวน์โหลดใบสมัครได้ที่ www.oshthai.org เลือกหัวข้อ การคัดเลือกสถานประกอบกิจการต้นแบบดีเด่นด้านความปลอดภัย อาชีวอนามัย และสภาพแวดล้อมในการทำงาน ประจำปี 2561 หรือสอบถามข้อมูลได้ที่    กองความปลอดภัยแรงงาน โทรศัพท์ 0 2448 9128-39

ที่มา : http://www.thaigov.go.th/news/contents/details/10539
