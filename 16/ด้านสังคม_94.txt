รัฐบาลไทย-ข่าวทำเนียบรัฐบาล-สธ. เผย รพร.เดชอุดม เปิดให้บริการได้ปกติ หลังได้รับผลกระทบจากพายุฤดูร้อน 


วันพฤหัสบดีที่ 22 มีนาคม 2561
297
สธ. เผย รพร.เดชอุดม เปิดให้บริการได้ปกติ หลังได้รับผลกระทบจากพายุฤดูร้อน
กระทรวงสาธารณสุข เผยหลังโรงพยาบาลสมเด็จพระยุพราชเดชอุดม จังหวัดอุบลราชธานี ได้รับผลกระทบจากพายุฤดูร้อน พบต้นไม้โค่นล้มทับหม้อแปลงไฟฟ้า หลังคาที่จอดรถ รถยนต์ของเจ้าหน้าที่จำนวน 5 คัน  ไม่พบผู้บาดเจ็บ โรงพยาบาลสามารถเปิดให้บริการได้ตามปกติ
กระทรวงสาธารณสุข เผยหลังโรงพยาบาลสมเด็จพระยุพราชเดชอุดม จังหวัดอุบลราชธานี ได้รับผลกระทบจากพายุฤดูร้อน พบต้นไม้โค่นล้มทับหม้อแปลงไฟฟ้า หลังคาที่จอดรถ รถยนต์ของเจ้าหน้าที่จำนวน 5 คัน  ไม่พบผู้บาดเจ็บ โรงพยาบาลสามารถเปิดให้บริการได้ตามปกติตั้งแต่วันเกิดเหตุ
วันนี้ (22 มีนาคม 2561) แพทย์หญิงพรรณพิมล วิปุลากร รองปลัดกระทรวงสาธารณสุข และโฆษกกระทรวงสาธารณสุข เปิดเผยว่า ได้รับรายงานจากนายแพทย์ประเสริฐ ชัยวิรัตนะ ผู้อำนวยการโรงพยาบาลสมเด็จพระยุพราชเดชอุดม อำเภอเดชอุดม จังหวัดอุบลราชธานี ว่า รพร.เดชอุดม ได้รับความเสียหายจากสถานการณ์พายุฤดูร้อน โดยหม้อแปลงไฟฟ้าได้รับความเสียหาย หลังคาที่จอดรถและรถยนต์ของเจ้าหน้า จำนวน 5 คัน ถูกต้นไม้ล้มทับเสียหาย และพบกระเบื้อง ฝ้าเพดาน กระจก บริเวณตึกตรวจผู้ป่วยนอก ได้รับความเสียหายบางส่วน
อย่างไรก็ตาม โรงพยาบาลสามารถรับมือกับปัญหาและแก้ไขสถานการณ์ได้ในทันที สามารถให้บริการได้ตามปกติ มีการใช้เครื่องปั่นไฟสำรองช่วยในบางจุด ไม่มีกระทบต่อการจัดบริการแต่อย่างใด ส่วนเรื่องความเสียหายของหลังคาที่จอดรถ กระเบื้องหลังคา ฝ้าเพดาน และกระจก ได้เร่งดำเนินการซ่อมแซมแล้ว โดยได้รับความช่วยเหลือจากเทศบาลและหน่วยพัฒนาการเคลื่อนที่ 56 ประจำจังหวัด ส่วนรถยนต์เจ้าหน้าที่โรงพยาบาลที่ได้รับความเสียหาย จะพิจารณาช่วยเหลือค่าซ่อมแซมต่อไป นอกจากนี้ เพื่อเป็นการเตรียมพร้อมรับมือกับสถานการณ์ที่อาจเกิดขึ้นในอนาคต ได้กำชับให้เจ้าหน้าที่เร่งสำรวจอาคารสถานที่ ป้ายประชาสัมพันธ์ ต้นไม้ ให้อยู่ในความเรียบร้อยแข็งแรง รวมถึงซักซ้อมรับมือกับสถานการณ์อย่างต่อเนื่อง
แพทย์หญิงพรรณพิมลกล่าวเพิ่มเติมว่า ได้กำชับให้โรงพยาบาลทุกแห่ง เตรียมพร้อมรับมือสถานการณ์ดังกล่าว โดยดำเนินการดังนี้ 1.เตรียมพร้อมอาคารสถานที่และครุภัณฑ์ในพื้นที่ที่มีความเสี่ยง  โดยตรวจสอบให้อยู่ในสภาพมั่นคงแข็งแรง และขนย้ายครุภัณฑ์ เอกสารสำคัญไว้บนที่สูงเหนือระดับความเสี่ยงจากน้ำท่วม 2.จัดหาพื้นที่สำรอง ในกรณีที่สถานบริการไม่สามารถเปิดให้บริการได้  โดยจัดเตรียมที่สำรองหรือจัดตั้งโรงพยาบาลสนามเมื่อจำเป็น เพื่อให้สามารถเปิดบริการฉุกเฉินได้ 3.สำรวจ ประมาณการ สำรองยา เวชภัณฑ์ และอุปกรณ์ทางการแพทย์ให้เพียงพอต่อการให้บริการ และติดตามสถานการณ์อย่างใกล้ชิด

ที่มา : http://www.thaigov.go.th/news/contents/details/10972