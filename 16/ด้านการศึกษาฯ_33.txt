รัฐบาลไทย-ข่าวทำเนียบรัฐบาล-ศธ.หารือกับออสเตรีย ยกระดับอาชีวศึกษาของไทย

วันพุธที่ 21 มีนาคม 2561
ศธ.หารือกับออสเตรีย ยกระดับอาชีวศึกษาของไทย
รมว.ศึกษาธิการ หารือกับเอกอัครราชทูตออสเตรีย เพื่อยกระดับอาชีวศึกษาของไทย โดยเฉพาะความร่วมมือกับวิทยาลัยเทคนิคสัตหีบ ที่จะเปิดสอนเพิ่มด้านพลังงานหมุนเวียน เครื่องกล และพลังงานไฟฟ้าจากธรรมชาติ
รมว.ศึกษาธิการ หารือกับเอกอัครราชทูตออสเตรีย เพื่อยกระดับอาชีวศึกษาของไทย โดยเฉพาะความร่วมมือกับวิทยาลัยเทคนิคสัตหีบ ที่จะเปิดสอนเพิ่มด้านพลังงานหมุนเวียน เครื่องกล และพลังงานไฟฟ้าจากธรรมชาติ พร้อมเชิญชวนสถาบันการศึกษาที่มีศักยภาพสูงของออสเตรีย มาร่วมจัดการศึกษากับสถาบันอาชีวศึกษาของไทยในพื้นที่ EEC โดยใช้หลักสูตรของออสเตรีย จบแล้วได้รับวุฒิการศึกษาตามมาตรฐานของออสเตรีย
เมื่อวันจันทร์ที่ 19 มีนาคม 2561 ณ อาคารราชวัลลภ, นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนางวัฒนาพร ระงับทุกข์ รองปลัดกระทรวงศึกษาธิการ, น.ส.นงศิลินี โมสิกะ ผู้อำนวยการสำนักความสัมพันธ์ต่างประเทศ สำนักงานปลัดกระทรวงศึกษาธิการ และนางเจิดฤดี ชินเวโรจน์ ผู้อำนวยการสำนักมาตรฐานการอาชีวศึกษาและวิชาชีพ สำนักงานคณะกรรมการการอาชีวศึกษา ให้การต้อนรับและหารือความร่วมมือด้านการศึกษากับนางอีวา แฮเกอร์ เอกอัครราชทูตสาธารณรัฐออสเตรียประจำประเทศไทย
นพ.ธีระเกียรติ เจริญเศรษฐศิลป์ รมว.ศึกษาธิการ กล่าวว่า ที่ผ่านมา ไทย-ออสเตรียมีความร่วมมือด้านการศึกษาร่วมกันอย่างยาวนาน โดยเฉพาะความร่วมมือด้านอาชีวศึกษา เริ่มตั้งแต่ปี 2512 ที่ได้มีการก่อตั้งวิทยาลัยเทคนิคสัตหีบ (Thai-Austrian Technical School) จังหวัดชลบุรี และในปัจจุบัน กระทรวงศึกษาธิการ (ศธ.) ได้มีแนวทางที่จะยกระดับความร่วมมือด้านการศึกษากับนานาประเทศ เพื่อพัฒนาประเทศตามนโยบาย Thailand4.0 และผลิตกำลังคนตามความต้องการของภาคอุตสาหกรรม
ประกอบกับคณะรักษาความสงบแห่งชาติ (คสช.) ได้มีคำสั่งเกี่ยวกับการส่งเสริมการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ จึงเชิญชวนสถาบันการศึกษาที่มีศักยภาพสูงของออสเตรีย มาร่วมจัดการศึกษากับสถาบันอาชีวศึกษาของไทย ในเขตพื้นที่ระเบียงเศรษฐกิจพิเศษภาคตะวันออก (Eastern Economic Corridor : EEC) โดยใช้หลักสูตรของออสเตรียและได้รับวุฒิการศึกษาตามมาตรฐานของออสเตรีย ซึ่งขณะนี้ไทยกำลังจะร่วมดำเนินการในลักษณะเช่นนี้กับอีกหลายประเทศ อาทิ จีน ไต้หวัน อังกฤษ (บริษัท Pearson) เป็นต้น
นางอีวา แฮเกอร์ เอกอัครราชทูตสาธารณรัฐออสเตรีย กล่าวว่า ออสเตรียมีความยินดีที่จะสานต่อความร่วมมือด้านการศึกษาระหว่างไทย-ออสเตรียอย่างต่อเนื่อง ไม่ว่าจะเป็นการติดตามผลการดำเนินงานของวิทยาลัยเทคนิคสัตหีบ, การจัดทำร่างบันทึกความเข้าใจในกรอบความร่วมมือด้านการศึกษาไทย-ออสเตรีย, การขยายความร่วมมือระดับอุดมศึกษา เป็นต้น
โดยในส่วนของการร่วมจัดการเรียนการสอนอาชีวศึกษากับประเทศไทย ทราบว่าขณะนี้บริษัท Gussing Renewable Energy (Thailand) Co., Ltd. ซึ่งดำเนินงานด้านพลังงานทดแทน มีข้อเสนอที่จะร่วมมือกับวิทยาลัยเทคนิคสัตหีบ ด้านการใช้เป็นพลังงานหมุนเวียน เครื่องกล และพลังงานไฟฟ้าจากธรรมชาติ เป็นต้น
Written by อรพรรณ ฤทธิ์มั่น
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/10914
