รัฐบาลไทย-ข่าวทำเนียบรัฐบาล-นายกรัฐมนตรีให้กำลังใจทีมงานละครบุพเพสันนิวาส ฝากผู้เกี่ยวข้องบูรณาการบทละครอิงประวัติศาสตร์ สร้างการรอบรู้ทางวัฒนธรรมไทยให้รอบด้าน

วันอังคารที่ 3 เมษายน 2561
นายกรัฐมนตรีให้กำลังใจทีมงานละครบุพเพสันนิวาส ฝากผู้เกี่ยวข้องบูรณาการบทละครอิงประวัติศาสตร์ สร้างการรอบรู้ทางวัฒนธรรมไทยให้รอบด้าน
นายกรัฐมนตรีให้กำลังใจทีมงานละครบุพเพสันนิวาส พร้อมช่วยรณรงค์ส่งเสริมภาพยนตร์และละครที่รักษาไว้ซึ่งประวัติศาสตร์ ศิลปวัฒนธรรม และความเป็นไทย
วันนี้ (3 เมษายน 2561) เวลา 13.45 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงกระแสสังคมที่ให้ความสนใจกับละครบุพเพสันนิวาสว่า รัฐบาลไม่ได้ต้องการโหนกระแส แต่ต้องการให้กำลังใจผู้จัดละครรวมทั้งผู้เกี่ยวข้องทุกคน ในการทำละครอิงประวัติศาสตร์ พร้อมช่วยรณรงค์ส่งเสริมภาพยนตร์และละครที่รักษาไว้ซึ่งประวัติศาสตร์ ศิลปวัฒนธรรม และความเป็นไทย ต้องการให้มีการสืบสานประเพณี วัฒนธรรม การแต่งกาย สร้างความเข้าใจและสร้างการรับรู้ เช่น ด้านหัตถศิลป์ การทำเครื่องทองเหลือง การทำบาตร โดยนำความรู้เหล่านี้เพิ่มเติมหรือสอดแทรกในบทละคร ซึ่งทำอย่างไรให้มีการพัฒนาและนำไปสู่ความทันสมัย มีเรื่องราวที่น่าสนใจ และเป็นความภาคภูมิใจของคนไทยทั้งชาติ
นอกจากนี้ การเชื่อมโยงและบูรณการไปสู่การท่องเที่ยวก็เป็นสิ่งสำคัญที่จะช่วยเพิ่มมูลค่าให้กับชุมชน ซึ่งประเทศไทยมีการท่องเที่ยวที่มีความหลากหลาย เช่น การท่องเที่ยวเชิงวัฒนธรรม การท่องเที่ยวทางธรรมชาติ การท่องเที่ยวเชิงอัตลักษณ์ชุมชน โดยรัฐบาลมุ่งส่งเสริมให้เป็นการท่องเที่ยวที่มีมูลค่า ทั้งเมืองหลักและเมืองรอง สร้างความสนใจเชื่อมโยงการตลาดทั้งในประเทศ และต่างประเทศ ขณะเดียวกัน รายได้ก็จะกลับมาสู่ประชาชนอย่างทั่วถึง โดยรัฐบาลมีความมุ่งมั่นในการขับเคลื่อนตามโครงการไทยนิยม
.............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11317
