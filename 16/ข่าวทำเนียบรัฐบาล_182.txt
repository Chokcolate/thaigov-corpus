รัฐบาลไทย-ข่าวทำเนียบรัฐบาล-นายกฯ ขอบคุณนายจ้าง-แรงงานต่างด้าวร่วมมือลงทะเบียน ย้ำผู้ฝ่าฝืนมีความผิดตามกฎหมาย พร้อมยืนยันรัฐให้ความสำคัญกับผู้ใช้แรงงาน ดีเดย์บังคับใช้อัตราค่าจ้างใหม่ทั่วประเทศวันนี้วันแรก


วันอังคารที่ 3 เมษายน 2561
458
พิมพ์
นายกฯ ขอบคุณนายจ้าง-แรงงานต่างด้าวร่วมมือลงทะเบียน ย้ำผู้ฝ่าฝืนมีความผิดตามกฎหมาย พร้อมยืนยันรัฐให้ความสำคัญกับผู้ใช้แรงงาน ดีเดย์บังคับใช้อัตราค่าจ้างใหม่ทั่วประเทศวันนี้วันแรก
นายกฯ ขอบคุณนายจ้าง-แรงงานต่างด้าวร่วมมือลงทะเบียน ย้ำผู้ฝ่าฝืนมีความผิดตามกฎหมาย พร้อมยืนยันรัฐให้ความสำคัญกับผู้ใช้แรงงาน ดีเดย์บังคับใช้อัตราค่าจ้างใหม่ทั่วประเทศวันนี้วันแรก
วันนี้ (1 เมษายน 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี รับทราบข้อมูลการลงทะเบียนแรงงานต่างด้าวเบื้องต้น หลังจากปิดรับลงทะเบียน เมื่อเวลา 24.00 น. วานนี้ (31 มี.ค.61) โดยตัวเลขล่าสุดที่มีการรวบรวมไว้ ณ เวลา 12.00 น. วันนี้ มีแรงงานต่างด้าวสัญชาติกัมพูชา ลาว และเมียนมา ลงทะเบียนที่ศูนย์บริการ OSS และผ่านระบบออนไลน์ รวม 1,304,269 คน จากจำนวนแรงงานต่างด้าวทั้งหมด 1,379,252 คน คงเหลือ 74,983 คน
“นายกฯ ขอบคุณนายจ้างและแรงงานต่างด้าวที่ให้ความร่วมมือไปลงทะเบียนแสดงตน เพื่อให้สามารถดูแลคุณภาพชีวิตของทุกคนได้อย่างมีประสิทธิภาพ โดยย้ำว่าเรื่องนี้เป็นเรื่องที่รัฐบาลใส่ใจมาโดยตลอด รวมทั้งขอบคุณเจ้าหน้าที่กระทรวงแรงงานทั่วประเทศที่ทำงานอย่างเต็มที่ โดยเฉพาะในช่วงโค้งสุดท้ายของการลงทะเบียน”
หลังจากนี้ กระทรวงแรงงานจะรวบรวมรวมรายชื่อและจำนวนผู้ลงทะเบียนทั้งหมด และประมวลผลวางแผนกำหนดสถานที่และวันเวลา เพื่อให้นายจ้างพาแรงงานต่างด้าวไปดำเนินการทุกขั้นตอนให้แล้วเสร็จภายใน 30 มิ.ย.61 โดยจะส่ง SMS แจ้งไปยังนายจ้างต่อไป
ส่วนแรงงานต่างด้าวที่ไม่ได้ดำเนินการตามกำหนดนั้นจะไม่สามารถอยู่อาศัยและทำงานในประเทศไทยได้ และมีความผิดต้องรับโทษหากฝ่าฝืนกฎหมาย เช่นเดียวกับนายจ้างที่รับคนต่างด้าวเข้าทำงานโดยไม่มีใบอนุญาตทำงานด้วย
นอกจากนี้ นายกรัฐมนตรียังกล่าวด้วยว่า วันนี้เป็นวันแรกที่อัตราค่าจ้างขั้นต่ำใหม่ที่อยู่ระหว่าง 308 – 330 บาทต่อวัน มีผลบังคับใช้ทั่วประเทศแล้ว ซึ่งจะช่วยให้นายจ้างและลูกจ้างอยู่ได้ในสภาพปัจจุบัน และยังเป็นกลไกสำคัญในการขับเคลื่อนการพัฒนาระบบเศรษฐกิจของประเทศ โดยได้กำชับให้กระทรวงแรงงานกำกับดูแลสถานประกอบการให้ปฏิบัติตามกฎหมายอย่างเคร่งครัด รวมทั้งส่งเสริมการพัฒนาฝีมือแรงงานควบคู่กันไป เพื่อเพิ่มขีดความสามารถของประเทศด้วย
“รัฐบาลให้ความสำคัญกับพี่น้องแรงงานทั้งแรงงานไทยและต่างด้าว เพราะเป็นทรัพยากรบุคคลที่อยู่เบื้องหลังความเจริญเติบโตของประเทศ จึงอยากให้มีความสุข สามารถดูแลตนเองและครอบครัวได้ โดยขอให้หมั่นพัฒนาตัวเอง เพื่อให้ทุกฝ่ายได้ประโยชน์ร่วมกัน”
​

ที่มา : http://www.thaigov.go.th/news/contents/details/11236