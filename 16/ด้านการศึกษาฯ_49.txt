รัฐบาลไทย-ข่าวทำเนียบรัฐบาล-ศธ.กำชับมาตรการป้องกันและปราบปรามการทุจริตและประพฤติมิชอบ


วันอังคารที่ 3 เมษายน 2561
665
ศธ.กำชับมาตรการป้องกันและปราบปรามการทุจริตและประพฤติมิชอบ
รมว.ศึกษาธิการ "นพ.ธีระเกียรติ" กำชับมาตรการป้องกันและปราบปรามการทุจริตและประพฤติมิชอบในระบบราชการของกระทรวงศึกษาธิการ เผย 7 เรื่องที่อยู่ในความสนใจของประชาชนจะได้ข้อสรุปเร็ว ๆ นี้
รมว.ศึกษาธิการ "นพ.ธีระเกียรติ" กำชับมาตรการป้องกันและปราบปรามการทุจริตและประพฤติมิชอบในระบบราชการของกระทรวงศึกษาธิการ เผย 7 เรื่องที่อยู่ในความสนใจของประชาชนจะได้ข้อสรุปเร็ว ๆ นี้ที่ผ่านมาเป็นปีที่ ศธ.จับทุจริตได้มากที่สุด กล้ายืนยันว่าไม่มีการโกง มีแต่การจับโกง พร้อมขอความร่วมมือข้าราชการร่วมมือกันเพื่อสร้างความมั่นใจให้กับประชาชนได้อย่างเต็มที่
วันนี้ (2 เม.ย.61) ณ ห้องประชุมราชวัลลภ, นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ แถลงข่าวมาตรการป้องกันและปราบปรามการทุจริตและประพฤติมิชอบในระบบราชการ โดยมีผู้บริหารกระทรวงศึกษาธิการ ร่วมแถลงข่าว อาทิ พล.ท.โกศล ประทุมชาติ ที่ปรึกษารัฐมนตรีว่าการกระทรวงศึกษาธิการ, ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ, นายสุเทพ ชิตยวงษ์ เลขาธิการคณะกรรมการการอาชีวศึกษา, นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน, นายอรรถพล ตรึกตรอง ผู้ตรวจราชการกระทรวงศึกษาธิการ, นายพินิจศักดิ์ สุวรรณรังค์ เลขาธิการ ก.ค.ศ. และปฏิบัติหน้าที่เลขาธิการ สกสค.
นพ.ธีระเกียรติ กล่าวว่า วันนี้ต้องการแถลงเกี่ยวกับแนวทางปฏิบัติตามมติคณะรัฐมนตรี เมื่อวันที่ 27 มีนาคม 2561 ซึ่งมีมติรับทราบหลักเกณฑ์การดำเนินการเพื่อประโยชน์ในการตรวจสอบป้องกันและปราบปรามการทุจริตและประพฤติมิชอบในระบบราชการ ตามที่คณะรักษาความสงบแห่งชาติ (คสช.) เสนอ เพราะที่ผ่านมามีการปล่อยข่าวว่ารัฐบาลชุดนี้มีการทุจริตมาก ซึ่งความจริงการทุจริตมีมานานแล้ว เพียงแต่มาจับได้ด้วยความเอาจริงเอาจังในรัฐบาลชุดนี้ และได้ดำเนินการตามมาตรการป้องกันและปราบปรามทุจริตฯ ตั้งแต่สัปดาห์ที่ผ่านมา
โดยในส่วนของ ศธ. มีเรื่องที่อยู่ในความสนใจของประชาชน ดังนี้
● กรณีทุจริตเงินกองทุนเสมาพัฒนาชีวิต
ประธานคณะกรรมการสืบสวนข้อเท็จจริง (นายอรรถพล ตรึกตรอง) แจ้งให้ทราบว่าจะสามารถให้ข้อสรุปเบื้องต้นได้ก่อนช่วงสงกรานต์นี้ เพื่อนำไปสู่การสอบสวนข้อเท็จจริงให้แล้วเสร็จภายในเดือนเมษายนนี้  เนื่องจาก คสช.กำหนดระยะเวลาไว้ไม่ให้เกิน 1 เดือน
ประเด็นคำถามจากสังคม นอกจากนางรจนา สินที ที่ถูกลงโทษทางวินัยไปแล้ว ยังมีใครเกี่ยวข้องอีกบ้าง ขณะนี้การสอบสวนยังไม่มีหลักฐานเชื่อมโยง แต่คณะกรรมการสืบสวนฯ ยังคงทำงานกันอย่างหามรุ่งหามค่ำ โดยภายในสัปดาห์นี้หากพบว่ามีมูลความผิดจริง เจ้าหน้าที่ที่เกี่ยวข้องอาจจะต้องถูกย้ายออกจากตำแหน่งก่อน เรื่องนี้ก็ว่าไปตามผลสอบข้อเท็จจริง ทั้งนี้ต้องให้ความเป็นธรรมด้วยผู้เกี่ยวข้องด้วย โดยยึดตามพยานหลักฐาน อย่างไรก็ตามแม้ว่าจะไม่ได้มีความเชื่อมโยงในการทุจริต แต่ข้าราชการที่เกี่ยวข้องโดยเฉพาะที่เกี่ยวกับเรื่องของการเบิกเงิน ในฐานะที่ดูแลการเงินการคลังปล่อยให้เรื่องแบบนี้เกิดขึ้น แสดงให้เห็นถึงระบบการทำงานที่หละหลวม ถือเป็นความบกพร่องทางวินัยแน่นอน ส่วนจะร้ายแรงหรือไม่นั้น คณะกรรมการสืบสวนฯ จะสรุปข้อมูลมาให้ เพราะฉะนั้นอย่างน้อยโทษทางวินัยก็ต้องจัดการได้
นายอรรถพล ตรึกตรอง ในฐานะประธานคณะกรรมการสืบสวนข้อเท็จจริงการทุจริตเงินกองทุนเสมาพัฒนาชีวิต ชี้แจงความคืบหน้าว่า ขณะนี้ผู้ที่เข้ามาให้ข้อเท็จจริงมีเฉพาะกลุ่มข้าราชการที่ยังรับราชการอยู่ และในวันที่ 5 เมษายนนี้จะเชิญผู้เกี่ยวข้องที่พ้นจากราชการแล้วเข้ามาให้ข้อมูล รวมถึงนางรจนาฯ ด้วย ส่วนผู้บริหารระดับสูงที่เกี่ยวข้องนั้น ให้ทำการชี้แจงเป็นลายลักษณ์อักษรภายในวันที่ 4 เมษายนนี้
นอกจากนี้ มีประเด็นใหม่เพิ่มเติมคือ พบว่าปี 2547 มีความผิดปกติในการโอนเงิน 1 รายการ และปี 2548 พบความผิดปกติที่ชัดเจนยิ่งขึ้น เนื่องจากมีการโอนเงินเข้าบัญชีของนางรจนา สินที โอนเงินเข้าบัญชีผู้ที่มียศร้อยตำรวจตรี โอนเงินเข้าบัญชีวัด รวมถึงโอนเงินเข้าบัญชีผู้ที่มีคำนำหน้าว่านาง ซึ่งเป็นไปไม่ได้ที่จะเป็นผู้ได้รับเงินจากกองทุนฯ โดยยอดรวมการทุจริตในปี 2548 อย่างไม่เป็นทางการ มีจำนวน 2,915,000 บาท ส่วนยอดรวมการทุจริตตั้งแต่ปี 2547 จนถึงปี 2561 มีทั้งสิ้น 110,343,227 บาท
ขณะนี้ คณะกรรมการสืบสวนฯ กำลังตรวจสอบพยานวัตถุอยู่ โดยนายการุณ สกุลประดิษฐ์ ปลัดกระทรวงศึกษาธิการ ตั้งนายโอฬาร เก่งรักษ์สัตว์ รักษาการแทน ผอ.สำนักส่งเสริมกิจการการศึกษา เป็นกรรมการสืบสวนฯ เพิ่มเติม โดยจะขนทรัพย์สินทั้งหมดในห้องทำงานของนางรจนาฯ มาตรวจสอบว่ามีความเชื่อมโยงกันอย่างไรบ้าง
● กรณีโครงการ MOENet
นพ.ธีระเกียรติ กล่าวว่า กระทรวงการคลังประกาศให้อินเตอร์เน็ตเป็นสาธารณูปโภค และให้มีการแข่งขันกันอย่างเสรี ตั้งแต่ปี 2553 ซึ่งโรงเรียนควรจะเป็นผู้ขอใช้งานอินเตอร์เน็ตเองมาตั้งแต่ตอนนั้นแล้ว ขณะที่ ศธ.จะตรวจสอบว่ามีหลักฐานของการแข่งขันอย่างเสรี รวมถึงเรื่องของราคาที่ถูกต้องหรือไม่ หากไม่มีก็ถือว่าผิด ตลอดจนมีมูลเหตุอย่างอื่นที่ทำให้จงใจทำผิดหรือไม่
โดยข้อสรุปกรณีโครงการ MOENet ให้เสร็จสิ้นภายในวันพุธนี้ (4 เม.ย.61) จากนั้นจะมีการตั้งคณะกรรมการสอบสวนข้อเท็จจริง และได้ข้อสรุปไม่เกินสิ้นเดือนเมษายนนี้เช่นกัน
● กรณีโครงการก่อสร้างศูนย์ศึกษาการเพาะเลี้ยงสัตว์น้ำทะเลสาบสงขลา
นพ.ธีระเกียรติ กล่าวว่า พบความผิดปกติใหญ่ ๆ 2 อย่างคือ 1) โครงการเริ่มต้นในปี 2550 และควรจะเสร็จตั้งแต่ปี 2553 แล้ว แต่มาเสร็จในปี 2557 โดยมีการต่อสัญญามาเรื่อย ๆ และมีการแก้ไขสัญญาอีก 6 ครั้ง รวมถึง 2) มีการเบิกเงินล่วงหน้าด้วย
เรื่องนี้ต้องชมเชยคณะทำงานของ พล.ท.โกศล ประทุมชาติ ที่ปรึกษา รมว.ศธ. ในฐานะรองประธานคณะกรรมการอำนวยการขับเคลื่อนแก้ปัญหาทุจริตของกระทรวงศึกษาธิการ ที่ร่วมตรวจสอบเรื่องดังกล่าวกับคณะกรรมการสืบสวนข้อเท็จจริง ทำให้การสืบสวนรวดเร็วยิ่งขึ้น ซึ่งคณะกรรมการสืบสวนฯ ยืนยันว่าผลการสืบสวนข้อเท็จจริงจะเสร็จสิ้นภายสัปดาห์นี้ จากนั้นคณะกรรมการสอบสวนข้อเท็จจริงจะดำเนินการต่อ ซึ่งจะได้ข้อสรุปภายในสิ้นเดือนหน้า
นายสุเทพ ชิตยวงษ์ กล่าวถึงโครงการก่อสร้างศูนย์ศึกษาการเพาะเลี้ยงสัตว์น้ำทะเลสาบสงขลาว่า หลังจากการตรวจสอบข้อเท็จจริงเสร็จสิ้น หากพบว่ามีมูลความผิดที่เกี่ยวข้องกับข้าราชการหรือเจ้าหน้าที่ในสังกัดสำนักงานคณะกรรมการการอาชีวศึกษา (สอศ.) จะดำเนินการให้ออกจากราชการไว้ก่อนทันที
● กรณี ผอ.โรงเรียนสามเสนวิทยาลัยเรียกรับสินบน
ความคืบหน้าขณะนี้ ประธานกรรมการสืบสวนข้อเท็จจริงแจ้งให้ พล.ท.โกศล ประทุมชาติ รับทราบแล้ว ว่าผลการสอบเบื้องต้นพบว่าผิดวินัยร้ายแรงจริง ขณะนี้อยู่ระหว่างเขียนผลสอบฯ อยู่ โดยเรื่องยังไม่ถึงคณะกรรมการศึกษาธิการกรุงเทพมหานคร
อย่างไรก็ตาม มาตรการป้องกันและปราบปรามทุจริตฯ ของ คสช.กำหนดว่า หากมีมูลความผิดวินัยร้ายแรงจริง และเมื่อนายบุญรักษ์ ยอดเพชร เลขาธิการ กพฐ. ในฐานะหัวหน้าส่วนราชการ รับทราบอย่างเป็นทางการแล้ว สามารถสั่งให้ออกจากราชการไว้ก่อนได้ทันที เนื่องจากเป็นกรณีที่อยู่ในความสนใจของสังคม โดยคณะกรรมการศึกษาธิการกรุงเทพมหานครจะมีการพิจารณาลงโทษวินัยร้ายแรงต่อไป
นายบุญรักษ์ ยอดเพชร กล่าวว่าเพิ่มเติมว่า ขณะนี้มีกรณีทุจริตหรือการกระทำความผิดเกี่ยวกับการเงินอีกหลายเรื่อง ซึ่งในส่วนกลางมีการกรรมการสอบวินัยร้ายแรงไปแล้ว 41 ราย และมีกลุ่มที่ถูกตั้งกรรมการสอบวินัยไม่ร้ายแรง 9 ราย คาดว่าภายในสัปดาห์นี้จะสรุปได้ว่าใครจะถูกให้ย้ายออกจากตำแหน่งหรือให้ออกจากราชการไว้ก่อน ในส่วนของเขตพื้นที่การศึกษา สัปดาห์นี้จะมีการดำเนินการทั้งหมดและรายงานให้ ผอ.สำนักงานเขตพื้นที่การศึกษาที่เกี่ยวข้องทราบ และใช้อำนาจหน้าที่ของ ผอ.เขตฯ ดำเนินการตามมาตรการของ คสช.ต่อไป
● กรณีการก่อสร้างหลังคาคลุมลานอเนกประสงค์ หรือโดม 11 โรงเรียนในพื้นที่สามจังหวัดชายแดนภาคใต้
นพ.ธีระเกียรติ กล่าวว่า ขณะนี้มีการสอบสวนฯ บุคคลที่เกี่ยวข้องในพื้นที่ชายแดนภาคใต้ และได้ถูกย้ายออกไปจากพื้นที่แล้ว โดยคณะกรรมการที่เข้าไปสืบสวนฯ และสอบข้อเท็จจริงยืนยันตรงกันว่า จะทำตามมาตรการของ คสช.อย่างเคร่งครัด
● กรณีโครงการกล้องวงจรปิดโรงเรียนในจังหวัดชายแดนภาคใต้
นพ.ธีระเกียรติ กล่าวว่า ขณะนี้เรื่องถึง พล.อ.ประยุทธ์ จันทร์โอชา นายกรัฐมนตรี เรียบร้อยแล้ว โดยอยู่ระหว่างตั้งคณะกรรมการพิจารณาสอบสวนข้อเท็จจริง เนื่องจากมีความเกี่ยวข้องกับหลายฝ่าย
● กรณี สกสค. ซื้อตั๋วสัญญาใช้เงินกับบริษัท บิลเลี่ยน อินโนเวเทด กรุ๊ป จำกัด
เมื่อวันที่ 15 มีนาคมที่ผ่านมา ฝ่ายเอกชนถูกศาลพิพากษาลงโทษฐานร่วมกันใช้ตั๋วเงินปลอม ให้จำคุกคนละ 10 ปีและริบของกลางแล้ว และในส่วนของ ศธ. ขอเรียนชี้แจงให้ทราบว่าในการประชุมคณะกรรมการ สกสค.ครั้งล่าสุด เรื่องคดีอาญาจบหมดทุกเรื่องแล้ว ส่วนการลงโทษทางวินัยมีการไล่ออกไปหมดแล้วเช่นกัน ด้านทางแพ่งขณะนี้ สกสค. ได้ขอให้อัยการสูงสุดฟ้องแพ่งเรียกค่าเสียหายอยู่ ตลอดจนมีการตั้งคณะกรรมการสอบข้อเท็จจริงความรับผิดทางละเมิด ซึ่งเมื่อสอบสวนฯ เสร็จเรียบร้อยแล้วจะมีการชี้มูลความผิดกรรมการทุกคน แต่ยังไม่ได้ระบุสัดส่วนที่ต้องชดใช้มา ทำให้ผลการสอบละเมิดยังไม่สมบูรณ์ ตนจึงสั่งการให้ดำเนินการต่อให้เสร็จ และถือว่ากรณีบริษัท บิลเลี่ยนฯ จบสิ้นกระบวนการทุกอย่างแล้ว
นายพินิจศักดิ์ สุวรรณรังค์ กล่าวว่า คณะกรรมการสอบข้อเท็จจริงได้รายงานภาพรวมในที่ประชุมว่ากรรมการ สกสค.ที่เกี่ยวข้องในขณะนั้น จะต้องรับผิดและชดใช้ค่าเสียหาย ซึ่งมีส่วนที่จะต้องดำเนินการต่อคือการกำหนดว่าแต่ละคนมีสัดส่วนการชดใช้อย่างไร โดยกำลังเร่งดำเนินการอยู่
นพ.ธีระเกียรติ กล่าวย้ำด้วยว่า ขณะนี้คดีใหญ่ ๆ ที่อยู่ในความสนใจของประชาชน ศธ.จัดการด้วยมาตรการป้องกันและปราบปรามทุจริตฯ ของ คสช. ทำให้สามารถเร่งรัดให้การทำงานเสร็จโดยเร็ว และช่วยทำให้ค้นพบความจริงว่าต้องมีขั้นตอนชั้นสืบสวนก่อนซึ่งใช้เวลานานมาก เมื่อสืบสวนเสร็จจึงจะมีการสอบสวนข้อเท็จจริงต่อไป ขณะที่กรรมการสืบสวนข้อเท็จจริงและกรรมการสอบสวนข้อเท็จจริงต้องเป็นคนละชุดกัน ทั้งนี้ตนได้กำชับคณะกรรมการสืบข้อเท็จจริงว่าต้องลงหาข้อมูลด้วย ไม่ใช่รอรับรายงานเพียงอย่างเดียว
ทั้งนี้ การสืบสวนข้อเท็จจริงตามคำสั่งของมาตรการป้องกันและปราบปรามทุจริต คสช. ใช้คำว่าสอบข้อเท็จจริงเบื้องต้น โดยให้ใช้เวลาภายใน 7 วัน และกระบวนการสอบสวนข้อเท็จจริงต้องเสร็จสิ้นภายใน 4 สัปดาห์ โดยเฉพาะเรื่องที่อยู่ในความสนใจของประชาชน ขณะที่การเลือกตัวกรรมการสืบสวนฯ และกรรมการสอบสวนฯ ก็ต้องพิจารณาอย่างรอบคอบเหมาะสมกับความสามารถด้วย ถือเป็นบทเรียนของฝ่ายการเมืองที่ได้รู้ว่ากระบวนการสอบข้อเท็จจริงมีขั้นตอนแบบนี้ หากจะทำให้เร็วก็ต้องเข้าใจและไปดูว่าจะเร่งขั้นตอนไหนได้บ้าง
"วันนี้เป็นวันครบรอบ 126 ปี ของกระทรวงศึกษาธิการ ผมอยากให้ความมั่นใจว่า ตราบใดที่ผู้บริหารชุดนี้ยังอยู่ กระทรวงศึกษาธิการต้องสะอาดขึ้นอย่างแน่นอน กระทรวงของเราถือเป็นครูบาอาจารย์ที่ต้องไปสอนเด็ก เราต้องเป็นตัวแทนของความโปร่งใส อยากให้เข้าใจว่าที่ผ่านมาเป็นปีที่เราจับทุจริตได้มากที่สุด และผมกล้ายืนยันว่าไม่มีการโกง มีแต่การจับโกง ซึ่งข้าราชการทุกฝ่ายต่างร่วมมือกันเต็มที่ เรื่องนี้สามารถให้ความมั่นใจกับประชาชนได้" นพ.ธีระเกียรติ กล่าว
Written ปารัชญ์ ไชยเวช
Photo Credit ปกรณ์ เรืองยิ่ง, นวรัตน์ รามสูต
Rewriter/Editor บัลลังก์ โรหิตเสถียร

ที่มา : http://www.thaigov.go.th/news/contents/details/11296