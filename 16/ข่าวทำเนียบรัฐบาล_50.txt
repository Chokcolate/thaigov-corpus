รัฐบาลไทย-ข่าวทำเนียบรัฐบาล-เอกอัครราชทูต สปป. ลาว เข้าเยี่ยมคารวะนายกรัฐมนตรี ในโอกาสเข้ารับตำแหน่ง


วันพุธที่ 28 กุมภาพันธ์ 2561
310
พิมพ์
เอกอัครราชทูต สปป. ลาว เข้าเยี่ยมคารวะนายกรัฐมนตรี ในโอกาสเข้ารับตำแหน่ง
เอกอัครราชทูต สปป. ลาว เข้าเยี่ยมคารวะนายกรัฐมนตรี ในโอกาสเข้ารับตำแหน่ง
วันนี้ (28 กุมภาพันธ์ 2561) เวลา 09.30 น. นายแสง สุขะทิวง เอกอัครราชทูตสาธารณรัฐประชาธิปไตยประชาชนลาวประจำประเทศไทย เข้าเยี่ยมคารวะพลเอกประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล ในโอกาสเข้ารับตำแหน่ง สรุปสาระสำคัญการหารือ ดังนี้
นายกรัฐมนตรีกล่าวยินดีที่เอกอัครราชทูต สปป. ลาว เข้ามาดำรงตำแหน่งในไทยอีกครั้ง หลังจากเคยประจำการที่สถานเอกอัครราชทูต สปป. ลาว ประจำประเทศไทยมาก่อน ซึ่งเชื่อว่าประสบการณ์การทำงานในไทยที่ผ่านมาจะช่วยสนับสนุนความสัมพันธ์ไทย – สปป. ลาว ให้แน่นแฟ้นมากขึ้นได้ ขณะที่เอกอัครราชทูต สปป. ลาว แสดงความยินดีกับความสัมพันธ์ของทั้งสองประเทศที่ดำเนินไปอย่างราบรื่นบนพื้นฐานความเข้าใจอันดีระหว่างกันและมีความใกล้ชิดขึ้นในทุกระดับ นอกจากนี้ นายกรัฐมนตรียังได้ฝากความระลึกถึงประธานประเทศ นายกรัฐมนตรี และคณะรัฐมนตรีของ สปป. ลาว มาในโอกาสนี้ด้วย
ทั้งสองฝ่ายได้หารือร่วมกันในประเด็นความร่วมมือด้านแรงงาน โดยรัฐบาลไทยยินดีส่งเสริมให้แรงงานต่างด้าวเข้ามาทํางานในไทยอย่างถูกต้องตามกฎหมาย และกำชับถึงการดำเนินการให้แรงงานต่างด้าวเข้าสู่ระบบ เพื่อให้ได้รับการคุ้มครองตามกฎหมาย การป้องกันการถูกเอาเปรียบจากนายจ้าง และการได้รับสวัสดิการสังคม ซึ่งในวันที่ 30 มิถุนายน 2561 จะเป็นวันสุดท้ายในการผ่อนผันการบังคับใช้บทลงโทษตาม พ.ร.ก. การบริหารจัดการการทำงานของคนต่างด้าว พ.ศ. 2560 โดยมีวัตถุประสงค์เพื่อคุ้มครองสิทธิประโยชน์ของแรงงานต่างด้าวเป็นสำคัญ จึงขอความร่วมมือจากฝ่าย สปป. ลาว ในเรื่องนี้ด้วย ด้านความเชื่อมโยงในอนุภูมิภาค ไทยสนับสนุนนโยบายการเป็นจุดเชื่อมโยง (land-linked) ในภูมิภาคของลาว และพร้อมที่จะร่วมพัฒนาโครงสร้างพื้นฐานที่เชื่อมโยงทั้งสองประเทศ เพื่ออำนวยความสะดวกในการขนส่งสินค้าระหว่างกัน ด้านพลังงาน เอกอัครราชทูต สปป. ลาว เน้นย้ำนโยบายแบตเตอรี่แห่งเอเชียของ สปป. ลาว ซึ่งสามารถช่วยส่งเสริมความมั่นคงทางพลังงานของไทยได้ ขณะที่ฝ่ายไทยประสงค์ให้ทั้งสองประเทศร่วมมือกันพัฒนาพลังงานไฟฟ้า ควบคู่กับการใช้ทรัพยากรน้ำให้เกิดประโยชน์ต่อสองประเทศ
โอกาสนี้ เอกอัครราชทูต สปป.ลาว หวังว่าทั้งสองฝ่ายจะรักษาปฏิสัมพันธ์ที่ใกล้ชิดเช่นนี้ เพื่อขับเคลื่อนความร่วมมือในด้านความมั่นคง เศรษฐกิจ สังคม ให้พัฒนาก้าวหน้ายิ่งขึ้น โดยนายกรัฐมนตรีกล่าวยืนยันที่จะสนับสนุนความสัมพันธ์และความร่วมมือซึ่งกันและกัน และขอให้มั่นใจว่ารัฐบาลไทยจะสนับสนุนการทำงานและให้ความร่วมมือแก่ สปป. ลาว อย่างเต็มที่

ที่มา : http://www.thaigov.go.th/news/contents/details/10419