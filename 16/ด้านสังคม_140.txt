รัฐบาลไทย-ข่าวทำเนียบรัฐบาล-สธ. สร้างมิติใหม่ทางการเงินให้บุคลากรทั่วประเทศ

วันอาทิตย์ที่ 8 เมษายน 2561
สธ. สร้างมิติใหม่ทางการเงินให้บุคลากรทั่วประเทศ
กระทรวงสาธารณสุข พัฒนาแผนสร้างเสริมสุขภาพทางการเงิน มิติใหม่ “ประหยัด ลดค่าใช้จ่าย” ให้บุคลากรทั่วประเทศ เพิ่มประสิทธิภาพการทำงาน บริการประชาชนอย่างมีคุณภาพ
กระทรวงสาธารณสุข พัฒนาแผนสร้างเสริมสุขภาพทางการเงิน มิติใหม่ “ประหยัด ลดค่าใช้จ่าย” ให้บุคลากรทั่วประเทศ เพิ่มประสิทธิภาพการทำงาน บริการประชาชนอย่างมีคุณภาพ
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ภายหลังประชุมทางไกลผ่านระบบวิดีโอ ผู้บริหารและบุคลากรทั่วประเทศ โดยมีตัวแทนจาก ธนาคารไทยพาณิชย์ จำกัด (มหาชน) และบริษัท แอดวานซ์ ไวร์เลส เน็ตเวร์ค จำกัด เข้าร่วมการประชุม ว่า กระทรวงสาธารณสุข ได้ประกาศนโยบายสวัสดิการเพื่อบุคลากรกระทรวงสาธารณสุข แผนงานสร้างเสริมสุขภาพทางการเงิน (Happy Money Program) เพื่อดูแลความเป็นอยู่ และลดรายจ่ายส่วนตัวของบุคลากร โดยเฉพาะในระดับปฏิบัติงาน เกิดขวัญและกำลังใจ ส่งผลให้การทำงานบริการประชาชนมีประสิทธิภาพมากยิ่งขึ้น ซึ่งคาดว่า ในปีนี้จะช่วยประหยัดค่าใช้จ่ายของบุคลากรได้ 2,123 ล้านบาท โดยไม่ใช้งบประมาณ
นายแพทย์เจษฎากล่าวต่อว่า สำหรับแผนสร้างเสริมสุขภาพทางการเงินได้รับความสนใจจากบุคลากรกระทรวงสาธารณสุขอย่างมาก จึงได้เพิ่ม 3 โครงการคือ การสื่อสารภายในองค์กร (Happy Communication) โดยร่วมมือกับบริษัท แอดวานซ์ ไวร์เลส เน็ทเวิร์ค จำกัด เป็นสิทธิพิเศษโทรฟรีในเครือข่ายเดียวกับสำหรับบุคลากรภายในกระทรวงสาธารณสุข เปิดให้บริการวันที่ 15 เมษายนนี้ และการประกันภัยรถ (Happy Car Insurance) ร่วมมือกับธนาคารไทยพาณิชย์ จำกัด (มหาชน) ได้แก่ รถพยาบาล รถตู้ราชการ รถยนต์ส่วนบุคคล และโครงการ SCB Happy ให้บริการสินเชื่อดอกเบี้ยร้อยละ 7.5 หลังจากที่ได้เปิดตัว “โครงการความมั่นคงด้านที่อยู่อาศัยของบุคลกรกระทรวงสาธารณสุข (Happy Home)  ผลการดำเนินงานสร้างเสริมสุขภาพทางการเงิน “Happy Money Program” 3 เดือนที่ผ่านมาตั้งแต่เดือนมกราคม มีบุคลากรรีไฟแนนซ์และซื้อบ้านหลังใหม่ ยอดทั้งสิ้นประมาณ 7,000 ล้านบาท นับว่าเป็นการดูแลสวัสดิการบุคลากรได้เป็นอย่างดี ซึ่งแผนงานสร้างเสริมสุขภาพทางการเงิน “Happy Money Program” ของกระทรวงสาธารณสุข ได้รับการคัดเลือกให้นำเสนอความก้าวหน้าต่อคณะกรรมการติดตามการปฏิบัติงานตามนโยบายของรัฐบาล (คตน.) เพื่อนำเสนอนายกรัฐมนตรีต่อไป

ที่มา : http://www.thaigov.go.th/news/contents/details/11396
