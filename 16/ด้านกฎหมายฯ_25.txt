รัฐบาลไทย-ข่าวทำเนียบรัฐบาล- กระทรวงยุติธรรม ลงพื้นที่ติดตามการขับเคลื่อนงานยุติธรรม จังหวัดประจวบคีรีขันธ์

วันอังคารที่ 6 มีนาคม 2561
กระทรวงยุติธรรม ลงพื้นที่ติดตามการขับเคลื่อนงานยุติธรรม จังหวัดประจวบคีรีขันธ์
กระทรวงยุติธรรม ลงพื้นที่ติดตามการขับเคลื่อนงานยุติธรรม จังหวัดประจวบคีรีขันธ์
ในวันจันทร์ที่ ๕ มีนาคม ๒๕๖๑ เวลา ๑๐.๐๐ น.
ณ โรงแรมประจวบแกรนด์ อำเภอเมือง จังหวัดประจวบคีรีขันธ์
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมเชิงปฏิบัติการ ในการขับเคลื่อนนโยบายและยุทธศาสตร์กระทรวงยุติธรรม
ในการอำนวยความยุติธรรม เพื่อลดความเหลื่อมล้ำในสังคม ภายใต้โครงการยุติธรรมสู่หมู่บ้าน
นำบริการรัฐสู่ประชาชน ครั้งที่ ๕ ประจำปีงบประมาณ พ.ศ.๒๕๖๑
พร้อมด้วยคณะผู้บริหารกระทรวงยุติธรรม เพื่อรับฟังสรุปภารกิจและปัญหาในการดำเนินงาน
ด้านงานยุติธรรมในระดับพื้นที่
โดยมีนายพงษ์พันธ์ วิเชียรสมุทร รองผู้ว่าราชการจังหวัดประจวบคีรีขันธ์
นางไพเราะคงเปรม ยุติธรรมจังหวัดประจวบคีรีขันธ์
และผู้อำนวยการสำนักงานคุมประพฤติจังหวัดประจวบคีรีขันธ์
หัวหน้าหน่วยงานสังกัดกระทรวงยุติธรรม ในจังหวัดประจวบคีรีขันธ์ เข้าร่วมประชุมฯ
รองปลัดกระทรวงยุติธรรม กล่าวว่า กระทรวงยุติธรรม กำลังเร่งดำเนินการพัฒนาระบบคอลเซ็นเตอร์
สายด่วน ๑๑๑๑ กด ๗๗ ของกระทรวงยุติธรรม ให้สามารถบริการประชาชนได้ตลอด ๒๔ ชั่วโมง
เพื่อความสะดวกรวดเร็วในการอำนวยความยุติธรรมให้แก่ประชาชน คาดว่าจะสามารถให้บริการ
สายด่วน ๒๔ ชั่วโมง ในวันที่ ๑ เมษายน ๒๕๖๑ นี้
รวมทั้ง ขอให้หน่วยงานที่เกี่ยวข้องในจังหวัดประจวบคีรีขันธ์
พิจารณาเงื่อนไขการกำกับดูแลช่วยเหลือชาวต่างชาติที่เข้ามาทำงานและมาท่องเที่ยวให้เข้มงวดมากขึ้น
โดยทบทวนบทบาทของล่ามในงานยุติธรรม อาทิ การขึ้นทะเบียนล่าม การอบรมและรักษามาตรฐาน
เพื่ออำนวยความสะดวกและทำความเข้าใจกับชาวต่างชาติ ไม่ว่าจะในฐานะจำเลยหรือผู้เสียหายก็ตาม
จากนั้น เวลา ๑๔.๐๐ น. รองปลัดกระทรวงยุติธรรม พร้อมคณะผู้บริหารกระทรวงยุติธรรม
เดินทางไปยังศูนย์ยุติธรรมชุมชนตำบลไร่เก่า เทศบาลตำบลไร่เก่า
อำเภอสามร้อยยอด จังหวัดประจวบคีรีขันธ์ เพื่อติดตามการดำเนินงาน
และรับฟังปัญหาในการดำเนินงานด้านการอำนวยความยุติธรรมของเครือข่าย ยุติธรรมชุมชน
และให้กำลังใจแก่เจ้าหน้าที่ที่ปฏิบัติงาน
โดยมี นายขวัญชัย วัฒนากร รองนายกเทศมนตรีตำบลไร่เก่า
พร้อมด้วยอาสาสมัครเครือข่ายศูนย์ยุติธรรมชุมชนตำบลไร่เก่า
อาสาสมัครศูนย์ไกล่เกลี่ยข้อพิพาทตำบลไร่เก่า อาสาสมัครคุมประพฤติ
และเจ้าหน้าที่หน่วยงานที่เกี่ยวข้องในพื้นที่ เข้าร่วมประชุมฯ
ในการนี้ รองปลัดกระทรวงยุติธรรม ได้เน้นย้ำเรื่องการให้โอกาสผู้กระทำผิด
ให้สามารถอยู่ในสังคมได้ และการขยายบริการงานด้านยุติธรรมสู่ชุมชน
ให้ประชาชนได้รับความสะดวกมากขึ้น
ทั้งงานด้านการให้คำปรึกษาด้านกฎหมาย มาตรการไกล่เกลี่ยข้อพิพาท การดูแลคดีพิเศษ
การช่วยเหลือเยียวยาผู้เสียหาย เป็นต้น
โดยกระทรวงยุติธรรมจะสนับสนุน และร่วมติดอาวุธทางปัญญาให้กับประชาชน
ซึ่งประชาชนสามารถติดตามข่าวสารและสาระความรู้เกี่ยวกับงานยุติธรรม
ได้ที่เว็บไซต์ของกระทรวงยุติธรรม www.moj.go.th
นอกจากนี้ได้พบปะพูดคุยกับประชาชนที่ได้รับผลกระทบจากอุบัติเหตุทางจราจร
ที่มาขอความช่วยเหลือสนับสนุนเงินเยียวยาตอบแทนผู้เสียหายจากกองทุนยุติธรรมอีกด้วย

ที่มา : http://www.thaigov.go.th/news/contents/details/10541
