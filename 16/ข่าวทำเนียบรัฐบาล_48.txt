รัฐบาลไทย-ข่าวทำเนียบรัฐบาล-โฆษกรัฐบาล เผยรัฐบาลหารือหน่วยงานที่เกี่ยวข้องแก้ไขปัญหายาง โดยให้หน่วยงานรัฐสามารถกำหนดรายละเอียดเพิ่มใน TOR โดยไม่ถือเป็นการล็อกสเปก


วันพุธที่ 28 กุมภาพันธ์ 2561
395
พิมพ์
โฆษกรัฐบาล เผยรัฐบาลหารือหน่วยงานที่เกี่ยวข้องแก้ไขปัญหายาง โดยให้หน่วยงานรัฐสามารถกำหนดรายละเอียดเพิ่มใน TOR โดยไม่ถือเป็นการล็อกสเปก
พลโท สรรเสริญฯ โฆษกประจำสำนักนายกรัฐมนตรี เปิดเผยรัฐบาลหารือหน่วยงานที่เกี่ยวข้องแก้ไขปัญหายาง โดยให้หน่วยงานรัฐสามารถกำหนดรายละเอียดเพิ่มใน TOR ได้ โดยไม่ถือเป็นการล็อกสเปก
วันนี้ (27 ก.พ. 61 ) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวถึงการแก้ไขปัญหายางพาราซึ่งรัฐบาลสนับสนุนให้หน่วยงานรัฐใช้ยางเพิ่มขึ้น แต่พบว่าหน่วยงานต่าง ๆ มีการขอใช้ยางน้อยนั้น ส่วนหนึ่งเนื่องจากติดปัญหาเรื่องระเบียบหลักเกณฑ์ของสำนักงานตรวจเงินแผ่นดิน หรือกรมบัญชีกลาง นายกรัฐมนตรี จึงได้มอบหมายให้รองนายกรัฐมนตรี (นายวิษณุ เครืองาม) ไปหารือร่วมกับหน่วยงานที่เกี่ยวข้อง ซึ่งรองนายกรัฐมนตรีได้นำข้อสรุปของผลการหารือดังกล่าวรายงานต่อที่ประชุมครม.รับทราบว่า จากนี้ไปหน่วยงานของรัฐสามารถที่จะกำหนดรายละเอียดเพิ่มเติมลงไปใน TOR ได้ เช่น หากมีบริษัทใดที่จะมารับงานประมูลของรัฐไปให้สามารถที่จะซื้อยางจากการยางแห่งประเทศไทยได้ ซึ่งการยางแห่งประเทศไทยจะไปซื้อยางใหม่จากเกษตรกรโดยตรง รวมทั้งอนุญาตให้ซื้อยางจากองค์กร หรือบริษัทใดก็ได้ แต่ต้องเป็นการซื้อยางใหม่จากเกษตรกรไม่ใช่ยางเก่าในสต็อก และสามารถที่จะกำหนดไว้ใน TOR ได้โดยไม่ถือเป็นการล็อกสเปคแต่อย่างใด เพื่อสามารถพยุงและดูแลราคายางให้กับเกษตรกรชาวสวนยางให้ได้ราคาที่เหมาะสม
สำหรับยางเก่าที่อยู่ในสต็อกก่อนหน้านี้ จำนวน 300,000 ตัน นั้น ปัจจุบันจากการที่รัฐบาลได้มีนโยบายให้มีการบริหารจัดการยางดังกล่าวทำให้ขณะนี้มียางเหลืออยู่ในสต็อก ประมาณ 140,000 กว่าตัน ส่วนจะนำยางที่เหลือมาใช้เมื่อใดนั้น จะพิจารณาตามช่วงเวลาที่เหมาะสมโดยจะไม่ให้ส่งผลกระทบต่อราคายางใหม่ ซึ่งขณะนี้ให้เร่งการดำเนินการในส่วนของยางใหม่ก่อน
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10409