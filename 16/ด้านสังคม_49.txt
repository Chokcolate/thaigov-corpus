รัฐบาลไทย-ข่าวทำเนียบรัฐบาล-สธ.ให้โรงพยาบาลสำรวจสิ่งก่อสร้าง เตรียมรับพายุฤดูร้อน

วันพุธที่ 7 มีนาคม 2561
สธ.ให้โรงพยาบาลสำรวจสิ่งก่อสร้าง เตรียมรับพายุฤดูร้อน
กระทรวงสาธารณสุข กำชับสถานพยาบาลในสังกัด ให้สำรวจ อาคาร สิ่งก่อสร้าง สิ่งแวดล้อม ต้นไม้ ให้แข็งแรง  เตรียมพร้อมรับพายุฤดูร้อน
กระทรวงสาธารณสุข กำชับสถานพยาบาลในสังกัด ให้สำรวจ อาคาร สิ่งก่อสร้าง สิ่งแวดล้อม ต้นไม้ ให้แข็งแรง  เตรียมพร้อมรับพายุฤดูร้อน
นายแพทย์โอภาส  การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ตามที่มีประกาศกรมอุตุนิยมวิทยาเกี่ยวพายุฤดูร้อนบริเวณประเทศไทยตอนบน คาดว่าในช่วงวันที่ 6 – 9 มีนาคม 2561 จะเกิดพายุฟ้าคะนองและเพิ่มความรุนแรงขึ้นที่ภาคเหนือ ตะวันออกเฉียงเหนือ กลางและตะวันออก กระทรวงสาธารณสุข ได้กำชับโรงพยาบาลในพื้นที่ดังกล่าว เฝ้าระวังและติดตามสภาพอากาศจากกรมอุตุนิยมวิทยาอย่างใกล้ชิด สำรวจและซ่อมแซมสิ่งก่อสร้างที่เก่าหรือชำรุดให้แข็งแรง เช่น สำรวจหลังคา โรงรถ ป้ายโรงพยาบาล สายไฟ กิ่งไม้ ต้นไม้ เป็นต้น  เตือนประชาชนและบุคลากรในพื้นที่เสี่ยง หลีกเลี่ยงการอยู่ใต้ต้นไม้ใหญ่/เสาไฟฟ้า/ป้ายโฆษณาขนาดใหญ่/อาคารเก่าเสื่อมโทรม และเตรียมแผนสำรองการทำงานในภาวะฉุกเฉิน เพื่อให้สามารถจัดบริการประชาชนได้อย่างต่อเนื่อง ลดความรุนแรงของผลกระทบที่เกิดขึ้นต่อหน่วยงาน โดยประสานโรงพยาบาลข้างเคียงร่วมจัดบริการ
ทั้งนี้ ขณะเกิดพายุลมแรง ขอให้ประชาชนในพื้นที่ หลีกเลี่ยงเข้าใกล้สิ่งก่อสร้างที่อาจเป็นอันตราย เช่น ป้ายโฆษณา ต้นไม้ใหญ่ อาจมีเศษไม้ ป้าย หลุดร่วงเป็นอันตราย หากบาดเจ็บหรือเจ็บป่วยฉุกเฉิน โทรแจ้งขอความช่วยเหลือด้านการแพทย์ได้ที่หมายเลข 1669 ตลอด 24 ชั่วโมง

ที่มา : http://www.thaigov.go.th/news/contents/details/10580
