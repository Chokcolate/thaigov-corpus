รัฐบาลไทย-ข่าวทำเนียบรัฐบาล-คำปราศรัย พลเอก ฉัตรชัย สาริกัลยะ รองนายกรัฐมนตรี เนื่องในวันสตรีสากล ประจำปี 2561


วันศุกร์ที่ 9 มีนาคม 2561
254
พิมพ์
คำปราศรัย พลเอก ฉัตรชัย สาริกัลยะ รองนายกรัฐมนตรี เนื่องในวันสตรีสากล ประจำปี 2561
คำปราศรัยเนื่องในวันสตรีสากล ประจำปี 2561 วันพฤหัสบดีที่ 2 มีนาคม 2561  เวลา  08.30 น.
องค์การสหประชาชาติ กำหนดให้วันที่ 8 มีนาคม ของทุกปี เป็น “วันสตรีสากล” เพื่อกระตุ้นให้สังคมตระหนักถึงความสำคัญของสตรีให้เกียรติและเคารพในสิทธิ อันชอบธรรมในการดำรงชีวิตอย่างมีศักดิ์ศรีมีความเสมอภาคมีความยุติธรรมและมีคุณค่าความเป็นมนุษย์อย่างเท่าเทียมในสังคมไทย
เนื่องในโอกาส “วันสตรีสากล” ที่ได้เวียนมาครบรอบอีกวาระหนึ่ง ผมในนามของนายกรัฐมนตรี และคณะรัฐมนตรีขอส่งความระลึกถึง และความปรารถนาดี ถึงพี่น้องสตรีไทย และผู้ปฏิบัติงานด้านสตรีทุก ๆ ท่าน
พี่น้องสตรีไทยทุกท่านครับ
รัฐบาลตระหนักดีว่า พลังของสตรี ถือเป็นพลังสำคัญในการขับเคลื่อนเศรษฐกิจและพัฒนาประเทศเนื่องจากมีจำนวนสตรีไทยถึงครึ่งหนึ่งของประชากรทั้งประเทศหรือประมาณ 33.5 ล้านคน ซึ่งส่วนใหญ่เป็นสตรีไทยที่อยู่ในชนบทประมาณ 16.9 ล้านคน มีบทบาทสำคัญในด้านการเกษตร หัตถกรรม และการรักษาสิ่งแวดล้อม นอกจากนั้น ยังมีสตรีอีกจำนวนมากที่มีบทบาทสำคัญต่าง ๆ ในการพัฒนาประเทศ
ปัจจุบันสตรีมีแนวโน้มการเข้าถึงสิทธิการพัฒนาทักษะ และการบริการของภาครัฐ น้อยกว่าบุรุษ อันเนื่องจากค่านิยม วัฒนธรรม ประเพณี ของชุมชนเกี่ยวกับบทบาททางเพศ  ที่ยังมีอยู่ ประเด็นห่วงใยที่สำคัญประการหนึ่งคือปัญหาความยากจนในกลุ่มสตรี โดยเฉพาะอย่างยิ่งสตรีในชนบทที่ต้องรับผิดชอบในการหาเลี้ยงชีพเพียงลำพังเพื่อเลี้ยงดูครอบครัว
รัฐบาลให้ความสำคัญในบทบาทของสตรีไทยและความเสมอภาคระหว่างเพศมาตลอด โดยกำหนดยุทธศาสตร์ชาติระยะ 20 ปี เน้นการสร้างโอกาสความเสมอภาค และความเท่าเทียมทางสังคม ขณะเดียวกันแผนพัฒนาเศรษฐกิจและสังคมแห่งชาติฉบับที่ 12 ได้เน้นการสร้างความเป็นธรรม ลดความเหลื่อมล้ำในสังคม เพื่อเป็นกรอบในการพัฒนาศักยภาพทุนมนุษย์ที่คำนึงสิทธิมนุษยชน และการเข้าถึงทรัพยากรทางเศรษฐกิจอย่างเสมอภาค กลุ่มเป้าหมายที่เป็นสตรีคือหนึ่งในยุทธศาสตร์ที่สำคัญของรัฐบาลในการเพิ่มบทบาทและพัฒนาคุณภาพชีวิตแก่สตรีทุกกลุ่ม และทุกระดับเพื่อส่งเสริมให้สตรีมีความเข้มแข็ง และสามารถพึ่งพาตนเองได้ซึ่งสอดคล้องกับเป้าหมายการพัฒนาที่ยั่งยืน
ในส่วนของสตรีต้องหมั่นฝึกฝนตนเองให้เป็นผู้มีความรู้ ความชำนาญมีทักษะต่าง ๆ ที่เอื้อต่อการดำรงชีพ และมีการคิดอย่างเป็นระบบ และมีวิจารณญาณมีความมั่นใจและความเป็นผู้นำก้าวทันเทคโนโลยี รู้เท่าทันการเปลี่ยนแปลง รวมทั้งรักษาภาพลักษณ์อันงดงาม  ของสตรีไทย พร้อมที่จะก้าวเดินไปอย่างมีศักดิ์ศรี เพื่อมีส่วนร่วมในการพัฒนาประเทศ และได้รับการยอมรับในระดับนานาชาติต่อไป
เนื่องในโอกาสวันสตรีสากล ประจำปีพุทธศักราช 2561 นี้ รัฐบาลเชื่อมั่นว่า     สตรีไทยทุกระดับมีพลังขับเคลื่อนการพัฒนาประเทศ ผมจึงขอเชิญชวนพี่น้องประชาชนไทย ทั้งหลาย ร่วมแสดงความชื่นชมและเป็นกำลังใจแก่สตรีทุกท่านทั้งในภาคครัวเรือนภาคการเกษตร ภาคธุรกิจหรือการประกอบการ ภาคบริหารองค์กรหน่วยงาน ประเทศ รวมทั้งองค์กรระหว่างประเทศทุกท่านที่มีบทบาทและส่วนร่วมอย่างสำคัญในการพัฒนาคุณภาพชีวิตของตนเอง ครอบครัว ชุมชน สังคม  และประเทศให้มีความมั่นคง เจริญก้าวหน้า และมีความเสมอภาค
พร้อมกันนี้ ผมขออาราธนาคุณพระศรีรัตนตรัยและอำนาจสิ่งศักดิ์สิทธิ์ในสากลโลก โปรดดลบันดาลประทานพรให้พี่น้องสตรีและผู้ปฏิบัติงานด้านสตรีทุกท่าน  จงประสบแต่ความสุข ความเจริญมีพลังสติปัญญา พลังกายพลังใจที่เข้มแข็งเพื่อร่วมกันพัฒนาสังคมไทย ให้เป็นสังคมแห่งความเสมอภาค ยุติธรรมและมีความเจริญก้าวหน้าอย่างเท่าเทียม ยั่งยืน และผาสุก สืบไป
สวัสดีครับ
----------------------------
สำนักโฆษก

ที่มา : http://www.thaigov.go.th/news/contents/details/10647