รัฐบาลไทย-ข่าวทำเนียบรัฐบาล-ออมสิน เกทับ บลัฟแหลก ฟรี! ค่าธรรมเนียม Mobile Banking พร้อมแถมเงินเข้าบัญชีผู้ใช้ ฟรี! ค่าธรรมเนียมเช็คเรียกเก็บ แถมดอกเบี้ยกระแสรายวัน 0.50%


วันจันทร์ที่ 2 เมษายน 2561
93
พิมพ์
ออมสิน เกทับ บลัฟแหลก ฟรี! ค่าธรรมเนียม Mobile Banking พร้อมแถมเงินเข้าบัญชีผู้ใช้ ฟรี! ค่าธรรมเนียมเช็คเรียกเก็บ แถมดอกเบี้ยกระแสรายวัน 0.50%
ธนาคารออมสินได้ยกเว้นค่าธรรมเนียมการใช้บริการและธุรกรรมผ่านช่องทางออนไลน์ ได้แก่ บริการ Mobile Banking “MyMo” และ Internet Banking แบบ All Free ซึ่งธนาคารฯ มีฐานลูกค้ากว่า 2.6 ล้านราย ด้วยการ ฟรี! ค่าธรรมเนียมการใช้บริการถอนเงินสดที่ตู้ ATM
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสินในฐานะสถาบันการเงินที่ใหญ่ที่สุดในประเทศไทย ที่มีบริการหลากหลายทุกช่องทางเพื่ออำนวยความสะดวกให้แก่ลูกค้าทุกกลุ่มทุกระดับ โดยตลอดระยะเวลาที่มีการปรับปรุงการให้บริการได้ให้ความสำคัญกับลูกค้า รวมถึงการคิดค่าธรรมเนียมอย่างเหมาะสมที่จะต้องคำนึงถึงลูกค้าด้วยเช่นกัน ล่าสุด ธนาคารออมสินได้ยกเว้นค่าธรรมเนียมการใช้บริการและธุรกรรมผ่านช่องทางออนไลน์ ได้แก่ บริการ Mobile Banking “MyMo” และ Internet Banking แบบ All Free ซึ่งธนาคารฯ มีฐานลูกค้ากว่า 2.6 ล้านราย ด้วยการ ฟรี! ค่าธรรมเนียมการใช้บริการถอนเงินสดที่ตู้ ATM ด้วยบริการ MyMo My Card, จ่ายเงินชำระค่าสินค้าและบริการ โอนเงินภายในธนาคาร/ข้ามเขต และต่างธนาคาร, เติมเงินโทรศัพท์มือถือ, เตือนความเคลื่อนไหวทุกบัญชี และฟรี! บริการ GSB PromptPay ค่าธรรมเนียมเช็คเรียกเก็บทุกประเภท ในขณะที่ลูกค้าที่ใช้บัญชีกระแสรายวัน จะได้รับดอกเบี้ยร้อยละ 0.50 %  ซึ่งเรียกว่าฟรีแล้วยังแถมเงินให้อีกด้วย ทั้งนี้ มีผลตั้งแต่วันที่ 1 เมษายน 2561 เป็นต้นไป
นอกจากนี้ ธนาคารฯ ยังได้จัดโปรโมชั่นพิเศษ สำหรับลูกค้าใหม่ซึ่งไม่เคยใช้บริการกับธนาคารออมสินมาก่อน โดยสมัครใช้บริการ MyMo ตั้งแต่วันที่ 1 เมษายน ถึง 30 มิถุนายน 2561 ธนาคารออมสินจะคืนเงินเข้าบัญชี ให้ทุกเดือนๆ ละ 10 บาท เป็นเวลา 1 ปี
“การยกเว้นค่าธรรมเนียม และคืนเงินเข้าบัญชีสำหรับลูกค้ารายใหม่ จะทำให้ธนาคารออมสินสามารถรักษาฐานลูกค้าและยังสามารถขยายเป้าหมายขยายฐานลูกค้าใหม่ได้อีกไม่น้อยกว่า 2 ล้านรายในปีนี้” นายชาติชาย กล่าว
ทั้งนี้ รัฐบาลได้มุ่งเน้นส่งเสริมบริการการชำระเงินแบบอิเล็กทรอนิกส์ และสามารถสนองตอบต่อแนวความคิดของทางธนาคารแห่งประเทศไทย ในการลดการใช้เงินสด เพื่อนำประเทศไทยเข้าสู่สังคมไร้เงินสด หรือ Cashless Society เป็นการลดต้นทุนระบบการชำระเงินอีกด้วย ซึ่งเป็นไปตามกลยุทธ์และทิศทางนโยบายของธนาคารฯ ที่มุ่งสู่การเป็นธนาคารออมสินยุคใหม่ GSB New ERA : Digi-Thai Banking “Digital for All Thais” และสอดคล้องกับการพัฒนาธุรกิจธนาคารออมสินในศตวรรษใหม่ ที่ได้กำหนดทิศทางในการขับเคลื่อนองค์กรเพื่อเป็น “ผู้นำนวัตกรรมทางการเงินและสังคมยุคใหม่” (Leadership in Financial & Social Innovations)

ที่มา : http://www.thaigov.go.th/news/contents/details/11240