รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ยะลา และนครราชสีมา


วันศุกร์ที่ 16 มีนาคม 2561
131
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ยะลา และนครราชสีมา
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ยะลา และนครราชสีมา
วันนี้ (16 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและ ความมั่นคงของมนุษย์ (ศปก.พม.) ครั้งที่ 48/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีชายวัย 28 ปี ประสบอุบัติเหตุจนกลายเป็นอัมพาต นอนป่วยติดเตียง ช่วยเหลือตัวเองไม่ได้ และเป็นแผลกดทับจำนวนมาก อาศัยอยู่กับภรรยาวัย 55 ปี ที่ทำงานรับจ้างหารายได้จุนเจือครอบครัวเพียงคนเดียว ทั้ง 2 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน ที่จังหวัดยะลา และกรณีหญิงชราวัย 67 ปี ต้องรับภาระดูแลหลานสาวฝาแฝด 3 คน วัย 1 ขวบ ซึ่งแฝดคนเล็กป่วยเป็นโรคลำไส้เน่า ต้องผ่าตัดลำไส้ทิ้ง ทำให้สุขภาพไม่แข็งแรง ด้านแม่ของเด็กหญิงทำงานเป็นแม่บ้าน หารายได้จุนเจือครอบครัวเพียงคนเดียว ทั้ง 5 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ยะลา และ พมจ.นครราชสีมา พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ รวมทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึง การส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 2 ขวบ ป่วยเป็นโรคหัวใจพิการตั้งแต่กำเนิด อาศัยอยู่กับผู้เป็นแม่วัย 20 ปี ที่ต้องกู้หนี้นอกระบบ จำนวนกว่า 1 แสนบาท เพื่อมาเป็นค่ารักษาพยาบาลลูกชาย ที่จังหวัดนนทบุรี นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค และเงินสงเคราะห์เด็ก อีกทั้งการให้คำแนะนำเงินกู้ยืมกองทุนสำหรับประกอบอาชีพคนพิการ และ 2) กรณีเด็กสาวยอดกตัญญูวัย 15 ปี ดูแลแม่ป่วยเป็นโรคอัมพฤกษ์กว่า 8 ปี ครอบครัวมีฐานะยากจน ไม่มีเงินศึกษาต่อ ที่จังหวัดนครศรีธรรมราช นั้น ทางทีม One Home ได้ลงพื้นที่เยี่ยมบ้าน ให้กำลังใจ พร้อมมอบสิ่งของเครื่องใช้ที่จำเป็น และเงินสงเคราะห์เด็กฯ อีกทั้งทางเทศบาลตำบลปากพูน ได้ช่วยเหลือด้านการซ่อมแซมที่อยู่อาศัย รวมทั้งร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/10821