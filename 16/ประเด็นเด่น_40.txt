รัฐบาลไทย-ข่าวทำเนียบรัฐบาล-กรมปศุสัตว์ชี้แจงการดำเนินการแก้ไขปัญหาราคาสุกรตกต่ำ 


วันศุกร์ที่ 23 มีนาคม 2561
137
พิมพ์
กรมปศุสัตว์ชี้แจงการดำเนินการแก้ไขปัญหาราคาสุกรตกต่ำ
กรมปศุสัตว์ชี้แจงการดำเนินการแก้ไขปัญหาราคาสุกรตกต่ำ
วันที่ 19 มีนาคม  2561 นายอภัย สุทธิสังข์ อธิบดีกรมปศุสัตว์ กระทรวงเกษตรและสหกรณ์    ชี้แจงจากกรณีรายงานพิเศษ “เรื่องราคาหมูร่วงทั่วเอเซีย คนเลี้ยงช้ำไร้รัฐเหลียวแล” โดยชาติชาย ศิริพัฒน์ จาก นสพ.ไทยรัฐ ดังนี้
จากมติที่ประชุมคณะกรรมการนโยบายพัฒนาสุกรและผลิตภัณฑ์ (Pig Board) ครั้งที่ 1/2561 เพื่อการแก้ไขปัญหาราคาสุกรตกต่ำ ซึ่งมีรมช.กษ (นายลักษณ์ วจนานวัช) เป็นประธาน เห็นชอบให้ดำเนินการ ดังนี้ 1) นำลูกสุกรไปผลิตเป็นหมูหัน จำนวน 100,000 ตัว 2) เพิ่มการปลดระวางแม่พันธุ์สุกร จำนวน 100,000 ตัว (ปลดระวางแม่พันธุ์สุกรในระบบปกติ 300,000 ตัว) และ 3) นำสุกรขุนมาชำแหละและเก็บเข้าห้องเย็น จำนวน 100,000 ตัว และที่ประชุมได้มอบหมายให้กรมปศุสัตว์เร่งชี้แจงทำความเข้าใจถึงความจำเป็นที่จะต้องให้ผู้ประกอบการดำเนินมาตรการ โดยเฉพาะผู้เลี้ยงสุกรรายใหญ่ ซึ่งที่ประชุมเห็นชอบในการดำเนินการนำร่องโดยการนำลูกสุกรไปผลิตเป็นสุกรหัน ผลการดำเนินงานตั้งแต่เริ่มโครงการฯ จนถึงปัจจุบัน (19 มีนาคม 2561) มีการนำลูกสุกรไปผลิตเป็นหมูหันจำนวน 10,000 ตัว ซึ่งอาจส่งผลกระทบต่อเสถียรภาพราคาสุกรขุนมีชีวิตไม่ชัดเจน
กรมปศุสัตว์จึงได้เร่งรัดการดำเนินงานตามโครงการฯ ให้ครบตามเป้าหมายในระยะเวลาอันจำกัดพร้อมทั้งได้จัดหาช่องทางการจำหน่ายเนื้อสุกรและผลิตภัณฑ์สำหรับกลุ่มผู้เลี้ยงสุกรรายย่อยโดยประสานขอความร่วมมือกับบริษัทผู้ผลิตสุกรรายใหญ่และบริษัทผู้ค้าปลีก โดยเป็นสื่อกลางในการประสานความร่วมมือระหว่างเกษตรกรผู้เลี้ยงสุกรและธุรกิจที่เกี่ยวข้องในการร่วมจัดตั้งกองทุนวิจัยพัฒนาและประกันความเสี่ยงของธุรกิจสุกรไทยจากมาตรการต่าง ๆ ที่ได้ดำเนินการผ่านมาและที่กำลังจะดำเนินการกรมปศุสัตว์เชื่อมั่นว่าจะสามารถแก้ไขปัญหาได้อย่างมีประสิทธิภาพและยั่งยืน
--------------------------

ที่มา : http://www.thaigov.go.th/news/contents/details/10903