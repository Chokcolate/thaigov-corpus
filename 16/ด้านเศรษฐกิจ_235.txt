รัฐบาลไทย-ข่าวทำเนียบรัฐบาล-กรมทางหลวงเตรียมความพร้อมอำนวยความสะดวกและปลอดภัยรองรับการเดินทางของประชาชนในช่วงเทศกาลเช็งเม้ง

วันศุกร์ที่ 23 มีนาคม 2561
กรมทางหลวงเตรียมความพร้อมอำนวยความสะดวกและปลอดภัยรองรับการเดินทางของประชาชนในช่วงเทศกาลเช็งเม้ง
นายธานินทร์ สมบูรณ์ อธิบดีกรมทางหลวง กระทรวงคมนาคม กล่าวว่า ระหว่างวันที่ 15 มีนาคม - 8 เมษายน 2561 ตรงกับช่วงเทศกาลเช็งเม้ง คาดว่าจะมีประชาชนจำนวนมากเดินทางไปไหว้บรรพบุรุษตามจังหวัดต่าง ๆ โดยเฉพาะในพื้นที่อำเภอบ้านบึง จังหวัดชลบุรี
ซึ่งอาจจะส่งผลให้การจราจรติดขัดและหนาแน่นในเส้นทางสายหลัก ได้แก่ ทางหลวงหมายเลข 344 สายชลบุรี - แกลง และทางหลวงหมายเลข 3 (ถนนสุขุมวิท) จึงได้มอบให้สำนักงานทางหลวงและแขวงทางหลวงในพื้นที่ เตรียมความพร้อมอำนวยความสะดวกให้กับประชาชน ด้วยการปรับปรุงและดูแลผิวทางให้อยู่ในสภาพพร้อมใช้งาน
รวมทั้งจัดการจราจรบริเวณที่มีงานก่อสร้างเพื่อให้การจราจรมีความคล่องตัวมากยิ่งขึ้น โดยแนะนำให้ประชาชนใช้ทางหลวงพิเศษระหว่างเมืองหมายเลข 7 (มอเตอร์เวย์) สายกรุงเทพฯ - ชลบุรี ซึ่งเป็นทางเลือกหนึ่งที่จะช่วยหลีกเลี่ยงการจราจรติดขัดและลดระยะเวลาการเดินทาง ดังนี้
- เดินทางไปอำเภอบ้านบึง จังหวัดชลบุรี ให้ใช้ทางออกที่ด่านบ้านบึง และเข้าสู่ทางหลวงหมายเลข 344 สายชลบุรี - แกลง
- เดินทางไปเทศบาลตำบลหัวกุญแจ อำเภอบ้านบึง จังหวัดชลบุรีให้ใช้ทางออกที่ด่านพนัสนิคม ผ่านถนนศุขประยูร และเข้าสู่ทางหลวงหมายเลข 349 สายพนัสนิคม - หนองซาก บรรจบทางหลวงหมายเลข 344 ที่แยกหนองซาก
ทล. ขอความร่วมมือผู้ใช้ทาง “ขับรถช้า เปิดไฟหน้า คาดเข็มขัด” และวางแผนการเดินทางล่วงหน้า โดยสามารถสอบถามข้อมูลการเดินทางหรือแจ้งเหตุด่วนเหตุร้ายได้ที่ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) ศูนย์บริการข้อมูลทางหลวงพิเศษ (มอเตอร์เวย์) 1586 กด 6 และตำรวจทางหลวง 1193

ที่มา : http://www.thaigov.go.th/news/contents/details/11002
