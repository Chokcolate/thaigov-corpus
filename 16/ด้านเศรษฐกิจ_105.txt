รัฐบาลไทย-ข่าวทำเนียบรัฐบาล-“พาณิชย์” ชี้แจงไทยไม่ได้เข้าร่วมตอบโต้ทรัมป์ตั้งกำแพงภาษีภายใต้ WTO ยืนยันขณะนี้ยังไม่มีการประกาศขึ้นภาษีเหล็กนำเข้าภายใต้มาตรา 232 ของ Trade Expansion Act ของสหรัฐฯ


วันอังคารที่ 6 มีนาคม 2561
361
“พาณิชย์” ชี้แจงไทยไม่ได้เข้าร่วมตอบโต้ทรัมป์ตั้งกำแพงภาษีภายใต้ WTO ยืนยันขณะนี้ยังไม่มีการประกาศขึ้นภาษีเหล็กนำเข้าภายใต้มาตรา 232 ของ Trade Expansion Act ของสหรัฐฯ
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์เปิดเผยว่า  กรณีที่มีข่าวเผยแพร่ว่ากระทรวงพาณิชย์จะร่วมฟ้องร้องสหรัฐฯ ภายใต้ WTO ร่วมกับประเทศคู่ค้าที่ได้รับความเสียหายจากการออกมาตรการทางการค้าของสหรัฐฯ นั้น เป็นความเข้าใจที่คลาดเคลื่อน
โดยขณะนี้ยังไม่มีการประกาศให้ขึ้นภาษีเหล็กนำเข้าภายใต้มาตรา 232 ของ Trade Expansion Act ของสหรัฐฯ แต่อย่างใด เป็นเพียงการให้สัมภาษณ์ของประธานาธิบดีสหรัฐฯ เท่านั้นว่า มีแผนที่จะขึ้นอัตราภาษีเหล็กนำเข้าที่ร้อยละ 25 และอลูมิเนียมที่ร้อยละ 10 ซึ่งเป็นผลมาจากรายงานการไต่สวนสินค้านำเข้าภายใต้มาตรา 232 ดังนั้น จึงไม่ส่งผลกระทบต่อการส่งออกสินค้าดังกล่าวของไทย  อย่างไรก็ดี กระทรวงพาณิชย์อยู่ระหว่างติดตามสถานการณ์และความคืบหน้าการดำเนินนโยบายและมาตรการทางการค้าของสหรัฐฯ อย่างใกล้ชิด
“รายงานข่าวที่ระบุว่า สหรัฐฯ มีแผนจะขึ้นภาษีเหล็กและอลูมิเนียมนำเข้า เกิดจากการสัมภาษณ์ของประธานาธิบดีสหรัฐฯ ว่า โดยแผนการขึ้นภาษีดังกล่าวเป็นการดำเนินการของกระทรวงพาณิชย์สหรัฐฯ ภายใต้มาตรา 232 ของ Trade Expansion Act ปี 1962 ซึ่งระบุให้มีการเปิดไต่สวนการนำเข้าสินค้าที่อาจก่อให้เกิดภัยคุกคามต่อความมั่นคงของประเทศ (national security) ของสหรัฐ โดยไม่ใช่การใช้มาตรการ Safeguard  ทั้งนี้ ในอดีตสหรัฐฯ ก็เคยจัดทำรายงานการไต่สวนสินค้านำเข้าภายใต้มาตรา 232 ว่าจะมีการขึ้นภาษีสินค้านำเข้าอื่นๆ เช่นกัน ได้แก่ น้ำมันดิบ และเหล็กแต่สุดท้ายก็ไม่ได้มีการประกาศใช้มาตรการทางการค้าใดๆ” นายสนธิรัตน์กล่าว
ในชั้นนี้ กระทรวงพาณิชย์จะติดตามสถานการณ์การใช้มาตรการทางการค้าต่างๆ ของสหรัฐฯ อย่างใกล้ชิด เพื่อเตรียมการวางแผนรับมือและลดผลกระทบจากการใช้มาตรการของสหรัฐฯ ในอนาคตได้อย่างทันท่วงที ทั้งนี้ กระทรวงพาณิชย์ยังประเมินการส่งออกของไทยไปตลาดสหรัฐฯ ว่าจะยังคงสามารถเติบโตได้ประมาณร้อยละ 7 เช่นเดิมตามที่ได้ตั้งเป้าไว้ ขณะเดียวกัน กระทรวงพาณิชย์ก็ได้ดำเนินนโยบายแสวงหาตลาดและโอกาสทางเศรษฐกิจ ผ่านการสร้างหุ้นส่วนยุทธศาสตร์ทางเศรษฐกิจกับประเทศในภูมิภาคต่างๆ ทั้งในระดับประเทศ ระดับรัฐ และเมือง เพื่อให้เข้าถึงตลาดที่มีกำลังซื้อและความต้องการอย่างแท้จริง ควบคู่ไปกับการจัดทำความตกลงเขตการค้าเสรีของไทยกับประเทศต่างๆ เพิ่มเติม เพื่อสร้างตลาดศักยภาพใหม่รองรับสำหรับผู้ประกอบการของไทยในอนาคตต่อไป

ที่มา : http://www.thaigov.go.th/news/contents/details/10529