รัฐบาลไทย-ข่าวทำเนียบรัฐบาล-บิ๊กเต่าสั่งการ...พายุฤดูร้อนนี้ “ทส.ทุกหน่วย พร้อมช่วยประชาชน"

วันจันทร์ที่ 19 มีนาคม 2561
บิ๊กเต่าสั่งการ...พายุฤดูร้อนนี้ “ทส.ทุกหน่วย พร้อมช่วยประชาชน"
บิ๊กเต่าสั่งการ...พายุฤดูร้อนนี้ “ทส.ทุกหน่วย พร้อมช่วยประชาชน"
พลเอก สุรศักดิ์ กาญจนรัตน์ รมว.ทส. สั่งการทุกหน่วยในสังกัดกระทรวงทรัพยากรฯ เตรียมพร้อมช่วยเหลือประชาชนจากพายุฤดูร้อนที่จะเกิดขึ้นเร็วๆนี้
๑๘ มีนาคม ๒๕๖๑ นายประลอง ดำรงค์ไทย โฆษก ทส. เปิดเผยว่า กระทรวงทรัพยากรธรรมชาติและสิ่งแวดล้อม (ทส.) โดย พลเอก สุรศักดิ์ กาญจนรัตน์ รมว.ทส. ได้มอบหมายให้หน่วยงานในสังกัด ทส. เตรียมพร้อมรับมือกับพายุ ที่จะมาถึง ตามที่รัฐบาลได้สั่งการให้ทุกหน่วยงานเตรียมพร้อมสำหรับการช่วยเหลือประชาชน ที่ได้รับผลกระทบจากพายุฤดูร้อน ที่กำลังจะเกิดขึ้น ระหว่าง 20 - 23 มีนาคม 61 ในพื้นที่ภาคตะวันออกเฉียงเหนือและภาคตะวันออก  ต่อเนื่องครอบคลุมไปถึงพื้นที่ภาคเหนือ ภาคกลาง และ กทม.
“ท่าน รมว.ทส. ได้สั่งการและมอบหมายให้ หน่วยงานในสังกัด ทส. จัดเตรียมกำลังพล เครื่องมือและยุทโธปกรณ์พร้อมช่วยเหลือประชาชนที่ประสบสาธารณภัยอย่างทันท่วงที ตามขีดความสามารถที่เหมาะสม โดยให้ประสานการปฏิบัติกับส่วนราชการของจังหวัดและอำเภอในพื้นที่อย่างใกล้ชิด  และมีสำนักงานทรัพยากรธรรมชาติและสิ่งแวดล้อมจังหวัด (ทสจ.) เป็นศูนย์กลางในการประสานงานฯ เพื่อให้การช่วยเหลือทันต่อเหตุการณ์และครอบคลุมทุกพื้นที่โดยไม่ซ้ำซ้อน  ทั้งนี้ ให้เร่งประสานแจ้งเตือนและให้คำแนะนำการปฏิบัติแก่ประชาชนในพื้นที่เสี่ยงภัย เพื่อลดผลกระทบและความเสียหายที่จะเกิดขึ้น ทั้งจากพายุฝนฟ้าคะนอง ลมกระโชกแรง ฟ้าผ่าและลูกเห็บที่อาจตกบางพื้นที่ และให้ผู้ตรวจราชการกระทรวงฯ (ผตร.ทส.) ช่วยกำกับการปฏิบัติในพื้นที่รับผิดชอบ”
ทั้งนี้ หากพบกรณีเร่งด่วน สามารถประสานกับส่วนกลาง และพี่น้องประชาชนสามารถโทรแจ้งขอความช่วยเหลือได้ที่ สายด่วน Green call. ๑๓๑๐ ตลอด ๒๔ ชม. เพื่อกระทรวงทรัพยากรฯ จะได้เร่งประสานงานการให้ความช่วยเหลือพี่น้องประชาชนในพื้นที่โดยด่วนต่อไป โฆษก ทส. กล่าวเพิ่มเติมในช่วงท้าย

ที่มา : http://www.thaigov.go.th/news/contents/details/10856
