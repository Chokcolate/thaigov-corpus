รัฐบาลไทย-ข่าวทำเนียบรัฐบาล-​เลขาธิการองค์การที่ประชุมแห่งกรุงเฮกว่าด้วยกฏหมายระหว่างประเทศแผนกคดีบุคคล เข้าเยี่ยมคารวะ รองนายกรัฐมนตรี


วันอังคารที่ 1 พฤษภาคม 2561
82
พิมพ์
​เลขาธิการองค์การที่ประชุมแห่งกรุงเฮกว่าด้วยกฏหมายระหว่างประเทศแผนกคดีบุคคล เข้าเยี่ยมคารวะ รองนายกรัฐมนตรี
​เลขาธิการองค์การที่ประชุมแห่งกรุงเฮกว่าด้วยกฏหมายระหว่างประเทศแผนกคดีบุคคล เข้าเยี่ยมคารวะ รองนายกรัฐมนตรี
วันนี้ (1 พฤษภาคม 2561) เวลา 15.00 น. นายกริสตอฟ แบร์นัสโกนี (Mr. Christophe Bernasconi) เลขาธิการองค์การที่ประชุมแห่งกรุงเฮกว่าด้วยกฏหมายระหว่างประเทศแผนกคดีบุคคล (Hague Conference on Private International Law: HCCH) เข้าเยี่ยมคารวะ นายวิษณุ เครืองาม รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล
รองนายกรัฐมนตรียินดีที่ได้พบกับเลขาธิการองค์การที่ประชุมแห่งกรุงเฮกว่าด้วยกฏหมายระหว่างประเทศแผนกคดีบุคคลในวันนี้ โดยชื่นชมที่ HCCH เปิดโอกาสให้นานาประเทศทั้งที่เป็นสมาชิกและไม่เป็นสมาชิก HCCH สามารถเข้าเป็นภาคีอนุสัญญาแห่งกรุงเฮกได้ ซึ่งไทยได้เข้าร่วมอนุสัญญาแห่งกรุงเฮกที่สำคัญ 2 ฉบับ ได้แก่ อนุสัญญากรุงเฮกว่าด้วยลักษณะทางแพ่งในการลักพาตัวเด็กระหว่างประเทศ ค.ศ. 1980 (Hague Convention on the Civil Aspects of International Child Abduction) และอนุสัญญากรุงเฮกว่าด้วยความร่วมมือในการรับบุตรบุญธรรมระหว่างประเทศ ค.ศ. 1993 (Hague Convention on the Protection of Children and Co-operation in respect of Intercountry Adoption)
ทั้งสองฝ่ายยืนยันที่จะร่วมมืออย่างสร้างสรรค์ เพื่อพัฒนากฎหมายทั้งภายในและระหว่างประเทศอย่างแข็งขัน พร้อมหารือเกี่ยวกับการเข้าเป็นสมาชิก HCCH ของไทย โดยเลขาธิการองค์การที่ประชุมแห่งกรุงเฮกว่าด้วยกฏหมายระหว่างประเทศแผนกคดีบุคคล กล่าวถึงความสำคัญของการเข้าเป็นสมาชิกของไทย ที่จะทำให้ไทยได้ประโยชน์ในการมีส่วนร่วมให้ความเห็นเพื่อพิจารณาการออกอนุสัญญาต่าง ๆ รวมถึงการได้รับความช่วยเหลือทางวิชาการที่เกี่ยวข้อง นอกจากนี้ HCCH เห็นผลประโยชน์ของไทยที่จะได้รับจากการเข้าเป็นภาคีฯ โดยเฉพาะอนุสัญญาที่ส่งเสริมการพัฒนาเศรษฐกิจ การค้า การลงทุนและการเพิ่มขีดความสามารถในการแข่งขันของไทย ซึ่งจะช่วยเพิ่มประสิทธิภาพในการค้าและการลงทุนทั้งในและต่างประเทศ
โอกาสนี้ รองนายกรัฐมนตรีแสดงความขอบคุณที่ HCCH เชิญให้ไทยเข้าเป็นสมาชิก HCCH และไทยเล็งเห็นถึงความสำคัญจากการเข้าเป็นสมาชิกดังกล่าว พร้อมเน้นย้ำว่า การเข้าเป็นสมาชิก HCCH สอดกล้องกับนโยบายของไทยในการปรับปรุงกฎหมายและกระบวนการยุติธรรมให้ทันสมัย เป็นธรรม และสอดคล้องกับมาตรฐานสากล ซึ่งไทยจะรับคำเชิญดังกล่าวไปพิจารณากับหน่วยงานที่เกี่ยวข้อง อาทิ กระทรวงยุติธรรม กระทรวงการต่างประเทศ และจะแจ้งให้ทราบต่อไป

ที่มา : http://www.thaigov.go.th/news/contents/details/11896