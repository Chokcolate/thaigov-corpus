รัฐบาลไทย-ข่าวทำเนียบรัฐบาล-พม. ชูภูเก็ตเป็นจังหวัดแรก จัดคิกออฟรณรงค์ “สังคมไทย ห่วงใยคนไร้ที่พึ่ง และคนขอทาน”


วันศุกร์ที่ 23 กุมภาพันธ์ 2561
148
พม. ชูภูเก็ตเป็นจังหวัดแรก จัดคิกออฟรณรงค์ “สังคมไทย ห่วงใยคนไร้ที่พึ่ง และคนขอทาน”
พม. ชูภูเก็ตเป็นจังหวัดแรก จัดคิกออฟรณรงค์ “สังคมไทย ห่วงใยคนไร้ที่พึ่ง และคนขอทาน”
วันที่ 22 ก.พ.61 เวลา 17.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการรณรงค์ "สังคมไทย ห่วงใยคนไร้ที่พึ่งและ คนขอทาน” เพื่อประชาสัมพันธ์และรณรงค์ในการสร้างความตระหนักรู้ด้านกฎหมาย และแนวทางการดำเนินงาน คนไร้ที่พึ่งและคนขอทาน ให้กับประชาชนและทุกภาคส่วนมีส่วนร่วมในการแก้ไขปัญหาอย่างยั่งยืน ณ หาดป่าตอง จังหวัดภูเก็ต
รัฐบาลโดย พลเอก ประยุทธ์ จันทร์โอชา นายกรัฐมนตรี ได้ให้ความสำคัญกับการขับเคลื่อนงานจัดระเบียบ คนขอทาน เพื่อป้องกันมิให้เด็ก ผู้พิการ ผู้สูงอายุ หรือผู้ที่มีอาการทางจิต ตกเป็นเหยื่อการค้ามนุษย์ อีกทั้ง เป็นการสร้างภาพลักษณ์ที่ดีของประเทศ กระทรวง พม. โดยกรมพัฒนาสังคมและสวัสดิการ (พส.) มีภารกิจหลัก ในการดำเนินงานด้านการคุ้มครองพิทักษ์สิทธิ และการส่งเสริมศักยภาพตามหลักสิทธิมนุษยชน เพื่อมุ่งหวังให้กลุ่มเป้าหมายมีคุณภาพชีวิตที่ดีด้วยความมั่นคงและปลอดภัย ตามพระราชบัญญัติการคุ้มครองคนไร้ที่พึ่ง พ.ศ.2557 และพระราชบัญญัติควบคุมการขอทาน พ.ศ.2559 ซึ่งในปีงบประมาณ 2561 ได้ดำเนินการจัดระเบียบคนไร้ที่พึ่งและคนขอทานทั่วประเทศ โดยพบจำนวนทั้งสิ้น 318 ราย ประกอบด้วย 1) คนไร้ที่พึ่ง จำนวน 145 ราย แบ่งเป็นชาย 101 ราย และหญิง 44 ราย และ 2) คนขอทาน จำนวน 173 ราย แบ่งเป็น ชาย 117 ราย และหญิง 56 ราย โดยมี คนไทย จำนวน 124 ราย และต่างด้าว จำนวน 49 ราย
ทั้งนี้ กระทรวง พม. โดย พส. ได้กำหนดจัดโครงการรณรงค์ "สังคมไทย ห่วงใยคนไร้ที่พึ่งและคนขอทาน” ภายใต้นโยบาย DSDW CANNON 2018 เพื่อประชาสัมพันธ์และรณรงค์ในการสร้างความรู้ความเข้าใจด้านกฎหมายเกี่ยวกับการคุ้มครองกลุ่มเป้าหมายให้กับประชาชนทั่วไป ตลอดจนชาวต่างชาติ โดยดำเนินการที่จังหวัดภูเก็ต เป็นแห่งแรก เนื่องจากจังหวัดภูเก็ตเป็นจังหวัดท่องเที่ยงที่สำคัญของประเทศและมีสถานที่ท่องเที่ยวที่น่าสนใจ จำนวนมาก โดยเฉพาะทางธรรมชาติและศิลปวัฒนธรรม อีกทั้งมีการผสมผสานศิลปวัฒนธรรมดั้งเดิมและเทคโนโลยีสมัยใหม่ เช่น ภูเก็ตแฟนตาซี และการแสดงเปิดหมวก หรือ Street Performance เป็นต้น ซึ่งสามารถดึงดูด นักท่องเที่ยวทั้งชาวไทยและชาวต่างชาติ และสร้างรายได้ให้แก่จังหวัดภูเก็ตและประเทศไทยจำนวนมาก
การจัดงานครั้งนี้ มีกิจกรรมสำคัญที่น่าสนใจ ได้แก่ 1) การประกาศเจตนารมณ์ "คนภูเก็ต ห่วงใย ใส่ใจ คนไร้ที่พึ่งและคนขอทาน” 2) การเดินรณรงค์เพื่อให้ทุกภาคส่วน รวมทั้งนักท่องเที่ยวชาวไทยและชาวต่างประเทศ มีส่วนร่วมในการแก้ไขปัญหาคนไร้ที่พึ่งและการขอทานอย่างยั่งยืน และเพื่อปรับเปลี่ยนทัศนคติการให้ที่ถูกวิธี โดยเปลี่ยนจากการให้เงิน มาเป็นโอกาสในการให้งานทำแก่กลุ่มเป้าหมาย และ 3) การแสดงจากผู้แสดงความสามารถ สภาเด็กและเยาวชน เป็นต้น ทั้งนี้ สำหรับประชาชนและผู้ที่สนใจ สามารถร่วมบริจาคเงินเข้า "กองทุนเพื่อพัฒนา คนไร้ที่พึ่ง คนขอทาน” ผ่านบัญชีธนาคารกรุงไทย เลขที่บัญชี 721-1-17499-4 ซึ่งเงินบริจาคจะนำไปพัฒนา บำบัดฟื้นฟู สนับสนุนการพัฒนาด้านอาชีพและเป็นทุนประกอบอาชีพแก่คนไร้ที่พึ่ง คนขอทาน ให้มีคุณภาพชีวิตที่ดี มีกำลังใจในการดำรงชีวิตในสังคมได้อย่างมีศักดิ์ศรีและคุณค่าความเป็นมนุษย์ ทั้งนี้ หากพบเห็นคนไร้ที่พึ่งและ คนขอทาน หรือผู้ประสบปัญหาทางสังคม สามารถแจ้งศูนย์ช่วยเหลือสังคม โทรสายด่วน 1300 ตลอด 24 ชั่วโมง

ที่มา : http://www.thaigov.go.th/news/contents/details/10302