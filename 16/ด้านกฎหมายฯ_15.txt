รัฐบาลไทย-ข่าวทำเนียบรัฐบาล-ก.ยุติธรรม หารือแนวทางการขับเคลื่อนเครือข่ายความร่วมมือด้านการป้องกันการทุจริต

วันอังคารที่ 27 กุมภาพันธ์ 2561
ก.ยุติธรรม หารือแนวทางการขับเคลื่อนเครือข่ายความร่วมมือด้านการป้องกันการทุจริต
นายธวัชชัย ไทยเขียว รองปลัดกระทรวงยุติธรรม เป็นประธานการประชุมขับเคลื่อนเครือข่ายความร่วมมือในการป้องกันและปราบปรามการทุจริต ของศูนย์ปฏิบัติการต่อต้านการทุจริต กระทรวงยุติธรรม ประจำปี พ.ศ. ๒๕๖๑ ครั้งที่ ๑/๒๕๖๑
ในวันอังคารที่ ๒๗ กุมภาพันธ์ ๒๕๖๑ เวลา ๐๙.๐๐ น.
ณ ห้องประชุมกระทรวงยุติธรรม ๒ ชั้น ๘
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
นายธวัชชัย ไทยเขียว รองปลัดกระทรวงยุติธรรม
เป็นประธานการประชุมขับเคลื่อนเครือข่ายความร่วมมือในการป้องกันและปราบปรามการทุจริต
ของศูนย์ปฏิบัติการต่อต้านการทุจริต กระทรวงยุติธรรม ประจำปี พ.ศ. ๒๕๖๑ ครั้งที่ ๑/๒๕๖๑
เพื่อกำหนดแนวทางการดำเนินงานของชมรมต่อต้านการทุจริต กระทรวงยุติธรรม
(Anticorruption Ministry of Justice Club : AMJL) ซึ่งเป็นส่วนหนึ่งของการขับเคลื่อนเครือข่ายความร่วมมือ
ในการป้องกันและปราบปรามการทุจริต ให้สอดคล้องตามแผนปฏิบัติการป้องกันและปราบปรามการทุจริต
และประพฤติมิชอบ กระทรวงยุติธรรม พ.ศ. ๒๕๖๐ – ๒๕๖๔
ที่ต้องการสร้างจิตสำนึก ปลูกฝังความสื่อสัตย์สุจริต และเสริมพลังการมีส่วนร่วมแก่ข้าราชการ
รวมถึงผู้ที่เกี่ยวข้องในทุกภาคส่วน เพื่อร่วมกันต่อต้านการทุจริตให้เกิดผลเป็นรูปธรรมต่อไป
สำหรับชมรมต่อต้านการทุจริตฯ จัดตั้งขึ้น เพื่อสร้างเครือข่ายความร่วมมือในการป้องกัน
และปราบปรามการทุจริตระหว่างเจ้าหน้าที่และหน่วยงานของรัฐ ร่วมกันแจ้งเบาะแส
เมื่อพบว่ามีการทุจริตเกิดขึ้น รวมถึงคอยสอดส่องดูแลป้องกันมิให้เกิดการทุจริตขึ้น
ปัจจุบันมีสมาชิก จำนวน ๖๑๙ คน ประกอบด้วย ผู้บริหาร ข้าราชการ
และเจ้าหน้าที่หน่วยงานในสังกัดกระทรวงยุติธรรม และบุคคลภายนอก
ทั้งนี้ เบื้องต้นที่ประชุมได้เห็นชอบแนวทางการขับเคลื่อนเครือข่ายความร่วมมือในการต้านการทุจริตฯ
ในประเด็นต่างๆ อาทิ ๑. ให้ประสานการขอรับสนับสนุนจัดสรรงบประมาณเพื่อดำเนินกิจกรรมจากหน่วยต่างๆ
เช่น สำนักงาน ป.ป.ช. และศูนย์ปฏิบัติการต่อต้านการทุจริต กระทรวงยุติธรรม
๒. ให้จัดตั้งกลุ่มแอปพลิเคชันไลน์ของชมรมต่อต้านการทุจริตฯ โดยเชิญชวนสมาชิกชมรมฯ และข้าราชการใหม่
ที่มีจิตอาสามาช่วยขับเคลื่อนการดำเนินงาน ๓. ให้ร่วมกับศูนย์ปฏิบัติการต่อต้านการทุจริตฯ
จัดกิจกรรมเพื่อเป็นส่วนหนึ่งในการต่อต้านการทุจริตเนื่องในวันทุจริตสากลต่อเนื่องทุกปี
และ ๔. ให้สมาชิกชมรมร่วมกับสำนักงานยุติธรรมจังหวัดจัดกิจกรรม CSR
เพื่อสร้างการรับรู้ และเสริมสร้างภาพลักษณ์ที่ดีแก่องค์กร เป็นต้น

ที่มา : http://www.thaigov.go.th/news/contents/details/10403
