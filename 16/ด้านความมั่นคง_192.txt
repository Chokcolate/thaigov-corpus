รัฐบาลไทย-ข่าวทำเนียบรัฐบาล-รมว.แรงงาน ส่งสาส์นวันสงกรานต์อวยพรผู้ใช้แรงงาน

วันศุกร์ที่ 13 เมษายน 2561
รมว.แรงงาน ส่งสาส์นวันสงกรานต์อวยพรผู้ใช้แรงงาน
พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน ส่งสาส์นวันสงกรานต์ ปี 2561
ถึงผู้ใช้แรงงาน เตรียมความพร้อมในการเดินทางช่วงเทศกาลสงกรานต์พร้อมอวยพรให้เดินทางโดยสวัสดิภาพ
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) กล่าวว่า เนื่องในโอกาสเทศกาลวันสงกรานต์ ปี 2561 ซึ่งเป็นปีใหม่ไทย พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน ได้ส่งสาส์นอวยพรถึงพี่น้องผู้ใช้แรงงาน นายจ้าง เจ้าของสถานประกอบกิจการ พนักงานรัฐวิสาหกิจ และภาคีเครือข่ายต่าง ๆ โดยมีสาระสำคัญดังนี้ “กระทรวงแรงงานมีความห่วงใยพี่น้องผู้ใช้แรงงานในการเดินทางกลับภูมิลำเนาอย่างปลอดภัย จึงได้ขอความร่วมมือนายจ้าง เจ้าของสถานประกอบกิจการ อำนวยความสะดวกแก่ลูกจ้าง โดยพิจารณาให้ลูกจ้างได้หยุดต่อเนื่องในช่วงเทศกาลสงกรานต์ เพื่อให้ผู้ใช้แรงงานหลีกเลี่ยงปัญหาแออัดในการเดินทาง และลดความเสี่ยงต่อการเกิดอุบัติเหตุ สร้างความตระหนักให้กับลูกจ้างถึงความสำคัญในการปฏิบัติตามกฎจราจรอย่างเคร่งครัด”
อธิบดีกสร. กล่าวต่อว่า รัฐมนตรีว่าการกระทรวงแรงงาน ได้เน้นย้ำให้ลูกจ้างได้เตรียมความพร้อม  ของร่างกาย เช่น พักผ่อนให้เพียงพอ และไม่ดื่มสุราของมึนเมาระหว่างขับขี่ยานพาหนะ รวมถึงเตรียมพร้อมเกี่ยวกับเอกสารประจำตัวเพื่อความสะดวกในการเดินทางเข้าออกประเทศ และขออวยพรให้ผู้ใช้แรงงานทุกคนเดินทางกลับภูมิลำเนาโดยสวัสดิภาพ

ที่มา : http://www.thaigov.go.th/news/contents/details/11488
