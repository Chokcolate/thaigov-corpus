รัฐบาลไทย-ข่าวทำเนียบรัฐบาล-คปภ.เร่งให้ความช่วยเหลือด้านประกันภัยกรณีรถทัวร์ประสบอุบัติเหตุมีนักท่องเที่ยวเสียชีวิต-บาดเจ็บในพื้นที่“วังน้ำเขียว”

วันพฤหัสบดีที่ 22 มีนาคม 2561
คปภ.เร่งให้ความช่วยเหลือด้านประกันภัยกรณีรถทัวร์ประสบอุบัติเหตุมีนักท่องเที่ยวเสียชีวิต-บาดเจ็บในพื้นที่“วังน้ำเขียว”
• ลงพื้นที่บูรณาการความช่วยเหลืออย่างเต็มที่พร้อมสั่งการให้เร่งจ่ายค่าสินไหมทดแทน
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า จากกรณีเมื่อวันที่ 21 มีนาคม 2561 รถทัวร์นักท่องเที่ยวหมายเลขทะเบียน 30-0161 กาฬสินธุ์ เสียหลักข้ามเกาะกลางถนนชนแผงค้าและต้นไม้ริมทาง และพลิกคว่ำ บริเวณทางหลวงหมายเลข 304 (กบินทร์บุรี-ปักธงชัย) บริเวณโค้งมะกรูดหวาน ช่วง กม. 240-241 บ้านห้วยน้ำเค็ม ตำบลอุดมทรัพย์ อำเภอวังน้ำเขียว จังหวัดนครราชสีมา เป็นเหตุให้มีมีผู้เสียชีวิต 18 ราย และผู้บาดเจ็บกว่า 30 ราย นั้นฃ
จากการติดตามและบูรณาการทำงานอย่างใกล้ชิดของสำนักงาน คปภ. ส่วนกลาง สำนักงาน คปภ. ภาค 4 สำนักงาน คปภ. จังหวัดนครราชสีมา และสำนักงาน คปภ. จังหวัดกาฬสินธุ์ รวมทั้งข้อมูลจากระบบอิเล็กทรอนิกส์เพื่อรายงานข้อมูลการเกิดอุบัติเหตุรายใหญ่ ในรูปแบบของ Platform ซึ่งสำนักงาน คปภ.จังหวัดนครราชสีมาและ จังหวัดกาฬสินธุ์ ได้ประสานงานและบูรณาการการทำงานให้ความช่วยเหลือด้านประกันภัยอย่างเร่งด่วนร่วมกับหน่วยงานที่เกี่ยวข้องในพื้นที่และบริษัทประกันภัย เพื่ออำนวยความสะดวกกับผู้ประสบอุบัติเหตุอย่างทันท่วงที โดยพบว่ารถทัวร์คันดังกล่าวมีการทำประกันภัยรถภาคบังคับ (พ.ร.บ.) ไว้กับ บริษัท อาคเนย์ ประกันภัย จำกัด (มหาชน) กรมธรรม์ประกันภัยเลขที่ NCMI0000351359 เริ่มคุ้มครองเมื่อวันที่ 30 มิถุนายน 2560 และสิ้นสุดความคุ้มครองวันที่ 30 มิถุนายน 2561 ซึ่งการประกันภัยรถภาคบังคับ (พ.ร.บ.) เป็นการประกันภัยพื้นฐานที่กฎหมายกำหนดให้ผู้ใช้รถทุกคันต้องทำประกันภัยเพื่อคุ้มครองผู้ได้รับอันตรายต่อชีวิต ร่างกาย หรืออนามัย โดยกรณีบาดเจ็บจะได้รับค่ารักษาพยาบาลตามที่จ่ายจริงแต่ไม่เกิน 80,000 บาทต่อคน กรณีเสียชีวิต/ทุพพลภาพถาวรจะได้รับค่าสินไหมทดแทน 300,000 บาทต่อคน และกรณีสูญเสียอวัยวะ 200,000-300,000 บาท กรณีเข้ารักษาตัวในโรงพยาบาลในฐานะคนไข้ใน จะได้รับค่าชดเชยวันละ 200 บาท ไม่เกิน 20 วัน รวมแล้วสูงสุดไม่เกิน 304,000 บาท
นอกจากนี้รถคันดังกล่าวได้มีการทำประกันภัยรถภาคสมัครใจ (ประเภท 1) ไว้กับ บริษัท อาคเนย์ ประกันภัย จำกัด (มหาชน) ด้วยเช่นกัน ตามกรมธรรม์ประกันภัยเลขที่ NVMI0000296805 เริ่มคุ้มครองเมื่อวันที่ 1 ตุลาคม 2560 และสิ้นสุดความคุ้มครองวันที่ 30 มิถุนายน 2561 ซึ่งกรมธรรม์ฉบับนี้ ให้ความคุ้มครองความรับผิดความเสียหายต่อชีวิต ร่างกาย หรืออนามัย ของบุคคลภายนอก เป็นจำนวนเงิน 300,000 บาทต่อคน และ 10,000,000 บาท/ครั้ง คุ้มครองความเสียหายต่อทรัพย์สินไม่เกิน 600,000 บาท/ครั้ง และมีความคุ้มครองจากการประกันภัยอุบัติเหตุส่วนบุคคล (PA) ให้ความคุ้มครองต่อกรณีเสียชีวิต สูญเสียอวัยวะ และทุพพลภาพถาวร ของผู้ขับขี่ 50,000 บาท และผู้โดยสาร 39 คนๆคนละ 50,000 บาทต่อคน และค่ารักษาพยาบาลอีกจำนวน 50,000 บาท
“จากการเกิดอุบัติเหตุในครั้งนี้ผมได้สั่งการให้ สำนักงาน คปภ.ในพื้นที่จังหวัดนครราชสีมา สำนักงานคปภ.จังหวัดกาฬสินธ์และจังหวัดที่เกี่ยวข้อง รวมถึงสำนักงาน คปภ.ภาค 4 ลงพื้นที่ติดตามให้ความช่วยเหลือด้านประกันภัยกับผู้ประสบอุบัติเหตุอย่างใกล้ชิด ซึ่งล่าสุดเมื่อเวลา 9.00 น. ของวันที่ 22 มีนาคม 2561 ผมได้รับรายงานจากสำนักงานคปภ.จังหวัดกาฬสินธุ์ ว่าได้เข้าร่วมประชุมหารือกับท่านผู้ว่าราชการจังหวัดกาฬสินธุ์และหน่วยงานที่เกี่ยวข้องเพื่อเตรียมการช่วยเหลือและอำนวยความสะดวกเรื่องเอกสารประกอบการจ่ายค่าสินไหมทดแทนแล้ว เนื่องจากรถคันที่ประสบอุบัติเหตุเป็นรถที่จดทะเบียนในจังหวัดกาฬสินธุ์และมีผู้ประสบเหตุที่มีภูมิลำเนาอยู่ในพื้นที่จังหวัดกาฬสินธุ์เป็นส่วนใหญ่อีกด้วย”
สำนักงาน คปภ. ขอแสดงความเสียใจอย่างยิ่งกับครอบครัวผู้เสียชีวิต และผู้ที่ได้รับบาดเจ็บในครั้งนี้ และเพื่อเป็นการใช้ระบบประกันภัยช่วยบรรเทาความเดือดร้อนของผู้ประสบอุบัติเหตุ จึงได้สั่งการให้สำนักงาน คปภ. จังหวัดนคราชสีมาและสายคุ้มครองสิทธิประโยชน์ของสำนักงาน คปภ. ประสานบริษัทประกันภัย เพื่อให้เร่งจ่ายค่าสินไหมทดแทนโดยเร็ว พร้อมทั้งได้สั่งการให้ตรวจสอบข้อมูลเพิ่มเติมด้วยว่าผู้ประสบภัยได้มีการทำประกันชีวิตหรืออุบัติเหตุส่วนบุคคลอื่นไว้ด้วยหรือไม่ ซึ่งหากพบว่าได้มีการทำประกันภัยไว้ สำนักงาน คปภ. จะประสานงานให้บริษัทประกันภัย ที่เกี่ยวข้องเร่งให้ความช่วยเหลือและเยียวยาผู้ได้รับบาดเจ็บต่อไป
“อุบัติเหตุนั้นสามารถเกิดขึ้นได้ทุกเวลาและทุกสถานที่ ถึงแม้ว่าจะมีความระมัดระวังในระดับหนึ่งแล้วก็ตาม ดังนั้น ฝากเตือนประชาชนให้ความสำคัญในเรื่องของการทำประกันภัยเพื่อช่วยบริหารความเสี่ยง ซึ่งสำนักงาน คปภ. จะช่วยอำนวยความสะดวกด้านการประกันภัยและประสานงานการคุ้มครองสิทธิประโยชน์ให้กับประชาชนและผู้เอาประกันภัยอย่างเต็มที่ หากต้องการสอบถามข้อมูลเพิ่มเติมเกี่ยวกับการประกันภัยสามารถติดต่อมาที่สายด่วน คปภ. 1186” เลขาธิการกล่าวในตอนท้าย

ที่มา : http://www.thaigov.go.th/news/contents/details/10966
