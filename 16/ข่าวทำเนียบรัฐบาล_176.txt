รัฐบาลไทย-ข่าวทำเนียบรัฐบาล-นายกรัฐมนตรีร่วมการประชุมสุดยอดผู้นำแผนงานความร่วมมือทางเศรษฐกิจในอนุภูมิภาคลุ่มน้ำโขง ครั้งที่ 6

วันพฤหัสบดีที่ 29 มีนาคม 2561
นายกรัฐมนตรีร่วมการประชุมสุดยอดผู้นำแผนงานความร่วมมือทางเศรษฐกิจในอนุภูมิภาคลุ่มน้ำโขง ครั้งที่ 6
นายกรัฐมนตรีร่วมการประชุมสุดยอดผู้นำแผนงานความร่วมมือทางเศรษฐกิจในอนุภูมิภาคลุ่มน้ำโขง ครั้งที่ 6
วันนี้ (วันพฤหัสบดีที่ 29 มีนาคม 2561) ณ ทำเนียบรัฐบาล  พลโท วีรชน สุคนธปฏิภาค รองโฆษกประจำสำนักนายกรัฐมนตรี เปิดเผยแก่สื่อมวลชนเกี่ยวกับภารกิจด้านต่างประเทศของนายกรัฐมนตรี ว่า พลเอก ประยุทธ์ จันทร์โอชา นายกรัฐมนตรี จะเข้าร่วมการประชุมสุดยอดผู้นำแผนงานความร่วมมือทางเศรษฐกิจในอนุภูมิภาคลุ่มน้ำโขง ครั้งที่ 6 (6th GMS Summit) ระหว่างวันที่ 30-31 มีนาคม 2561 ณ กรุงฮานอย สาธารณรัฐสังคมนิยมเวียดนาม โดยมีรายละเอียด ดังนี้
รองโฆษกประจำสำนักนายกรัฐมนตรี กล่าวถึงสาระสำคัญของโครงการความร่วมมือทางเศรษฐกิจของอนุภูมิภาคลุ่มน้ำโขงว่า ประกอบด้วย 6 ประเทศสมาชิก ได้แก่ กัมพูชา สาธารณรัฐประชาชนจีน สาธารณรัฐประชาธิปไตยประชาชนลาว เมียนมา ไทย และสาธารณรัฐสังคมนิยมเวียดนาม ซึ่งโครงการของ GMS เน้นการพัฒนาด้านเศรษฐกิจและสังคมใน 10 สาขาการพัฒนา อาทิ สาขา คมนาคม สาขาพลังงาน สาขาการเกษตร โดยจะเน้นที่การบริหารจัดการน้ำ การใช้ทรัพยากรน้ำจากลุ่มน้ำโขง เพื่อให้ทุกประเทศได้ใช้น้ำ ในด้านต่างๆ ทั้งการเกษตร ด้านพลังงาน ได้อย่างยั่งยืน และมีประสิทธิภาพสูงสุด
เอกสารผลลัพธ์สำคัญในการประชุมฯ ครั้งนี้ ได้แก่ แผนปฏิบัติการฮานอย (Hanoi Action Plan) ปี 2561 – 2565 ซึ่งเป็นกรอบ และแนวทางการดำเนินงานของแผนงาน GMS ในระยะ 5 ปี ข้างหน้า  และแผนงาน / โครงการภายใต้กรอบการลงทุนของภูมิภาคปี 2565 (Regional Investment Framework : RIF 2022)
สำหรับการประชุม ฯ ครั้งนี้  ไทยคาดหวังที่จะแสดงบทบาทผู้นำ โดยนายกรัฐมนตรีจะได้นำเสนอแนวปฏิบัติเป็นเลิศ (best practice) ของประเทศไทยในการดำเนินนโยบายด้านสังคม และเศรษฐกิจ นำเสนอประสบการณ์ของไทยในการเพิ่มมูลค่าสินค้าเกษตรกรรม สร้างสมดุลการใช้น้ำตามหลักการสากล ตลอดจนมุ่งหวังที่จะสร้างความเข้มแข็งในประชาคมอนุภูมิภาค ไม่ทิ้งใครไว้ข้างหลังตามนโยบายของนายกรัฐมนตรี  ซึ่งในการเดินทางเพื่อเข้าร่วมการประชุมครั้งนี้ นายกรัฐมนตรีจะการหารือทวิภาคีกับนายเหวียน ซวน ฟุก นายกรัฐมนตรีสาธารณรัฐสังคมนิยมเวียดนาม และนายทองลุน สีสุลิด นายกรัฐมนตรีสาธารณรัฐประชาธิปไตยประชาชนลาว ด้วย
กำหนดการและภารกิจของนายกรัฐมนตรี มีดังนี้
วันศุกร์ที่ 30 มีนาคม 2561 เวลา 12.30 น. นายกรัฐมนตรีเดินทางออกจากท่าอากาศยานทหาร 2 (กองบิน 6) กองทัพอากาศ ไปยังกรุงฮานอย สาธารณรัฐสังคมนิยมเวียดนาม และจะเดินทางถึงท่าอากาศยานนานาชาตินอย บาย (Noi Bai International Airport) ในเวลา 14.30 น. กรุงฮานอย ตามเวลาท้องถิ่นในวันเดียวกัน (เวลาที่กรุงฮานอยเท่ากับเวลาที่กรุงเทพฯ) โดยนายกรัฐมนตรีจะหารือทวิภาคีกับนายเหวียน ซวน ฟุก (H.E. Mr. Nguyen Xuan Phuc) นายกรัฐมนตรีสาธารณรัฐสังคมนิยมเวียดนาม ซึ่งภายหลังเสร็จสิ้นการหารือทวิภาคี นายกรัฐมนตรีและนายกรัฐมนตรีสาธารณรัฐสังคมนิยมเวียดนามจะร่วมเป็นสักขีพยานในพิธีมอบใบอนุญาตการลงทุนในโครงการ อมตะ ซิตี้ ฮาลอง (Amata City Halong) หลังจากนั้น นายกรัฐมนตรีจะหารือทวิภาคีกับนายทองลุน สีสุลิด นายกรัฐมนตรีสาธารณรัฐประชาธิปไตยประชาชนลาว ในเวลา 17.00 น. นายกรัฐมนตรีจะเข้าร่วมการประชุมระดับผู้นำภาคธุรกิจแผนงานความร่วมมือทางเศรษฐกิจในอนุภูมิภาคลุ่มแม่น้ำโขง 6 ประเทศ (GMS Business Summit) และกล่าวถ้อยแถลงในหัวข้อ “ค้นหาปัจจัยใหม่เพื่อขับเคลื่อนการขยายตัวทางเศรษฐกิจ” (In Search for New Drivers of Economic Growth)
วันเสาร์ที่ 31 มีนาคม 2561 เวลา 8.45 น. นายกรัฐมนตรีเข้าร่วมการประชุมอย่างไม่เป็นทางการ (Retreat) และกล่าวถ้อยแถลงในหัวข้อ “ปัจจัยสำคัญของแผนงานความร่วมมือทางเศรษฐกิจในอนุภูมิภาคลุ่มแม่น้ำโขง 6 ประเทศ ในอันที่จะเพิ่มพูนประโยชน์จากผลสำเร็จที่ผ่านมา และการประสบความสำเร็จท่ามกลางภูมิทัศน์การพัฒนาของโลกที่เปลี่ยนแปลง” (Critical factors for GMS Cooperation to leverage on the Past Achievement and Succeed in a Changing Global Development Landscape)  ณ ศูนย์การประชุมแห่งชาติเวียดนาม กรุงฮานอย เวลา 10.25 น. นายกรัฐมนตรีจะเข้าร่วมการประชุมเต็มคณะ (Plenary) ของการประชุมสุดยอดผู้นำแผนงานความร่วมมือทางเศรษฐกิจในอนุภูมิภาคลุ่มแม่น้ำโขง 6 ประเทศ ครั้งที่ 6 และกล่าวถ้อยแถลงในหัวข้อ “การใช้ประโยชน์ของความร่วมมือและการพัฒนาอย่างยั่งยืนเพื่อบูรณาการให้เกิดความมั่งคั่งร่วมกันในรอบ 25 ปีที่ผ่านมา” (Leveraging on 25 Years of Cooperation, and Building a Sustainable, Integrated, and Prosperous GMS) ณ ศูนย์การประชุมแห่งชาติเวียดนาม กรุงฮานอย  เวลา 14.00 น. นายกรัฐมนตรีและภริยา จะออกเดินทางจากท่าอากาศยานนานาชาตินอย บาย กรุงฮานอย โดยเดินทางถึงท่าอากาศยานทหาร 2 (กองบิน 6) กรุงเทพฯ ในเวลา 16.00 น. ในวันเดียวกัน

ที่มา : http://www.thaigov.go.th/news/contents/details/11190
