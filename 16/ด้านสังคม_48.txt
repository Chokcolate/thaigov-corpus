รัฐบาลไทย-ข่าวทำเนียบรัฐบาล-พม. ชื่นชมหญิงพิการสู้ชีวิต รับจ้างแต่งหน้าในงานพิธีต่างๆ เพื่อหารายได้เลี้ยงดูครอบครัว ที่ จ.นราธิวาส พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม

วันอังคารที่ 6 มีนาคม 2561
พม. ชื่นชมหญิงพิการสู้ชีวิต รับจ้างแต่งหน้าในงานพิธีต่างๆ เพื่อหารายได้เลี้ยงดูครอบครัว ที่ จ.นราธิวาส พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม
พม. ชื่นชมหญิงพิการสู้ชีวิต รับจ้างแต่งหน้าในงานพิธีต่างๆ เพื่อหารายได้เลี้ยงดูครอบครัว ที่ จ.นราธิวาส พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.บุรีรัมย์ และนครปฐม
วันนี้ (6 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 43/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงสาวรายหนึ่งพิการแขนด้วนทั้ง 2 ข้าง แต่สู้ชีวิต มีความมุ่งมั่นและฝึกฝนแต่งหน้าจนชำนาญ และรับจ้างแต่งหน้าในงานพิธีต่างๆ เพื่อหารายได้เลี้ยงดูตนเองและครอบครัว ที่จังหวัดนราธิวาส นั้น ขอชื่นชมหญิงสาวคนดังกล่าวที่มีจิตใจที่เข้มแข็ง มีความมุมานะอดทน และขยันหมั่นเพียร ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต ด้วยการประกอบอาชีพที่สุจริต เพื่อหารายได้เลี้ยงดูตนเองและจุนเจือครอบครัว นับว่าน่ายกย่องเป็นแบบอย่างที่ดีของคนพิการที่สู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดนราธิวาส (พมจ.นราธิวาส) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ให้ความช่วยเหลือและคำแนะนำปรึกษาในเรื่องสวัสดิการสังคมเพื่อขอรับสิทธิตามความเหมาะสม รวมทั้งส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
อีกกรณีชายชราวัย 61 ปี ประสบอุบัติเหตุถูกตัดขาทั้ง 2 ข้าง กลายเป็นคนพิการ และป่วยหลายโรครุมเร้า อาศัยอยู่กับภรรยาที่ต้องอยู่ดูแลอย่างใกล้ชิด ทั้ง 2 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน ที่จังหวัดบุรีรัมย์ และกรณีหญิงวัย 56 ปี ป่วยเป็นโรคน้ำท่วมสมอง พูดไม่ได้ นอนป่วยติดเตียง ช่วยเหลือตัวเองไม่ได้ อาศัยอยู่กับลูกชายวัย 24 ปี ที่ต้องลาออกจากงาน เพื่อมาอยู่ดูแลผู้เป็นแม่อย่างใกล้ชิด มีเพียงผู้เป็นสามีที่ต้องทำงานหารายได้จุนเจือครอบครัวเพียงคนเดียว ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดนครปฐม นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.บุรีรัมย์ และ พมจ.นครปฐม พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผั้ป่วยทั้งหมดอย่างต่อเนื่อง ในระยะยาว และการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะเหมาะสมกับคนพิการ รวมทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำ แก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 11 ขวบ ป่วยพิการทางสมองตั้งแต่เกิด พ่อแม่ทอดทิ้งไป ที่จังหวัดปทุมธานี นั้น ทางทีม One Home ลงพื้นที่มอบเครื่องอุปโภคบริโภค พร้อมมอบเงินสงเคราะห์เด็กในครอบครัว พร้อมให้คำปรึกษาแนะนำเรื่องการดูแลเด็ก และวางแผนให้ความช่วยเหลือในระยะยาว และ 2) กรณีหญิงชราวัย 70 ปี อาศัยอยู่กับสามีพิการวัย 75 ปี ครอบครัวมีฐานะยากจน นั้น ทางทีม One Home ได้ลงพื้นที่เยี่ยมบ้าน พร้อมมอบมอบเครื่องอุปโภคบริโภค เงินสงเคราะห์และฟื้นฟูสมรรถภาพคนพิการ อีกทั้งประสานหน่วยงานที่เกี่ยวข้องดำเนินการซ่อมแซมบ้าน และให้การช่วยเหลือในส่วนที่เกี่ยวข้องต่อไป

ที่มา : http://www.thaigov.go.th/news/contents/details/10549
