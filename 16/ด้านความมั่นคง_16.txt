รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับการเยี่ยมคำนับของ เอกอัครราชทูตสาธารณรัฐประชาธิปไตยประชาชนลาวประจำประเทศไทย 


วันพฤหัสบดีที่ 22 กุมภาพันธ์ 2561
137
รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับการเยี่ยมคำนับของ เอกอัครราชทูตสาธารณรัฐประชาธิปไตยประชาชนลาวประจำประเทศไทย
รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับการเยี่ยมคำนับของ เอกอัครราชทูตสาธารณรัฐประชาธิปไตยประชาชนลาวประจำประเทศไทย
เมื่อ 22 ก.พ.61  พล.อ.ประวิตร วงษ์สุวรรณ รอง นรม. และ รมว.กห. ได้ให้การต้อนรับการเข้าเยี่ยมคำนับและแนะนำตัวในโอกาสเข้ารับตำแหน่งของ นาย Seng Soukhathivong (แสง  สุขะทิวง) ออท.สาธารณรัฐประชาธิปไตยประชาชนลาว ประจำประเทศไทย  ณ ศาลาว่าการกลาโหม
นาย แสง สุขะทิวง ได้กล่าวถึง ความสัมพันธ์ของทั้งสองประเทศปัจจุบัน ที่อยู่ในระดับดีมาก บนพื้นฐานภาษา วัฒนธรรม และการดำรงชีวิตที่คล้ายกัน  ซึ่งเป็นประโยชน์ต่อการส่งเสริมความร่วมมือกันมากขึ้นในทุกด้าน  พร้อมทั้งกล่าวชื่นชม ประสบการณ์และความตั้งใจจริงของ พล.อ.ประวิตรฯ ในการทำงานที่ผ่านมา ที่มีส่วนสำคัญช่วยส่งเสริมความสัมพันธ์ไทย-ลาว ให้กระชับแน่นแฟ้นมากขึ้น  ส่งผลให้กลไกความร่วมมือชายแดนด้านต่างๆ สามารถทำงานร่วมกันด้วยดี ทั้งด้านความมั่นคง การค้าขายและการไปมาหาสู่กัน พร้อมทั้งยืนยันที่จะทำหน้าที่สานต่อขยายความร่วมมือบนผลประโยชน์ร่วมกันในทุกด้าน
พล.อ.ประวิตรฯ ได้แสดงความขอบคุณ ออท.สปป.ลาว ถึงความตั้งใจจริง ในการทำหน้าที่ส่งเสริมความสัมพันธ์ของทั้งสองประเทศ  และกล่าวว่า รัฐบาลไทยพร้อมให้ความร่วมมือกับรัฐบาลลาวในการแก้ปัญหาทุกเรื่อง  โดยเฉพาะปัญหายาเสพติด ที่มีความจำเป็นต้องให้ความร่วมมือกันใกล้ชิดมากขึ้น เพื่อหยุดเส้นทางลำเลียงที่ใช้ลาวเป็นเส้นทางผ่านเข้าประเทศไทย  ซึ่งปัจจุบันสามารถจับกุมได้ปริมาณมากขึ้น ทั้งพื้นที่ชั้นในและตามลำน้ำโขง
พร้อมทั้งยืนยันว่า กองทัพไทย พร้อมที่จะร่วมมือกับกองทัพลาว ในการดำเนินโครงการ ด้านพัฒนาพื้นที่ชายแดนตามแนวปรัชญาเศรษฐกิจพอเพียง เพื่อส่งเสริมการพัฒนาคุณภาพชีวิตของประชาชนทั้งสองประเทศและเสริมสร้างความสงบบริเวณชายแดนร่วมกัน

ที่มา : http://www.thaigov.go.th/news/contents/details/10270