รัฐบาลไทย-ข่าวทำเนียบรัฐบาล-นายกรัฐมนตรีเป็นประธานสักขีพยาน มอบสมุดประจำตัวผู้ได้รับการคัดเลือกให้ทำกินในชุมชน โครงการจัดที่ดินทำกินให้ชุมชนฯ แก่ผู้แทนประชาชน -มอบสิ่งของช่วยเหลือผู้ประสบวาตภัย จ.หนองบัวลำภู


วันพฤหัสบดีที่ 22 มีนาคม 2561
337
พิมพ์
นายกรัฐมนตรีเป็นประธานสักขีพยาน มอบสมุดประจำตัวผู้ได้รับการคัดเลือกให้ทำกินในชุมชน โครงการจัดที่ดินทำกินให้ชุมชนฯ แก่ผู้แทนประชาชน -มอบสิ่งของช่วยเหลือผู้ประสบวาตภัย จ.หนองบัวลำภู
นรม.เป็นประธานสักขีพยานมอบสมุดประจำตัวผู้ได้รับการคัดเลือกให้ทำกินในชุมชน โครงการจัดที่ดินทำกินให้ชุมชนตามนโยบายของรัฐบาลแก่ผู้แทนประชาชน-มอบสิ่งของช่วยเหลือผู้ประสบวาตภัย จ.หนองบัวลำภู ขอทุกฝ่ายร่วมมือทำงานสร้างความเข้มแข็งในภูมิภาค-กลุ่มจังหวัด
วันนี้ (22 มีนาคม 2561) เวลา 10.00 น. ณ กลุ่มวิสาหกิจชุมชนปลูกผักอินทรีย์ โพธิ์ศรีสำราญ ตำบลหัวนา อำเภอเมือง จังหวัดหนองบัวลำภู พลเอก ประยุทธ์ จันทร์โอชา นายกรัฐมนตรี เป็นประธานสักขีพยานมอบสมุดประจำตัวผู้ได้รับการคัดเลือกให้ทำกินในชุมชนโครงการจัดที่ดินทำกินให้ชุมชน (คทช.) ตามนโยบายของรัฐบาลให้แก่ผู้แทนประชาชน โดยมี พลอากาศเอก ประจิน จั่นตอง รองนายกรัฐมนตรี พลเอก ฉัตรชัย สาริกัลยะ รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายกฤษฎา บุญราช รัฐมนตรีว่าการกระทรวงเกษตรและสหกรณ์ นายศิริ จิระพงษ์พันธ์ รัฐมนตรีว่าการกระทรวงพลังงาน นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ นายปิยะสกล สกลสัตยาทร รัฐมนตรีว่าการกระทรวงสาธารณสุข และนายกอบศักดิ์ ภูตระกูล รัฐมนตรีประจำสำนักนายกรัฐมนตรี ร่วมพิธี
ทั้งนี้ คณะอนุกรรมการจัดหาที่ดิน ได้พิจารณาให้ความเห็นชอบนำพื้นที่ป่าสงวนแห่งชาติ “ป่าห้วยส้มและป่าภูผาแดง” ในท้องที่ตำบลนากอก และตำบลโนนสะอาด อำเภอศรีบุญเรือง จังหวัดหนองบัวลำภู เนื้อที่ประมาณ  1,512 – 0 - 93 ไร่  จำนวน 309 แปลง ให้จังหวัดหนองบัวลำภูไปดำเนินการจัดที่ดินทำกินให้ชุมชนตามนโยบายรัฐบาล และ คทช. ให้กับราษฎรจำนวน 250 ราย เพื่อเข้าไปทำประโยชน์ในพื้นที่ ประกอบด้วยการสร้างที่อยู่อาศัย และทำการเกษตร โดยส่วนใหญ่จะปลูกยางพารา มันสำปะหลัง และอ้อย
จากนั้น นายกรัฐมนตรีมอบสิ่งของช่วยเหลือผู้ประสบวาตภัยจังหวัดหนองบัวลำภู ซึ่งในปี พ.ศ. 2561 จังหวัดหนองบัวลำภู เกิดวาตภัยทั้งหมด 12 ครั้ง มีราษฎรที่ประสบภัย จำนวน 491 คน มีพื้นที่ประสบภัยและได้รับความเสียหาย ได้แก่ อาคารสิ่งก่อสร้าง บ้านพักอาศัยเสียหายบางส่วน 251 หลัง และเสียหายหนัก 71 หลัง ยุ้งข้าว 20 หลัง สถานที่ราชการ 3 แห่ง วัด 2 หลัง
โอกาสนี้ นายกรัฐมนตรีได้กล่าวพบปะกับประชาชนที่มาให้การต้อนรับตอนหนึ่งว่า ดีใจที่ได้มาเห็นรอยยิ้ม และเสียงหัวเราะที่มีความสุขจากประชาชน ถึงแม้จะเป็นจังหวัดที่มีรายได้น้อยที่สุดของประเทศ พร้อมกล่าวขอโทษประชาชนที่ได้รับผลกระทบจากการเตรียมพื้นที่ของส่วนราชการ ซึ่งนายกรัฐมนตรีไม่ต้องการสร้างความเดือดร้อน และสร้างภาระในการเตรียมการต้อนรับ ไม่ว่าจะอยู่ภาคไหน อำเภอไหน ทุกคนล้วนเป็นคนไทยด้วยกันทั้งสิ้น ต้องรัก สามัคคี จะแบ่งแยกกันไม่ได้
นายกรัฐมนตรีกล่าวต่อไปว่า รัฐบาลจะพยายามทำให้ดีที่สุด เพื่อแก้ไขปัญหาความยากจน ทั้งนี้ ส่วนราชการและประชาชนต้องร่วมมือกับรัฐบาล ลดความหวาดระแวง ไว้เนื้อเชื่อใจและให้เกียรติซึ่งกันและกัน ต้องร่วมกันทำงานแบบบูรณาการ สร้างความเข้มแข็งในภูมิภาค และกลุ่มจังหวัด พร้อมค้นหาขีดความสามารถ และพัฒนาต่อไปให้เกิดความยั่งยืน มีความเข้มแข็งด้วยตนเอง  โดยรัฐบาลต้องการดูแลประชาชนทั้งประเทศ ซึ่งต้องใช้งบประมาณจากภาษีที่จัดเก็บได้ โดยเฉพาะผู้มีรายได้น้อยต้องดูแลมากกว่าคนอื่น ๆ ทั้งนี้ ทุกคนต้องช่วยกัน อย่ารอให้รัฐบาลช่วยฝ่ายเดียว ต้องเรียนรู้ และเปลี่ยนแปลงพฤติกรรมให้สอดคล้องกับสถานการณ์ในปัจจุบัน นำนวัตกรรมเข้ามาประยุกต์ใช้ คิดใหม่ทำใหม่ให้มีคุณค่า สร้างความแตกต่าง พร้อมกับสร้างเรื่องราวที่น่าสนใจ ให้เชื่อมโยงไปสู่การท่องเที่ยวเชิงชุมชน ชูนวัฒนธรรมท้องถิ่นเป็นจุดขาย ส่วนเรื่องการผลิตสินค้าเกษตร ต้องส่งเสริมผลิตสินค้าเกษตรอินทรีย์ ที่คำนึงถึงความต้องการและช่องทางการตลาดเป็นหลัก เพื่อแก้ไขปัญหาราคาสินค้าตกต่ำ รวมถึงการรวมกลุ่มเกษตรแปลงใหญ่ ปลูกพืชให้เหมาะสมกับพื้นที่ และปริมาณน้ำ
นายกรัฐมนตรีกล่าวต่อไปว่า ขอฝากถึงลูกหลานที่ไปทำงานกรุงเทพมหานคร ให้กลับมาทำการเกษตรในชุมชน อย่าทิ้งให้พ่อแม่ทำการเกษตรอยู่คนเดียว ในช่วงเทศกาลเวลากลับภูมิลำเนา ต้องซื้อของฝากและนำเงินมาให้พ่อแม่ ไม่ใช่กลับมาแล้วขอเงินพ่อแม่กลับไป พร้อมทั้งฝากให้เรียนสายอาชีพ เน้นเรียนจบมามีงานทำ สามารถเลี้ยงดูครอบครัว และรบกวนพ่อแม่ให้น้อยที่สุด
ในตอนท้าย นายกรัฐมนตรีกล่าวว่า ต้องการให้จังหวัดหนองบัวลำภูเป็นจังหวัดที่ครอบครัวมีความสุข รักกันให้มาก ๆ มีความซื่อสัตย์ต่อกัน อย่าให้การเมืองมาสร้างความแตกแยก ขอให้ทุกคนดูแลสุขภาพให้แข็งแรง และเนื่องในโอกาสวันคล้ายวันเกิดที่ผ่านมา ขอให้ทุกคนร่วมมือร่วมใจ เลิกทะเลาะ เลิกเกลียดกันเป็นของขวัญวันเกิดให้กับตัวเอง  และในโอกาสใกล้ช่วงเทศกาลสงกรานต์ขอให้ทุกคนระมัดระวังเรื่องความปลอดภัย เมาไม่ขับ ช่วยดูแลซึ่งกันและกันให้มีความปลอดภัย พร้อมกับขอคำมั่นสัญญาจากผู้นำท้องถิ่น ให้ช่วยกันเปลี่ยนแปลงประเทศ สัญญาว่าจะไม่ทิ้งกัน และจะไม่ทำให้ประเทศกลับไปเหมือนเดิม
----------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10957