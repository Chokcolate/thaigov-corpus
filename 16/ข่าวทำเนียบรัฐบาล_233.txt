รัฐบาลไทย-ข่าวทำเนียบรัฐบาล-นายกฯ ชื่นชมหลายพื้นที่รณรงค์สงกรานต์วิถีไทย แนะแต่งกายชุดประจำถิ่นเล่นน้ำร่วมประเพณี 


วันศุกร์ที่ 13 เมษายน 2561
354
พิมพ์
นายกฯ ชื่นชมหลายพื้นที่รณรงค์สงกรานต์วิถีไทย แนะแต่งกายชุดประจำถิ่นเล่นน้ำร่วมประเพณี
นายกรัฐมนตรี ชื่นชมหลายพื้นที่รณรงค์สงกรานต์วิถีไทย แนะแต่งกายชุดประจำถิ่นเล่นน้ำร่วมประเพณี พร้อมใช้น้ำอย่างรู้คุณค่า ดูแลตัวเองให้ปลอดภัย
วันนี้ (13 เม.ย.61) พลเอก ประยุทธ์ จันทร์โอชา นายกรัฐมนตรี อยากเห็นคนไทยเล่นน้ำสงกรานต์อย่างสร้างสรรค์ ด้วยการสืบสานคุณค่าประเพณีที่งดงามตามแนวทาง "สงกรานต์วิถีไทย ใช้น้ำคุ้มค่า ชีวาปลอดภ้ย" โดยแสดงความชื่นชมที่หลายพื้นที่ได้รณรงค์ให้มีการแต่งกายชุดไทยออกไปเล่นน้ำ ซึ่งนอกจากจะดูสวยงาม สะท้อนถึงเอกลักษณ์ความเป็นไทยแล้ว ยังช่วยเพิ่มความปลอดภัย เพราะเป็นการแต่งกายที่ไม่ล่อแหลมหรือโป๊
"นายกฯ แนะให้ประชาชนนำวัฒนธรรมหรือการแต่งกายประจำถิ่น ทั้งภาคเหนือ กลาง อีสาน ใต้ มาประยุกต์ใช้กับการแต่งกายเพื่อเล่นน้ำหรือร่วมประเพณีสงกรานต์ และจัดกิจกรรมฉลองปีใหม่แบบไทยถิ่น ให้พี่น้องคนไทยภาคอื่นได้เรียนรู้วิถีชีวิตและอัตลักษณ์ของแต่ละภาค ถือเป็นมิติใหม่ของเทศกาลสงกรานต์ในประเทศไทย"
สำหรับตัวอย่างรูปแบบกิจกรรมที่แสดงถึงวิถีปฏิบัติแบบไทย เช่น การสรงน้ำพระ ทำบุญตักบาตร ฟังเทศน์ ปฏิบัติธรรม รดน้ำขอพรผู้ใหญ่ แสดงความกตัญญูต่อผู้มีพระคุณ เอื้ออาทรต่อญาติมิตร ทำความสะอาดบ้านเรือน ที่สาธารณะ และใส่ใจต่อทรัพยากรธรรมชาติ
นอกจากนี้ นายกรัฐมนตรียังขอความร่วมมือพี่น้องประชาชนให้ใช้อุปกรณ์ที่ปลอดภัยและประหยัดน้ำ เช่น ขันขนาดเล็ก ไม่ใช้ปืนฉีดน้ำแรงดันสูง เล่นน้ำอย่างสุภาพในพื้นที่ที่กำหนด หากใช้รถใช้ถนนต้องเมาไม่ขับและมีน้ำใจให้แก่กัน รวมทั้งขอให้ภาคเอกชน ผู้จัดกิจกรรม สถานบันเทิงกำหนดเวลาเปิดปิดกิจกรรม และงดจำหน่ายเครื่องดื่มแอลกอฮอล์ตามเวลาที่กฎหมายกำหนดด้วย
"นายกฯ อวยพรให้คนไทยมีความสุข แข็งแรง และปลอดภัย ใช้ชีวิตอย่างพอเพียง ในช่วงเทศกาลสงกรานต์นี้และตลอดไป"
______________
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11493