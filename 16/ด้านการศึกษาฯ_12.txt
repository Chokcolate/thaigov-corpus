รัฐบาลไทย-ข่าวทำเนียบรัฐบาล-ศธ.เตรียมสรรหาเลขาธิการคุรุสภาคนใหม่


วันพุธที่ 28 กุมภาพันธ์ 2561
284
ศธ.เตรียมสรรหาเลขาธิการคุรุสภาคนใหม่
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังการประชุมคณะกรรมการคุรุสภา เมื่อเร็ว ๆ นี้ ว่า ที่ประชุมมีมติเห็นชอบให้มีการสรรหาผู้มาดำรงตำแหน่ง "เลขาธิการคุรุสภา" โดยให้ดำเนินการเสร็จสิ้นในเดือนพฤษภาคมนี้
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังการประชุมคณะกรรมการคุรุสภา เมื่อเร็ว ๆ นี้ ว่า ที่ประชุมมีมติเห็นชอบให้มีการสรรหาผู้มาดำรงตำแหน่ง "เลขาธิการคุรุสภา" โดยให้ดำเนินการเสร็จสิ้นในเดือนพฤษภาคมนี้
รมว.ศึกษาธิการ กล่าวว่า ที่ประชุมได้มีมติให้ใช้คำสั่งคณะรักษาความสงบแห่งชาติ (คสช.) ฉบับที่ 17 ในการสรรหาผู้มาดำรงตำแหน่งเลขาธิการคุรุสภา โดยหลักเกณฑ์ของการสรรหา รมว.ศึกษาธิการจะเป็นผู้กำหนดร่วมกับคณะกรรมการคุรุสภา ซึ่งแน่นอนว่าจะเป็นหลักเกณฑ์รูปแบบใหม่ตามหลักสากล เปิดกว้าง และผู้สมัครยังคงต้องมีประวัติและคุณสมบัติตามเงื่อนไขของคุรุสภาเช่นเดิม และสิ่งสำคัญอีกประการคือ การมีหลักฐานอ้างอิง (Reference) เพื่อแนะนำและรับรองการทำงานในหน่วยงานต่าง ๆ ที่ผ่านมาด้วย
สำหรับคณะกรรมการกลั่นกรอง จะแบ่งเป็น 2 ชุด ๆ ละไม่เกิน 10 คน โดยคณะกรรมการกลั่นกรองชุดแรก ทำหน้าที่คัดเลือก โดยพิจารณาจากประวัติและผลงาน พร้อมให้คะแนนผู้สมัคร ส่วนคณะกรรมการกลั่นกรองชุดที่ 2  ทำหน้าที่สอบสัมภาษณ์ โดยจะพิจารณาและคัดเลือกองค์ประกอบของคณะกรรมการชุดนี้เอง ซึ่งจะเป็นผู้เชี่ยวชาญที่วงการครูให้การยอมรับและนับถือ ไม่ใช่ข้าราชการระดับสูงของ ศธ. แต่อย่างใด จากนั้นคณะกรรมการกลั่นกรองทั้ง 2 ชุด จะคัดเลือกจนเหลือผู้สมัครเพียง 2 คน พร้อมเรียงลำดับและระบุเหตุผล นำรายชื่อเสนอต่อที่ประชุมคณะกรรมการคุรุสภาเพื่อคัดเลือกผู้มาดำรงตำแหน่งเลขาธิการคุรุสภาต่อไป ทั้งนี้คาดว่าจะดำเนินการสรรหาแล้วเสร็จภายในเดือนพฤษภาคมนี้
รมว.ศึกษาธิการ กล่าวด้วยว่า เป้าหมายของการสรรหา คือ ต้องการบุคคลซึ่งมาทำหน้าที่เลขาธิการคุรุสภาที่เป็นที่ยอมรับและนับถือของชาวการศึกษา ครู และบุคลากรทางการศึกษา ดังนั้น จึงได้เตรียมลำดับขั้นตอนการทำงานที่มีความชัดเจน โปร่งใส และสามารถตรวจสอบได้ และจะประกาศหลักเกณฑ์การสรรหาให้ทราบโดยทั่วกันภายในเดือนมีนาคมนี้
นอกจากนี้ที่ประชุมยังมีมติแก้ไขระเบียบคณะกรรมการคุรุสภาว่าด้วยการจัดตั้งสถาบันคุรุพัฒนา พ.ศ.2560 โดยปรับสัดส่วนองค์ประกอบของคณะกรรมการ จากเดิมมีคณะกรรมการ 17 คน ให้เหลือ 11 คน เพื่อให้ผู้ทรงคุณวุฒิเป็นผู้ขับเคลื่อนงาน ที่จะเกิดความคล่องตัวมากขึ้น และทำให้การทำงานเดินหน้าต่อไปได้
Written & Rewriter นวรัตน์ รามสูต
Photo Credit นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/10431