รัฐบาลไทย-ข่าวทำเนียบรัฐบาล-มท.1 มอบกรอบแนวทางในการทำงานให้แก่ข้าราชการกระทรวงมหาดไทย ในโอกาสครบรอบ 126 ปี กระทรวงมหาดไทย


วันจันทร์ที่ 2 เมษายน 2561
66
มท.1 มอบกรอบแนวทางในการทำงานให้แก่ข้าราชการกระทรวงมหาดไทย ในโอกาสครบรอบ 126 ปี กระทรวงมหาดไทย
มท.1 มอบกรอบแนวทางในการทำงานให้แก่ข้าราชการกระทรวงมหาดไทย ในโอกาสครบรอบ 126 ปี กระทรวงมหาดไทย
วันนี้ (1 เม.ย. 61) เวลา 07.30 น. ณ ศาลาว่าการกระทรวงมหาดไทย ภายหลังเสร็จสิ้นพิธีวางพุ่มดอกไม้ ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาดำรงราชานุภาพ เนื่องในวันที่ระลึกคล้ายวันสถาปนากระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มอบกรอบแนวทางการในการทำงานของกระทรวงมหาดไทยโดยขอให้ยึดประชาชนเป็นศูนย์กลาง เน้นตอบสนองต่อความเดือดร้อนและความต้องการของพี่น้องประชาชนเป็นสำคัญ
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า ข้าราชการกระทรวงมหาดไทย จะต้องยึดประชาชนเป็นศูนย์กลาง เพื่อตอบสนองความต้องการ ความเดือดร้อนของพี่น้องประชาชนเป็นสำคัญ โดยเน้นย้ำ 3 หลักการ ได้แก่ 1) หลักความโปร่งใส 2) หลักการให้บริการที่รวดเร็ว มีประสิทธิภาพตอบสนองต่อประชาชน และ 3) หลักความทันสมัย นำเทคโนโลยีมาประยุกต์ใช้ เพื่อรองรับกับความเปลี่ยนแปลงต่าง ๆ โดยใช้กลไกของกระทรวงมหาดไทย ทั้งส่วนกลาง ภูมิภาค ท้องที่ และท้องถิ่นนำนโยบายของรัฐบาล กระทรวงมหาดไทยไปสู่การปฏิบัติในพื้นที่
ทั้งนี้ นับเป็นเวลากว่า 126 ปี ที่คนมหาดไทยได้ตระหนักในภาระหน้าที่และได้ร่วมปฏิบัติงานอำนวยประโยชน์สุขให้แก่พี่น้องประชาชนอย่างเต็มกำลังความสามารถ ภายใต้ปณิธานแห่งการ “บำบัดทุกข์ บำรุงสุข” ตามเจตนารมณ์ของสมเด็จฯ กรมพระยาดำรงราชานุภาพ เพื่อคลายทุกข์ สร้างสุขให้พี่น้องประชาชนตลอดไป.
ครั้งที่ 75/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11251