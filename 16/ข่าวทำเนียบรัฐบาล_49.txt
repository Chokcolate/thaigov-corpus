รัฐบาลไทย-ข่าวทำเนียบรัฐบาล-นายกรัฐมนตรี สั่งการหน่วยงานที่เกี่ยวข้องชี้แจงสังคมให้เกิดความเข้าใจเกี่ยวกับการดำเนินการกับผู้กระทำผิดเรื่องประมงและแรงงานผิดกฎหมาย


วันพุธที่ 28 กุมภาพันธ์ 2561
405
พิมพ์
นายกรัฐมนตรี สั่งการหน่วยงานที่เกี่ยวข้องชี้แจงสังคมให้เกิดความเข้าใจเกี่ยวกับการดำเนินการกับผู้กระทำผิดเรื่องประมงและแรงงานผิดกฎหมาย
โฆษกรัฐบาลเผย นายกรัฐมนตรีสั่งการหน่วยงานที่เกี่ยวข้อง ชี้แจงสังคมให้เกิดความเข้าใจเกี่ยวกับการดำเนินการกับผู้กระทำผิดเรื่องประมงและแรงงานผิดกฎหมาย แสดงให้เห็นถึงความจริงใจในการแก้ไขปัญหาดังกล่าวอย่างจริงจัง
วันนี้ (27 ก.พ. 61 ) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธาน พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวการเดินทางลงพื้นที่ของนายกรัฐมนตรีไปตรวจราชการจังหวัดสมุทรสาคร และจังหวัดเพชรบุรี และประชุมคณะรัฐมนตรีอย่างเป็นทางการนอกสถานที่ ครั้งที่ 2/ 2561  ณ จังหวัดเพชรบุรี ระหว่างวันจันทร์ที่ 5 - วันอังคารที่ 6 มีนาคม 2561 ว่า ปัจจุบันประเทศไทยยังมีปัญหาเกี่ยวกับเรื่องประมงที่ผิดกฎหมาย และการดูแลแรงงาน แม้ประเทศไทยจะได้รับการปรับระดับขึ้นไปอยู่บัญชีประเทศที่มีสถานการณ์การค้ามนุษย์ในกลุ่มเทียร์ 2 ที่ถูกจับตามอง (Tier2 Watch List) จากระดับเทียร์ 3 แต่รัฐบาลยังไม่ได้มีความพึงพอใจเพียงเท่านี้  โดยรัฐบาลต้องการที่จะทำให้ดีมากยิ่งขึ้นกว่าที่เป็นอยู่ เพื่อดูแลทั้งผู้ประกอบการ ความรู้สึกของคนไทย และดูแลสวัสดิการขวัญกำลังใจของแรงงานต่างด้าวด้วย
พร้อมกันนี้ โฆษกประจำสำนักนายกรัฐมนตรี ได้กล่าวเพิ่มเติมว่า นายกรัฐมนตรี จึงได้สั่งการถึงการลงพื้นที่ครั้งนี้ว่า ให้หน่วยงานที่เกี่ยวข้องชี้แจงทำความเข้าใจกับสังคม รวมทั้งขอความร่วมกับมือสื่อมวลชนให้ช่วยเผยแพร่ข้อมูลและชี้แจงทำความเข้าใจกับประชาชนได้รับทราบอีกทางหนึ่ง โดยเฉพาะการเผยแพร่ข้อมูลที่เกี่ยวข้องกับการดำเนินการกับผู้กระทำผิด ไม่ว่าจะเป็นข้าราชการชั้นผู้ใหญ่ ตำรวจ ทหาร หรือบุคคลอื่น ๆ ที่กระทำผิด ในเรื่องของการลักลอบนำแรงงานที่ผิดกฎหมายเข้ามาในประเทศ การใช้แรงงานเถื่อน การกระทำที่ไม่ปฏิบัติตามกฎหรือหลักการในเรื่องของแรงงานและประมง เพื่อแสดงให้เห็นถึงความจริงใจของรัฐบาลและประเทศไทยในการแก้ไขปัญหาดังกล่าว ซึ่งไม่ใช่เป็นการป้องกันเท่านั้นแต่เป็นไปในเชิงของการลงโทษผู้กระทำความผิดด้วย ไม่ว่าบุคคลนั้นจะเป็นใครหรือเป็นเจ้าหน้าที่รัฐก็ตามจะต้องถูกลงโทษเช่นกัน
ขณะที่ในส่วนของกฎหมายแรงงานต่างด้าวซึ่งเดิมได้ออกเป็นพระราชกำหนดการบริหารจัดการการทำงานของคนต่างด้าว พ.ศ. 2560 นั้น พบว่ายังมีปัญหาบางส่วนจึงพยายามที่จะแก้ไขปัญหาเดิมเหล่านั้นให้หมดไปด้วยการออกพระราชกำหนดอีกฉบับ ซึ่งขณะนี้กระทรวงแรงงานและหน่วยงานที่เกี่ยวข้องอยู่ระหว่างหารือร่วมกัน จึงได้มีคำสั่งให้หน่วยงานที่เกี่ยวข้องเร่งรัดดำเนินการเพื่อจะนำร่างพระราชกำหนดดังกล่าวเสนอต่อที่ประชุมคณะรัฐมนตรีพิจารณา ในการประชุมคณะรัฐมนตรีอย่างเป็นทางการนอกสถานที่ ครั้งที่ 2/ 2561  ณ จังหวัดเพชรบุรี  วันอังคารที่ 6 มีนาคม 2561 รวมทั้ง ต้องมีการทำความเข้าใจเกี่ยวกับพระราชกำหนดดังกล่าวเพื่อให้นายจ้างและลูกจ้างเกิดความเข้าใจที่สอดคล้องตรงกัน อย่างไรก็ตามยืนยันว่ากฎหมายดังกล่าวที่ออกมาไม่ได้เป็นการเอื้อประโยชน์ให้กับแรงงานต่างด้าวให้มาแย่งงานคนไทย โดยคนไทยยังคงได้รับความคุ้มครองเรื่องประโยชน์ต่าง ๆ อันเกิดจากการใช้แรงงานของตนเองอยู่เช่นเดิม
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10410