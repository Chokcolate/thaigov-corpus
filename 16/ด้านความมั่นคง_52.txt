รัฐบาลไทย-ข่าวทำเนียบรัฐบาล-กระทรวงมหาดไทย จัดอบรมเสริมสร้างสมรรถนะข้าราชการระดับชำนาญการพิเศษ เพื่อเป็นกลไกสำคัญในการบริหารงาน และพร้อมขับเคลื่อนนโยบายไปสู่การปฏิบัติในพื้นที่

วันจันทร์ที่ 5 มีนาคม 2561
กระทรวงมหาดไทย จัดอบรมเสริมสร้างสมรรถนะข้าราชการระดับชำนาญการพิเศษ เพื่อเป็นกลไกสำคัญในการบริหารงาน และพร้อมขับเคลื่อนนโยบายไปสู่การปฏิบัติในพื้นที่
กระทรวงมหาดไทย จัดอบรมเสริมสร้างสมรรถนะข้าราชการระดับชำนาญการพิเศษเพื่อเป็นกลไกสำคัญในการบริหารงาน และพร้อมขับเคลื่อนนโยบายไปสู่การปฏิบัติในพื้นที่
วันนี้ (5 มี.ค. 2561) เวลา 09.00 น. นายนิสิต จันทร์สมวงศ์ รองปลัดกระทรวงมหาดไทย เป็นประธานในพิธีเปิดโครงการศึกษาอบรม หลักสูตร “การเสริมสร้างสมรรถนะในการขับเคลื่อนงานสำหรับข้าราชการระดับชำนาญการพิเศษ” รุ่นที่ 1 ประจำปีงบประมาณ พ.ศ.2561 ณ ห้องปรินซ์บอลรูม 1 โรงแรมปรินซ์พาเลซ มหานาค กรุงเทพมหานคร จัดขึ้นโดยสถาบันดำรงราชานุภาพ กระทรวงมหาดไทย โดยกลุ่มเป้าหมายประกอบด้วย ข้าราชการระดับชำนาญการพิเศษในสังกัดสำนักงานปลัดกระทรวงมหาดไทย (ผู้อำนวยการกลุ่มงาน) ทั้งในส่วนกลางและส่วนภูมิภาค จำนวน 110 คน ใช้ระยะเวลาอบรม 4 วัน ระหว่างวันที่ 5 – 8 มีนาคม 2561
โอกาสนี้ นายนิสิต จันทร์สมวงศ์ รองปลัดกระทรวงมหาดไทย ได้มอบนโยบายและแนวทางการปฏิบัติงานให้แก่ผู้เข้ารับการอบรม โดยกล่าวว่า การฝึกอบรมในครั้งนี้ เพื่อให้พวกเราทุกคนซึ่งเป็นกลไกสำคัญกลไกหนึ่งในการบริหารงาน ได้มีความรู้ความเข้าใจในบริบทโลก ทิศทางการพัฒนาประเทศ เพื่อนำไปสู่การวางแผนยุทธศาสตร์และการกำหนดกลยุทธ์ในการดำเนินการให้สอดคล้องกับทิศทางของประเทศ เพื่อพัฒนาสมรรถนะหลักและสมรรถนะลักษณะงานที่สนับสนุน เพื่อให้สามารถปฏิบัติงานในหน้าที่ได้อย่างมีประสิทธิภาพ รวมทั้งสร้างแนวคิดในการเปลี่ยนแปลงด้วยการเรียนรู้จากประสบการณ์จริงและการแลกเปลี่ยนเรียนรู้ เพื่อยกระดับการปฏิบัติงานให้มีคุณธรรมและความโปร่งใส โดยได้เน้นย้ำถึงแนวทางการทำงานให้แก่ผู้เข้ารับการฝึกอบรมได้เป็นหลักคิดและแนวปฏิบัติตนไว้ 2 ประการสำคัญ คือ 1. การบริหารจัดการงานในหน้าที่ความรับผิดชอบ คือการบริหารจัดการตัวเอง โดยเราจะต้องปรับเปลี่ยนวิธีการคิด ปรับเปลี่ยนวิธีการทำงาน และสุดท้ายจะต้องปรับเปลี่ยนวัฒนธรรมในการทำงานทั้งของตนเองรวมถึงภายในองค์กรให้ได้ เพราะมิฉะนั้นแล้ว จะก้าวไม่ทันต่อกระแสการเปลี่ยนแปลงที่เกิดขึ้น ต้องมุ่งมั่นที่จะทำงานในเชิงรุกให้มากขึ้น ต้องร่วมกันคิด ร่วมกันทำ และพัฒนาการทำงานร่วมกันเป็นทีมให้มากขึ้น 2. ในยุคของการเปลี่ยนแปลงที่ไม่มีขอบเขตจำกัด ต้องเอาใจใส่ในการเรียนรู้สิ่งต่างๆ ให้มากขึ้น เพื่อให้เกิดโลกทัศน์ที่กว้างไกล การเรียนรู้ตลอดชีวิต เป็นสิ่งที่จำเป็นเพื่อการปรับตัว มิเช่นนั้นแล้วเราไม่รู้จะปรับทางไหน เพราะเราไม่มีทิศทาง แต่การเรียนรู้ตลอดชีวิต เรียนรู้สิ่งที่เกิดขึ้นในปัจจุบันรอบๆ ตัวเรา และเรียนรู้สิ่งที่เกิดขึ้นในอนาคตข้างหน้า จะทำให้เราปรับตัวได้ถูกทิศทาง
ท้ายนี้ รองปลัดกระทรวงมหาดไทย ได้กล่าวย้ำว่า “คนมหาดไทย” ต้องเตรียมพร้อมรับการเปลี่ยนแปลง และเรียนรู้ตลอดชีวิต โดยเฉพาะผู้ปฏิบัติงานในจังหวัด ต้องรู้จักมองภาพกว้าง มองอย่างบูรณาการ รู้ขั้นตอนการปฏิบัติงานในแต่ละด้าน รู้ปัญหาที่เกิดขึ้นอย่างแท้จริง เพื่อให้การแก้ไขปัญหาสำเร็จ และสร้างประโยชน์สุขให้กับพี่น้องประชาชนและประเทศชาติต่อไป.
ครั้งที่ 50/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10513
