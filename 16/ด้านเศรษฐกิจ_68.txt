รัฐบาลไทย-ข่าวทำเนียบรัฐบาล-เกษตรกรผู้ปลูกข้าวโพด-มันสำปะหลัง ยกทีมขอบคุณ “พาณิชย์”

วันอังคารที่ 27 กุมภาพันธ์ 2561
เกษตรกรผู้ปลูกข้าวโพด-มันสำปะหลัง ยกทีมขอบคุณ “พาณิชย์”
เผยล่าสุดราคาข้าวโพดปรับตัวมาอยู่ที่กิโลกรัมละ 9.50-9.60 บาท และมันสำปะหลัง กิโลกรัมละ 2.40-2.50 บาท “สนธิรัตน์”แนะเกษตรกร ต้องหาทางลดต้นทุน เพื่อทำให้มีรายได้เพิ่มขึ้น
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า วันที่ 26 ก.พ.2561 กลุ่มเกษตรกรผู้ปลูกข้าวโพดและมันสำปะหลัง ได้เดินทางมาเข้าพบและหารือถึงสถานการณ์ราคาและผลผลิตสินค้าเกษตรพืชไร่ โดยต่างพึงพอใจกับราคาที่ขายผลผลิตได้ในขณะนี้ และพอใจในนโยบายการดูแลของรัฐบาลที่ทำให้ราคาสินค้าเกษตรดังกล่าวดีขึ้น ทำให้เกษตรกรมีรายได้ดีขึ้น โดยราคาข้าวโพดในปัจจุบันปรับตัวขึ้นมาอยู่ที่กิโลกรัม (กก.) ละ 9.50-9.60 บาท ซึ่งเป็นราคาที่เกษตรกรพอใจ ส่วนหัวมันสำปะหลังสด เชื้อแป้ง 25% ราคาขึ้นมาอยู่ที่ กก.ละ 2.40-2.50 บาท และมั่นใจว่าปีนี้แนวโน้มราคาจะยังคงดีต่อเนื่อง
ทั้งนี้ กระทรวงพาณิชย์ได้ให้คำแนะนำกับเกษตรกรไปว่า ขอให้เร่งเพิ่มผลผลิตต่อไร่ให้สูงขึ้น เพื่อลดต้นทุนการผลิตลงอย่างต่อเนื่อง เพราะนโยบายการช่วยเหลือของรัฐบาล เป็นเพียงการเข้ามาช่วยบรรเทา ไม่ได้ยั่งยืนตลอดไป หากเกษตรกรสามารถลดต้นทุนได้ ก็จะช่วยให้ราคาสินค้าเกษตรมีเสถียรภาพมากขึ้น
ส่วนสถานการณ์ภัยแล้ง คาดว่า ปีนี้ไม่น่าจะมีปัญหาภัยแล้ง เพราะสภาพอากาศดี น่าจะทำให้ผลผลิตสินค้าเกษตรออกสู่ตลาดเพิ่มขึ้น ซึ่งกระทรวงฯ ได้มีการติดตามสถานการณ์ผลผลิตทางการเกษตรทุกรายการ และได้มีการทำแผนเตรียมความพร้อมรับมือไว้ล่วงหน้าแล้ว
นายสนธิรัตน์กล่าวว่า สำหรับมาตรการบริหารจัดการข้าวโพดเลี้ยงสัตว์ที่ได้ดำเนินการในช่วงที่ผ่านมา ได้ กำหนดให้มีการขึ้นทะเบียนผู้ประกอบการที่รวบรวมและรับซื้อข้าวโพด กำหนดสัดส่วนการนำเข้าข้าวสาลีต่อการรับซื้อข้าวโพดในอัตรา 1 ต่อ 3 และพิจารณากำหนดระยะเวลาการนำเข้าข้าวโพดเลี้ยงสัตว์จากประเทศเพื่อนบ้านให้สอดคล้องกับผลผลิตในประเทศ ซึ่งมาตรการเหล่านี้ จะมีพิจารณาทบทวนให้เหมาะสมกับสถานการณ์ต่อไป
ส่วนมาตรการดูแลมันสำปะหลัง ได้มีมาตรการช่วยลดต้นทุนให้กับเกษตรกรเป็นจำนวนมาก ทั้งระบบน้ำหยด การให้สินเชื่อเพื่อสร้างมูลค่าเพิ่ม การพัฒนาการแปรรูป การสนับสนุนเครื่องสับ และยังได้เพิ่มมาตรการให้ผู้รับซื้อ ผู้จำหน่าย ผู้ครอบครอง แจ้งปริมาณ สถานที่เก็บ การเชื่อมโยงตลาดให้กับเกษตรกร การเจรจากับต่างประเทศเพื่อขยายการส่งออกมันเส้นและมันเม็ด และการเข้มงวดการนำเข้ามันสำปะหลังที่ไม่มีคุณภาพจากประเทศเพื่อนบ้าน ซึ่งได้ส่งผลดีต่อราคามันสำปะหลังในประเทศให้ปรับตัวสูงขึ้น

ที่มา : http://www.thaigov.go.th/news/contents/details/10400
