รัฐบาลไทย-ข่าวทำเนียบรัฐบาล-พม. จับมือภาคีเครือข่ายจัดเสวนาวิชาการ “สิทธิของผู้สูงอายไทยในสังคมผู้สูงอายุอย่างสมบูรณ์”


วันพุธที่ 21 กุมภาพันธ์ 2561
180
พม. จับมือภาคีเครือข่ายจัดเสวนาวิชาการ “สิทธิของผู้สูงอายไทยในสังคมผู้สูงอายุอย่างสมบูรณ์”
พม. จับมือภาคีเครือข่ายจัดเสวนาวิชาการ “สิทธิของผู้สูงอายไทยในสังคมผู้สูงอายุอย่างสมบูรณ์”
วันนี้ (21 ก.พ. 61) เวลา 13.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในเวทีเสวนาวิชาการ เรื่อง สิทธิของผู้สูงอายไทยในสังคมผู้สูงอายุ อย่างสมบูรณ์ พร้อมกล่าวปัจฉิมกถา หัวข้อ "สิทธิของผู้สูงอายุไทย ต้องก้าวไกลให้ทันการเปลี่ยนแปลง” ณ ห้องประชุม แมนดาริน เอ โรงแรมแมนดาริน ถนนพระรามที่ 4 กรุงเทพฯ
ด้วยงานวิจัย เรื่อง"การศึกษาปัญหาและความเสี่ยงในการถูกละเมิดสิทธิ และประเมินสถานการณ์เพื่อพิทักษ์สิทธิของผู้สูงอายุ” สะท้อนให้เห็นถึงสถานการณ์ความรุนแรงและการละเมิดสิทธิ์ผู้สูงอายุมีแนวโน้มเพิ่มสูงขึ้น ประกอบกับอัตราการขยายตัวประชากรกลุ่มผู้สูงอายุที่เพิ่มขึ้นปีละประมาณ 5 แสนคน ซึ่งจะส่งผลให้ประเทศไทยเดินหน้าเข้าสู่การเป็นสังคมผู้สูงอายุในปี พ.ศ. 2568 โดยพบว่าปัญหาความรุนแรงและการละเมิดสิทธิผู้สูงอายุที่พบมากเป็นอันดับ 1 คือ ปัญหา ความรุนแรงด้านจิตใจ ซึ่ง 1 ใน 4 ของผู้สูงอายุให้ข้อมูลว่า เคยถูกกระทำรุนแรงด้านจิตใจ เช่น พูดไม่ดี ทะเลาะ ทำให้เสียใจ น้อยใจ บางครั้งผู้สูงอายุรู้สึกว่าลูก-หลานไม่เข้าใจ ไม่มีเวลาให้ ไม่เป็นคนสำคัญในครอบครัว อันดับที่ 2 คือ ปัญหา การทอดทิ้ง ไม่ดูแล จากข้อมูลสถิติจากศูนย์ช่วยเหลือสังคม สายด่วน 1300 กระทรวงการพัฒนาสังคมและความมั่นคง ของมนุษย์ (พม.) พบว่าปัญหาผู้สูงอายุพลัดหลง สูญหาย เร่ร่อน เป็นปัญหาอันดับ 1 สำหรับปัญหาผู้สูงอายุขาดผู้ดูแล ในระยะ 3 ปีที่ผ่านมา พบว่าเพิ่มขึ้นเป็น 10 เท่า รวมทั้งปัญหาลูกหลานดูแลผู้สูงอายุไม่ไหว และสถานสงเคราะห์ของผู้สูงอายุ มีจำนวนจำกัด อันดับ 3 คือ ปัญหาความรุนแรงจากการถูกเอาประโยชน์ในด้านทรัพย์สิน โดยคนในครอบครัว หรือถูกหลอกให้ทำธุรกรรมต่างๆ รวมทั้งผู้สูงอายุถูกกระทำโดยคนนอกครอบครัว เช่น ถูกหลอกให้ซื้อสินค้าที่ไม่มีคุณภาพ ถูกหลอกให้ทำธุรกรรมต่างๆ ซึ่งปี 2548 พบว่ามีจำนวน 70 ราย แต่ในปี 2559 เพิ่มขึ้นเป็น 700 ราย เห็นได้ว่า ขนาดของปัญหาเพิ่มขึ้นเป็น 10 เท่า อันดับที่ 4 คือ ปัญหาความรุนแรงในการถูกทำร้ายร่างกาย โดยมักพบปัญหานี้ จากการนำเสนอผ่านสื่อ พบว่าคนที่ทำร้ายร่างกายมักเป็นคนใกล้ตัว ซึ่งข้อมูลส่วนใหญ่พบว่า ผู้ทำร้ายมีปัญหาสุขภาพจิต หรือติดสุรา สารเสพติด เป็นปัจจัยที่ก่อให้เกิดความรุนแรง และ อันดับ 5 คือ ปัญหาความรุนแรงทางเพศ โดยถูกล่วงละเมิดทางเพศจากคนใกล้ชิดในครอบครัว หรือในชุมชน และมักเกิดกับผู้สูงอายุที่อยู่คนเดียวลำพัง นอกจากนี้ การศึกษาปัญหาและความเสี่ยงในการถูกละเมิดสิทธิของผู้สูงอายุยังพบว่า จุดเปลี่ยนสำคัญในชีวิตของผู้สูงอายุ คือ เมื่อสูญเสียคู่ครองหรือสมาชิกในครอบครัว เมื่อเจ็บป่วยจนต้องอยู่ในสภาวะพึ่งพิง และเมื่อเกิดอาการโรคสมองเสื่อม
สำหรับการคุ้มครองพิทักษ์สิทธิของผู้สูงอายุไทยนั้น ผู้สูงอายุได้รับการรับรองและคุ้มครองสิทธิตามรัฐธรรมนูญแห่งราชอาณาจักรไทย พระราชบัญญัติผู้สูงอายุแห่งชาติ และยังมีกฎหมายว่าด้วยผู้สูงอายุรองรับตามหลักการใหญ่ๆ ที่บัญญัติไว้ในรัฐธรรมนูญ แต่ด้วยการเปลี่ยนแปลงของสังคม มาตรการคุ้มครองทางกฎหมายที่มีอยู่ในปัจจุบันอาจไม่เพียงพอ จึงจำเป็นต้องมีผู้ทำหน้าที่ผู้พิทักษ์คุ้มครองสิทธิผู้สูงอายุ เนื่องจากการที่ผู้สูงอายุจำนวนมากถูกละเมิดสิทธิ์ ผู้พิทักษ์คุ้มครองสิทธิฯ จะสามารถช่วยป้องกันปัญหาเหล่านี้ไม่ให้เกิดในอนาคตเพื่อการเตรียมความพร้อมรับมือกับสังคมสูงอายุอย่างสมบูรณ์ ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ในฐานะหน่วยงานรับผิดชอบหลักของรัฐบาลในการดำเนินงานด้านผู้สูงอายุ เพื่อเตรียมความพร้อมอย่างรอบด้านในการรองรับสังคมผู้สูงของประเทศไทย ได้ขับเคลื่อนการสร้างความตระหนักรู้ และส่งเสริมความรู้ ความเข้าใจ ให้กับสังคมและทุกภาคส่วนที่เกี่ยวข้องโดยเฉพาะ อย่างยิ่งผู้ปฏิบัติงานด้านผู้สูงอายุ ชมรม เครือข่ายผู้สูงอายุ ตลอดจนตัวผู้สูงอายุเองต้องมีส่วนร่วมในการเฝ้าระวัง และป้องกันปัญหาการละเมิดสิทธิของผู้สูงอายุ พร้อมทั้งบูรณาการความร่วมมือตามแนวทางประชารัฐร่วมกับภาคีเครือข่ายด้านผู้สูงอายุ ในการหาแนวทาง มาตรการดำเนินงานด้านผู้สูงอายุที่เข้มแข็ง เพื่อร่วมกันคุ้มครองและพิทักษ์สิทธิของผู้สูงอายุไทยได้อย่างมีประสิทธิภาพ และทันต่อสถานการณ์ทางสังคมที่เปลี่ยนแปลง โดยเฉพาะการส่งเสริมศักยภาพของผู้สูงอายุให้สามารถตัดสินใจและกำหนดแนวทางในเรื่องสำคัญได้ด้วยตนเอง

ที่มา : http://www.thaigov.go.th/news/contents/details/10252