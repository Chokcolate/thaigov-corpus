รัฐบาลไทย-ข่าวทำเนียบรัฐบาล-รมว.ศธ.หารือกับ KOSEN โตเกียว

วันอังคารที่ 17 เมษายน 2561
รมว.ศธ.หารือกับ KOSEN โตเกียว
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ และคณะ ประกอบด้วยนางวัฒนาพร ระงับทุกข์ รองปลัดกระทรวงศึกษาธิการ และ น.ส.นงศิลินี โมสิกะ ผู้อำนวยการสำนักความสัมพันธ์ต่างประเทศ สำนักงานปลัดกระทรวงศึกษาธิการ หารือกับผู้บริหาร KOSEN
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ และคณะ ประกอบด้วยนางวัฒนาพร ระงับทุกข์ รองปลัดกระทรวงศึกษาธิการ และ น.ส.นงศิลินี โมสิกะ ผู้อำนวยการสำนักความสัมพันธ์ต่างประเทศ สำนักงานปลัดกระทรวงศึกษาธิการ หารือกับผู้บริหาร KOSEN โตเกียว (National Institute of Technology, Tokyo College) เมื่อวันที่ 11 เมษายน 2561 โดยมีนาย Isao Taniguchi ประธาน KOSEN ให้การต้อนรับ
รมว.ศึกษาธิการ กล่าวว่า KOSEN เป็นสถาบันแห่งชาติที่มีศักยภาพสูงในการผลิตวิศวกร โดยได้ตระหนักว่าวิศวกรเป็นบุคลากรที่มีความสำคัญและเป็นทรัพยากรมนุษย์ที่มีค่าของสังคม วิศวกรในความหมายของ KOSEN คือ Social Doctors และ Creators สถาบันแห่งนี้เน้นการสอนในสาขาที่โดดเด่นด้านวิทยาศาสตร์ เช่น Mechanical & Material Engineering, Electrical & Electronic Engineering, Biological & Chemical Engineering, Civil Engineering และ Architectural Engineering
KOSEN เปิดรับนักเรียนตั้งแต่อายุ 15 ปีขึ้นไป ใช้เวลาเรียน 5 ปี  เมื่อจบแล้วสามารถทำงานได้ทันที หรือศึกษาต่อในระดับอุดมศึกษาอีก 2 ปี ปัจจุบันมีนักเรียนโรงเรียนจุฬาภรณราชวิทยาลัยจำนวน 11 คน ศึกษาอยู่ที่ KOSEN และมีความร่วมมือกับมหาวิทยาลัยสุรนารี รวมทั้งในพื้นที่ จ.ชลบุรีด้วย ปัจจุบัน KOSEN มี 51 แห่งทั่วประเทศ
รมว.ศึกษาธิการ ได้กล่าวเพิ่มเติมว่า คณะรัฐมนตรีของไทยได้อนุมัติโครงการเพิ่มศักยภาพกำลังคนด้านเทคโนโลยีและนวัตกรรม สนับสนุนการลงทุนและเพิ่มขีดความสามารถภาคอุตสาหกรรมในประเทศและภูมิภาคของสำนักงานคณะกรรมการการอาชีวศึกษา (สอศ.) ในวงเงิน 3,500 ล้านบาท ประกอบด้วยวงเงินงบประมาณของไทย 800 ล้านบาท และวงเงินนอกงบประมาณ 2,700 ล้านบาท โดยในส่วนของเงินสมทบมาจากแหล่งเงินกู้ขององค์การความร่วมมือระหว่างประเทศของญี่ปุ่น (JICA) เพื่อนำมาพัฒนาการศึกษาของไทยในรูปแบบของ KOSEN
นาย Isao Taniguchi ประธาน KOSEN ของญี่ปุ่น กล่าวว่า ประเทศไทยและญี่ปุ่นมีความสัมพันธ์ใกล้ชิดกันและยินดีให้ความร่วมมือในการสร้างครูเพื่อถ่ายทอดเทคโนโลยีของญี่ปุ่นให้แก่นักเรียนไทย เงินกู้ที่ญี่ปุ่นให้ไทยเป็นเงินส่วนใหญ่ที่รัฐบาลญี่ปุ่นให้แก่ KOSEN เพื่อไปดำเนินการช่วยเหลือประเทศไทย บริษัทญี่ปุ่นจำนวนมากกว่า 8พันแห่งไปลงทุนในไทย และ KOSEN ก็ช่วยสร้างบุคลากรเพื่อป้อนให้บริษัทเหล่านี้ ดังนั้น การเรียนการสอนของKOSEN จึงเน้นการผลิตบุคลากรคุณภาพเพื่อไปลงทุนในไทยด้วย
KOSEN ส่งนักเรียนไปฝึกงานในบริษัทญี่ปุ่นที่เป็นเครือข่าย โดยเน้นเทคนิคระดับสูงด้านวิทยาศาสตร์ KOSEN จึงเปรียบเสมือน "สถาบันที่สร้างวิศวกร" มีบริษัทจำนวนมากรอรับนักเรียนที่จบจาก KOSEN เพื่อเข้าทำงาน จากสถิติที่ผ่านมาอัตราส่วนนักเรียนที่จบ 1 คน มีบริษัทจำนวนกว่า 32 แห่งแย่งกันเสนองานให้ทำ
รมว.ศึกษาธิการ ได้แสดงความสนใจให้ครูและนักเรียนของไทยไปอบรมที่ KOSEN หากนักเรียนสนใจที่จะศึกษาต่อที่ KOSEN ก็สามารถสมัครได้ เนื่องจาก KOSEN เปิดหลักสูตรสำหรับนักเรียนต่างชาติที่ไม่ได้ใช้ภาษาญี่ปุ่นด้วย
รมว.ศึกษาธิการ ได้เน้นเจตจำนงของการมาเยือน KOSEN ในครั้งนี้ว่า เพื่อให้ KOSEN พิจารณาการไปเปิดสาขาในประเทศไทย ซึ่งฝ่ายไทยมีความพร้อม เนื่องจากมีกฎหมายพิเศษที่สนับสนุนให้สามารถดำเนินการได้ทันที
Written by นงศิลินี โมสิกะ
Photo Credit นงศิลินี โมสิกะ
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11517
