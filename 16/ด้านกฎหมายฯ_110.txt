รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เจ้าหน้าที่ พร้อมบรรยายพิเศษ  “กำเนิดไทยและสังคมคุณธรรม” แก่เด็กและเยาวชนในสถานพินิจฯ อุดรธานี  


วันศุกร์ที่ 20 เมษายน 2561
186
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เจ้าหน้าที่ พร้อมบรรยายพิเศษ  “กำเนิดไทยและสังคมคุณธรรม” แก่เด็กและเยาวชนในสถานพินิจฯ อุดรธานี
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เจ้าหน้าที่ พร้อมบรรยายพิเศษ  “กำเนิดไทยและสังคมคุณธรรม” แก่เด็กและเยาวชนในสถานพินิจฯ อุดรธานี
เมื่อวันพฤหัสบดีที่ ๑๙ เมษายน ๒๕๖๑ เวลา ๐๙.๓๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ตรวจเยี่ยมและให้กำลังใจในการปฏิบัติหน้าที่แคณะผู้บริหาร ครูอาจารย์ นักสังคมสงเคราะห์ และฝ่ายปกครอง
พร้อมทั้งปฏิบัติหน้าที่เป็นครูพิเศษบรรยายในวิชา “กำเนิดไทยและสังคมคุณธรรม”' แก่เด็กและเยาวชน
ของสถานพินิจและคุ้มครองเด็กและเยาวชนจังหวัดอุดรธานี ณ สถานพินิจและคุ้มครองเด็กและเยาวชน
จังหวัดอุดรธานี อำเภอเมือง จังหวัดอุดรธานี
ม.ล.ปนัดดาฯ กล่าวว่า “การดำเนินการของสถานพินิจฯ แห่งนี้ นอกจากจะดำเนินการตามคำสั่งของศาล
และนโยบายของกรมพินิจและคุ้มครองเด็กและเยาวชน กระทรวงยุติธรรมแล้ว
ยังมีแนวทางการทำงานและกิจกรรมต่างๆ ที่มีส่วนสำคัญในการอบรมกล่อมเกลาเด็กและเยาวชน อันได้แก่ :
๑. การฝึกทำสบู่จากกากกาแฟเด็กดีสถานพินิจฯ อุดรธานี เพื่อต้องการฝึกทักษะวิชาชีพเด็กและเยาวชน
โดยใช้ของที่มีอยู่ เช่น กากกาแฟสดเพื่อลดต้นทุนการผลิต และสามารถสร้างรายได้ให้กับตนเองได้
ภายหลังการปล่อยตัวแล้ว โดยยึดถือปรัชญาเศรษฐกิจพอเพียงเป็นหัวใจในการครองตน
๒. ข้าวโพดคั่ว ฝึกทักษะวิชาชีพให้เยาวชนโดยใช้อุปกรณ์ที่มีในครัวเรือนไม่ต้องหาซื้อ
และต้นทุนต่ำ สามารถจำหน่ายได้ง่าย
๓. สถานพินิจฯ อุดรธานี เน้นให้ความสำคัญกับเรื่องกีฬา ด้วยกีฬาสร้างระเบียบวินัย
และความรู้รักสามัคคี ได้รับรางวัลชนะเลิศกีฬาฟุตบอลสถานพินิจและคุ้มครองเด็กและเยาวชนทั่วประเทศ
เช้าวันนี้ ลูกหลานสถานพินิจและคุ้มครองเด็กและเยาวชนจังหวัดอุดรธานี มีความสนใจ
ในการตั้งคำถามและตอบคำถามในวิชาที่ได้มีการถกแถลง ซึ่ง ม.ล.ปนัดดาฯ ในฐานะครูพิเศษประจำวัน
ได้กล่าวชื่นชมกระบวนการมีส่วนร่วมของลูกหลานสถานพินิจฯ ทุกคน โดยกล่าวว่า
“ความกล้าในการแสดงออกของลูกหลานที่ได้แลเห็นวันนี้ แสดงถึงความมุ่งมั่นตั้งใจที่แต่ละคน
มีความเพียรพยายามที่จะหาวิชาความรู้ ความมุ่งมั่นที่จะเป็นคนดีของสังคมและชาติบ้านเมือง
เป็นความภูมิใจของครอบครัว ความกล้ามีไว้เพื่อให้กระทำในสิ่งที่ถูกต้องตามครรลองคลองธรรม
หาใช่เพื่อกระทำความไม่ดี ขัดต่อกฎระเบียบของแผ่นดิน
ผมมีความยินดีที่ได้มาพบปะและพูดคุยกับลูกหลานทุกคน อยากบอกว่า ทุกๆ คน คือ ความหวังของครอบครัว
และของชาติ ต้องไม่ทำให้บุพการีและประชาชนคนไทยผิดหวัง การกระทำที่ผ่านไปถือเป็นอุทาหรณ์สอนใจ
แต่ต้องไม่กระทำผิดซ้ำ ความผิดกับความชั่วไม่เหมือนกัน ความดีความถูกต้องเกิดขึ้นโดยตัวเราเองทั้งสิ้น
อย่าให้ใครผู้ใดมาครอบงำหรือพาเราเดินไปในทางที่ผิดอีกต่อไป”

ที่มา : http://www.thaigov.go.th/news/contents/details/11633