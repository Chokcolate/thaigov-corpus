รัฐบาลไทย-ข่าวทำเนียบรัฐบาล-รัฐบาลแจง มือมืดปล่อยคลิปอ้างสลายการชุมนุมกลุ่ม We Walk ที่ขอนแก่น ที่แท้เป็นคลิปเก่าปี 56 คาดผู้ไม่หวังดีมุ่งขยายผลทางการเมือง แนะสังคมอย่าหลงเชื่อ ย้ำรัฐอำนวยความสะดวกให้ตามคำสั่งศาล

วันเสาร์ที่ 17 กุมภาพันธ์ 2561
รัฐบาลแจง มือมืดปล่อยคลิปอ้างสลายการชุมนุมกลุ่ม We Walk ที่ขอนแก่น ที่แท้เป็นคลิปเก่าปี 56 คาดผู้ไม่หวังดีมุ่งขยายผลทางการเมือง แนะสังคมอย่าหลงเชื่อ ย้ำรัฐอำนวยความสะดวกให้ตามคำสั่งศาล
รัฐบาลแจง มือมืดปล่อยคลิปอ้างสลายการชุมนุมกลุ่ม We Walk ที่ขอนแก่น ที่แท้เป็นคลิปเก่าปี 56 คาดผู้ไม่หวังดีมุ่งขยายผลทางการเมือง แนะสังคมอย่าหลงเชื่อ ย้ำรัฐอำนวยความสะดวกให้ตามคำสั่งศาล
วันนี้ (17 กุมภาพันธ์ 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่มีการแชร์คลิปในโซเชียลมีเดีย โดยอ้างว่าเป็นเหตุการณ์ที่เจ้าหน้าที่เข้าสลายการชุมนุมของนักศึกษา เครือข่ายประชาชนและนักวิชาการ ที่ จ.ขอนแก่น ซึ่งจัดกิจกรรม We Walk เดินมิตรภาพจาก มธ.ศูนย์รังสิต ไปยัง จ.ขอนแก่น ว่า
“ขอยืนยันว่าเรื่องดังกล่าวไม่เป็นความจริง โดยจากการตรวจสอบพบว่าเป็นคลิปเก่า ที่ทางเจ้าหน้าที่ตำรวจได้สลายการชุมนุมของกลุ่ม กปปส. บริเวณสนามกีฬาไทย-ญี่ปุ่น (ดินแดง) เมื่อปี 2556 จึงคาดว่ามีผู้ไม่หวังดีพยายามสร้างกระแสจุดชนวนความขัดแย้งขึ้นในบ้านเมือง ส่วนการชุมนุมที่ จ.ขอนแก่น ขณะนี้นั้นยังไม่มีเหตุการณ์รุนแรงใด ๆ โดยเจ้าหน้าที่ได้พูดคุยกับกลุ่มผู้ชุมนุมและควบคุมสถานการณ์ได้เป็นปกติ”
ทั้งนี้ พลเอก ประยุทธ์ จันทร์โอชา นายกรัฐมนตรี แสดงความเป็นห่วงในเรื่องดังกล่าว เพราะเห็นได้ชัดว่ามีผู้ที่จงใจบิดเบือนข้อเท็จจริง และหวังผลทางการเมือง โดยย้ำว่ารัฐบาลได้อำนวยความสะดวกและดูแลความปลอดภัยแก่ผู้ชุมนุม ตามคำสั่งศาลปกครองที่ให้คุ้มครองชั่วคราวจนถึงวันที่ 17 ก.พ.61 อันเป็นวันสิ้นสุดการชุมนุมอย่างเต็มที่
“นายกฯ ขอให้พี่น้องประชาชนใช้วิจารณญาณในการติดตามข่าวสารให้ดี โดยเฉพาะทางโซเชียลมีเดีย อย่าหลงเชื่อข้อมูลที่บิดเบือน พร้อมทั้งตั้งข้อสังเกตด้วยว่า การกระทำเช่นนี้เป็นตัวอย่างของความปั่นป่วนวุ่นวายทางการเมือง ซึ่งจะมีความชัดเจนมากยิ่งขึ้นในช่วงใกล้เลือกตั้ง จึงขอเตือนผู้ไม่หวังดีให้หยุดพฤติกรรมที่ทำให้บ้านเมืองไม่สงบสุขอย่างเด็ดขาด

ที่มา : http://www.thaigov.go.th/news/contents/details/10157
