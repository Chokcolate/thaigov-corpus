รัฐบาลไทย-ข่าวทำเนียบรัฐบาล-วธ.ชวนคนไทย แต่งชุดไทย ร่วมงาน “ใต้ร่มพระบารมี 236 ปี กรุงรัตนโกสินทร์” จัดยิ่งใหญ่ 7 จุดทั่วกรุงเทพฯ ตระการตา 11 ริ้วขบวน สถาปนากรุงเทพฯ – เหตุการณ์สำคัญ 10 รัชกาล ร่วมน้อมรำลึกใน


วันศุกร์ที่ 20 เมษายน 2561
2,577
วธ.ชวนคนไทย แต่งชุดไทย ร่วมงาน “ใต้ร่มพระบารมี 236 ปี กรุงรัตนโกสินทร์” จัดยิ่งใหญ่ 7 จุดทั่วกรุงเทพฯ ตระการตา 11 ริ้วขบวน สถาปนากรุงเทพฯ – เหตุการณ์สำคัญ 10 รัชกาล ร่วมน้อมรำลึกใน
วธ.ชวนคนไทย แต่งชุดไทย ร่วมงาน “ใต้ร่มพระบารมี 236 ปี กรุงรัตนโกสินทร์” จัดยิ่งใหญ่ 7 จุดทั่วกรุงเทพฯ ตระการตา 11 ริ้วขบวน สถาปนากรุงเทพฯ – เหตุการณ์สำคัญ 10 รัชกาล ร่วมน้อมรำลึกในพระมหากรุณาธิคุณกษัตริย์ไทยทุกพระองค์ - ชวนแต่งไทยร่วมริ้วขบวน
เมื่อวันที่ 19 เมษายน 2561 ที่โรงละครแห่งชาติ (โรงเล็ก) นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) ประธานแถลงข่าวงานมหกรรมวัฒนธรรม “ใต้ร่มพระบารมี 236 ปี กรุงรัตนโกสินทร์” โดยมีนายพงศ์ศักติฐ์ เสมสันต์ ที่ปรึกษารัฐมนตรีว่าการกระทรวงวัฒนธรรม นางฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม นายปรารพ เหล่าวานิช เลขานุการรัฐมนตรีว่าการกระทรวงวัฒนธรรม นายกฤษศญพงษ์ ศิริ ปลัดกระทรวงวัฒนธรรม ผู้บริหารกระทรวงวัฒนธรรมและผู้แทนหน่วยงานที่เกี่ยวข้อง เข้าร่วม
นายวีระ กล่าวว่า กระทรวงวัฒนธรรมร่วมกับหน่วยงานรัฐภาคเอกชน และภาคประชาชนร่วมกันจัดงานมหกรรมวัฒนธรรม “ใต้ร่มพระบารมี 236 ปี กรุงรัตนโกสินทร์” ในวันที่ 21 – 25 เม.ย. 2561 รวม 5 วัน เพื่อน้อมรำลึกในพระมหากรุณาธิคุณของพระบาทสมเด็จพระพุทธยอดฟ้าจุฬาโลกมหาราช ปฐมกษัตริย์แห่งราชวงศ์จักรี    ที่ทรงสถาปนากรุงรัตนโกสินทร์ และเทิดพระเกียรติพระมหากษัตริย์ไทยทุกพระองค์ในราชวงศ์จักรีทรงนำพาและพัฒนาประเทศให้เป็นปึกแผ่นและมีความเจริญรุ่งเรืองตลอด 236 ปี ที่ผ่านมา โดยจะมีพิธีเปิดในวันที่ 21 เม.ย. 18.15 น. ณ ลานพลับพลามหาเจษฎาบดินทร์ กรุงเทพฯ เชิญชม 11 ริ้วขบวนประวัติความเป็นมาของกรุงรัตนโกสินทร์ และเหตุการณ์สำคัญรัชกาลที่ 1 ถึงรัชกาลที่ 10 ภายใต้แนวคิด “รัตนโกสินทร์เรืองรอง” ได้แก่ 1. เฉลิมฉลอง 236 ปี กรุงรัตนโกสินทร์ 2.รัชกาลที่ 1 สร้างบ้านแปงเมือง 3.รัชกาลที่ 2 ฟูเฟื่องวรรณกรรม 4.รัชกาลที่ 3 เลิศล้ำเศรษฐกิจ 5.รัชกาลที่ 4 แนวคิดอารยะ 6.รัชกาลที่ 5 วัฒนะสู่สากล 7.รัชกาลที่ 6 มากล้นการศึกษา 8.รัชกาลที่ 7 ประชาธิปไตย 9.รัชกาลที่ 8 นำไทยสามัคคี 10.รัชกาลที่ 9 พระบารมีเปี่ยมล้น และ 11.รัชกาลที่ 10 ประชาชนเปี่ยมสุข ทั้งนี้ กระทรวงวัฒนธรรมขอเชิญชวนประชาชนแต่งกายชุดไทยเข้าร่วมริ้วขบวนดังกล่าว
นายวีระ กล่าวอีกว่า ริ้วขบวนทั้ง 11 ริ้วขบวน เริ่มเคลื่อนจากลานพลับพลามหาเจษฎาบดินทร์           ผ่านถนนราชดำเนินกลาง สนามหลวงไปจนถึงโรงละครวังหน้า ส่วนกิจกรรมด้านศาสนา วันที่ 19 เม.ย. 08.09 น. พิธีบวงสรวงเทพยดา มีนายวิษณุ เครืองาม รองนายกรัฐมนตรีเป็นประธาน ณ พิพิธภัณฑสถานแห่งชาติ พระนคร วันที่ 21 เม.ย. 07.00 น. พิธีบำเพ็ญกุศลถวายแด่สมเด็จพระบูรพมหากษัตริยาธิราชและพิธีทำบุญตักบาตรพระสงฆ์ 237 รูป ณ ลานคนเมือง หน้าศาลาว่าการกรุงเทพมหานคร 08.30 น. พิธีบวงสรวงศาลหลักเมืองกรุงเทพมหานคร ณ ศาลหลักเมืองกรุงเทพมหานคร 09.30 น. หลังจากนั้น 10.00 น. พิธี 5 ศาสนามหามงคล ณ โรงละครแห่งชาติ (โรงใหญ่) นอกจากนี้ มีกิจกรรมที่พิพิธภัณฑสถานแห่งชาติ พระนคร และรอบเกาะรัตนโกสินทร์ ได้แก่
1.โรงละครแห่งชาติ (โรงใหญ่) วันที่ 21 - 25 เม.ย. เวลา 15.00-18.00 น. กิจกรรมสุดยอดการแสดงยุครัตนโกสินทร์และการแสดงจากมิตรประเทศ อาทิ การแสดงนาฏยหุ่นไทย (ชุมนุมหุ่นไทย)  โขน เรื่อง “รามเกียรติ์ ชุดรามราชจักรี” อุปรากรจีน (งิ้ว) เรื่อง รามเกียรติ์ และกิจกรรมในโซน “เสน่ห์ไทยเมื่อวันวาน” มีการสาธิตภูมิปัญญาและจำหน่ายอาหารไทยโบราณ บริการให้เช่าชุดไทย แต่งกายชุดไทย ถ่ายภาพย้อนวันวาน
2.โรงละครแห่งชาติ (โรงเล็ก) วันที่ 22 - 24 เม.ย. เวลา 13.00–15.00 น. เสวนาทางวิชาการที่เกี่ยวเนื่องกับกรุงรัตนโกสินทร์
3.พิพิธภัณฑสถานแห่งชาติ พระนคร วันที่ 21 - 25 เม.ย. เวลา 11.00 – 21.00 น. โซน “เสน่ห์ไทยเมื่อวันวาน” มีการสาธิตภูมิปัญญาและจำหน่ายอาหารไทยโบราณ บริการให้เช่าชุดไทย แต่งกายชุดไทย ถ่ายภาพย้อนวันวาน แฟชั่นโชว์ผ้าไทยในรัชสมัย เดินแบบเครื่องแต่งกายในแต่ละรัชกาล ภายใต้แนวคิด “งามอาภรณ์ งามศิลป์ งามแผ่นดินแห่งกรุงรัตนโกสินทร์” รวมถึงการแสดงทางวัฒนธรรม อาทิ หุ่นละครเล็กคลองบางหลวง มหกรรมการแสดงพื้นบ้านนานาชาติ กิจกรรมยลวังหน้ายามเย็น เยี่ยมพิพิธภัณฑ์ยามค่ำ และวันที่ 22 – 25 เม.ย. มีการประกวดหนูน้อยรัตนโกสินทร์ และการประกวด “แลงามอาภรณ์ย้อนยุค” เพื่อแจกของที่ระลึกแก่ผู้แต่งกายชุดไทยย้อนยุคได้อย่างถูกต้องและงดงาม
4.สวนสันติชัยปราการ (บางลำพู) วันที่ 21 - 25 เม.ย. โซน “เสน่ห์บางกอก” สาธิตและจำหน่ายอาหารของดีวิถีชุมชนกรุงเทพฯ ร้านค้าของที่ระลึกชุมชนในบางกอก จุดถ่ายภาพวิถีวัฒนธรรมชุมชนบางลำพู การแสดงทางวัฒนธรรม เวลา 18.00 – 21.00 น. อาทิ การแสดงดนตรีไทยจากดุริยประณีตชุมชนบางลำพู ละครนอก โขนสด และมีมัคคุเทศก์น้อยนำชมงาน
5.ลานคนเมือง หน้าศาลาว่าการกรุงเทพมหานคร วันที่ 21 - 25 เม.ย. โซน “เสน่ห์วิถีถิ่น วิถีไทย” เดินแบบผ้าไทยร่วมสมัย “งามวิจิตรภูษา ภัสตราภรณ์ อัตลักษณ์ไทย อัตลักษณ์ถิ่น” ตลาดประชารัฐร่วมใจ ของดีบ้านฉันจาก 4 ภาค สาธิตวิถีชีวิตชุมชน ประเพณีและวัฒนธรรมท้องถิ่น จำหน่ายสินค้าและอาหารพื้นเมือง และกิจกรรมการแสดงพื้นบ้าน เวลา 17.00 – 21.30 น. อาทิ มหกรรมการแสดงพื้นบ้าน มหกรรมการแสดงพื้นบ้านนานาชาติ คอนเสิร์ตศิลปินแห่งชาติ เป็นต้น
6.รอบเกาะรัตนโกสินทร์ วันที่ 21-25 เม.ย. มีกิจกรรม อาทิ นิทรรศการและการแสดงต่างคล้าย ใช่เลย นิทรรศการและมหกรรมการแสดงพื้นบ้านนานาชาติ ที่หอศิลป์ร่วมสมัยราชดำเนิน กิจกรรมไหว้พระเสริมสิริมงคล เยี่ยมยลชมวัง พิพิธภัณฑ์ และศาสนสถาน อาทิ วัดพระเชตุพนวิมลมังคลาราม วัดสุทัศนเทพวราราม วังบางขุนพรหม วังปารุสกวัน พิพิธภัณฑสถานแห่งชาติ พระนคร นิทรรศน์รัตนโกสินทร์ มิวเซียมสยาม พิพิธบางลำพู เทว สถาน เป็นต้น เข้าชมไม่เสียค่าใช้จ่าย โดยมีรถโดยสารให้บริการฟรีทุกวัน เวลา 10.00 - 20.00 น. มีพิธีปล่อยขบวนรถในวันที่ 21 เม.ย. 09.30 น. ที่พิพิธภัณฑสถานแห่งชาติ พระนคร ผ่านสถานที่ต่างๆ รอบเกาะรัตนโกสินทร์
7.โรงภาพยนตร์สกาล่า วันที่ 24 - 27 เม.ย. กิจกรรมชมสุดยอดภาพยนตร์ไทยในสมัยรัชกาลที่ 9 จำนวน 10 เรื่อง และชมนิทรรศการ ซึ่งผู้สนใจเข้าชมลงทะเบียนสำรองที่นั่งได้ที่ เฟซบุ๊คแฟนเพจ “คอนเทนต์ไทยแลนด์” หรือเว็บไซต์ของกระทรวงวัฒนธรรม โดยไม่เสียค่าใช้จ่ายใดๆ ทั้งสิ้น
นอกจากนี้ มีการประกวดภาพถ่ายวัฒนธรรมไทย ในยุคสมัย 236 ปี กรุงรัตนโกสินทร์ ทั้งนี้ ติดต่อสอบถามข้อมูลงานมหกรรมวัฒนธรรม “ใต้ร่มพระบารมี 236 ปี กรุงรัตนโกสินทร์” ได้ที่สายด่วนวัฒนธรรม โทร.1765

ที่มา : http://www.thaigov.go.th/news/contents/details/11607