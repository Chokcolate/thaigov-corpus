รัฐบาลไทย-ข่าวทำเนียบรัฐบาล-รมว.ดิจิทัลฯ เยี่ยมชม ไลน์ ประเทศไทย พร้อมปาฐกถาพิเศษหัวข้อ “Digital Thailand”

วันศุกร์ที่ 9 มีนาคม 2561
รมว.ดิจิทัลฯ เยี่ยมชม ไลน์ ประเทศไทย พร้อมปาฐกถาพิเศษหัวข้อ “Digital Thailand”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เยี่ยมชมสำนักงานใหญ่ บริษัท ไลน์ คอมพานี (ประเทศไทย) จำกัด พร้อมปาฐกถาพิเศษหัวข้อ “Digital Thailand” ให้แก่คนวัยทำงานรุ่นใหม่ โดยได้กล่าวถึงแผนงานที่รัฐบาลพยายามผลักดันในปีนี้ ประกอบด้วย 1) Digital Infrastructure โครงสร้างพื้นฐาน ทั้งเน็ตประชารัฐ ซึ่งเป็นการขยายโครงข่ายอินเทอร์เน็ตความเร็วสูงเข้าถึงหมู่บ้านทั่วประเทศ และเครือข่ายเคเบิลใต้น้ำ โดยเมื่อโครงสร้างพื้นฐานเหล่านี้เกิดขึ้นแล้ว สิ่งที่จะตามมา คือ การใช้ประโยชน์จากเครือข่ายเพื่อยกระดับคุณภาพชีวิตของประชาชน ทั้งด้าน e-Commerce, e-Health และการเรียนรู้ 2) Government Big Data การผลักดันรัฐบาลอิเล็กทรอนิกส์ด้วย Big Data 3) Cyber Security ความมั่นคงปลอดภัยทางไซเบอร์ 4) Application and Development การพัฒนาเพื่อให้เกิดการใช้งานเทคโนโลยีดิจิทัล ได้แก่ IoT Institute, Digital Park, Smart Cities และ 5) Digital Manpower การพัฒนาทักษะด้านดิจิทัลให้แก่บุคลากรและประชาชนทุกระดับ ทั้งนี้ ภาครัฐกับบริษัท ไลน์ฯ ยังได้ทำความร่วมมือในการพัฒนาประเทศด้วยเทคโนโลยีดิจิทัล ภายใต้แผนการดำเนินงานต่างๆ อาทิ การพัฒนาทักษะด้านดิจิทัลให้แก่ประชาชน ผ่านโครงการ Coding Thailand การสนับสนุนเนื้อหาที่เป็นประโยชน์แก่สังคม (White Online Content) การช่วยเหลือให้ผู้ประกอบธุรกิจขนาดเล็ก (SME) สามารถใช้ประโยชน์จากเทคโนโลยีดิจิทัลในการทำธุรกิจ และการผลักดันระบบ Angel Funding รวมถึง Incubator เป็นต้น เมื่อวันที่ 8 มีนาคม 2561 ณ อาคารเกษร ทาวเวอร์ ถนนเพลินจิต เขตปทุมวัน กรุงเทพฯ
*******************

ที่มา : http://www.thaigov.go.th/news/contents/details/10648
