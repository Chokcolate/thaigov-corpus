รัฐบาลไทย-ข่าวทำเนียบรัฐบาล-พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.กาฬสินธุ์ สมุทรปราการ นครปฐม และตาก


วันอังคารที่ 13 มีนาคม 2561
114
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.กาฬสินธุ์ สมุทรปราการ นครปฐม และตาก
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.กาฬสินธุ์ สมุทรปราการ นครปฐม และตาก
วันนี้ (13 มี.ค. 61) เวลา 08.30 น. นางอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 45/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีครอบครัวหญิงวัย 59 ปี และหลานสาว 2 คน วัย 8 ขวบ และ 10 ขวบ ถูกศาลสั่งขับไล่ออกจากบ้าน ต้องมาอยู่อาศัยที่ศาลาประชาคมของหมู่บ้าน เนื่องจากครอบครัวแพ้คดี ขณะที่สามีแก่ชราวัย 63 ปี ถูกคุมขังในเรือนจำ ทำให้ทั้งยายและหลานสาว 2 คน ต้องใช้ชีวิตด้วยความยากลำบาก ที่จังหวัดกาฬสินธุ์ และกรณีชายวัย 30 ปี เคยถูกคนร้ายใช้อาวุธมีดแทงที่บริเวณลำคอ จนเส้นเลือดใหญ่ขาด ทำให้เลือดไม่สามารถไปเลี้ยงสมองได้ กลายเป็นเจ้าชายนิทรา นอนป่วยติดเตียงช่วยเหลือตัวเองไม่ได้ ต้องให้อาหารทางสายยาง อาศัยอยู่เพียงลำพังกับผู้เป็นแม่ที่ไม่ได้ประกอบอาชีพ เนื่องจากต้องอยู่ดูแลลูกชายอย่างใกล้ชิด อีกทั้ง ยังไม่สามารถเรียกร้องค่าเสียหายจากคู่กรณีได้ ครอบครัวมีฐานะยากจน ที่จังหวัดสมุทรปราการ อีกกรณีหญิงรายหนึ่งต้องรับภาระเพียงลำพังเลี้ยงดูลูกพิการทั้ง 2 คน คนโตวัย 33 ปี พิการเดินไม่ได้ ขาลีบและคดงอผิดรูป คนเล็กวัย 10 ปี พิการตั้งแต่กำเนิด แขน-ขาลีบและคดงอผิดรูป นอนป่วยติดเตียง ช่วยเหลือตัวเองไม่ได้ ทั้ง 3 ชีวิต อาศัยในห้องเช่าสภาพเก่าทรุดโทรมและคับแคบ ครอบครัวมีฐานะยากจน ที่จังหวัดนครปฐม รวมทั้งกรณีเด็กสาววัย 17 ปี เป็นเด็กเรียนดี กำพร้าพ่อ-แม่ อาศัยอยู่เพียงลำพังกับปู่แก่ชรา ทั้ง 2 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน อาศัยเพียงเบี้ยยังชีพคนชราใช้ประทังชีวิต ที่จังหวัดตาก นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 4 จังหวัด ได้แก่ พมจ.กาฬสินธุ์ พมจ.สมุทรปราการ พมจ.นครปฐม และ พมจ.ตาก พร้อมทีม One Home ทั้ง 4 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าวทั้งหมด เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว รวมทั้ง การปรับปรุงสภาพที่อยู่อาศัย ให้มีความมั่นคง แข็งแรง และถูกสุขลักษณะ อีกทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิ ตามกฎหมาย ตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคง พร้อมร่วมกันหาแนวทางการช่วยเหลือในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงชราวัย 63 ปี ป่วยเป็นโรคมะเร็งต่อมน้ำเหลือง นอนป่วยติดเตียงช่วยเหลือตัวเองไม่ได้ ที่ย่านสายไหม กรุงเทพมหานคร นั้น ทางทีม One Home ได้ลงพื้นที่เยี่ยมบ้าน และประเมินความพิการของหญิงชราดังกล่าว พร้อมมอบเบี้ยยังชีพ และให้การช่วยเหลือในการรักษาพยาบาลและส่วนที่เกี่ยวข้องต่อไป

ที่มา : http://www.thaigov.go.th/news/contents/details/10729