รัฐบาลไทย-ข่าวทำเนียบรัฐบาล-มท. เดินหน้าปลูกจิตสำนึก จริยธรรมและคุณธรรมให้กับบุคลากรกระทรวงมหาดไทย โดยยึดหลักกฎหมายประกอบหลักความเป็นธรรม


วันพฤหัสบดีที่ 22 กุมภาพันธ์ 2561
140
มท. เดินหน้าปลูกจิตสำนึก จริยธรรมและคุณธรรมให้กับบุคลากรกระทรวงมหาดไทย โดยยึดหลักกฎหมายประกอบหลักความเป็นธรรม
มท. เดินหน้าปลูกจิตสำนึก จริยธรรมและคุณธรรมให้กับบุคลากรกระทรวงมหาดไทย โดยยึดหลักกฎหมายประกอบหลักความเป็นธรรม
วันนี้ (22 ก.พ. 2561)  เวลา 09.00 น. นายศุภชัย เอี่ยมสุวรรณ รองปลัดกระทรวงมหาดไทย เป็นประธานในพิธีเปิดการอบรม “โครงการปลูกจิตสำนึก จริยธรรมและคุณธรรมให้กับบุคลากรภาครัฐ กระทรวงมหาดไทย เพื่อการมีส่วนร่วมกับทุกภาคส่วนในการป้องกันและปราบปรามการทุจริต” ณ ห้องเมย์แฟร์บอลรูม ซี ชั้น 11 โรงแรม เดอะ เบอร์เคลี่ย์ ประตูน้ำ เขตราชเทวี กรุงเทพมหานคร จัดโดยสำนักงานปลัดกระทรวงมหาดไทย ในระหว่างวันที่ 22-23 กุมภาพันธ์ 2561 มีผู้เข้าร่วมการอบรมประมาณ 150 คน ประกอบไปด้วย ข้าราชการสังกัดสำนักงานจังหวัด หน่วยงานระดับกรม รัฐวิสาหกิจ และหน่วยงานในสังกัดสำนักงานกระทรวงมหาดไทย
รองปลัดกระทรวงมหาดไทย ได้กล่าวต้อนรับผู้เข้ารับการฝึกอบรม พร้อมแสดงความชื่นชมต่อการจัดโครงการดังกล่าว เนื่องจากเห็นว่าเป็นโอกาสอันดีต่อบุคลากรทุกหน่วยงานในสังกัดกระทรวงมหาดไทย ที่จะได้เรียนรู้การปฏิบัติหน้าที่อย่างถูกต้องตามรัฐธรรมนูญแห่งราชอาณาจักรไทย พุทธศักราช 2560 โดยเฉพาะอย่างยิ่งมาตรา 63 ที่กำหนดให้รัฐต้องส่งเสริม สนับสนุน และให้ความรู้ถึงอันตรายที่เกิดจากการทุจริตและประพฤติมิชอบทั้งในภาครัฐและเอกชน ตลอดจนจัดให้มีมาตรการและกลไกที่มีประสิทธิภาพ เพื่อป้องกันและขจัดการทุจริตและประพฤติมิชอบ และให้เกิดความสอดคล้องกับยุทธศาสตร์ว่าด้วยการป้องกันและปราบปรามการทุจริต ระยะที่ 3 (พ.ศ. 2560-2564) ซึ่งกำหนดวิสัยทัศน์ให้ประเทศไทยมุ่งสู่การเป็นประเทศที่มีมาตรฐานทางคุณธรรมจริยธรรม อันเป็นสังคมมิติใหม่ในการพิทักษ์รักษาผลประโยชน์ของชาติ
จากนั้น รองปลัดกระทรวงมหาดไทย ได้บรรยายพิเศษ เรื่อง “จริยธรรมและคุณธรรมกับการมีส่วนร่วมในการป้องกันและปราบปรามการทุจริต” มีใจความสำคัญตอนหนึ่งว่า ข้าราชการจะต้องรู้จักวางตัวให้เหมาะสมกับหน้าที่ ไม่ประพฤติตนให้ต่ำหรือสูงเกินไป และจะต้องเป็นที่พึ่งของประชาชนได้ทุกเมื่อ ทั้งนี้ นับตั้งแต่วันที่ทุกท่านติดตราสิงห์ที่คอปกเสื้อข้าราชการครั้งแรก จิตวิญญาณของท่านก็ยึดโยงเข้ากับประชาชนแล้ว ฉะนั้น จึงขอให้ปฏิบัติหน้าที่ด้วยความเสียสละ ซื่อสัตย์สุจริต ทำให้เต็มที่ และทำด้วยความเป็นธรรม โดยพึงระลึกไว้อยู่เสมอว่าเราทำงานเพื่อชาติบ้านเมือง เพื่อประชาชน การละเว้นการปฏิบัติหน้าที่แม้แต่เพียงเรื่องเล็กน้อยก็อาจนำไปสู่ความไม่เป็นธรรมในสังคมได้ จึงอยากขอให้ตระหนักเรื่องนี้ไว้ให้มาก และต้องประพฤติปฏิบัติตนเป็นแบบอย่างที่ดีของประชาชนให้สมกับการเป็นข้าราชการในยุค 4.0 เพราะข้าราชการคือกลไกสำคัญของประเทศไทย และช่วยเสริมสร้างสังคมของเราให้ดีขึ้นได้ พร้อมเน้นย้ำการปฏิบัติหน้าที่ภายใต้หลักกฎหมายประกอบหลักความเป็นธรรม
ทั้งนี้ การอบรมดังกล่าวมีเป้าหมายเพื่อพัฒนาสมรรถนะของบุคลากรในสังกัดกระทรวงมหาดไทย ในการป้องกันและปราบปรามการทุจริต สามารถแก้ไขปัญหาการทุจริตให้เป็นระบบอย่างต่อเนื่อง และมีประสิทธิภาพ อันจะช่วยเพิ่มพูนศักยภาพในการทำงานของบุคลากรให้มีองค์ความรู้ด้านการป้องกัน และปราบปรามการทุจริตประพฤติมิชอบในวงราชการ และในระดับภาครัฐ เพื่อให้พร้อมในการทำงานบนหลักความโปร่งใส ตรวจสอบได้ และสร้างสมรรถนะในการทำงานร่วมกัน เพื่อป้องกันการทุจริตในระบบราชการ ตลอดจนเป็นกลไกขับเคลื่อนองค์กรให้ใสสะอาดต่อไป.
ครั้งที่ 37/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10272