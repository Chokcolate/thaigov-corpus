รัฐบาลไทย-ข่าวทำเนียบรัฐบาล-มหาดไทยเดินหน้า 8 แนวทางขับเคลื่อนตลาดประชารัฐสู่ความยั่งยืน


วันอังคารที่ 10 เมษายน 2561
142
มหาดไทยเดินหน้า 8 แนวทางขับเคลื่อนตลาดประชารัฐสู่ความยั่งยืน
มหาดไทยเดินหน้า 8 แนวทางขับเคลื่อนตลาดประชารัฐสู่ความยั่งยืน
วันนี้ (10 เม.ย.) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลมอบหมายให้กระทรวงมหาดไทยเป็นหน่วยงานหลักในการบูรณาการร่วมกับหน่วยงานที่เกี่ยวข้องดำเนินโครงการตลาดประชารัฐทั้ง 10 ประเภท และได้ส่งเสริม พัฒนา ต่อยอดการดำเนินโครงการตลาดประชารัฐอย่างต่อเนื่องนั้น
เพื่อเป็นการขับเคลื่อนโครงการตลาดประชารัฐในระยะต่อไป นายฉัตรชัย พรหมเลิศ ปลัดกระทรวงมหาดไทย ได้สั่งการให้ผู้ว่าราชการจังหวัด ทุกจังหวัด ดำเนินการตามแนวทางปฏิบัติในการดำเนินโครงการตลาดประชารัฐเพิ่มเติม ดังนี้
1. เร่งรัดการจัดสรรพื้นที่จำหน่ายสินค้าให้ผู้ประกอบการ โดยอาจกระจายไปยังตลาดที่มีพื้นที่รองรับผู้ประกอบการได้ เช่น ตลาดเคหะประชารัฐ และตลาดประชารัฐ Modern Trade
2. เร่งรัดการจัดอบรมผู้บริหารจัดการตลาดประชารัฐ (Chief Marketing officer : CMO) เพื่อพัฒนาศักยภาพผู้บริหารจัดการในทุกด้าน
3. ส่งเสริมการพัฒนาศักยภาพผู้ประกอบการระดับ C ตามความเหมาะสม และเป็นไปตามความต้องการของผู้ประกอบการ โดยเฉพาะอย่างยิ่งให้ประสานงานไปยังธนาคารเพื่อการเกษตรและสหกรณ์การเกษตรในพื้นที่เกี่ยวกับโครงการสินเชื่อให้กับผู้ประกอบการเกษตรกรและผู้มีรายได้น้อยเพื่อสนับสนุนด้านการจัดหาเงินทุน
4. ดำเนินการประเมินมาตรฐานตลาดประชารัฐตามแนวทางที่กำหนด รวมทั้งให้มีการทดสอบสารปนเปื้อนที่เป็นอันตรายต่อสุขภาพ 5 ชนิด ประกอบด้วย 1) ฟอร์มาลิน 2) สารกันรา 3) สารบอแรกซ์ 4) สารฟอกขาว และ 5) ยาฆ่าแมลง
5. ส่งเสริมตลาดประชารัฐด้านการท่องเที่ยว โดยเร่งรวบรวมและจัดส่งข้อมูลตลาดประชารัฐที่มีศักยภาพให้กระทรวงการท่องเที่ยวและกีฬา เพื่อบรรจุในปฏิทิน “ปีท่องเที่ยววิถีไทย เก๋ไก๋อย่างยั่งยืน” เพื่อประชาสัมพันธ์ให้กับนักท่องเที่ยวทั้งชาวไทยและชาวต่างประเทศทราบ รวมทั้งให้ประสานความร่วมมือกับการท่องเที่ยวแห่งประเทศไทย สำนักงานสาขาในพื้นที่จัดทำเส้นทางการท่องเที่ยวของจังหวัดให้เชื่อมโยงกับตลาดประชารัฐ และ OTOP Tourism Village ซึ่งในปัจจุบัน มีจังหวัด และหน่วยงานกำกับดูแลตลาด ได้คัดเลือกตลาดที่มีศักยภาพด้านการท่องเที่ยวแล้วจำนวน 144 แห่งจาก 67 จังหวัด
6. เน้นย้ำให้ CMO ดำเนินการสำรวจติดตามผลประกอบการและความพึงพอใจของผู้ขาย และสอบถามความคิดเห็นของผู้ซื้อผ่านระบบ Online เพื่อประเมินผลความสำเร็จ และนำผลสะท้อนมาปรับปรุงโครงการตลาดประชารัฐ
7. สำรวจตลาดประชารัฐและตลาดเอกชนที่ดำเนินการอยู่ในพื้นที่ ให้มีการบริหารจัดการตลาดอย่างเหมาะสม เช่น การอนุญาตจัดตั้งตลาด และการควบคุมบริหารจัดการให้เป็นไปตามกฎหมาย และระเบียบของราชการอย่างเคร่งครัด
8. จัดทำข้อมูลข่าวสารกิจกรรมภายใต้โครงการตลาดประชารัฐ เพื่อเป็นข้อมูลในการประชาสัมพันธ์สร้างการรับรู้งาน กิจกรรม ตลาดประชารัฐอย่างสม่ำเสมอต่อไป
รองปลัดกระทรวงมหาดไทย กล่าวเพิ่มเติมว่า กระทรวงมหาดไทย มีความตั้งใจในการส่งเสริมและพัฒนาศักยภาพให้ผู้ค้า และผู้ประกอบการตลาดประชารัฐ ได้รับการต่อยอดทางด้านการค้าขาย และการพัฒนาผลิตภัณฑ์ให้เป็นที่ต้องการของตลาด นอกจากนี้ ยังได้เน้นย้ำให้ทุกหน่วยงานภาคีร่วมบูรณาการดำเนินการขับเคลื่อนโครงการตลาดประชารัฐให้เป็นไปอย่างมีประสิทธิภาพ เพื่อให้ตลาดประชารัฐเป็นตลาดแห่งโอกาส ตลาดแห่งอาชีพ และสร้างรายได้ให้แก่ผู้ประกอบการอย่างยั่งยืนต่อไป.
ครั้งที่ 82/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11440