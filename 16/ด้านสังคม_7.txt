รัฐบาลไทย-ข่าวทำเนียบรัฐบาล-รมว.พม. ย้ำตรวจสอบการจ่ายเงินสงเคราะห์ฯ ไม่ได้มีความล่าช้า แต่เพื่อความเป็นธรรมกับทุกฝ่าย


วันพุธที่ 21 กุมภาพันธ์ 2561
304
รมว.พม. ย้ำตรวจสอบการจ่ายเงินสงเคราะห์ฯ ไม่ได้มีความล่าช้า แต่เพื่อความเป็นธรรมกับทุกฝ่าย
รมว.พม. ย้ำตรวจสอบการจ่ายเงินสงเคราะห์ฯ ไม่ได้มีความล่าช้า แต่เพื่อความเป็นธรรมกับทุกฝ่าย
วันนี้ (21 ก.พ. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและ ความมั่นคงของมนุษย์ (ศปก.พม.) ครั้งที่ 38/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหา แนวทางการป้องกันและแก้ไขปัญหาดังกล่าว โดยมีคณะผู้บริหารและผู้แทนจากหน่วยงานเข้าร่วมการประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีมีการร้องเรียนถึงการปลอมลายมือชาวบ้าน เพื่อเซ็นรับเงินสงเคราะห์ผู้มีรายได้น้อยและผู้ไร้ที่พึ่งของศูนย์คุ้มครองคนไร้ที่พึ่งในหลายจังหวัด ซึ่งขณะนี้คณะกรรมการป้องกันและปราบปรามการทุจริตในภาครัฐ (ป.ป.ท.) ได้ลงพื้นที่เพื่อตรวจสอบข้อเท็จจริงเกี่ยวกับการดำเนินงานของศูนย์คุ้มครองคนไร้ที่พึ่งจังหวัดต่างๆ อีกทั้ง พลเอก ประยุทธ์ จันทร์โอชา นายกรัฐมนตรี ได้สั่งการว่าต้องลงโทษทุกคนหากพบหลักฐานว่ากระทำความผิดและคนที่ปล่อยปละละเลยให้ทุจริตต้องถูกลงโทษทางวินัย ซึ่งขณะนี้ เรื่องดังกล่าวมีความคืบหน้าไปมาก ทั้งนี้ กระทรวงการพัฒนาสังคมและความมั่นคงของมนุษย์ (พม.) ขอยืนยันว่า ไม่ได้นิ่งเฉยแต่อย่างใด และไม่ได้มีความล่าช้า แต่เพื่อให้เกิดความเป็นธรรมกับทุกฝ่าย จึงต้องมีการลงพื้นที่ตรวจสอบข้อเท็จจริง โดยกรมพัฒนาสังคมและสวัสดิการ (พส.) ได้ดำเนินการสอบสวนคู่ขนานกันไปกับทางสำนักงานป้องกันและปราบปรามการทุจริตในภาครัฐ (ป.ป.ท.) และคณะกรรมการการตรวจเงินแผ่นดิน (สตง.) รวมถึงการสนับสนุนข้อมูลที่เกี่ยวข้องกับทุกหน่วยงาน โดยดำเนินการ อย่างจริงจัง ด้วยการลงพื้นที่ตรวจสอบแบบเจาะลึกว่า มีการทำเป็นกระบวนการหรือไม่ หากพบว่าพื้นที่ใดมีมูล จะให้ย้ายเจ้าหน้าที่ไปช่วยราชการก่อน สำหรับจังหวัดขอนแก่นและเชียงใหม่ได้สั่งย้ายผู้อำนวยการศูนย์คุ้มครอง คนไร้ที่พึ่งและเจ้าหน้าที่ที่เกี่ยวข้องเรียบร้อยแล้ว และผลตรวจสอบจะแล้วเสร็จไม่เกิน 1 เดือน
อย่างไรก็ตาม ขอให้กำลังใจและสนับสนุนเจ้าหน้าที่ทุกคนที่ทำความดีอยู่แล้ว ซึ่งปฏิบัติงานด้วยความซื่อสัตย์สุจริต สำหรับเจ้าหน้าที่ที่กระทำผิด จะได้รับการลงโทษตามระเบียบราชการต่อไป นอกจากนี้ หากมีเรื่องการแอบอ้างชื่อนายกรัฐมนตรี รองนายกรัฐมนตรี หรือรัฐมนตรีต่างๆ เพื่อขอรับผลประโยชน์จากประชาชน ขอเน้นย้ำว่า ต้องไม่มีการแอบอ้างในลักษณะดังกล่าว ทั้งนี้ ขอให้ทุกคนปฏิบัติงานเพื่อประชาชนอย่างแท้จริง โดยไม่มีการเรียกรับผลประโยชน์แต่อย่างใด

ที่มา : http://www.thaigov.go.th/news/contents/details/10251