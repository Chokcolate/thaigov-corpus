รัฐบาลไทย-ข่าวทำเนียบรัฐบาล-มท. มอบเข็มเชิดชูเกียรติทองคำและประกาศเกียรติคุณให้แก่พลเมืองดีที่กล้าหาญ เสียสละช่วยเหลือผู้อื่น ประจำปี 2561

วันจันทร์ที่ 2 เมษายน 2561
มท. มอบเข็มเชิดชูเกียรติทองคำและประกาศเกียรติคุณให้แก่พลเมืองดีที่กล้าหาญ เสียสละช่วยเหลือผู้อื่น ประจำปี 2561
มท. มอบเข็มเชิดชูเกียรติทองคำและประกาศเกียรติคุณให้แก่พลเมืองดีที่กล้าหาญเสียสละช่วยเหลือผู้อื่น ประจำปี 2561
เช้าวันนี้ (1 เม.ย. 61) ที่กระทรวงมหาดไทย มีการจัดงานวันคล้ายวันสถาปนากระทรวงมหาดไทย เพื่อน้อมรำลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัวที่ได้มีพระบรมราชโองการจัดตั้ง
กระทรวงมหาดไทยขึ้น เมื่อวันที่ 1 เมษายน พ.ศ. 2435 โดยในปีนี้ นับเป็นการสถาปนากระทรวงมหาดไทย ครบรอบ 126 ปี กระทรวงมหาดไทยได้จัดพิธีมอบเข็มเชิดชูเกียรติทองคำและประกาศเกียรติคุณให้แก่พลเมืองดี โดยมีปลัดกระทรวงมหาดไทย นายฉัตรชัย พรหมเลิศ เป็นประธานในพิธีฯ โดยกองทุนส่งเสริมและสงเคราะห์พลเมืองดี ได้เริ่มดำเนินการตั้งแต่วันที่ 1 ธันวาคม 2545 โดยมีวัตถุประสงค์เพื่อช่วยเหลือพลเมืองดีที่ช่วยเหลือสังคมแล้วได้รับบาดเจ็บหรือเสียชีวิตให้ได้รับการดูแลช่วยเหลือที่ดี และเพื่อยกย่องเชิดชูเกียรติพลเมืองดีเป็นขวัญกำลังใจแก่พลเมืองดีและครอบครัว รวมทั้งเผยแพร่คุณความดีของพลเมืองดีให้เป็นที่ประจักษ์เป็นกำลังใจพลเมืองดีที่กล้าออกมาช่วยเหลือสังคม ขยายผลให้สังคมไทยเป็นวงกว้าง สำหรับหลักเกณฑ์การคัดเลือกตามระเบียบกระทรวงมหาดไทย
ว่าด้วยกองทุนส่งเสริมและสงเคราะห์พลเมืองดี พ.ศ. 2546 หมายถึงผู้กระทำคุณความดีในการเข้าช่วยเหลือผู้อื่นที่ตกอยู่ในอันตรายและต้องการความช่วยเหลือ หรือการเข้าช่วยเหลือกิจกรรมของเจ้าหน้าที่ที่ปฏิบัติหน้าที่ในเหตุการณ์ฉุกเฉินต่างๆ ด้วยคุณธรรมจนเป็นที่ประจักษ์ชัด โดยมิได้คำนึงถึงผลที่จะเกิดขึ้นกับตนเองและครอบครัว
ในปี 2561 มีพลเมืองดีที่กระทรวงมหาดไทยพิจารณาเห็นสมควรยกย่องเชิดชูเกียรติ
ตามหลักเกณฑ์และระเบียบของ “กองทุนส่งเสริมและสงเคราะห์พลเมืองดี” จำนวน 5 ท่าน ได้รับเข็มเชิดชูเกียรติทองคำและประกาศเกียรติคุณจากกระทรวงมหาดไทย ได้แก่ พลเมืองดีที่เสียชีวิต จำนวน 2 ราย พลเมืองดีที่ได้รับผลกระทบ/บาดเจ็บ จำนวน 2 ราย และพลเมืองดีที่ไม่ได้รับผลกระทบ จำนวน 1 ราย ดังนี้
1. นายอภิวัฒน์ ชนะปัญโญ จังหวัดนครราชสีมา พลเมืองดีเสียชีวิตจากการเข้าช่วยเหลือเด็กซึ่งกำลังจมน้ำ เมื่อวันที่ 10 มีนาคม 2560 เวลาประมาณ 14.00 น. ในขณะกำลังตกปลาอยู่บริเวณอ่างเก็บน้ำขนาด 200 ไร่ บ้านหนองผักแว่น หมู่ที่ 15 บ้านพิมาน ตำบลท่าช้าง อำเภอเฉลิมพระเกียรติ จังหวัดนครราชสีมา ได้มีกลุ่มนักเรียนประมาณ 11 คนมาเล่นน้ำ และเกิดเหตุนักเรียน 3 คน กำลังจมน้ำจึงได้เข้าช่วยเหลือ สามารถช่วยเหลือได้ 1 คน ขณะกำลังช่วยเหลือนักเรียนอีก 2 คนซึ่งว่ายน้ำไม่เป็น เด็กนักเรียนได้เข้ากอดนายอภิวัฒน์ ทำให้ทั้ง 3 คน จมน้ำเสียชีวิตทั้งหมด
2. นายฝน คัมภีร์ จังหวัดเพชรบูรณ์ พลเมืองดีเสียชีวิตจากการเข้าช่วยเหลือเด็กซึ่งกำลังจมน้ำ เมื่อวันที่ 29 ตุลาคม 2560 ขณะเดินทางกลับภูมิลำเนาจากการทำบุญที่จังหวัดขอนแก่น ระหว่างทางบ้านโคกสี – บ้านบึงเรือใหญ่ ตำบลโคกสี อำเภอเมือง จังหวัดขอนแก่น ได้ยินเสียงเด็ก 3 คน ซึ่งได้ลงเล่นน้ำบริเวณน้ำท่วมขังขอความช่วยเหลือ จึงรีบให้การช่วยเหลือเด็ก เนื่องจากมีเด็กจมน้ำไปแล้ว 1 คน ระหว่างให้ความช่วยเหลือขณะพาเด็กขึ้นฝั่ง นายฝนเกิดหมดแรงและจมน้ำเสียชีวิต ส่วนเด็กอีก 2 รายปลอดภัย
3. นายเกษม กายา จังหวัดน่าน เมื่อวันที่ 31 ธันวาคม 2560 เวลาประมาณ 18.50 น. ได้เกิดเพลิงไหม้ที่บ้านเลขที่ 128 หมู่ 4 ตำบลหนองแดง อำเภอแม่จริม จังหวัดน่าน ได้เกิดเพลงไหม้บ้านนายเทียบ คำลือ นายเกษมได้เห็นเหตุการณ์ ได้เข้าช่วยเหลือดับเพลิงเพื่อนบ้านและบ้านใกล้เคียง และพลัดตกจากหลังคาเพื่อนบ้าน ทำให้ได้รับบาดเจ็บสาหัส
กระดูกข้อเท้าขวาหัก กระดูกซี่โครงหัก 2 ซี่ กระดูกสันหลังหัก ส่งผลให้ลำตัวช่วงล่างไม่มีความรู้สึก ปัจจุบันเป็นผู้ป่วยติดเตียงไม่สามารถช่วยเหลือตนเองได้
4. นายสุทธิระ นาคำ จังหวัดยโสธร เมื่อวันที่ 15 มิถุนายน 2560 เวลาประมาณ 14.00 น. ขณะเดินทางกลับบ้าน บริเวณถนนในหมู่บ้านทางไปโรงเรียนบ้านนาดีคุรุประชารัฐ พบเด็กหญิงภัทราพร คุ้มผล อายุ 1 ปี 4 เดือน เดินออกจากบ้านและนั่งกลางถนน พร้อมเห็นรถบรรทุกขับมา เกรงว่าเป็นอันตรายจึงได้กระโดดลงจากรถเพื่อเข้าไปช่วยเหลือเด็ก แต่นายสุทธิระ หลบไม่พ้นจึงทำให้รถบรรทุกคันดังกล่าวทับบริเวณน่องและเท้าขวา ทำให้กระดูกขาขวาร้าว และเป็นแผลฉกรรจ์
5. เด็กชายรัฐภูมิ ศรีโยธา จังหวัดนนทบุรี เมื่อวันที่ 14 พฤศจิกายน 2560 เวลาประมาณ 16.00 น. ให้ความช่วยเหลือเด็กชายวรภาส ศิรินุชคำ นักเรียนชั้นประศึกษาปีที่ 4/3
ซึ่งลงเล่นน้ำบริเวณบ่อเต่าเขมาภิรตารามขณะรอรถรับส่ง และได้ลื่นตกไปในบ่อเต่า ซึ่งเด็กชายวรภาสว่ายน้ำไม่เป็นกำลังจะจมน้ำ พลเมืองดีเห็นเหตุการณ์จึงกระโดดลงไปช่วยเหลือขึ้นมาได้อย่างปลอดภัยและนำตัวเด็กชายวรภาสไปส่งคุณครูเวรประจำโรงเรียน.
ครั้งที่ 74/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11250
