รัฐบาลไทย-ข่าวทำเนียบรัฐบาล-มท.2 เปิดโครงการสัมมนาเนื่องในวันคล้ายวันสถาปนากรมที่ดิน 117 ปี

วันจันทร์ที่ 19 กุมภาพันธ์ 2561
มท.2 เปิดโครงการสัมมนาเนื่องในวันคล้ายวันสถาปนากรมที่ดิน 117 ปี
มท.2 เปิดโครงการสัมมนาเนื่องในวันคล้ายวันสถาปนากรมที่ดิน 117 ปี
วันนี้ (17ก.พ.61) ที่โรงแรมเซ็นทรา บาย เซ็นทารา ศูนย์ราชการและคอนเวนชั่นเซ็นเตอร์ แจ้งวัฒนะ นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในการเปิดงานสัมมนาผู้บริหารและเจ้าหน้าที่กรมที่ดินในส่วนกลางและส่วนภูมิภาคเนื่องในวันคล้ายวันสถาปนากรมที่ดิน 117 ปี
รัฐมนตรีช่วยว่าการกระทรวงมหาดไทย กล่าวว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ส่งความปรารถนาดีมายังกรมที่ดินในโอกาสครบรอบ 117 ปีแห่งการสถาปนากรมที่ดิน และขอแสดงความยินดีแก่สำนักทะเบียนและเจ้าหน้าที่ผู้ได้รับรางวัลอันเป็นเกียรติประวัติของการรับราชการ ตลอดจน "ชาวดิน" ทุกคนที่ได้พัฒนาองค์กรและดำเนินการอย่างสร้างสรรค์เป็นประโยชน์สุขต่อประชาชน
ในโอกาสนี้ รัฐมนตรีช่วยว่าการกระทรวงมหาดไทยได้แสดงความชื่นชมต่อกรมที่ดินที่ได้พัฒนาองค์กรโดยยึดหลักการบริหารภาครัฐแนวใหม่ และใช้ประโยชน์จากเทคโนโลยีสมัยใหม่ในการเชื่อมโยงข้อมูลระหว่างหน่วยงานและพัฒนาระบบการบริหารและบริการ และการแก้ไขปัญหาความเดือดร้อนของประชาชนซึ่งแสดงให้เห็นว่ากรมที่ดินได้เดินไปสู่ประเทศไทย 4.0 มากขึ้น นอกจากนี้ กรมที่ดินยังมีบทบาทเป็นผู้ปิดทองหลังพระในหลายๆ นโยบายที่สำคัญของรัฐบาล เช่น เขตเศรษฐกิจพิเศษ การจัดที่ดินทำกิน และการสนับสนุนภารกิจของหน่วยงานอื่น ทั้งหมดนี้ขอให้มีการรักษามาตรฐานและขยายผลสู่ความเป็นเลิศต่อไป
รัฐมนตรีช่วยว่าการกระทรวงมหาดไทยเน้นย้ำให้บุคลากรกรมที่ดินปฏิบัติงานโดยมองในภาพกว้าง ดังจะเห็นได้จากกฎหมายที่อยู่ในอำนาจหน้าที่ของกรมที่ดินมีความเกี่ยวข้องกับกฎหมายอื่นๆ ในความรับผิดชอบของส่วนราชการอื่นอีกหลายฉบับ ดังนั้น ผู้บริหารต้องตามสถานการณ์การเปลี่ยนแปลงให้เท่าทัน และพัฒนาปรับปรุงกฎหมายให้มีความสอดคล้องกับสภาพการณ์ในปัจจุบัน ขณะเดียวกันผู้ปฏิบัติต้องสะท้อนสภาพปัญหาและเสนอแนะเชิงสร้างสรรค์ขึ้นมาให้ฝ่ายนโยบายได้รับทราบเพื่อดำเนินการพัฒนาและแก้ไขปัญหาต่อไป
รัฐมนตรีช่วยว่าการกระทรวงมหาดไทยได้ฝากให้บุคลากรกรมที่ดินสนับสนุนการดำเนินงานตามโครงการไทยนิยม ยั่งยืน ซึ่งเป็นนโยบายสำคัญของรัฐบาล โดยขอให้สนับสนุนการดำเนินงานของผู้ว่าราชการจังหวัดและนายอำเภอด้วย อีกทั้งได้ฝากหลักคิดการปฏิบัติงานโดยให้ชาวดินยึดถือพระราโชวาทของในหลวงรัชกาลที่ 10 ที่ว่า "งานราชการนั้นคืองานของแผ่นดิน" และให้เป็นที่พึ่งของประชาชนอย่างแท้จริงโดยยึดหลักธรรมาภิบาลในการปฏิบัติงาน
สำหรับการจัดงานวันคล้ายวันสถาปนากรมที่ดินในปีนี้ ประกอบด้วยกิจกรรมต่างๆ ได้แก่ พิธีทำบุญตักบาตร การจัดนิทรรศการความก้าวหน้าในการปฏิบัติงานของกรมที่ดิน การมอบรางวัลสำนักทะเบียนที่ดินดีเด่นและเจ้าหน้าที่ผู้มีคุณธรรมจริยธรรมดีเด่น และการสัมมนารับมอบนโยบายจากผู้บริหารของกระทรวงมหาดไทยและกรมที่ดิน โดยมีผู้เข้าร่วมงานกว่า 1,000 คน.
ครั้งที่ 31/2561
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/10184
