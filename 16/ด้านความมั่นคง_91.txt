รัฐบาลไทย-ข่าวทำเนียบรัฐบาล-มหาดไทยเร่งติดตามความก้าวหน้าตามมาตรการพัฒนาตลาดประชารัฐระยะต่อไป

วันศุกร์ที่ 16 มีนาคม 2561
มหาดไทยเร่งติดตามความก้าวหน้าตามมาตรการพัฒนาตลาดประชารัฐระยะต่อไป
มหาดไทยเร่งติดตามความก้าวหน้าตามมาตรการพัฒนาตลาดประชารัฐระยะต่อไป
วันนี้ (15 มี.ค. 61) เวลา 10:00 น. ที่ห้องประชุมราชสีห์ ศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมชี้แจงการดำเนินโครงการตลาดประชารัฐ ครั้งที่ 6 โดยมี ผู้บริหารกระทรวงมหาดไทย ผู้แทนหน่วยงาน และผู้เกี่ยวข้อง เข้าประชุม ซึ่งเป็นการถ่ายทอดการประชุมผ่านระบบวีดีทัศน์ทางไกล Video Conference และ DOPA CHANNEL ไปยังศาลากลางจังหวัด และที่ว่าการอำเภอทั่วประเทศ
รองปลัดกระทรวงมหาดไทย กล่าวว่า ตามที่กระทรวงมหาดไทยได้บูรณาการร่วมกับหน่วยงานที่เกี่ยวข้องดำเนินการขับเคลื่อนโครงการตลาดประชารัฐทั้ง 10 ประเภท พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ให้ความสำคัญและติดตามการขับเคลื่อนการดำเนินงานโครงการตลาดประชารัฐอย่างต่อเนื่อง ซึ่งในปัจจุบันมีผู้ลงทะเบียนผู้ประกอบการที่มีพื้นที่ตลาดจำหน่ายสินค้าแล้วทั้งสิ้น 96,675 ราย คิดเป็นร้อยละ 85.34 ของผู้ลงทะเบียนทั้งหมด เกิดการกระตุ้นเศรษฐกิจฐานรากแล้ว 969.496 ล้านบาท โดยในขณะนี้ ทุกจังหวัดเร่งจัดสรรพื้นที่จำหน่ายสินค้าให้กับผู้ประกอบการเพื่อสร้างโอกาส สร้างอาชีพ สร้างรายได้ให้กับพี่น้องเกษตรกร ผู้มีรายได้น้อย และผู้ได้รับความเดือดร้อนจากการไม่มีสถานที่จำหน่ายสินค้าที่เหลืออย่างต่อเนื่อง
ในด้านการขับเคลื่อนตลาดประชารัฐในระยะต่อไป ขณะนี้มีความก้าวหน้า ดังนี้ 1) ด้านการยกระดับเป็นตลาดสะอาด ปลอดภัย ไม่ใช้โฟม ตาม “มาตรฐานตลาดประชารัฐ” ได้ดำเนินการประเมินตลาดให้ได้มาตรฐานตามแนวทางของกระทรวงสาธารณสุขแล้ว 46 จังหวัด 969 แห่ง พบว่า มีตลาดผ่านมาตรฐานจำนวน 803 แห่ง คิดเป็นร้อยละ 82.87 ของตลาดที่ได้รับการประเมินแล้ว และให้ CMO ดำเนินการปรับปรุงตลาดที่อยู่ในระดับต้องปรับปรุงให้ได้มาตรฐานต่อไป 2) การจัดทำหลักสูตรและจัดการอบรมผู้บริหารจัดการตลาดประชารัฐ (CMO) โดยทุกจังหวัดได้ดำเนินการแต่งตั้งผู้บริหารจัดการตลาดประชารัฐ (CMO) แล้วจำนวน 3,416 คน และให้องค์กรปกครองส่วนท้องถิ่นร่วมกับสถาบันการศึกษาในพื้นที่และบริษัทประชารัฐรักสามัคคี (วิสาหกิจเพื่อสังคม) จำกัด จัดทำหลักสูตรและเป็นวิทยากรอบรม CMO และผู้ประกอบการ เพื่อพัฒนาศักยภาพในการสร้างสรรค์นวัตกรรม และกลยุทธ์การบริหารตลาดต่อไป 3) คลินิกผู้ประกอบการตลาดประชารัฐ โดยกรมการพัฒนาชุมชน ได้จัดตั้งคลินิกผู้ประกอบการตลาดประชารัฐทุกประเภท จำนวน 878 แห่ง 76 จังหวัด ซึ่งได้ดำเนินการคัดกรองผู้ประกอบการที่มีผลการประเมินศักยภาพในระดับ C ครบทุกจังหวัดแล้ว และจะได้เร่งพัฒนาศักยภาพผู้ประกอบการให้สามารถค้าขายได้อย่างยั่งยืนต่อไป 4) การส่งเสริมตลาดประชารัฐเพื่อการท่องเที่ยว โดยบูรณาการร่วมกับกระทรวงการท่องเที่ยวและกีฬาบรรจุตลาดประชารัฐในปฏิทิน "ปีท่องเที่ยววิถีไทย เก๋ไก๋อย่างยั่งยืน" แล้ว จำนวน 133 แห่ง ใน 63 จังหวัด และจะดำเนินการให้ครบทุกจังหวัดต่อไป เพื่อเพิ่มรายได้ให้กับผู้ประกอบการ และ 5) การติดตามประเมินผลความสำเร็จโครงการตลาดประชารัฐ โดยกรมการพัฒนาชุมชนได้จัดทำแบบสอบถามออนไลน์เพื่อติดตามประเมินผลความสำเร็จโครงการตลาดประชารัฐ ซึ่งขณะนี้อยู่ระหว่างการสำรวจติดตามผลการดำเนินงานตลาดประชารัฐทุกประเภท เพื่อนำผลสะท้อนที่ได้
มาปรับปรุงโครงการต่อไป
สุดท้าย รองปลัดกระทรวงมหาดไทย ได้เน้นย้ำให้ทุกจังหวัด อำเภอ และหน่วยงานที่เกี่ยวข้องดำเนินการการจัดการตลาดประชารัฐให้เป็นไปตามกฎหมายและระเบียบที่เกี่ยวข้อง และขอให้คณะทำงานตลาดประชารัฐระดับจังหวัด และระดับอำเภอ ติดตามผลการประกอบการ และพูดคุย สอบถามผู้ประกอบการ ร่วมแก้ไขปัญหา และอำนวยความสะดวก เพื่อให้ผู้ประกอบการสามารถจำหน่ายสินค้าได้อย่างมีคุณภาพตรงตามความต้องการของผู้ซื้อและกลไกตลาดอย่างยั่งยืน.
ครั้งที่ 60/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10811
