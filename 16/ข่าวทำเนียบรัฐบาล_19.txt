รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมเวทีประชาคมของชุมชน พร้อมเยี่ยมชมตลาดน้ำบ้านศาลาดิน อ.พุทธมณฑล จ.นครปฐม แนะให้ชุมชนดำรงชีวิตตามหลักปรัชญาเศรษฐกิจพอเพียง


วันพฤหัสบดีที่ 22 กุมภาพันธ์ 2561
339
พิมพ์
นายกรัฐมนตรีเยี่ยมชมเวทีประชาคมของชุมชน พร้อมเยี่ยมชมตลาดน้ำบ้านศาลาดิน อ.พุทธมณฑล จ.นครปฐม แนะให้ชุมชนดำรงชีวิตตามหลักปรัชญาเศรษฐกิจพอเพียง
นรม.เยี่ยมชมเวทีประชาคมของชุมชน เพื่อขับเคลื่อนการพัฒนาประเทศตามไทยนิยม ยั่งยืน เยี่ยมชมตลาดน้ำบ้านศาลาดิน“ตลาดประชารัฐ คนไทยยิ้มได้”อ.พุทธมณฑล นครปฐม แนะให้ชุมชนดำรงชีวิตตามหลักปรัชญาเศรษฐกิจพอเพียง-ช่วยกันสร้างความเข้มแข็งเพื่อแก้ปัญหาโดยชุมชน
วันนี้ (21 กุมภาพันธ์ 2561) เวลา 11.30 น. ณ ตลาดน้ำบ้านศาลาดิน หมู่ที่ 3 ต.มหาสวัสดิ์ อ.พุทธมณฑล จ.นครปฐม พลเอก ประยุทธ์ จันทร์โอชา นายกรัฐมนตรีพร้อมคณะ เยี่ยมชมเวทีประชาคมเพื่อขับเคลื่อนการพัฒนาประเทศตามโครงการ "ไทยนิยม ยั่งยืน" และโครงการพัฒนาคุณภาพชีวิต บัตรสวัสดิการแห่งรัฐ พร้อมเยี่ยมชมตลาดน้ำบ้านศาลาดิน“ตลาดประชารัฐ คนไทยยิ้มได้”
โอกาสนี้ นายกรัฐมนตรีได้กล่าวกับเวทีประชาคมว่า ขอให้ทุกคนดำรงชีวิตตามหลักปรัชญาเศรษฐกิจพอเพียง โดยมอบหมายให้กระทรวงเกษตรและสหกรณ์ กระทรวงการท่องเที่ยวและการกีฬา และกระทรวงการคลัง เข้ามามีส่วนร่วมในการพัฒนาชุมชน และช่วยกันขับเคลื่อน พร้อมกันนี้ นายกรัฐมนตรีได้รับฟังปัญหาจากชุมชนเรื่องผักราคาตกต่ำ  ซึ่งนายกรัฐมนตรีได้แนะนำให้แก้ปัญหาโดยการปลูกให้เหลื่อมล้ำเวลากัน  เพราะหากปลูกตามกันหมดก็จะล้นตลาดที่รองรับ  และให้ใช้เทคโนโลยีเข้ามามีส่วนในการจัดการ โดยต้องเพิ่มเติมด้านความรู้ และเรียนรู้การทำบัญชีครัวเรือน บัญชีต้นทุน ให้รวมกลุ่มกันสร้างเครือข่ายและเน้นทำเกษตรแปลงใหญ่ ซึ่งจะช่วยควบคุมราคาสินค้าได้  และนายกรัฐมนตรียังได้รับฟังการรวมกลุ่มจัดการปัญหา จากสมาชิกกลุ่มท่องเที่ยวเชิงเกษตร วิสาหกิจชุมชนกลุ่มแม่บ้านเกษตรกรมหาสวัสดิ์ วิสาหกิจชุมชนกลุ่มผู้ใช้น้ำเพื่อการเกษตร และวิสาหกิจท่องเที่ยวเชิงเกษตรตลาดน้ำคลองลัดมะยม  ทั้งนี้ นายกรัฐมนตรีได้กล่าวตอนหนึ่งถึงบัตรสวัสดิการแห่งรัฐที่นำมาให้กับประชาชนว่า ได้มาจากภาษีของประชาชนเพื่อนำมาแก้ปัญหาในขั้นต้น  ซึ่งชุมชนต้องช่วยกันและสร้างความเข้มแข็งเพื่อแก้ปัญหาโดยชุมชนเอง คำว่า "ไทยนิยม ยั่งยืน" คือคนไทยสร้างความนิยมให้กับคนไทยทั้งประเทศ ให้เกิดความยั่งยืน และให้ร่วมมือกันทำให้เป็นรูปธรรมโดยปราศจากการทุจริต
จากนั้น นายกรัฐมนตรีได้เยี่ยมชมตลาดน้ำบ้านศาลาดิน “ตลาดประชารัฐ คนไทยยิ้มได้” ซึ่งได้มีการขับเคลื่อนให้เป็นแหล่งท่องเที่ยวชุมชนเชิงเกษตร เชื่อมโยงตลาดประชารัฐ รวมทั้งจำหน่ายผลผลิตทางการเกษตรที่ปลอดภัยต่อสุขภาพ บนพื้นฐานความต้องการและการมีส่วนร่วมของคนในชุมชน รวมถึงหน่วยงานและภาคีที่เกี่ยวข้องในพื้นที่ โดยยึดหลักแนวคิด เข้าใจ เข้าถึงและพัฒนา เพื่อให้เกิดความยั่งยืน โดยนายกรัฐมนตรี ได้ทักทายประชาชนที่มาให้การต้อนรับ ก่อนเดินชมผลิตภัณฑ์จากชุมชน พร้อมชิมอาหารและขนมพื้นบ้านต่าง ๆ ซึ่งนายกรัฐมนตรีได้ให้คำแนะนำว่า ผลิตภัณฑ์ตะกร้าสาน ให้ปรับเปลี่ยนรูปแบบให้มีความหลากหลาย  เพื่อตรงกับความต้องการของตลาด  ต้องเรียนรู้ว่าผู้บริโภคต้องการอะไร การตลาดต้องมองจากความเป็นจริง  ในส่วนของสีสันของผลิตภัณฑ์ควรเน้นให้สีเหมือนจริง และเป็นที่นิยมกับผู้บริโภคในแต่ละประเทศ เพื่อการส่งออกที่เหมาะสมต่อไป
สำหรับตลาดน้ำคลองมหาสวัสดิ์ (บ้านศาลาดิน) เกิดจากคณะกรรมการหมู่บ้านร่วมกันขับเคลื่อนการท่องเที่ยวโดยชุมชน ได้มีการประชุมหารืออยากให้มีการจัดตั้งเป็นตลาดน้ำบ้านศาลาดินขึ้น เพื่อให้ชาวบ้านในตำบลมหาสวัสดิ์มีรายได้เพิ่มขึ้น เพราะเป็นแหล่งท่องเที่ยวอยู่แล้ว อีกทั้งบ้านศาลาดินได้รับการคัดเลือกให้เป็นหมู่บ้าน OTOP เพื่อการท่องเที่ยว อำเภอพุทธมณฑล จังหวัดนครปฐม ซึ่งในตำบลมหาสวัสดิ์ และตำบลใกล้เคียงมีแหล่งท่องเที่ยวเชิงวิถีชีวิต และมีผลิตภัณฑ์ชุมชนที่เป็นเอกลักษณ์ของพื้นที่ มีความหลากหลาย และเน้นเป็นผลผลิตทางการเกษตรที่ปลอดภัยต่อสุขภาพ เช่น พืชผักผลไม้ปลอดสารเคมี กล้วยไม้ ขนมไทย การสานตะกร้าจากทางมะพร้าว ข้าวตัง ไข่เค็ม น้ำฟักข้าว เป็นต้น
ทั้งนี้ ตลาดประชารัฐ เป็นการบูรณาการระหว่างภาครัฐและภาคเอกชนในรูปแบบประชารัฐ เพื่อพัฒนาตลาดใหม่และขยายพื้นที่ตลาดที่มีอยู่เดิม ให้แก่ผู้ประกอบการแต่ละกลุ่มประเภทสินค้าในแต่ละระดับ ทั้งเกษตรกร ผู้มีรายได้น้อย ผู้ประกอบการ หาบเร่ แผงลอย รวมทั้งผู้ประกอบการที่เดือดร้อนจากการไม่มีสถานที่ค้าขาย  ภายใต้โครงการ “ตลาดประชารัฐ” และให้ดำเนินการพร้อมกันตั้งแต่วันที่ 1 ธันวาคม 2560 สำหรับตลาดประชารัฐทั้ง 9 ประเภท มีดังนี้  1. ตลาดประชารัฐ Green Market  2. ตลาดประชารัฐคนไทยยิ้มได้  3. ตลาดประชารัฐท้องถิ่นสุขใจ  4. ตลาดประชารัฐ กทม. คืนความสุข  5. ตลาดประชารัฐของดีจังหวัด  6. ตลาดประชารัฐ Modern Trade  7. ตลาดประชารัฐของดีวิถีชุมชน ธ.ก.ส.  8. ตลาดประชารัฐต้องชม และ 9. ตลาดประชารัฐ ตลาดวัฒนธรรม ถนนสายวัฒนธรรม
---------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10247