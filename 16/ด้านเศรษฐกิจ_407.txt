รัฐบาลไทย-ข่าวทำเนียบรัฐบาล-กรมบัญชีกลางร่วมกับกระทรวงพาณิชย์เตรียมความพร้อม วางเครื่อง EDC ร้านธงฟ้าประชารัฐ ให้ทั่วถึงและรวดเร็ว

วันจันทร์ที่ 23 เมษายน 2561
กรมบัญชีกลางร่วมกับกระทรวงพาณิชย์เตรียมความพร้อม วางเครื่อง EDC ร้านธงฟ้าประชารัฐ ให้ทั่วถึงและรวดเร็ว
กรมบัญชีกลาง และกระทรวงพาณิชย์ จัดประชุม Conference ชี้แจงแนวทางในการวางเครื่อง EDC เพิ่มเติมอีก 20,000 เครื่อง ให้กับร้านธงฟ้าประชารัฐ และร้านประชารัฐของกองทุนหมู่บ้านและชุมชนเมือง โดยปรับวิธีการวางเครื่อง EDC ใหม่
กรมบัญชีกลาง และกระทรวงพาณิชย์ จัดประชุม Conference ชี้แจงแนวทางในการวางเครื่อง EDC เพิ่มเติมอีก 20,000 เครื่อง ให้กับร้านธงฟ้าประชารัฐ และร้านประชารัฐของกองทุนหมู่บ้านและชุมชนเมือง โดยปรับวิธีการวางเครื่อง EDC ใหม่ ให้มีความรวดเร็ว เพียงพอต่อความต้องการในแต่ละพื้นที่มากขึ้นกว่าเดิม
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางร่วมกับกระทรวงพาณิชย์เตรียมประชุม Conference ร่วมกับพาณิชย์จังหวัดและคลังจังหวัดทั่วประเทศ ในวันจันทร์ที่ 23 เมษายน 2561 เพื่อหารือแนวทางในการวางเครื่อง EDC ร้านธงฟ้าประชารัฐ และร้านประชารัฐของกองทุนหมู่บ้านและชุมชนเมืองให้มีความเหมาะสม เพียงพอต่อความต้องการและทั่วถึง โดยเฉพาะในตำบลที่ยังไม่มีร้านค้าที่วางเครื่อง EDC และในพื้นที่ที่มีจำนวนผู้ถือบัตรสวัสดิการแห่งรัฐอาศัยอยู่หนาแน่น
ในวันดังกล่าวจะชี้แจงรายละเอียดเกี่ยวกับการปรับวิธีการวางเครื่อง EDC ใหม่ให้เป็นไปด้วยความรวดเร็วยิ่งขึ้น โดยเป็นการนำเครื่อง EDC ที่พร้อมใช้งานของร้านค้าที่แจ้งความประสงค์ไว้ในแต่ละจังหวัด ขนส่งไปยังสถานที่ที่พาณิชย์จังหวัดหรือคลังจังหวัดกำหนด และจะดำเนินการอบรมวิธีการใช้งานเครื่อง EDC พร้อมทั้งให้เจ้าของร้านได้ทดลองใช้งานจริง ก่อนส่งมอบให้ไปใช้งานต่อไป
อธิบดีกรมบัญชีกลาง กล่าวต่อว่า การวางเครื่อง EDC เพิ่มเติมอีกจำนวน 20,000 เครื่อง ให้กับร้านธงฟ้าประชารัฐ จำนวน 10,000 เครื่อง และร้านประชารัฐของกองทุนหมู่บ้านและชุมชนเมือง จำนวน 10,000 เครื่อง เพื่อให้ผู้ที่มีบัตรสวัสดิการแห่งรัฐสามารถนำบัตรไปซื้อสินค้าอุปโภคบริโภคที่จำเป็น สินค้าเพื่อการศึกษาและวัตถุดิบเพื่อเกษตรกรรมจากร้านธงฟ้าประชารัฐและร้านประชารัฐของกองทุนหมู่บ้านและชุมชนเมืองได้อย่างสะดวก และยังเป็นการกระจายรายได้ให้กับร้านค้าในชุมชน เพื่อสร้างให้ชุมชนมีความเข้มแข็งและยั่งยืนอีกด้วย

ที่มา : http://www.thaigov.go.th/news/contents/details/11673
