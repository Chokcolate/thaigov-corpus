รัฐบาลไทย-ข่าวทำเนียบรัฐบาล-เปิดแล้วบางกอกเจมส์ฯ ครั้งที่ 61 โชว์ศักยภาพช่างฝีมือไทย มั่นใจผลักดันการส่งออกอัญมณีและเครื่องประดับเป็นบวกต่อเนื่อง


วันพฤหัสบดีที่ 22 กุมภาพันธ์ 2561
139
เปิดแล้วบางกอกเจมส์ฯ ครั้งที่ 61 โชว์ศักยภาพช่างฝีมือไทย มั่นใจผลักดันการส่งออกอัญมณีและเครื่องประดับเป็นบวกต่อเนื่อง
กระทรวงพาณิชย์ โดยกรมส่งเสริมการค้าระหว่างประเทศ (DITP) เปิดงานแสดงสินค้าอัญมณีและเครื่องประดับ หรือ Bangkok Gems and Jewelry Fair ครั้งที่ 61 ยิ่งใหญ่ ภายใต้แนวคิด “Heritage & Craftsmanship”
หัตถศิลป์มรดกทางวัฒนธรรม อวดงานสร้างสรรค์ของช่างฝีมือไทย พร้อมเปิดโอกาสผู้ประกอบการทั่วโลกเจรจาธุรกิจ มั่นใจช่วยกระตุ้นยอดส่งออกสินค้าอัญมณีและเครื่องประดับไทยเติบโตต่อเนื่อง
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า อัญมณีและเครื่องประดับเป็นอุตสาหกรรมที่มีศักยภาพสูงและมีความสำคัญต่อเศรษฐกิจของประเทศไทยอย่างยิ่ง ทั้งยังเป็นอุตสาหกรรมที่ไทยมีความเข้มแข็งตลอดห่วงโซ่อุปทาน มีการจ้างงานแรงงานกว่า 1.2 ล้านคน รัฐบาลตระหนักถึงศักยภาพของอุตสาหกรรมอัญมณีและเครื่องประดับไทย จึงดำเนินนโยบายสนับสนุนการเติบโตอย่างต่อเนื่อง และตั้งเป้าหมายผลักดันให้ประเทศไทยเป็น “ศูนย์กลางการค้าอัญมณีและเครื่องประดับโลก” (Jewelry Hub)
“กระทรวงพาณิชย์ได้ดำเนินนโยบายเพื่อส่งเสริมการขยายตัวของอุตสาหกรรมอัญมณีและเครื่องประดับ
โดยให้ความสำคัญกับการเพิ่มขีดความสามารถการแข่งขันของผู้ประกอบการ และการหาช่องทางการตลาด ตามเทรนด์สินค้าใหม่ๆ ให้ ซึ่งงาน Bangkok Gems & Jewelry Fair ถือเป็นเวทีการค้าสำคัญที่เปิดโอกาสให้ผู้ประกอบการไทยทุกระดับตั้งแต่ขนาดใหญ่ไปจนถึงระดับ SMEs ได้พบปะเจรจาการค้ากับนักธุรกิจ ผู้ซื้อศักยภาพจากทั่วทุกมุมโลก ได้เรียนรู้เข้าใจความต้องการของลูกค้าอย่างแท้จริง ขณะเดียวกันก็ได้ขยายเครือข่าย แลกเปลี่ยนองค์ความรู้ เพื่อเป็นแรงบันดาลใจในการพัฒนาสินค้าอีกด้วย” นายสนธิรัตน์กล่าว
สำหรับงาน Bangkok Gems & Jewelry ครั้งที่ 61 จัดภายในแนวคิด “Heritage & Craftsmanship” หัตถศิลป์มรดกทางวัฒนธรรม เพื่อส่งเสริมงานศิลป์ไทยให้เป็นที่รู้จักอย่างกว้างขวางมากยิ่งขึ้น ซึ่งนอกจากเป็นงานฝีมือที่ประณีตแล้ว ยังเต็มเปี่ยมไปด้วยความคิดสร้างสรรค์ นำเสนอนวัตกรรมใหม่ๆ และเพื่อให้สอดคล้องกับนโยบาย “ไทยแลนด์ 4.0” และ “เศรษฐกิจสร้างสรรค์” ของรัฐบาล งานบางกอกเจมส์ฯ ครั้งนี้ ได้นำเสนอไอเดียใหม่ๆ ในโซนนิทรรศการ อาทิ The New Faces แสดงสินค้าเครื่องประดับจากผู้ประกอบการ SMEs ไทยชั้นยอดจากทั่วประเทศ ซึ่งครั้งนี้มีผู้ประกอบการหน้าใหม่เข้าร่วมมากกว่า 120 ราย Innovation and Design Zone (IDZ) นำเสนอสินค้านวัตกรรมจากสตาร์ทอัพ และเครื่องประดับสุดพิเศษที่ใช้เทคนิคใหม่ๆ มาช่วยสร้างสรรค์ชิ้นงาน The Niche Showcase เครื่องประดับตามเทรนด์มาแรงในตลาดโลก
นอกจากนี้ ยังมีกิจกรรมสัมมนาให้ความรู้และคำปรึกษาโดยผู้เชี่ยวชาญทั้งไทยและต่างชาติ รวมถึงบริการตรวจสอบอัญมณีเคลื่อนที่ภายในงาน โดยสถาบันวิจัยและพัฒนาอัญมณีและเครื่องประดับแห่งชาติ (องค์การมหาชน) หรือ GIT และสถาบันชั้นนำของโลกด้วย อัญมณีและเครื่องประดับเป็นสินค้าส่งออกสำคัญอันดับที่ 3 ของไทยรองจากยานยนต์และคอมพิวเตอร์ โดยในปี 2560 ที่ผ่านมา ไทยส่งออกและเครื่องประดับ มูลค่ารวมเกือบ 13,000 ล้านเหรียญสหรัฐ และเมื่อหักทองคำยังไม่ขึ้นรูป สินค้าดังกล่าวขยายตัวเพิ่มขึ้น 2.25% จากปี 2559 ซึ่งนับเป็นการขยายตัวครั้งแรกในรอบ 3 ปี
“แนวโน้มการส่งออกสินค้าอัญมณีและเครื่องประดับในปีนี้สดใสมากยิ่งขึ้น เนื่องจากเศรษฐกิจของประเทศคู่ค้าของไทยฟื้นตัวอย่างต่อเนื่อง กระทรวงฯ คาดหวังว่า งานบางกอกเจมส์ฯ จะช่วยเปิดโอกาสใหม่ๆ ในการทำธุรกิจของผู้ประกอบการไทย และยิ่งเมื่อผนวกกับมาตรการส่งเสริมต่างๆ ของรัฐบาล เช่น มาตรการทางภาษี จะทำให้การค้าอัญมณีและเครื่องประดับคึกคักมากยิ่งขึ้น และส่งเสริมให้ประเทศไทยเป็นศูนย์กลางการค้าอัญมณีและเครื่องประดับที่สำคัญของโลกได้สำเร็จ” นายสนธิรัตน์ กล่าว
อนึ่ง กระทรวงพาณิชย์คาดการณ์ว่าจะผู้เยี่ยมชมงาน 20,000 คน จาก 130 ประเทศทั่วโลก เกิดคำสั่งสั่งซื้อภายในงานไม่ต่ำกว่า 2,000 ล้านบาท โดยมีผู้ผลิต ผู้จัดจำหน่าย และผู้ส่งออกชั้นนำของไทยและต่างชาติมากกว่า 900 ราย มาจัดแสดงสินค้ารวมกว่า 2,000 คูหา
Bangkok Gems & Jewelry Fair ครั้งที่ 61 จัดขึ้นระหว่างวันที่ 21-25 กุมภาพันธ์ 2561 ณ ชาเลนเจอร์ ฮอลล์ 1-3 อิมแพ็ค เมืองทองธานี วันเจรจาธุรกิจ วันที่ 21-23 กุมภาพันธ์ เวลา 10.00-18.00 น. วันจำหน่ายปลีก  24 กุมภาพันธ์ เวลา 10.00-18.00 น. และวันที่ 25 กุมภาพันธ์ เวลา 10.00-17.00 น. สามารถชมข้อมูลเพิ่มเติมและลงทะเบียนเข้าชมงานล่วงหน้าได้ที่เว็บไซต์: www.bkkgems.com หรือโทรสายตรงการค้าระหว่างประเทศ 1169

ที่มา : http://www.thaigov.go.th/news/contents/details/10259