รัฐบาลไทย-ข่าวทำเนียบรัฐบาล-SME Development Bank จัดสัมมนาเคล็ดลับธุรกิจบริการสู่ความสำเร็จCoaching ธุรกิจ Service Business by Panipa”สร้างแรงบันดาลใจเอสเอสเอ็มอี

วันศุกร์ที่ 2 มีนาคม 2561
SME Development Bank จัดสัมมนาเคล็ดลับธุรกิจบริการสู่ความสำเร็จCoaching ธุรกิจ Service Business by Panipa”สร้างแรงบันดาลใจเอสเอสเอ็มอี
ธพว.หรือ SME Development Bank จัดงานสัมมนาเมื่อวันที่ 28 กุมภาพันธ์ 2561 ที่ผ่านมางาน “Coaching ธุรกิจ Service Business by Panipa”
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย ( ธพว.หรือ SME Development Bank) กล่าวถึงงานสัมมนาเมื่อวันที่ 28 กุมภาพันธ์ 2561 ที่ผ่านมางาน “Coaching ธุรกิจ Service Business by Panipa” ซึ่งคุณพรรณิภา ปวนะฤทธิ์ เจ้าของธุรกิจบริการเสริมสวย ร้าน Panipa Hair Nails & Beauty ที่เปิดมาแล้วกว่า 50 ปี จำนวน 9 สาขา โดยธุรกิจมีการเติบโตอย่างต่อเนื่อง ที่มาเผยเคล็ดลับในการทำธุรกิจให้ประสบความสำเร็จในงานสัมมนาครั้งนี้ว่า หัวใจสำคัญของธุรกิจบริการ คือจะต้องรักษามาตรฐานการให้บริการอยู่ตลอดเวลา จะต้องมีการพัฒนาไม่หยุดนิ่ง และการเปิดให้บริการแต่ละพื้นที่นั้น สิ่งสำคัญก็คือ จะต้องดูกลุ่มเป้าหมายและตอบสนองการให้บริการให้ตรงจุดตรงเป้าและตรงประเด็น ทั้งนี้หลักการบริหารจัดการของร้านเสริมสวย Panipa เน้นเรื่องการบอกต่อการให้บริการเป็นหัวใจสำคัญ หรือที่เรียกว่า Word of Mouth โดยต้องให้ลูกค้าเป็นผู้บอกต่อความประทับใจ ที่มัดใจผู้มาใช้บริการต่อเนื่อง ผลงานเป็นตัวตั้ง เพราะแม้สื่อโซเซียลมีเดียจะมีอิทธิพลต่อการเข้าถึงกลุ่มเป้าหมายในการแชร์เพื่อสร้างการรับรู้ในวงกว้าง   แต่ประเด็นหลักการให้บริการของธุรกิจก็ต้องเข้าไปอยู่ในหัวใจของลูกค้าด้วยเช่นกัน ธพว.จัดสัมมนาครั้งนี้ ถือว่าเป็นโอกาสอันดีที่ได้กูรูอย่างคุณพรรณิภา ที่เป็นผู้รู้จริงในแวดวงธุรกิจบริการเสริมความงามมาช่วยแบ่งปันประสบการณ์อันจะเป็นประโยชน์ เปิดมุมมองในการทำธุรกิจที่จะต้องเปลี่ยนแปลงไปตามยุคตามสมัย และมองไปข้างหน้าเพื่อพัฒนายกระดับธุรกิจตัวเอง เพราะเชื่อว่าการทำธุรกิจปัจจัยไม่ใช่เกิดจากการใช้เงินอย่างเดียว จำเป็นจะต้องเติมเต็มองค์ความรู้ให้รอบด้าน เพื่อทำให้ธุรกิจยั่งยืนต่อไป ซึ่งเป็นไปตามภารกิจของธนาคารพัฒนาอย่าง ธพว. ที่จะจัดกิจกรรมสัมมนาหลากหลายรูปแบบที่เป็นการเติมเต็มมุมมองแนวคิดในการทำธุรกิจไปสู่ผู้ประกอบการเอสเอ็มอีหลายกลุ่ม ทั้งภาคบริการ ภาคการผลิต และการส่งเสริมด้านตลาด ตอบโจทย์การพัฒนา 5 ด้านคือ ทันสมัย (Modern) ออกแบบ (Design) มาตรฐาน (Certified) การตลาดผ่านสื่อออนไลน์ (Online) และ การเล่าเรื่องราว (Story) ที่จะได้มุมมองแนวคิดในการพัฒนาธุรกิจต่อไป
สำหรับคุณพรรณิภา ปวนะฤทธิ์ เจ้าของ “Panipa Hair Nails & Beauty” อดีตนายกองค์การกำหนดเทรนด์ผมโลก อินเตอร์คอฟเฟอร์ ไทยแลนด์ จบการศึกษาด้านการตัดผมจากลอนดอน ประเทศอังกฤษและโรงเรียนออกแบบทรงผมจาก Morris มีประสบการณ์การทำงานในร้านทำผมชื่อดังในอังกฤษและฝรั่งเศส เป็นที่ปรึกษาให้กระทรวงพาณิชย์ด้านการจัดการธุรกิจเสริมสวย เป็นประธานคณะกรรมการการตัดสินงานแข่งขันทักษะการออกแบบทรงผมระดับโลก จากกระทรวงแรงงาน เป็นประธานชมรมช่างตัดผมแห่งประเทศไทย2สมัย เป็นผู้เขียนคอลัมน์ “Talking Hair”ในนิตยสาร Hairworld magazine คุณพรรณิภายังเคยออกแบบทรงผมให้เซเลบริตี้ในแวดวงผู้มีชื่อเสียงดาราและนางงามจักรวาล
สอบถามข้อมูลเพิ่มเติม : นางอุบลรัตน์ ค่าแพง ผู้อำนวยการฝ่ายส่งเสริมการตลาดลูกค้าสัมพันธ์และกิจกรรมเพื่อสังคม โทร. 0-265-4574-5

ที่มา : http://www.thaigov.go.th/news/contents/details/10448
