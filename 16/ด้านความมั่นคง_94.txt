รัฐบาลไทย-ข่าวทำเนียบรัฐบาล-ทส.ร่วมประชุมหารือร่วมกับคณะกรรมการปฏิรูปประเทศด้านสังคม


วันศุกร์ที่ 16 มีนาคม 2561
278
ทส.ร่วมประชุมหารือร่วมกับคณะกรรมการปฏิรูปประเทศด้านสังคม
ทส.ร่วมประชุมหารือร่วมกับคณะกรรมการปฏิรูปประเทศด้านสังคม
วันนี้ (16 มี.ค.61) กระทรวงทรัพยากรธรรมชาติและสิ่งแวดล้อม ร่วมประชุมหารือกับคณะกรรมการปฏิรูปประเทศด้านสังคม โดยได้รับเกียรติจาก พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุม พร้อมด้วยผู้บริหารระดับสูงทส. และนายปีติพงศ์ พึ่งบุญ ประธานคณะกรรมการปฏิรูปประเทศด้านสังคม ร่วมประชุม ณ ห้องประชุม 202 อาคารกรมควบคุมมลพิษ
ทั้งนี้ การดำเนินงานของกระทรวงทรัพยากรธรรมชาติและสิ่งแวดล้อม ที่เกี่ยวข้องกับประเด็นปฏิรูปประเทศด้านสังคม จำนวน 3 เรื่อง ดังนี้
1. นโยบายและแผนการบริหารจัดการที่ดิน และทรัพยากรดิน โดยได้ดำเนินการขับเคลื่อนนโยบายภาพรวมของการจัดที่ดินแปลงรวม และการพัฒนากลไกหนุนเสริมการจัดการที่ดินแปลงรวมที่เน้นบทบาทของชุมชนควบคู่กับกระบวนการสร้างเสริมชุมชนเข้มแข็ง
2. การพัฒนาระบบการบริหารจัดการแหล่งน้ำในชุมชน โดยดำเนินตามแนวทางเกี่ยวกับการพัฒนาระบบการบริหารจัดการแหล่งน้ำขนาดเล็กบนฐานการมีส่วนร่วมของชุมชนที่เชื่อมโยงกับแผนพัฒนาแหล่งน้ำขนาดใหญ่
3. การปลูกไม้ยืนต้นมูลค่าสูง โดยดำเนินการผลักดันกฎหมายที่เกี่ยวข้องกับการส่งเสริมให้ประชาชนปลูกไม้ยืนต้นมูลค่าสูงในที่ดินกรรมสิทธิ์เพื่อการออม และการสร้างมูลค่าทางเศรษฐกิจ

ที่มา : http://www.thaigov.go.th/news/contents/details/10825