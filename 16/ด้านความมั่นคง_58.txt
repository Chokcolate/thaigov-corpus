รัฐบาลไทย-ข่าวทำเนียบรัฐบาล-มหาดไทย เดินหน้าขานรับการขับเคลื่อนการเตรียมคนไทยสู่ศตวรรษที่ 21 พร้อมนำหลักคิด 5 ประการ เป็นแนวทางการพัฒนาบุคลากรหน่วยงานในสังกัด 


วันพุธที่ 7 มีนาคม 2561
203
มหาดไทย เดินหน้าขานรับการขับเคลื่อนการเตรียมคนไทยสู่ศตวรรษที่ 21 พร้อมนำหลักคิด 5 ประการ เป็นแนวทางการพัฒนาบุคลากรหน่วยงานในสังกัด
มหาดไทย เดินหน้าขานรับการขับเคลื่อนการเตรียมคนไทยสู่ศตวรรษที่ 21
พร้อมนำหลักคิด 5 ประการ เป็นแนวทางการพัฒนาบุคลากรหน่วยงานในสังกัด
วันนี้ (7 มี.ค. 2561) นายฉัตรชัย  พรหมเลิศ ปลัดกระทรวงมหาดไทย เปิดเผยว่า ตามที่รัฐบาลภายใต้การนำของนายกรัฐมนตรี พลเอก ประยุทธ์ จันทร์โอชา ได้แต่งตั้งคณะอนุกรรมการเตรียมคนไทยสู่ศตวรรษที่ 21 ขึ้น และได้กำหนดแนวทางการขับเคลื่อนเพื่อสร้างกระบวนทัศน์และหลักคิดพื้นฐาน 5 ประการ ได้แก่ พอเพียง มีวินัย สุจริต จิตสาธารณะ และ รับผิดชอบ เพื่อเตรียมคนไทยสู่ศตวรรษที่ 21 โดยได้ประสานเครือข่ายต่างๆ ทั้งภาครัฐ ภาคเอกชน และภาคประชาสังคม เพื่อปลูกฝังหลักคิด 5 ประการสู่สังคม เพื่อให้สอดรับกับโมเดลพัฒนาคนไทย 4.0 สู่ศตวรรษที่ 21 และได้ย้ำว่าหลักคิด 5  ประการ เป็นพื้นฐานของการดำเนินชีวิตที่จะช่วยเตือนสติ และยับยั้งพฤติกรรมที่ไม่พึงประสงค์ต่างๆ และจะเชื่อมโยงกับความดีงามตามแนวทางไทยนิยม ยั่งยืน ที่จะนำพาสังคมไปสู่ความเจริญก้าวหน้า
เพื่อเป็นการส่งเสริมและสนับสนุนการขับเคลื่อนด้านการเตรียมพร้อมบุคลากรของกระทรวงมหาดไทย เพื่อให้สอดคล้องกับทิศทางตามนโยบายรัฐบาลดังกล่าวกระทรวงมหาดไทย จึงได้สั่งการให้ทุกหน่วยงานในสังกัด นำหลักคิดพื้นฐานทั้ง 5 ประการดังกล่าว ไปใช้เป็นแนวทางการพัฒนาบุคลากรของหน่วยงาน โดยให้บรรจุหลักคิดดังกล่าวไว้ในหลักสูตรการฝึกอบรมต่างๆ รวมทั้งค่านิยมหลักในการทำงาน
ปลัดกระทรวงมหาดไทย กล่าวเพิ่มเติมว่า กระทรวงมหาดไทยได้ตระหนักและเห็นความสำคัญในการพัฒนาบุคลากร ซึ่งเป็นปัจจัยสำคัญในการพัฒนาหน่วยงานและประเทศชาติ และพร้อมให้การสนับสนุนการทำงานของคณะอนุกรรมการฯ ดังกล่าว เพื่อร่วมกันพัฒนาขีดความสามารถ และเสริมสร้างศักยภาพของบุคลากรให้ก้าวทันภาวะการเปลี่ยนแปลงของโลกในปัจจุบัน

ที่มา : http://www.thaigov.go.th/news/contents/details/10582