รัฐบาลไทย-ข่าวทำเนียบรัฐบาล-รองนายก ฉัตรชัย เพิ่มกรรมการขับเคลื่อนและปฏิรูปฯ ให้ครอบคลุมทั้งสาธารณสุขและสังคม


วันพฤหัสบดีที่ 5 เมษายน 2561
97
รองนายก ฉัตรชัย เพิ่มกรรมการขับเคลื่อนและปฏิรูปฯ ให้ครอบคลุมทั้งสาธารณสุขและสังคม
พลเอกฉัตรชัย รองนายกรัฐมนตรี ปรับเพิ่มกรรมการขับเคลื่อนและปฏิรูปการบริหารราชการแผ่นดินคณะที่ 4 ให้ครอบคลุมทั้งด้านสาธารณสุขและสังคม เตรียมทำคำสั่งร่างอนุกรรมการเพื่อขับเคลื่อนงานอย่างมีประสิทธิภาพ
พลเอกฉัตรชัย รองนายกรัฐมนตรี ปรับเพิ่มกรรมการขับเคลื่อนและปฏิรูปการบริหารราชการแผ่นดินคณะที่ 4 ให้ครอบคลุมทั้งด้านสาธารณสุขและสังคม เตรียมทำคำสั่งร่างอนุกรรมการเพื่อขับเคลื่อนงานอย่างมีประสิทธิภาพ
วันนี้ (5 เมษายน 2561) ที่ทำเนียบรัฐบาล กทม. พลเอก ฉัตรชัย สาริกัลยะ รองนายกรัฐมนตรี พร้อมด้วย ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ประชุมคณะกรรมการขับเคลื่อนและปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูป ด้านสาธารณสุข ครั้งที่ 1/2561
พลเอก ฉัตรชัยให้สัมภาษณ์ภายหลังการประชุมว่า การประชุมในวันนี้ได้มีการปรับปรุงชื่อคำสั่งของคณะกรรมการขับเคลื่อนและปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุข (กขป. 4) เป็นคณะกรรมการขับเคลื่อนและปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุขและสังคม เพื่อให้เกิดการขับเคลื่อนด้านสังคมเป็นไปอย่างมีประสิทธิภาพเพิ่มขึ้นและไม่ซ้ำซ้อนกับการทำงานคณะกรรมการขับเคลื่อนและปฏิรูปการบริหารราชการแผ่นดินคณะอื่น โดยเพิ่มกรรมการ จากกระทรวงการท่องเที่ยวและกีฬา กระทรวงดิจิทัลเพื่อเศรษฐกิจและสังคม กรมพัฒนาสังคมและสวัสดิการ และกรอบการดำเนินงาน ตลอดจนอำนาจหน้าที่ให้ครอบคลุมยิ่งขึ้น
ทั้งนี้ คณะกรรมการฯ ใหม่ มีแนวทางการขับเคลื่อนและปฏิรูปด้านสาธารณสุข คือ สร้างโอกาสการเข้าถึงบริการที่มีคุณภาพของรัฐให้ครอบคลุมและทั่วถึง การพัฒนาระบบหลักประกันทางสังคมให้มีประสิทธิภาพ ส่วนการปฏิรูประบบสวัสดิการสังคม กระทรวงพัฒนาสังคมและความมั่นคงของมนุษย์ได้กำหนดขอบเขตการขับเคลื่อน ได้แก่ การประกันรายได้การมีงานทำและมีสวัสดิการแรงงาน ความมั่นคงปลอดภัยในชีวิตและทรัพย์สิน รวมถึงความมั่นคงทางสังคม นันทนาการ และบริการทางสังคมของปัจเจกบุคคล โดยจะมีการร่างคำสั่งฯ และประชุมคณะอนุกรรมการฯ เพื่อขับเคลื่อนการดำเนินงานต่อไป
**************************************  5 เมษายน 2561

ที่มา : http://www.thaigov.go.th/news/contents/details/11384