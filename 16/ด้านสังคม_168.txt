รัฐบาลไทย-ข่าวทำเนียบรัฐบาล-สธ. กำชับศูนย์ปฏิบัติการยุติวัณโรคทุกจังหวัด เข้มมาตรการลดวัณโรค

วันพฤหัสบดีที่ 19 เมษายน 2561
สธ. กำชับศูนย์ปฏิบัติการยุติวัณโรคทุกจังหวัด เข้มมาตรการลดวัณโรค
กระทรวงสาธารณสุข กำชับศูนย์ปฏิบัติการยุติวัณโรคทุกจังหวัด เข้มข้นมาตรการลดวัณโรค ทั้งการค้นหา คัดกรองผู้ป่วยรายใหม่ เน้นในกลุ่มเสี่ยง และการดูแลรักษา กำกับติดตามการกินยาให้ครบจนหายทุกราย
วันนี้ (19 เมษายน 2561) ที่โรงแรมดีวาน่า พลาซ่า อ.เมือง จ.กระบี่ นายแพทย์โอภาส  การย์กวินพงศ์ รองปลัดกระทรวงสาธารณสุข เปิดการประชุมเชิงปฏิบัติการพัฒนาเสริมศักยภาพการบริหารจัดการสำนักงานสาธารณสุขจังหวัด ประจำปีงบประมาณ 2561 เพื่อติดตามการดำเนินงานตามนโยบายสำคัญของกระทรวงสาธารณสุข   โดยมี นายแพทย์สาธารณสุขจังหวัด  ผู้บริหาร  และผู้ปฏิบัติงานจากสำนักงานสาธารณสุขจังหวัดทั่วประเทศ ร่วมประชุม
นายแพทย์โอภาส กล่าวว่า กระทรวงสาธารณสุข โดย ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ได้กำหนดให้การยุติวัณโรคเป็นนโยบายที่ต้องดำเนินการอย่างเข้มข้น เพื่อให้มั่นใจได้ว่าประเทศไทยจะบรรลุเป้าหมายยุติวัณโรคตามแผนปฏิบัติการแห่งชาติ ด้านการต่อต้านวัณโรคระยะ 5 ปี ที่คณะรัฐมนตรีได้ให้ความเห็นชอบเมื่อ 12 กันยายน 2560 โดยองค์การอนามัยโลก คาดการณ์ว่าประเทศไทยมีผู้ป่วยวัณโรคใหม่ปีละประมาณ 120,000 ราย แต่จากการรายงานปี 2560 พบผู้ป่วยวัณโรคเข้าสู่ระบบการดูแลรักษา 75,004 ราย แม้จะสูงขึ้นจากปีที่ผ่านมาแต่ยังคงต้องเร่งรัดค้นหาต่อไป โดยเฉพาะในประชากรเสี่ยง อีกทั้งผลการรักษาที่ผ่านมามีอัตราการกินยาครบและหายเพียงร้อยละ 80 ทำให้เกิดการแพร่กระจายเชื้อในชุมชน ได้ตั้งเป้าหมายลดจำนวนผู้ป่วยรายใหม่จาก 172   ต่อแสนประชากรในปี 2558     เหลือ 10 ต่อแสนประชากรในปี 2578
นายแพทย์โอภาส กล่าวต่อว่า นายแพทย์เจษฎา โชคดำรงสุข ปลัดกระทรวงสาธารณสุข ได้ให้ศูนย์ปฏิบัติการยุติวัณโรคที่จัดตั้งขึ้นในทุกจังหวัด ดำเนินการใน 2 มาตรการควบคู่กันคือ เร่งรัดค้นหา โดยเฉพาะการคัดกรองในกลุ่มเสี่ยง โดยในปีที่ผ่านมา คัดกรองในผู้ต้องขังเรือนจำทุกราย พบผู้ป่วยถึง 3,905 ราย เพิ่มขึ้นจากเดิมถึงร้อยละ 72 และในปี 2561 นี้จะได้ดำเนินการค้นหาเชิงรุกในผู้ต้องขังทุกราย โดยคัดกรองด้วยการถ่ายภาพรังสีทรวงอก รวมทั้งร่วมมือกับกรมราชทัณฑ์พัฒนาศักยภาพอาสาสมัครผู้ต้องขัง ให้มีส่วนร่วมค้นหาผู้มีอาการสงสัยวัณโรค เพื่อส่งต่อเจ้าหน้าที่พยาบาล และดูแลวินิจฉัยต่อไป และการกำกับดูแลรักษา สร้างเครือข่ายการส่งต่อติดตามผลการรักษาครบถ้วนทุกราย เชื่อมโยงระหว่างโรงพยาบาลกับชุมชน จนถึงระดับครัวเรือนผู้ป่วยวัณโรค รวมถึงการนำผู้สัมผัสร่วมบ้านมารับการตรวจวินิจฉัย เพื่อรักษาโดยเร็วกรณีป่วยเป็นวัณโรค
ทั้งนี้ ได้กำหนดเป้าหมายค้นหาผู้ป่วยวัณโรคให้ครอบคลุมมากกว่าร้อยละ 90 โดยค้นหาในคลินิกเฉพาะทาง เช่น คลินิกเอดส์ เบาหวาน บุหรี่ ไต และการคัดกรองเชิงรุกใน 3 กลุ่มเสี่ยง  ได้แก่ กลุ่มผู้สัมผัสวัณโรค  เช่น ผู้สัมผัสร่วมบ้าน ผู้สัมผัสใกล้ชิด กลุ่มที่มีโรคร่วมเช่น เอชไอวีเบาหวาน ไตเรื้อรัง ปอดอุดกั้นเรื้อรัง ฝุ่นใยหิน ขาดสารอาหาร ผู้ใช้ยาสูบและสารเสพติด  และกลุ่มประชากรเสี่ยง เช่นผู้ต้องขัง  ผู้สูงอายุ บุคลากรสาธารณสุข แรงงานต่างชาติ คนเร่รอน ผู้พิการ ผู้ไม่มีหลักประกันสุขภาพ รวมทั้งพัฒนาศักยภาพและมาตรฐานเครือข่ายห้องปฏิบัติการฯ  และศักยภาพอาสาสมัครสาธารณสุขประจำหมู่บ้านหรือ อสม. อาสาสมัครสาธารณสุขเรือนจำ หรือ อสรจ. ให้สามารถค้นหาผู้ที่มีอาการสงสัยวัณโรคในชุมชน/เรือนจําได้ ถ้าพบผู้มีอาการไอเรื้อรังเกินกว่า 2 สัปดาห์ โดยไม่ทราบสาเหตุ ให้รีบปรึกษาแพทย์หรือเจ้าหน้าที่สาธารณสุขใกล้บ้านเพื่อวินิจฉัยหาสาเหตุต่อไป หากมีปัญหาสงสัยสามารถปรึกษาเพิ่มเติมได้ที่ หมายเลขสายด่วน 1422
*************************  19 เมษายน 2561

ที่มา : http://www.thaigov.go.th/news/contents/details/11598
