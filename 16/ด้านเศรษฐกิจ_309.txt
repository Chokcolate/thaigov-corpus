รัฐบาลไทย-ข่าวทำเนียบรัฐบาล-ออมสิน ช่วยผู้ค้ารายย่อย ดันเศรษฐกิจชุมชน จัดตลาดนัดประชารัฐวายุภักษ์รักประชาชน ครั้งที่ 1 ปี 2561 พร้อมตะลุยภูมิภาคจัด “ตลาดนัดประชารัฐออมสินทั่วถิ่นไทย” 10 จังหวัดทั่วประเทศ

วันจันทร์ที่ 2 เมษายน 2561
ออมสิน ช่วยผู้ค้ารายย่อย ดันเศรษฐกิจชุมชน จัดตลาดนัดประชารัฐวายุภักษ์รักประชาชน ครั้งที่ 1 ปี 2561 พร้อมตะลุยภูมิภาคจัด “ตลาดนัดประชารัฐออมสินทั่วถิ่นไทย” 10 จังหวัดทั่วประเทศ
ธนาคารออมสินเปิดงานตลาดนัดประชารัฐวายุภักษ์รักประชาชน ประจำปี 2561 ช่วยเหลือผู้มีรายได้น้อย ผู้ค้ารายย่อย หรือลูกค้าสถาบันการเงินของรัฐ ให้มีพื้นที่ในการประกอบอาชีพ โดยมีนายชาติชาย พยุหนาวีชัย ผู้อำนวยการธนาคารออมสิน เป็นประธาน
วันนี้ (2 เมษายน 2561) ณ ลานหน้าอาคาร 10 ธนาคารออมสิน สำนักงานใหญ่ ได้มีพิธีเปิดงานตลาดนัดประชารัฐวายุภักษ์รักประชาชน ประจำปี 2561 ช่วยเหลือผู้มีรายได้น้อย ผู้ค้ารายย่อย หรือลูกค้าสถาบันการเงินของรัฐ ให้มีพื้นที่ในการประกอบอาชีพ โดยมี นายชาติชาย พยุหนาวีชัย ผู้อำนวยการธนาคารออมสิน เป็นประธาน พร้อมด้วยผู้บริหารสถาบันการเงินของรัฐอย่างพร้อมเพรียง
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ตามนโยบายกระทรวงการคลัง และมติที่ประชุมคณะกรรมการสถาบันการเงินของรัฐ ต้องการช่วยเหลือผู้มีรายได้น้อย ผู้ค้ารายย่อย หรือลูกค้าสถาบันการเงินของรัฐได้มีพื้นที่ในการประกอบอาชีพ เป็นการกระตุ้นเศรษฐกิจ เพิ่มปริมาณเงินหมุนเวียนในระบบเศรษฐกิจ ด้วยการจัดงาน “ตลาดนัดประชารัฐวายุภักษ์รักประชาชน” หมุนเวียนทุกสถาบันการเงินของรัฐ โดยปี 2561 กำหนดจัดขึ้นครั้งแรกที่ธนาคารออมสินสำนักงานใหญ่ ระหว่างวันที่ 2-5 เมษายน 2561 โดยมีสถาบันการเงินของรัฐทุกแห่งส่งผู้ประกอบการร้านค้าเข้าร่วมงานรวมจำนวน 102 ร้านค้า
ขณะเดียวกัน ธนาคารออมสินยังมีโครงการจัดพื้นที่ให้ผู้ค้ารายย่อยทั่วประเทศ ได้ค้าขายโดยไม่คิดค่าใช้จ่าย ในโครงการ “ตลาดนัดประชารัฐออมสินทั่วถิ่นไทย” เพื่อเป็นการส่งเสริมเศรษฐกิจฐานราก และ SMEs ส่งเสริมช่องทางการจำหน่ายสินค้า เสริมสร้างความเข้มแข็งให้แก่ผู้ประกอบการของชุมชน อีกทั้งเพื่อเป็นการกระตุ้นและขับเคลื่อนเศรษฐกิจให้เป็นไปอย่างต่อเนื่อง สอดคล้องกับนโยบายการแก้ไขปัญหาความยากจนของรัฐบาล อันจะส่งผลให้ชุมชนในระดับฐานรากมีความเข้มแข็งและมีคุณภาพชีวิตที่ดีขึ้นอย่างยั่งยืน โดยได้จัดอย่างต่อเนื่องเป็นปีที่ 5 ปี 2561 นี้กำหนดจัด 10 ครั้ง โดยจะเริ่มครั้งแรกที่จังหวัดพังงา ในวันที่ 20-21 เมษายน 2561
“ธนาคารออมสินพร้อมที่จะสนับสนุนโครงการที่ช่วยส่งเสริมเศรษฐกิจฐานราก อันจะส่งผลให้ชุมชนในระดับฐานรากมีความเข้มแข็ง ประชาชนมีคุณภาพชีวิตที่ดีขึ้น รวมถึงสร้างความสุขให้แก่ประชาชนอย่างต่อเนื่อง จึงขอเชิญชวนมาเที่ยวงานและจับจ่ายซื้อสินค้าภายในงานกัน เพื่อเม็ดเงินจะได้หมุนเวียนหล่อเลี้ยงระบบเศรษฐกิจให้เติบโตเข้มแข็งต่อไป” นายชาติชาย กล่าว

ที่มา : http://www.thaigov.go.th/news/contents/details/11249
