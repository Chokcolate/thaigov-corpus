รัฐบาลไทย-ข่าวทำเนียบรัฐบาล-นรม. มอบโล่ประกาศเกียรติคุณแก่นางสาวปณิดา ยศปัญญา และนางสาวณัฏกานต์ หมื่นพล พร้อมกล่าวให้กำลังใจในฐานะผู้สนับสนุนงานด้านการจัดการสวัสดิการสังคมของรัฐ

วันอังคารที่ 17 เมษายน 2561
นรม. มอบโล่ประกาศเกียรติคุณแก่นางสาวปณิดา ยศปัญญา และนางสาวณัฏกานต์ หมื่นพล พร้อมกล่าวให้กำลังใจในฐานะผู้สนับสนุนงานด้านการจัดการสวัสดิการสังคมของรัฐ
นรม. ชมเชยการยึดมั่นในความถูกต้องและความกล้าหาญของนางสาวปณิดา ยศปัญญาและนางสาวณัฏกานต์ หมื่นพล
ซึ่งถือเป็นแบบอย่างให้คนรุ่นใหม่ในการช่วยกันพร้อมเอาใจใส่ต่อต้านการทุจริตในสังคม
วันนี้ (17 เมษายน 2561) เวลา 08.45 น. ณ ห้องรับรอง 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก ฉัตรชัย สาริกัลยะ รองนายกรัฐมนตรี และพลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมนางนภา เศรษฐกร อธิบดีกรมพัฒนาสังคมและสวัสดิการ ได้นำนางสาวปณิดา ยศปัญญา และนางสาวณัฏกานต์ หมื่นพล เข้าพบ พลเอก ประยุทธ์  จันทร์โอชา  นายกรัฐมนตรี ในโอกาสรับมอบโล่เกียรติคุณฯ ในฐานะผู้มีความซื่อสัตย์สุจริตและยึดมั่นในความถูกต้องด้านสวัสดิการสังคมของรัฐ
โอกาสนี้ อธิบดีกรมพัฒนาสังคมและสวัสดิการ ได้กล่าวรายงานว่า ตามที่รัฐบาลได้ให้ความสำคัญกับการบริหารราชการแผ่นดินที่มีหลักธรรมาธิบาล การป้องกันและปราบปรามการทุจริต โดยเน้นการส่งเสริมและสนับสนุนให้ประชาชนมีส่วนร่วมในการสอดส่อง เฝ้าระวัง และตรวจสอบการดำเนินงานของเจ้าหน้าที่รัฐรวมถึงต่อต้านการทุจริตนั้น กรมพัฒนาสังคมและสวัสดิการ มีภารกิจในการส่งเสริมและสนับสนุนการพัฒนาและการจัดสวัสดิการสังคม โดยการมีส่วนร่วมของทุกภาคส่วน รู้สึกชื่นชมนางสาวปณิดา ยศปัญญา นิสิตมหาวิทยาลัยมหาสารคาม และนางสาวณัฏกานต์ หมื่นพล ผู้ที่สนับสนุนงานด้านจัดสวัสดิการสังคมของรัฐ ซึ่งเป็นผู้มีจิตสำนึกที่ดี ยึดมั่นในความถูกต้อง และไม่เพิกเฉยต่อการกระทำผิด จนนำไปสู่การกำหนดแนวทางและมาตรการในการจ่ายเงินสงเคราะห์ให้แก่ประชาชนที่ประสบความเดือดร้อนอย่างรัดกุม โปร่งใส และเกิดประโยชน์สูงสุดต่อประชาชน คุณงามความดีของนางสาวปณิดา ยศปัญญา และนางสาวณัฏกานต์ หมื่นพล ครั้งนี้ถือเป็นแบบอย่างที่ดีให้แก่ประชาชน ให้เข้ามามีส่วนร่วมในการดูแลตรวจสอบการดำเนินงานของภาครัฐต่อไป
หลังจากที่นายกรัฐมนตรีมอบโล่แก่นางสาวปณิดา ยศปัญญา และนางสาวณัฏกานต์ หมื่นพล ตามลำดับ พร้อมได้กล่าวชมเชยในความกล้าหาญที่ยึดมั่นในความถูกต้องชอบธรรม เมื่อพบสถานการณ์ที่มีการทุจริตในศูนย์คุ้มครองคนไร้ที่พึ่ง จังหวัดขอนแก่น ซึ่งมีการทุจริตเงินสงเคราะห์คนจนและติดเชื้อเอดส์ และไม่เพิกเฉยต่อความไม่ถูกต้องมีความกล้าเปิดโปงขบวนการโกง ถือเป็นแบบอย่างที่ดีให้กับสังคมและนับได้ว่าเป็นการช่วยเหลือคนไร้ที่พึ่งอย่างแท้จริง อีกทั้ง เป็นการช่วยภาครัฐในการตรวจสอบการกระทำทุจริตของหน่วยงานรัฐอย่างเป็นรูปธรรมอย่างจริงจังต่อไป ตลอดจนเป็นแบบอย่างให้คนรุ่นใหม่ในการช่วยกันพร้อมเอาใจใส่ต่อต้านการทุจริตในสังคม
พร้อมกันนี้ นายกรัฐมนตรีได้ถ่ายภาพเป็นที่ระลึกร่วมกับนางสาวปณิดา ยศปัญญา และนางสาวณัฏกานต์ หมื่นพล พร้อมด้วยรองนายกรัฐมนตรี รวมทั้งรัฐมนตรีว่าการกระทรวงการพัฒนาสังคมและความมั่นคงของมนุษย์ และอธิบดีกรมพัฒนาสังคมและสวัสดิการด้วยอัธยาศัยอันดี
............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11533
