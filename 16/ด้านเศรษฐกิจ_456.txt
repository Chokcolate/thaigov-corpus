รัฐบาลไทย-ข่าวทำเนียบรัฐบาล-กรมทางหลวงดำเนินโครงการก่อสร้างทางหลวงหมายเลข 12 สายตาก - อ.แม่สอด ตอน 3 ส่วนที่ 2 เปิดให้สัญจรแล้ว


วันจันทร์ที่ 30 เมษายน 2561
105
กรมทางหลวงดำเนินโครงการก่อสร้างทางหลวงหมายเลข 12 สายตาก - อ.แม่สอด ตอน 3 ส่วนที่ 2 เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินโครงการก่อสร้างทางหลวงหมายเลข 12 สายตาก - อ.แม่สอด ตอน 3 ส่วนที่ 2 ระยะทาง 12.10 กิโลเมตร เพื่อสนับสนุนการเดินทางและการขนส่งรองรับการขยายตัวทางด้านเศรษฐกิจในพื้นที่เขตเศรษฐกิจพิเศษ จ.ตาก
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า รัฐบาลมีนโยบายส่งเสริมความเชื่อมโยงทางเศรษฐกิจ การค้า การลงทุนในภูมิภาคเซียน และขยายความร่วมมือทางเศรษฐกิจกับประเทศเพื่อนบ้าน รวมทั้งการพัฒนาเขตเศรษฐกิจพิเศษ โดยเริ่มจากการพัฒนาด่านการค้าชายแดนและโครงข่ายคมนาคมบริเวณประตูการค้าหลักของประเทศ ระยะแรกได้กำหนดพื้นที่เขตเศรษฐกิจพิเศษ จำนวน 5 แห่ง ได้แก่ เขตเศรษฐกิจพิเศษตราด ตาก มุกดาหาร สระแก้ว และสงขลา ซึ่งกระทรวงฯ ได้กำหนดยุทธศาสตร์การพัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ รองรับกลุ่มอุตสาหกรรมเป้าหมาย และเชื่อมโยงการเดินทางเข้าสู่แหล่งท่องเที่ยว เพื่อยกระดับคุณภาพชีวิตของประชาชน และเพิ่มขีดความสามารถการแข่งขันของประเทศ
ทล. ได้ดำเนินโครงการก่อสร้างทางหลวงหมายเลข 12 สายตาก - อ.แม่สอด ตอน 3 ส่วนที่ 2 (รวมบริเวณดอยลวก) ระหว่าง กม.61+791 - กม.73+891 ระยะทางประมาณ 12.10 กิโลเมตร ในพื้นที่บ้านลานสาง ต.แม่ท้อ อ.เมือง จ.ตาก โดยก่อสร้างเป็นทางมาตรฐานชั้นพิเศษ 4 ช่องจราจร แบ่งกั้นทิศทางการจราจรด้วย Barrier Concrete งบประมาณ 690,500,000 บาท ปัจจุบันโครงการแล้วเสร็จและเปิดให้สัญจร ช่วยอำนวยความสะดวกในการเดินทาง สนับสนุนยุทธศาสตร์โลจิสติกส์ในการขนส่งสินค้าระหว่างชายแดนไปยังภูมิภาคต่าง ๆ รองรับการพัฒนาพื้นที่เขตเศรษฐกิจพิเศษ รวมทั้งลดต้นทุนการขนส่ง สนับสนุนการท่องเที่ยวให้เดินทางได้สะดวก รวดเร็ว ปลอดภัย และส่งเสริมการจ้างงานให้กับประชาชนในพื้นที่ สามารถสอบถามข้อมูลการเดินทางได้ที่ แขวงทางหลวงตากที่ 2 โทรศัพท์ 0 5553 1284 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/11854