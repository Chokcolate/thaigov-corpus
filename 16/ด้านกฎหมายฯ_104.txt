รัฐบาลไทย-ข่าวทำเนียบรัฐบาล-“ยุติธรรม” ขับเคลื่อนไทยนิยม ยั่งยืนผ่านกลไกความเข้มแข็งของยุติธรรมจังหวัด  เพื่อนำความยุติธรรมให้แก่ประชาชนทั่วประเทศ


วันพุธที่ 18 เมษายน 2561
238
“ยุติธรรม” ขับเคลื่อนไทยนิยม ยั่งยืนผ่านกลไกความเข้มแข็งของยุติธรรมจังหวัด  เพื่อนำความยุติธรรมให้แก่ประชาชนทั่วประเทศ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะกรรมการบริหารเพื่อสนับสนุนการพัฒนาประเทศตามโครงการไทยนิยม ยั่งยืน กระทรวงยุติธรรม ครั้งที่ ๑/๒๕๖๑
ในวันอังคารที่ ๑๗ เมษายน ๒๕๖๑ เวลา ๑๓.๓๐ น.
ณ ห้องประชุมกระทรวงยุติธรรม ๑ ชั้น ๙
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะกรรมการบริหาร
เพื่อสนับสนุนการพัฒนาประเทศตามโครงการไทยนิยม ยั่งยืน กระทรวงยุติธรรม ครั้งที่ ๑/๒๕๖๑
เพื่อรับทราบกลไกการขับเคลื่อนการทำงานโครงการไทยนิยม ยั่งยืนของกระทรวงยุติธรรมให้เป็นไปในทิศทางเดียวกัน
ตามกรอบหลักในการดำเนินงานที่แยกเป็นด้านเศรษฐกิจและสังคมกับด้านมั่นคง
ตามที่คณะรัฐมนตรีได้มีมติเมื่อวันที่ ๑๖ มกราคม ๒๕๖๑
มอบหมายให้ทุกส่วนราชการ และหน่วยงานที่เกี่ยวข้อง
บูรณาการขับเคลื่อนการทำงานในระดับพื้นที่ตามแนวทางประชารัฐ
เพื่อแก้ปัญหาและพัฒนาความเป็นอยู่ของประชาชนอย่างยั่งยืนในทุกด้าน
โอกาสนี้ ปลัดกระทรวงยุติธรรม ได้มอบหมายให้สำนักงานปลัดกระทรวงยุติธรรม โดยสำนักนโยบายและยุทธศาสตร์
และส่วนนโยบายและยุทธศาสตร์ยุติธรรมชุมชนและยุติธรรมจังหวัด (สชจ.)
กำหนดกรอบขั้นตอนการพัฒนาสมรรถนะในรูปแบบของโครงการ
เพื่อสร้างการรับรู้และความเข้าใจในเรื่องโครงการไทยนิยม ยั่งยืน
และเพิ่มศักยภาพให้แก่บุคลากรในสังกัดกระทรวงยุติธรรม
โดยเฉพาะยุติธรรมจังหวัดเพื่อจะได้สามารถวิเคราะห์สภาพปัญหาที่เกิดขึ้น
และหาแนวทางการช่วยเหลือประชาชนในพื้นที่ได้อย่างตรงจุด
รวมทั้งพัฒนาทักษะของยุติธรรมชุมชนให้สามารถเชื่อมโยงการให้ความช่วยเหลือประชาชนร่วมกับยุติธรรมจังหวัด
เพื่อเป็นกลไกของกระทรวงยุติธรรมในการสนับสนุนการดำเนินงานบำบัดทุกข์ บำรุงสุข
และแก้ปัญหาความเดือดร้อนให้แก่ประชาชนได้
นอกจากนี้ ได้กำหนดพื้นที่ต้นแบบโครงการไทยนิยม ยั่งยืน กระทรวงยุติธรรม ใน ๖ จังหวัดทั่วทุกภูมิภาคของประเทศ
ประกอบด้วย จังหวัดพิษณุโลก พระนครศรีอยุธยา จันทบุรี กาฬสินธุ์ สงขลา และนราธิวาส
รวมทั้งมอบหมายให้กรมคุ้มครองสิทธิและเสรีภาพลงพื้นที่ร่วมกับกรุงเทพมหานคร
เพื่อสนับสนุน วิเคราะห์สภาพปัญหา และเปิดรับฟังเสียงสะท้อนจากประชาชนในพื้นที่ ๕๐ เขต
พร้อมทั้งกำชับให้หน่วยงานในสังกัดกระทรวงยุติธรรมติดตามและรายงานผลการดำเนินงานให้ทราบอย่างต่อเนื่อง

ที่มา : http://www.thaigov.go.th/news/contents/details/11547