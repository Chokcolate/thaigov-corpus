รัฐบาลไทย-ข่าวทำเนียบรัฐบาล-รองนายกรัฐมนตรีหารือทวิภาคี แก้ไขปัญหายาเสพติดกับเมียนมาและหารือเรื่องเมืองอัจฉริยะกับออสเตรีย


วันพฤหัสบดีที่ 15 มีนาคม 2561
303
พิมพ์
รองนายกรัฐมนตรีหารือทวิภาคี แก้ไขปัญหายาเสพติดกับเมียนมาและหารือเรื่องเมืองอัจฉริยะกับออสเตรีย
รองนายกรัฐมนตรีหารือทวิภาคี แก้ไขปัญหายาเสพติดกับเมียนมาและหารือเรื่องเมืองอัจฉริยะกับออสเตรีย
เมื่อวานนี้ (14 มีนาคม 2561)  เวลา 13.00 น. ตามเวลาท้องถิ่น ที่ศูนย์การประชุมนานาชาติเวียนนา กรุงเวียนนา สาธารณรัฐออสเตรีย พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะหัวหน้าคณะผู้แทนไทยในการประชุมคณะกรรมาธิการยาเสพติด สมัยที่ 61 พร้อมด้วยนายทรงศัก  สายเชื้อ เอกอัครราชทูตและผู้แทนถาวรไทยประจำสหประชาชาติและองค์กรระหว่างประเทศอื่น ๆ ณ กรุงเวียนนา ศาสตราจารย์พิเศษวิศิษฎ์  วิศิษฎ์สรอรรถ ปลัดกระทรวงยุติธรรม นายศิรินทร์ยา  สิทธิชัย เลขาธิการคณะกรรมการป้องกันและปราบปรามยาเสพติด นายชลัยสิน  โพธิเจริญ รองเลขาธิการคณะกรรมการป้องกันและปราบปรามยาเสพติด นางรัชนีกร  สรสิริ ที่ปรึกษาสำนักงานคณะกรรมการป้องกันและปราบปรามยาเสพติด และนายถาวร  เนืองนำ ผู้อำนวยการสำนักปราบปรามยาเสพติด ได้เข้าร่วมหารือทวิภาคีกับ พลตรี อ่อง โซ รัฐมนตรีช่วยว่าการกระทรวงมหาดไทยสหภาพเมียนมา ในฐานะหัวหน้าคณะผู้แทนสหภาพเมียนมา โดยพลอากาศเอก ประจิน  จั่นตอง ในฐานะหัวหน้าคณะผู้แทนไทย ได้กล่าวขอบคุณรัฐบาลเมียนมาที่ให้ความร่วมมือกับรัฐบาลไทยในการแก้ไขปัญหายาเสพติด และร่วมปฏิบัติการเพื่อแก้ไขปัญหายาเสพติดที่สำคัญตลอดระยะเวลาที่ผ่านมา รวมไปถึงการสกัดกั้นการลักลอบการลำเลียงเคมีภัณฑ์และสารตั้งต้น เพื่อนำไปใช้ในการผลิตยาเสพติดในพื้นที่สามเหลี่ยมทองคำ อีกทั้งได้ขอบคุณในความร่วมมือตามโครงการแม่น้ำโขงปลอดภัย และยินดีที่จะสนับสนุนสหภาพเมียนมาในการพัฒนาศักยภาพด้านการปราบปรามยาเสพติด เพื่อส่งเสริมประสิทธิภาพการทำงานให้มากขึ้น
จากนั้นในเวลา 14.45 น. พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม พร้อมด้วยคณะ ได้เดินทางไปยังสำนักงานกระทรวงดิจิทัลและเศรษฐกิจของสาธารณรัฐออสเตรีย เพื่อร่วมหารือทวิภาคีกับนาง Margarete Schramboeck รัฐมนตรีว่าการกระทรวงดิจิทัลและเศรษฐกิจของสาธารณรัฐออสเตรีย ในฐานะที่เป็นรองนายกรัฐมนตรีที่กำกับดูแลกระทรวงดิจิทัลเพื่อเศรษฐกิจและสังคม โดยได้มีการหารือเกี่ยวกับเรื่องการสร้างเมืองอัจฉริยะ (Smart City) และรูปแบบการบริหารจัดการ  เนื่องจากสาธารณรัฐออสเตรียมีจุดแข็งด้านการวางระบบบริหารจัดการเมืองใหญ่ โดยกรุงเวียนนา เมืองหลวงของสาธาณรัฐออสเตรีย ได้รับการจัดอันดับให้เก็นเมืองอัจฉริยะ (Smart City) อันดับ 1 ของโลก มีความโดดเด่นด้านการเชื่อมโยงโครงสร้างพื้นฐานและการคมนาคมทุกรูปแบบเข้าเป็นระบบเดียวกัน ทั้งนี้ได้มีการพูดถึงความสัมพันธ์ทางด้านเศรษฐกิจระหว่างกันที่มีการเจริญเติบโตเป็นลำดับ รวมถึงการจัดทำโครงการสนับสนุนความร่วมมือระหว่างไทยกับสาธารณรัฐออสเตรียในด้านเมืองอัจฉริยะ นวัตกรรม วิทยาศาสตร์ และการวิจัย เพื่อเรียนรู้และแลกเปลี่ยนองค์ความรู้จากสาธารณรัฐออสเตรียในด้านการส่งเสริมการพัฒนาเมืองอัจฉริยะของกรุงเวียนนา ตามนโยบาย Thailand 4.0 ทั้งนี้ทางสาธารณรัฐออสเตรียจะจัดผู้แทนที่มีความรู้ในเรื่องการพัฒนาเมืองอัจฉริยะเดินทางมาให้ความรู้กับประเทศไทยต่อไป
....................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/10795