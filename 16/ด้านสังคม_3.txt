รัฐบาลไทย-ข่าวทำเนียบรัฐบาล-พม. จัดประชุม (working group) การแก้ปัญหารุกลำน้ำสาธารณะ (คลองลาดพร้าว) ครั้งที่ 2/2561

วันจันทร์ที่ 19 กุมภาพันธ์ 2561
พม. จัดประชุม (working group) การแก้ปัญหารุกลำน้ำสาธารณะ (คลองลาดพร้าว) ครั้งที่ 2/2561
พม. จัดประชุม (working group) การแก้ปัญหารุกลำน้ำสาธารณะ (คลองลาดพร้าว) ครั้งที่ 2/2561
วันนี้ (19 ก.พ. 61) เวลา 09.00 น. พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในการประชุม (working group) การแก้ปัญหารุกลำน้ำสาธารณะ (คลองลาดพร้าว) ครั้งที่ 2/2561 โดยมีผู้แทนจากหน่วยงานที่เกี่ยวข้องเข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
รัฐบาลมีนโยบายในการจัดระเบียบชุมชนริมคลองเพื่อพัฒนาคุณภาพชีวิตของประชาชน ให้เกิดความมั่นคงทั้งด้านที่อยู่อาศัยและสภาพแวดล้อม อีกทั้งเป็นการเพิ่มประสิทธิภาพในการระบายน้ำ เพื่อลดปัญหาน้ำท่วมในระยะยาว โดยได้มอบหมายให้กรุงเทพมหานครสร้างเขื่อนระบายน้ำ และกระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน ) หรือ พอช. ดำเนินโครงการพัฒนาที่อยู่อาศัยชุมชนริมคลอง หรือ "บ้านประชารัฐริมคลอง” (โครงการบ้านมั่นคง) ทั้งนี้ สำหรับการประชุม (working group) การแก้ปัญหารุกล้ำน้ำสาธารณะ (คลองลาดพร้าว) ครั้งนี้ เป็นการบูรณาการกับหน่วยงานที่เกี่ยวข้อง เพื่อติดตามตามการดำเนินงานและนำไปสู่การแก้ไขปัญหาในการลงพื้นที่ปฏิบัติงานให้มีประสิทธิภาพมากขึ้น โดยที่ประชุมได้รับทราบความคืบหน้าของโครงการดังกล่าว ซึ่งจากการลงพื้นที่มีผลตอบรับที่ดีขึ้น ประชาชนมีความเข้าใจมากขึ้น ทำให้สามารถสร้างบ้านเพิ่มเติมได้มากยิ่งขึ้น การสร้างเขื่อนก็มีความคืบหน้ามากขึ้น โดย กทม. มีการตอกเสาเข็มไปแล้วจำนวน 18,448 ต้น ซึ่งขณะนี้ มีความคืบหน้าในการก่อสร้างบ้านเสร็จเรียบร้อยแล้วรวม 1,056 ครัวเรือน ในพื้นที่ 18 ชุมชน และอยู่ระหว่างการก่อสร้าง จำนวน 1,297 ครัวเรือน ในพื้นที่ 18 ชุมชน อีกทั้งยังมีอีกประมาณ 100 ครัวเรือน ที่เริ่มก่อสร้างบ้าน
ส่วนแผนการรื้อย้ายบ้านออกจากแนวสร้างเขื่อน ที่ประชุมได้มอบหมายให้ทำงานแบบบูรณาการแต่มีการแบ่งบทบาทความรับผิดชอบที่ชัดเจน โดยให้คณะทำงานของคณะอนุกรรมการบริหารจัดการและพัฒนาพื้นที่ริมคลองลาดพร้าว รับผิดชอบการเจรจากับกลุ่มผู้รุกล้ำริมคลอง ให้ยินยอมรื้อย้ายออกจากพื้นที่ เพื่อสร้างเขื่อน และเข้าร่วมโครงการบ้านมั่นคง เมื่อได้ข้อสรุปแล้วให้มอบข้อมูลให้กับ พอช. ซึ่งเป็นผู้รับผิดชอบในการดำเนินการรื้อย้ายร่วมกับสหกรณ์เคหสถานแต่ละชุมชน และคืนพื้นที่ให้ กทม. เป็นผู้รับผิดชอบในการสร้างเขื่อน สำหรับการเตรียมพื้นที่ เพื่อจัดทำที่พักชั่วคราว และบ้านเช่าให้กับกลุ่มเข้าร่วมโครงการหลังจากรื้อย้ายบ้านและรอสร้างบ้านมั่นคงสำเร็จมีพื้นที่สร้างที่พักชั่วคราวแล้วจำนวนกว่า 250 ครัวเรือน และมีห้องพักของการเคหะแห่งชาติ (กคช.) พร้อมให้เช่าในราคาถูกจำนวนกว่า 1,600 ห้อง โดยหน่วยงานที่เกี่ยวข้องจะไปทำแผนการจัดชุมชนเข้าไปพักชั่วคราวในแต่ละพื้นที่
"ทั้งนี้ การดำเนินโครงการดังกล่าวรัฐบาลมีความมุ่งมั่นให้เกิดประโยชน์สูงสุดต่อประชาชนในด้านต่างๆ อาทิ การแก้ไขปัญหาน้ำท่วมในระยะยาว มีภูมิทัศน์ริมคลองที่สวยงามเป็นระเบียบเรียบร้อย มีสภาพความเป็นอยู่ที่ดี และทำให้ประชาชนในพื้นที่มีที่อยู่อาศัยที่มั่นคง ปลอดภัย มีสภาพแวดล้อมที่ดี ส่งผลให้มีคุณภาพชีวิตที่ดีขึ้นต่อไป” พลเอก สุรศักดิ์ กล่าวในตอนท้าย

ที่มา : http://www.thaigov.go.th/news/contents/details/10187
