รัฐบาลไทย-ข่าวทำเนียบรัฐบาล-มท. ปลื้มนายกประยุทธ์ฯ ให้กำลังใจศูนย์ดำรงธรรม  พร้อมแนะ ให้ทำงานร่วมกันกับ ตำรวจ และ สายด่วน 1111


วันอังคารที่ 3 เมษายน 2561
193
มท. ปลื้มนายกประยุทธ์ฯ ให้กำลังใจศูนย์ดำรงธรรม  พร้อมแนะ ให้ทำงานร่วมกันกับ ตำรวจ และ สายด่วน 1111
มท. ปลื้มนายกประยุทธ์ฯ ให้กำลังใจศูนย์ดำรงธรรม พร้อมแนะ ให้ทำงานร่วมกันกับ ตำรวจ และ สายด่วน 1111
วันนี้ (3 เมษายน 2561) ที่ทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทย
พร้อมด้วย นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และนายนิสิต จันทร์สมวงศ์ โฆษกกระทรวงมหาดไทย ให้การต้อนรับ พลเอก ประยุทธ์ จันทร์โอชา นายกรัฐมนตรี เพื่อตรวจเยี่ยมและให้กำลังใจบูธศูนย์ดำรงธรรมกระทรวงมหาดไทย พร้อมมอบแนวทางการดำเนินงานร่วมกับศูนย์บริการประชาชนทำเนียบรัฐบาล 1111 และตำรวจ 191 เพื่อให้เกิดบูรณาการการทำงานร่วมกัน สามารถแก้ไขปัญหาความเดือดร้อนของ
พี่น้องประชาชนได้อย่างรวดเร็ว และมีประสิทธิภาพ
นายนิสิต จันทร์สมวงศ์ โฆษกกระทรวงมหาดไทย เปิดเผยว่า ในห้วงระยะเวลาที่ผ่านมา ตั้งแต่วันที่ 18 กรกฎาคม 2557 - วันที่ 22 มีนาคม 2561 ศูนย์ดำรงธรรมกระทรวงมหาดไทยได้รับแจ้งเรื่องร้องเรียนร้องทุกข์ จำนวน 3,259,287 เรื่อง ทั้งการ Walk in มารับบริการ ณ จุดให้บริการศูนย์ดำรงธรรม ศูนย์บริการร่วม สายด่วน 1567 และการร้องเรียนผ่าน Application Spond ซึ่งกระทรวงมหาดไทยได้ดำเนินการแล้วเสร็จ จำนวน 3,204,000 เรื่อง คิดเป็นร้อยละ 98.31
และมีเรื่องที่อยู่ระหว่างดำเนินการ เนื่องจากเกี่ยวข้องกับภารกิจของหลายหน่วยงาน ต้องปฏิบัติตามขั้นตอน และหารือร่วมกับส่วนราชการที่เกี่ยวข้อง จำนวน 54,998 เรื่อง คิดเป็นร้อยละ 1.69 โดยมีสถิติประเภทของเรื่องร้องเรียนสูงสุด 3 ลำดับแรก ได้แก่ 1) เรื่องขอความช่วยเหลือ 2) เรื่องขอคำปรึกษา และ 3) เรื่องปัญหาความเดือดร้อน
ปัจจุบันศูนย์ดำรงธรรมกระทรวงมหาดไทย มีกลไกในการรับเรื่องราวร้องเรียน/ร้องทุกข์ ทั้งส่วนกลาง และส่วนภูมิภาค อาทิ ศูนย์ดำรงธรรมกระทรวงมหาดไทย ศูนย์ดำรงธรรมกรมในสังกัด มท. ศูนย์ดำรงธรรมจังหวัด ศูนย์ดำรงธรรมอำเภอ ศูนย์ดำรงธรรมท้องถิ่น คณะกรรมการหมู่บ้าน (กม.) และศูนย์บริการร่วม ในส่วนของปัญหาที่ดิน ทางกรมที่ดิน กระทรวงมหาดไทย ได้เพิ่มช่องทางให้ประชาชนสามารถปรึกษาปัญหาที่ดินกับเจ้าหน้าที่กรมที่ดินได้โดยตรง โดยประชาชนสามารถโทรศัพท์เพื่อขอรับคำปรึกษาได้ตลอด 24 ชั่วโมง ที่เบอร์ 02-141-5555 หรือ 02-141-5678 นอกจากนี้ ยังมีหน่วยงานเครือข่ายอีก 6 หน่วยงาน ที่เป็นกลไกในการบูรณาการของศูนย์ดำรงธรรม ได้แก่ 1) ศูนย์บริการประชาชนทำเนียบรัฐบาล สายด่วน 1111 2) ศูนย์บริการร่วมกระทรวงยุติธรรม โทร.02-141-5100 3) ศูนย์ช่วยเหลือสังคม กระทรวง พม. สายด่วน 1300 4) ศูนย์รับแจ้งข้อมูลข่าวสาร สำนักงานตำรวจแห่งชาติ โทร.02-205-1184 5) สำนักงานคุ้มครองผู้บริโภค (สคบ.) สายด่วน 1166 และ 6) ศูนย์ยุติธรรมชุมชน ทั้งนี้ ศูนย์ดำรงธรรม กระทรวงมหาดไทย เร่งพัฒนาปรับปรุงแนวทางการดำเนินงานของศูนย์ดำรงธรรมทุกระดับ ให้สามารถตอบสนองความต้องการรับบริการของพี่น้องประชาชนได้อย่างสะดวก รวดเร็ว ทันท่วงที และมีประสิทธิภาพ สอดคล้องนโยบายประเทศไทย 4.0 ตามปณิธานแห่งการ “บำบัดทุกข์ บำรุงสุข” ให้กับพี่น้องประชาชนอย่างยั่งยืนตลอดไป.
ครั้งที่  78/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11314