รัฐบาลไทย-ข่าวทำเนียบรัฐบาล-รองนรม. วิษณุฯ เป็นประธานการประชุมคณะกรรมการบูรณาการการส่งเสริมวัฒนธรรม การอ่านเพื่อสร้างสังคมแห่งการเรียนรู้ ครั้งที่ 1/2561

วันพุธที่ 14 มีนาคม 2561
รองนรม. วิษณุฯ เป็นประธานการประชุมคณะกรรมการบูรณาการการส่งเสริมวัฒนธรรม การอ่านเพื่อสร้างสังคมแห่งการเรียนรู้ ครั้งที่ 1/2561
ที่ประชุมรับทราบผลการดำเนินงานโครงการเมืองนักอ่าน ในปีงบประมาณ 2561 ให้ครอบคลุมทั่วประเทศทั้ง 77 จังหวัด
พร้อมจัดกิจกรรมส่งเสริมการอ่าน เพื่อให้ประชาชนมีนิสัยรักการอ่าน
วันนี้ (14 มี.ค. 61) เวลา 13.30 น. ณ ห้องประชุมคณะรัฐมนตรี (เดิม) สำนักเลขาธิการคณะรัฐมนตรี ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการบูรณาการการส่งเสริมวัฒนธรรมการอ่านเพื่อสร้างสังคมแห่งการเรียนรู้ ครั้งที่ 1/2561 สรุปสาระสำคัญได้ดังนี้
ที่ประชุมรับทราบการดำเนินโครงการเมืองนักอ่านในปีงบประมาณ 2560 โดยกำหนดกลุ่มเป้าหมายจังหวัดนำร่อง จำนวน 36 แห่ง ซึ่งพบว่ามีการดำเนินงานส่งเสริมการอ่านให้กับประชาชนอย่างต่อเนื่อง พร้อมทั้งจัดกิจกรรมเพื่อให้สอดคล้องกับวิถีชีวีต ทำให้ประชาชนเกิดนิสัยรักการอ่าน โดยส่วนหนึ่งเกิดจากการระดมสรรพกำลังทุกภาคส่วน ร่วมกันขับเคลื่อนการดำเนินงานกระตุ้น รณรงค์ ส่งเสริม และสร้างความตระหนักให้เห็นคุณค่าของการอ่าน ดังนั้นในปีงบประมาณ 2561 จึงเห็นควรขยายผลการดำเนินงาน โครงการเมืองนักอ่านให้ครอบคลุมทั่วประเทศทั้ง 77 จังหวัด พร้อมทั้งจัดกิจกรรมส่งเสริมการอ่าน เพื่อให้ประชาชนมีนิสัยรักการอ่านอย่างทั่วถึง พร้อมเปิดโอกาสเข้าถึงการอ่านและร่วมกิจกรรมสร้างเสริมการอ่าน เพื่อสร้างสังคมแห่งการเรียนรู้ตลอดชีวิต
พร้อมกันนี้ ที่ประชุมรับทราบการประชุมสัมมนานานาชาติด้านการอ่าน International Conference Association on Literacy in Digital Era May 2018 โดยกรมส่งเสริมวัฒนธรรม กระทรวงวัฒนธรรม ร่วมกับสมาคมการอ่าน เขียน เรียนรู้แห่งประเทศไทย มูลนิธิสถาบันอนาคตศึกษาเพื่อการพัฒนา และมูลนิธิสถาบันการสร้างชาติ ได้ร่วมกันจัดการประชุมสัมมนานานาชาติด้านการอ่านเพื่อการสร้างชาติ โดยให้ผู้เข้าร่วมสัมมนาประกอบด้วย นักวิชาการ นักวิจัย คณาจารย์ และคณะนักศึกษาทั้งในและต่างประเทศ ได้มีโอกาสเเลกเปลี่ยนความคิด องค์ความรู้ ประสบการณ์ และงานวิจัยในด้านการเขียนเรียนรู้ในยุคดิจิทัล พร้อมทั้งสร้างเสริมพฤติกรรมและนิสัยรักการอ่านของคนไทยให้เข้มแข็งในทุกเพศทุกวัย พร้อมยกระดับพลังทางสติปัญญาและ ขีดความสามารถในการแข่งขันของประเทศให้เกิดความมั่นคงและยั่งยืน เทียบเท่าประเทศที่พัฒนาแล้วนำไปสู่สังคมแห่งการเรียนรู้ที่ยั่งยืน Thailand 4.0
นอกจากนี้ ที่ประชุมได้รับทราบการจัดการประชุมสัมมนานานาชาติด้านการอ่าน International Conference Association on Literacy in Digital Era May 2018 ซึ่งจัดขึ้นระหว่างวันที่ 24 - 26 พฤษภาคม 2561 ณ โรงเเรม มิราเคิล แกรนด์ กรุงเทพฯ
…………………………....................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10772
