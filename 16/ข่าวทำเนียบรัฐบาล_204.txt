รัฐบาลไทย-ข่าวทำเนียบรัฐบาล-สหราชอาณาจักรยืนยันความเป็นพันธมิตรกับไทย พร้อมผลักดันความร่วมมือการค้า การลงทุนระหว่างกัน

วันพฤหัสบดีที่ 5 เมษายน 2561
สหราชอาณาจักรยืนยันความเป็นพันธมิตรกับไทย พร้อมผลักดันความร่วมมือการค้า การลงทุนระหว่างกัน
สหราชอาณาจักรยืนยันความเป็นพันธมิตรกับไทย พร้อมผลักดันความร่วมมือการค้า การลงทุนระหว่างกัน
วันนี้ (5 เม.ย. 61) เวลา 11.00 น. นาย Liam Fox รัฐมนตรีว่าการกระทรวงการค้าระหว่างประเทศสหราชอาณาจักร เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
รัฐมนตรีว่าการกระทรวงการค้าฯ แสดงความขอบคุณรองนายกรัฐมนตรีที่ให้เข้าพบ และกล่าวรายงานสถานการณ์ด้านเศรษฐกิจสหราชอาณาจักรว่ามีแนวโน้มที่ดีขึ้น แม้จะไม่ได้อยู่ใน EU แต่จะยังเป็นหุ้นส่วนและคู่ค้าที่สำคัญของไทยและประเทศอื่นๆ ทั่วโลก ตามแนวทางนโยบาย Global Britain พร้อมกล่าวว่าการเยือนไทยครั้งนี้หวังกระชับความสัมพันธ์ทวิภาคีกับประเทศไทย รวมถึงส่งเสริมความร่วมมือด้านการค้าและการลงทุน โดยเห็นว่าประเทศไทยมีศักยภาพด้านเศรษฐกิจ เป็นศูนย์กลางด้านการค้าการลงทุนและความเชื่อมโยงไปสู่ภูมิภาคอาเซียน อีกทั้งยังมีโอกาสในการลงทุนใหม่ๆ อีกมาก
รองนายกรัฐมนตรีแสดงความขอบคุณที่สหราชอาณาจักรเป็นพันธมิตรที่ดีกับประเทศไทยมาโดยตลอด และเชิญชวนให้เข้ามาร่วมลงทุนในแผนพัฒนาเศรษฐกิจที่สำคัญของไทย ได้แก่ การลงทุนในโครงสร้างพื้นฐานขนาดใหญ่ นโยบาย Thailand 4.0 โครงการพัฒนาระเบียงเศรษฐกิจพิเศษตะวันออก (EEC) เศรษฐกิจดิจิทัล และการพัฒนาโครงข่ายคมนาคมที่เชื่อมต่อกับประเทศ CLMV นอกจากนี้ไทยมุ่งที่จะพัฒนาทรัพยากรมนุษย์ ในด้านการพัฒนาทักษะฝีมือเพื่อรองรับ Thailand 4.0 และ EEC จึงเป็นโอกาสอันดีที่สหราชอาณาจักรจะลงทุนด้านการศึกษาในประเทศไทยด้วย
โอกาสนี้รองนายกรัฐมนตรีประสงค์ให้มีการแลกเปลี่ยนการเยือนระดับสูง โดยรองนายกรัฐมนตรีจะนำรัฐมนตรีกระทรวงต่างๆ อาทิ พาณิชย์ ดิจิทัล ศึกษาธิการ พร้อมคณะนักธุรกิจ เยือนสหราชอาณาจักรเพื่อแสวงหาความร่วมมือ แลกเปลี่ยนความรู้และประสบการณ์ในสาขาที่สหราชอาณาจักรมีความเชี่ยวชาญ ซึ่งรัฐมนตรีว่าการกระทรวงการค้าฯ ยินดีต้อนรับคณะผู้นำระดับสูงของไทยในช่วงเวลาที่เหมาะสม
*************

ที่มา : http://www.thaigov.go.th/news/contents/details/11363
