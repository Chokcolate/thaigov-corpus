รัฐบาลไทย-ข่าวทำเนียบรัฐบาล-​โฆษก สธ. แนะช่วยร่างกายพร้อมทำงาน หลังฉลองสงกรานต์

วันจันทร์ที่ 16 เมษายน 2561
​โฆษก สธ. แนะช่วยร่างกายพร้อมทำงาน หลังฉลองสงกรานต์
โฆษกกระทรวงสาธารณสุข แนะวิธีช่วยฟื้นร่างกายพร้อมทำงานหลังฉลองสงกรานต์  ดื่มน้ำเปล่ารับประทานอาหารครบ 5 หมู่ เน้นผัก ผลไม้ หากต้องขับรถ ง่วงไม่ขับ ให้จอดพัก 15 นาที หรือเปลี่ยนคนอื่นขับ ป้องกันการบาดเจ็บจากการจราจร
โฆษกกระทรวงสาธารณสุข แนะวิธีช่วยฟื้นร่างกายพร้อมทำงานหลังฉลองสงกรานต์  ดื่มน้ำเปล่ารับประทานอาหารครบ 5 หมู่ เน้นผัก ผลไม้ หากต้องขับรถ ง่วงไม่ขับ ให้จอดพัก 15 นาที หรือเปลี่ยนคนอื่นขับ ป้องกันการบาดเจ็บจากการจราจร
วันนี้(16 เมษายน 2561)แพทย์หญิงพรรณพิมล วิปุลากร รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ในช่วงเทศกาลสงกรานต์หลายคนใช้เป็นโอกาสดีในการเดินทางกลับบ้าน เยี่ยมครอบครัว ญาติมิตร  จัดงานสังสรรค์ มีการดื่มเครื่องดื่มแอลกอฮอล์ติดต่อกันหลายวัน ร่างกายอาจเกิดอาการอ่อนเพลีย หรือที่เรียกว่า เมาค้าง วิธีการแก้ไขอาการดังกล่าวและเป็นการเตรียมความพร้อมร่างกายก่อนทำงาน คือ ควรหยุดดื่มแอลกอฮอล์ ดื่มน้ำเปล่ามากๆ ดื่มน้ำผลไม้ หรือ ดื่มน้ำสมุนไพร อาทิ น้ำขิงอุ่น ที่มีรสชาติเผ็ดร้อนช่วยขับถ่ายของเสียออกจากร่างกายได้ดีและฟื้นจากอาการปวดหัวได้
นอกจากนี้ควรรับประทานอาหารให้พอเหมาะ ครบ 5 หมู่ โดยเฉพาะผักผลไม้ที่มีกากใยมากจะช่วยให้ขับถ่ายได้ดี ทำให้ร่างกายฟื้นตัวได้เร็วขึ้น หากไม่ปฏิบัติตัวให้ถูกต้องก็จะมีอาการเพลียนาน อาจเป็นปัญหาสุขภาพในระยะยาวต่อไป
ส่วนผู้ที่อดนอนและต้องทำหน้าที่ขับรถควรนอนให้เพียงพอก่อนออกเดินทางอย่างน้อย 8 ชั่วโมง หากรู้สึกว่าง่วง หาวบ่อยๆ อย่าฝืน ขอให้จอดนอนพักประมาณ 15 นาทีก่อนขับรถต่อ ล้างหน้า ดื่มเครื่องดื่มที่ให้ความสดชื่นแก่ร่างกาย หรือเปลี่ยนคนอื่นขับ เพื่อป้องกันการเกิดอุบัติเหตุ และให้คาดเข็มขัดนิรภัยทุกครั้ง ส่วนผู้ที่ใช้รถจักรยานยนต์ทั้งผู้ขับขี่และซ้อนท้าย ให้สวมหมวกกันน็อคทุกครั้ง แพทย์หญิงพรรณพิมล กล่าว

ที่มา : http://www.thaigov.go.th/news/contents/details/11503
