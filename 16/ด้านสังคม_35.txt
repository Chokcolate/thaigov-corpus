รัฐบาลไทย-ข่าวทำเนียบรัฐบาล-รมว.พม. ต้อนรับผู้แทน UNICEF ประจำประเทศไทย พร้อมผลักดันความร่วมมือด้านเด็กในระยะยาว

วันพุธที่ 28 กุมภาพันธ์ 2561
รมว.พม. ต้อนรับผู้แทน UNICEF ประจำประเทศไทย พร้อมผลักดันความร่วมมือด้านเด็กในระยะยาว
รมว.พม. ต้อนรับผู้แทน UNICEF ประจำประเทศไทย พร้อมผลักดันความร่วมมือด้านเด็กในระยะยาว
วันนี้ (28 ก.พ. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับ นายโทมัส ดาวิน ผู้แทนองค์การทุนเพื่อเด็กแห่งสหประชาชาติ (UNICEF) ประจำประเทศไทย และคณะ เพื่อเข้าเยี่ยมคารวะและแสดงความยินดีในโอกาสที่ พลเอก อนันตพร กาญจนรัตน์ เข้ารับตำแหน่งรัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมหารือถึงแนวทางความร่วมมือในการดำเนินภารกิจด้านเด็กของทั้งสองฝ่าย ณ ห้องรับรอง ชั้น 9 กระทรวง การพัฒนาสังคมและความมั่นคงของมนุษย์ สะพานขาว กรุงเทพฯ
สำหรับการเข้าเยี่ยมคารวะในครั้งนี้ มีการหารือถึงความร่วมมือด้านเด็กระหว่าง กระทรวง พม. โดย กรมกิจการเด็กและเยาวชน (ดย.) และองค์การทุนเพื่อเด็กแห่งสหประชาชาติประจำประเทศไทย ที่มีการร่วมลงนามในแผนงานความร่วมมือด้านเด็ก ซึ่งประกอบด้วย 1) ด้านการคุ้มครองเด็ก (Child Protection) 2) ด้านนโยบายสังคม (Social Policy and Social Protection) และ 3) ด้านการพัฒนาวัยรุ่นและการมีส่วนร่วม อีกทั้งมีการหารือในประเด็น ด้านยุทธศาสตร์การคุ้มครองเด็กแห่งชาติ ระบบการคุ้มครองเด็ก การปรับปรุงกฎหมายด้านการคุ้มครองเด็ก ให้เป็นปัจจุบัน และโครงการเงินอุดหนุนเพื่อการเลี้ยงดูเด็กแรกเกิด รวมทั้งนโยบายการคุ้มครองและสวัสดิการของกระทรวง พม.
ในโอกาสนี้ นายโทมัส ดาวิน ผู้แทน UNICEF ประจำประเทศไทย ได้กล่าวขอบคุณกระทรวง พม. สำหรับ การต้อนรับคณะอย่างอบอุ่น และการสนับสนุนความร่วมมือกับ UNICEF ในการดำเนินงานด้านการคุ้มครองและ การส่งเสริมคุณภาพชีวิตของเด็กและเยาวชนเป็นอย่างดีมาโดยตลอด ซึ่งทำให้การดำเนินโครงการต่างๆ โดยเฉพาะอย่างยิ่งโครงการเงินอุดหนุนเพื่อการเลี้ยงดูเด็กแรกเกิดประสบความสำเร็จเป็นอย่างดี นับว่าเป็นโอกาสอันดีใน การหารือถึงแนวทางการพัฒนาความร่วมมือของทั้งสองฝ่ายที่กำลังดำเนินการอยู่และความร่วมมือที่กำลังจะขับเคลื่อนต่อไป
ทั้งนี้ พลเอก อนันตพร กาญจนรัตน์ รมว.พม. ได้แสดงความขอบคุณ UNICEF ประจำประเทศไทย ที่ได้ให้การสนับสนุนการดำเนินงานด้านเด็กและเยาวชนอย่างต่อเนื่อง ส่งผลให้การดำเนินโครงการต่างๆ ประสบความสำเร็จเป็นอย่างดี นับว่าเป็นความร่วมมือในการส่งเสริมการพัฒนาคุณภาพชีวิตที่ดีของเด็กในประเทศไทย อีกทั้งได้เน้นย้ำ ถึงการเป็นพันธมิตรที่ดีของกระทรวง พม. และ UNICEF ประจำประเทศไทย และหวังว่าทั้งสองฝ่ายจะมีความร่วมมือด้านเด็กระหว่างกันมากขึ้นในอนาคตต่อไป

ที่มา : http://www.thaigov.go.th/news/contents/details/10437
