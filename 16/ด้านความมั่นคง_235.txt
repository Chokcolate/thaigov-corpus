รัฐบาลไทย-ข่าวทำเนียบรัฐบาล-มท.2 มอบนโยบายให้แก่คณะกรรมการอิสลามประจำจังหวัด เนื่องในโครงการสัมมนาคณะกรรมการอิสลามประจำจังหวัดทั่วราชอาณาจักร ประจำปี 2561 


วันจันทร์ที่ 30 เมษายน 2561
169
มท.2 มอบนโยบายให้แก่คณะกรรมการอิสลามประจำจังหวัด เนื่องในโครงการสัมมนาคณะกรรมการอิสลามประจำจังหวัดทั่วราชอาณาจักร ประจำปี 2561
มท.2 มอบนโยบายให้แก่คณะกรรมการอิสลามประจำจังหวัด เนื่องในโครงการสัมมนาคณะกรรมการอิสลามประจำจังหวัดทั่วราชอาณาจักร ประจำปี 2561
เมื่อวันที่ 27 เม.ย. 61 ณ โรงแรมอัญชาลีน่า กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย ได้พบปะและมอบนโยบายแก่คณะผู้เข้าร่วมโครงการสัมมนาคณะกรรมการอิสลามประจำจังหวัดทั่วราชอาณาจักร ประจำปี 2561 โดยมี ร้อยตำรวจโท อาทิตย์ บุญญะโสภัต อธิบดีกรมการปกครอง เข้าร่วมในกิจกรรมดังกล่าวด้วย ซึ่งในปีนี้มีผู้เข้าสัมมนาประกอบด้วย ผู้แทนคณะกรรมการอิสลามประจำจังหวัด 39 จังหวัด จำนวน 185 คน ผู้แทนคณะกรรมการกลางอิสลามแห่งประเทศไทย จำนวน 4 คน และผู้แทนจุฬาราชมนตรี จำนวน 4 คน รวมทั้งสิ้น 193 คน
รัฐมนตรีช่วยว่าการกระทรวงมหาดไทย กล่าวแสดงความขอบคุณผู้แทนจุฬาราชมนตรี และคณะกรรมการอิสลามในระดับต่าง ๆ ที่ได้มีบทบาทสำคัญช่วยเหลือและแบ่งเบาภาระของทางราชการในการดูแลพี่น้องประชาชนชาวไทยมุสลิม ประกอบกับในปัจจุบันรัฐบาลมีนโยบายที่จะให้ความคุ้มครองและอุปถัมภ์ศาสนาทุกศาสนาอย่างเท่าเทียมกัน โดยมอบหมายให้กรมการปกครอง กระทรวงมหาดไทย เป็นหน่วยงานที่รับผิดชอบในการสนับสนุนและส่งเสริมองค์กรศาสนาอิสลามในทุกระดับตลอดจนปฏิบัติหน้าที่ร่วมกับผู้นำศาสนาเพื่อเผยแพร่แนวทางที่ถูกต้องตามหลักของศาสนา
นอกจากนี้ รัฐมนตรีช่วยว่าการกระทรวงมหาดไทยได้ขอความร่วมมือจากผู้แทนคณะกรรมการอิสลามประจำจังหวัด ให้ช่วยกันปฏิบัติหน้าที่ของตนเอง ตามกรอบของกฎหมาย และดำรงตนให้อยู่ในหลักธรรมคำสอนของศาสนา เป็นแบบอย่างที่ดีให้กับประชาชนชาวไทยมุสลิมและประชาชนทั่วไป เพื่อให้เกิดความสันติสุข ความสมานฉันท์ ความปรองดองของพี่น้องประชาชนในทุกพื้นที่อย่างแท้จริง อันจะนำมาซึ่งความผาสุกแก่พี่น้องชาวไทยมุสลิมและประชาชนชาวไทยทุกหมู่เหล่า รวมทั้งขอให้เทิดทูนสถาบันพระมหากษัตริย์ และช่วยสนับสนุนการดำเนินการตามนโยบายรัฐบาล กระทรวงมหาดไทย แผนยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ แผนปฏิรูปประเทศ เพื่อให้เกิดประโยชน์สูงสุดต่อพี่น้องประชาชน และประเทศชาติ
สำหรับบทบาทหน้าที่คณะกรรมการอิสลามประจำจังหวัด มีหน้าที่เป็นปรึกษาและเสนอความเห็นต่อผู้ว่าราชการจังหวัด ตลอดจนควบคุมดูแลการบริหารงานของคณะกรรมการอิสลามประจำมัสยิด นอกจากนี้ ยังมีหน้าที่ในการสะท้อนความคิดเห็นหรือความต้องการของชาวไทยมุสลิมในพื้นที่เพื่อเสนอต่อทางราชการอีกด้วย โดยการสัมมนาคณะกรรมการอิสลามประจำจังหวัดทั่วราชอาณาจักร ประจำปี 2561 จัดขึ้นเมื่อระหว่างวันที่ 25 – 28 เมษายน 2561 ที่ผ่านมานี้.
ครั้งที่  91/2561
กองสารนิเทศ สำนักงานปลัดกระทรวงมหาดไทย
โทร 0-22224131-2  โทรสาร 0-2223-3029

ที่มา : http://www.thaigov.go.th/news/contents/details/11868