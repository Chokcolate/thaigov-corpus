รัฐบาลไทย-ข่าวทำเนียบรัฐบาล-ทส. ชี้แจงกรณีปัญหาเขตป่าสงวนทับที่ดินเขตปฏิรูป ต.แม่พุง อ.วังชิ้น จ.แพร่


วันพุธที่ 7 มีนาคม 2561
188
พิมพ์
ทส. ชี้แจงกรณีปัญหาเขตป่าสงวนทับที่ดินเขตปฏิรูป ต.แม่พุง อ.วังชิ้น จ.แพร่
ทส. ชี้แจงกรณีปัญหาเขตป่าสงวนทับที่ดินเขตปฏิรูป ต.แม่พุง อ.วังชิ้น จ.แพร่
วันที่ 4 มีนาคม 2561 นางสาวสุทธิลักษณ์ ระวิวรรณ รองปลัดกระทรวงทรัพยากรธรรมชาติและสิ่งแวดล้อม รักษาราชการแทนอธิบดีกรมป่าไม้ ให้ข้อมูลประกอบรายงานของ สนง. การปฏิรูปที่ดิน กรณีตามที่ปรากฏเป็นข่าวของสื่อมวลชนทีนิวส์ (Tnews) กรณีปัญหาเขตป่าสงวนทับที่ดินเขตปฏิรูป ต.แม่พุง อ.วังชิ้น จ.แพร่ ดังนี้
มีการนำเสนอข่าวของสื่อมวลชนทีนิวส์ (Tnews) โดยพระครูวิจิตรธรรมสาธก เจ้าอาวาดวัดสัมฤทธิบุญ เจ้าคณะอำเภอวังชิ้น กล่าวว่าชาวบ้านหมู่ 12 ต.แม่พุง อ.วังชิ้น จ.แพร่ มีสวนป่าไม้สักที่ได้รับการส่งเสริมจากทางรัฐบาลในอดีตให้ปลูกในที่ดินของตนเอง เป็นพืชเศรษฐกิจทดแทนการขาดแคลนไม้แปรรูป และมีเงินสนับสนุนไร่ละ 3,000 บาท ขณะนี้ไม้สักมีอายุ 24 ปี มีขนาดที่เหมาะกับการตัดจำหน่ายแล้ว แต่ไม่สามารถตัดได้เพราะมีกฤษฎีกาประกาศเขตป่าสงวนแห่งชาติ ในปี 2554 ทับที่ดินในเขตปฏิรูปที่ดินที่ชาวบ้านปลูกไม้สักอยู่ทำให้หน่วยงานปฏิรูปที่ดินไม่รับรอง การขออนุญาตตัดไม้สักจำหน่าย ซึ่งพื้นที่เหล่านี้มีชาวบ้านถือครองในจำนวนคนละ 5 ไร่ขึ้นไป เป็นเกษตรกรรายย่อย ฐานะยากจน ชาวบ้านไปร้องเรียนที่ศูนย์ดำรงธรรมจังหวัดแพร่และยังยื่นหนังสือให้กับรัฐมนตรีช่วยว่าการกระทรวงเกษตรและสหกรณ์ แต่ยังไม่ได้รับความช่วยเหลือ เกรงว่าที่ดินที่ถูกส่งเสริมปลูกไม้สักไปแล้ว ทางการอาจผลักดันให้ชาวบ้านขายให้กับนายทุน กลายเป็นป่าเศรษฐกิจผืนใหญ่ แล้วไล่ชาวบ้านออก เป็นกลไกของรัฐที่ทำให้ชาวบ้านเริ่มขายสิทธิ์ที่ดิน
กรมป่าไม้ ขอเรียนว่าในเรื่องนี้เมื่อวันที่ 21 ก.พ. 2561 ผู้แทนสำนักจัดการทรัพยากรป่าไม้ที่ 3 สาขาแพร่ และผู้แทนสำนักงานทรัพยากรธรรมชาติและสิ่งแวดล้อมจังหวัดแพร่ ได้ร่วมกันประชุมชี้แจงกรณีดังกล่าว ณ ที่ว่าการอำเภอวังชิ้น ซึ่งสรุปปัญหาและความต้องการของราษฎรบ้านปางมะโอ ดังนี้
1. ราษฎรฯ มีที่ดินทำกินอยู่ในเขตป่าสงวนแห่งชาติ ป่าแม่สรอย มีความต้องการขอเอกสารสิทธิ สปก.4-01 หรือเอกสารสิทธิอื่นที่ดีกว่า เนื่องจากบริเวณพื้นที่บริเวณดังกล่าวอยู่นอกเขตปฏิรูปที่ดิน ซึ่งเป็นพื้นที่กันกลับคืนให้กรมป่าไม้ ตามมติครม.เมื่อวันที่ 4 ก.ย.2544 (กำหนดให้กรมป่าไม้ร่วมกับกระทรวงวิทยาศาสตร์และเทคโนโลยี (gistda) เร่งสำรวจพื้นที่ในเขตปฏิรูปที่ดินเพื่อเกษตรกรรม โดยให้ดำเนินการสำรวจสภาพป่าไม้พื้นที่ในเขตที่จะปฏิรูปเพื่อเกษตรกรรมทั่วประเทศ ก่อนส่งมอบให้ สปก. นำไปออกพระราชกฤษฎีกากำหนดเป็นเขตปฏิรูปที่ดิน โดยจัดทำแผนที่ส่งมอบให้ สปก. ไปดำเนินการ)
จากการสำรวจเบื้องต้นโดยภาพถ่ายทางอากาศ ปี 2545 พื้นที่บริเวณดังกล่าวมีร่องรอยเป็นแถวเป็นแนว คล้ายสวนป่าของราษฎรที่กรมป่าไม้ได้ส่งเสริมให้ราษฎรปลูกไม้เศรษฐกิจ ตามโครงการส่งเสริมเกษตรกรปลูกป่า (ได้รับงบประมาณอุดหนุน ไร่ละ 3,000 บาท) เมื่อประมาณปี พ.ศ.2537-2538 แต่จากผลการแปลภาพถ่าย (gistda) เป็นป่าธรรมชาติจึงต้องกันกลับคืนให้กรมป่าไม้
2. เมื่อปี พ.ศ. 2552 มีพระราชกฤษฎีกากำหนดพื้นที่ป่าสงวนแห่งชาติ ป่าแม่สรอย เป็นเขตปฏิรูปที่ดินเพื่อเกษตรกรรม มีราษฎรบางส่วนได้รับเอกสารสิทธิ สปก.4-01 อีกส่วนหนึ่งไม่สามารถออกเอกสารสิทธิ สปก.4-01 และบางรายเป็นพื้นที่คาบเกี่ยวสืบเนื่องจากใช้แนวเขตเส้นที่ gistda แปลขึ้นใหม่ ซึ่งจะต้องกันกลับคืนให้กรมป่าไม้
3. เมื่อราษฎรต้องการทำไม้ที่ปลูกตามโครงการส่งเสริมเกษตรกรปลูกป่าไปใช้ประโยชน์ จึงได้นำเอกสาร สปก.4-01 ไปขึ้นทะเบียนที่ดินเป็นสวนป่า ซึ่งปัจจุบันกำหนดมาตรการให้หน่วยงานเจ้าของเอกสารสิทธิรับรองของตนเองว่าถูกต้อง ทสจ.จึงจะรับขึ้นทะเบียนเป็นสวนป่า
4. ราษฎรได้ยื่นเรื่องขอทำไม้ออก ซึ่งขั้นตอนต้องมีการออกไปตรวจสอบพื้นที่จริง ปรากฏว่าเป็นเอกสารสิทธิ สปก.4-01 ที่บางส่วนอยู่ในเขตปฏิรูปที่ดินและบางส่วนอยู่นอกเขตปฏิรูปที่ดิน (พื้นที่กันคืนให้กรมป่าไม้) เจ้าหน้าที่จึงแจ้งราษฎรว่าสามารถทำไม้ออกได้เฉพาะส่วนที่อยู่ในเขตปฏิรูปที่ดินเพื่อเกษตรกรรมเท่านั้น
จากการที่คณะเจ้าหน้าที่ลงพื้นที่รับฟังปัญหาของราษฎร สรุปได้ว่าราษฎรต้องการให้ทางราชการออกเอกสารสิทธิ สปก. 4-01 หรือเอกสารสิทธิอื่นที่ดีกว่า โดยอ้างว่าพื้นที่ดังกล่าวเป็นสวนป่าที่ปลูกตามโครงการส่งเสริมเกษตรกรปลูกป่า เมื่อปี พ.ศ. 2537 ไม่ใช่ป่าตามมติครม. เมื่อวันที่ 4 ก.ย.2544 ที่ให้กรมป่าไม้ร่วมกับกระทรวงวิทย์ฯ (gistda) แปลภาพถ่ายใหม่และกันกลับคืนให้กรมป่าไม้ ทำให้พวกตนเองเสียสิทธิในส่วนนี้ จึงต้องการให้ส่วนราชการที่เกี่ยวข้องเดินสำรวจเป็นรายแปลงในพื้นที่จริง
เพื่อให้ได้ข้อเท็จจริง และนำไปสู่การแก้ไขปัญหาดังกล่าว กรมป่าไม้ โดยสำนักจัดการทรัพยากรป่าไม้ที่ 3 สาขาแพร่ พร้อมเจ้าหน้าที่จะได้ลงพื้นที่เพื่อชี้แจงกับราษฎรอีกครั้ง ในวันที่ 4 มี.ค. 2561 พร้อมดำเนินการสำรวจเป็นรายแปลงต่อไป
------------------------

ที่มา : http://www.thaigov.go.th/news/contents/details/10573