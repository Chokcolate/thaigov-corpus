รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษ เรื่อง 'ใต้ร่มพระบารมี' ในโอกาสที่ กฟผ.ก้าวสู่ปีที่ ๕๐


วันพฤหัสบดีที่ 26 เมษายน 2561
38
ม.ล.ปนัดดาฯ ปาฐกถาพิเศษ เรื่อง 'ใต้ร่มพระบารมี' ในโอกาสที่ กฟผ.ก้าวสู่ปีที่ ๕๐
หม่อมหลวงปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม แสดงปาฐกถาพิเศษ เรื่อง 'ใต้ร่มพระบารมี' ในโอกาสที่ กฟผ.ก้าวสู่ปีที่ ๕๐
เมื่อวันที่ ๒๕ เมษายน ๒๕๖๑ เวลา ๐๙.๑๕ น.
หม่อมหลวงปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
แสดงปาฐกถาพิเศษ เรื่อง 'ใต้ร่มพระบารมี' ในโอกาสที่ กฟผ.ก้าวสู่ปีที่ ๕๐
โดยมี ประชาชน พนักงาน กฟผ. สื่อมวลชนจากส่วนกลางและภูมิภาค
ตลอดจนเยาวชน และผู้ที่เกี่ยวข้อง เข้ารับฟังฯ
ณ หอประชุม 'เกษม จาติกวณิช' สำนักงานใหญ่ กฟผ. ถนนจรัญสนิทวงศ์
ต.บางกรวย อ.บางกรวย จ.นนทบุรี
ม.ล.ปนัดดาฯ กล่าวในตอนหนึ่งว่า : ตั้งใจจะนำเสนอแนวคิดของบรรพบุรุษไทยที่ไม่เคยล้าสมัย
และถือเป็นบทเรียนชีวิต เข้าใจได้ง่ายแก่ทุกท่าน เพื่อจะได้ช่วยกันขยายผลให้เกิดประโยชน์สูงสุด
ในการร่วมกันจรรโลงรักษาแผ่นดินไทย และสืบสานพระราชปณิธาน ก้าวเดินตามรอยพระยุคลบาท
สำหรับการบรรยายวันนี้ จะเริ่มต้นด้วยบทพระราชนิพนธ์ของพระมหากษัตริย์ พระนิพนธ์
และแนวคิดของพระบรมวงศ์ บุคคลสำคัญของชาติไทย และที่ชาวต่างประเทศแปลมาจาก
พระราชดำรัสในโอกาสสำคัญ
ซึ่งท่านเหล่านี้ล้วนเป็นบุคคลผู้มีความจงรักภักดีต่อแผ่นดิน จึงขอให้
ทุกท่านน้อมนำปรัชญาคำสอนต่อไปนี้สู่การปฏิบัติ เพื่อเป็นอนุสติเตือนใจ
ให้เกิดความละเอียดรอบคอบ
มีความสุขุมคัมภีรภาพในการทำงาน และมีความรับผิดชอบชั่วดีในการดำเนินชีวิต :
๑) "ถึงสูงศักดิ์ อัครฐาน สักปานไหน
ถึงวิไล เลิศฟ้า สง่าศรี
ถึงฉลาด กาจกล้า ปัญญาดี
ถ้าไม่มีคุณธรรมก็ต่ำคน"
(พระราชนิพนธ์ในพระบาทสมเด็จพระจุลจอมเกล้าเจ้าอยู่หัว)
๒) "ฝูงชนกำเนิดคล้าย คลึงกัน
ใหญ่ย่อมเพศผิวพรรณ แผกบ้าง
ความรู้อาจเรียนทัน กันหมด
เว้นแต่ชั่วดีกระด้างห่อนแก้ ฤาไหว"
(พระราชนิพนธ์ในพระบาทสมเด็จพระจุลจอมเกล้าเจ้าอยู่หัว)
๓) "ความรู้คู่เปรียบด้วย กำลัง กายเฮย
สุจริตคือเกราะบัง ศาตรพ้อง
ปัญญาประดุจดัง อาวุธ
กุมสติต่างโล่หป้อง
อาจแกล้วกลางสนาม"
(พระราชนิพนธ์ในพระบาทสมเด็จพระจุลจอมเกล้าเจ้าอยู่หัว)
๔) "A good person can make another person good; it means that goodness will elicit goodness in the society; other persons will also be good."
(His Majesty King Bhumibol Adulyadej)
๕) "ใดใดในโลกล้วน อนิจจัง
คงแต่บาปบุญยัง เที่ยงแท้
คือเงาติดตัวตรัง ตรึงแน่น อยู่นา
ตามแต่บาปบุญแล้ ก่อเกื้อรักษา"
(ไม่ปรากฏหลักฐานแน่ชัดว่าใครเป็นผู้แต่ง และแต่งในสมัยใด นักประวัติศาสตร์สันนิษฐานว่าอาจแต่งในสมัยกรุงศรีอยุธยาตอนต้นหรือไม่ก็ในสมัยสมเด็จพระนารายณ์มหาราช)
๖) "พฤษภกาสร อีกกุญชรอันปลดปลง
โททนต์เสน่งคง สำคัญหมายในกายมี
นรชาติวางวาย มลายสิ้นทั้งอินทรีย์
สถิตทั่วแต่ชั่วดี ประดับไว้ในโลกา"
(สมเด็จพระมหาสมณเจ้า กรมพระปรมานุชิตชิโนรส)
๗) "แล้วสอนว่าอย่าไว้ใจมนุษย์ มันแสนสุดลึกล้ำเหลือกำหนด
ถึงเถาวัลย์พันเกี่ยวที่เลี้ยวลด ก็ไม่คดเหมือนหนึ่งในน้ำใจคน"
"แม้นใครรักรักมั่งชังชังตอบ ให้รอบคอบคิดอ่านนะหลานหนา
รู้สิ่งไรไม่สู้รู้วิชา รู้รักษาตัวรอดเป็นยอดดี"
(สุนทรภู่)
๘) "ยามเยาว์เห็นโลกล้วน แสนสนุก เป็นหนุ่มสาวก็หลงสุข ค่ำเช้า กลางคนเริ่มเห็นทุกข์ สุขคู่ กันนอ
ตกแก่จึงรู้เค้า ว่าล้วนอนิจจัง"
(สมเด็จฯ กรมพระยาดำรงราชานุภาพ)
๙) "เขามีส่วนเลวบ้างช่างหัวเขา จงเลือกเอาส่วนที่ดีเขามีอยู่
เป็นประโยชน์โลกบ้างยังน่าดู ส่วนที่ชั่วอย่าไปรู้ของเขาเลย
จะหาคนมีดีโดยส่วนเดียว อย่ามัวเที่ยวค้นหาสหายเอ๋ย
เหมือนเที่ยวหาหนวดเต่าตายเปล่าเอย ฝึกให้เคยมองแต่ดีมีคุณจริง"
(ท่านพุทธทาส)
๑๐) "อันที่จริง คนเขาอยาก ให้เราดี
แต่ถ้าเด่น ขึ้นทุกที เขาหมั่นไส้
จงทำดี แต่อย่าเด่น จะเป็นภัย
ไม่มีใคร เขาอยากเห็น เราเด่นเกิน"
(พลตรี หลวงวิจิตรวาทการ)

ที่มา : http://www.thaigov.go.th/news/contents/details/11776