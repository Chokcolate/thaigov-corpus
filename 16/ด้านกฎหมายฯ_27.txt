รัฐบาลไทย-ข่าวทำเนียบรัฐบาล-Mr. Hiromu KUROKAWA ปลัดกระทรวงยุติธรรมประเทศญี่ปุ่น เยี่ยมชมการบังคับคดีแพ่ง ณ กรมบังคับคดี

วันอังคารที่ 6 มีนาคม 2561
Mr. Hiromu KUROKAWA ปลัดกระทรวงยุติธรรมประเทศญี่ปุ่น เยี่ยมชมการบังคับคดีแพ่ง ณ กรมบังคับคดี
Mr. Hiromu KUROKAWA ปลัดกระทรวงยุติธรรมประเทศญี่ปุ่น เยี่ยมชมการบังคับคดีแพ่ง ณ กรมบังคับคดี
ในวันที่ ๖ มีนาคม ๒๕๖๑ เวลา ๑๐.๐๐ น นายฮิโรมุ โคโรคาวะ (Mr. Hiromu KUROKAWA) ปลัดกระทรวงยุติธรรมประเทศญี่ปุ่นเข้าเยี่ยมชมและดูงานการบังคับคดีแพ่ง ณ กรมบังคับคดี โดยมีนางสาวรื่นวดี สุวรรณมงคล อธิบดีกรมบังคับคดี พร้อมด้วยคณะผู้บริหารกรมบังคับคดีให้การต้อนรับ ในการนี้นายฮิโรมุ โคโรคาวะ (Mr.Hiromu KUROKAWA) ปลัดกระทรวงยุติธรรมประเทศญี่ปุ่นได้กล่าวขอบคุณการต้อนรับที่อบอุ่น และการนำเสนอการดำเนินงานของกรมบังคับคดี โดยประเทศญี่ปุ่นให้ความสำคัญเป็นอย่างยิ่งเรื่องความโปร่งใส ความเข้าใจที่ถูกต้องตรงกัน และการคาดการณ์แนวโน้มที่จะเกิดขึ้นในอนาคตได้อย่างชัดเจนซึ่งเป็นประเด็นสำคัญในการดำเนินธุรกิจที่นักธุรกิจให้ความสำคัญ และช่วยเสริมสร้างความเชื่อมั่นของนักลงทุนได้
นอกจากนี้ นายฮิโรมุ โคโรคาวะ (Mr.Hiromu KUROKAWA) ปลัดกระทรวงยุติธรรมประเทศญี่ปุ่น กล่าวเสริมว่า บทบาทของกรมบังคับคดี จะมีความสำคัญอย่างยิ่งต่อการดำเนินการตามเป้าหมายการพัฒนาที่ยั่งยืน (UN SDGs ๒๐๓๐) เป้าหมายที่ ๑๖ ส่งเสริมสังคมที่สงบสุข และครอบคลุม ให้ทุกคนเข้าถึงความยุติธรรม นอกจากนี้กระทรวงยุติธรรมประเทศญี่ปุ่นพร้อมให้ความร่วมมือกับกรมบังคับคดีเพี่อให้การบังคับคดีแพ่งเป็นมาตรฐานสากลต่อไป
ต่อจากนั้น นายฮิโรมุ โคโรคาวะ (Mr.Hiromu KUROKAWA) ปลัดกระทรวงยุติธรรมประเทศญี่ปุ่น และคณะได้เข้าเยี่ยมชมการทำงาน ของสำนักงานบังคับคดีแพ่งกรุงเทพมหานคร ๔ (One Stop Service) และการขายทอดตลาด ณ ห้องขายทอดตลาด อาคารอสีติพรรษ โดยนายฮิโรมุ โคโรคาวะ (Mr. Hiromu KUROKAWA) ปลัดกระทรวงยุติธรรมประเทศญี่ปุ่น ได้ให้ความสนใจเป็นอย่างมาก และกล่าวว่าการขายทอดตลาดของกรมบังคับคดีมีความก้าวหน้าอย่างมาก สามารถเข้าถึงง่าย สะดวก รวมถึงมีความโปร่งใส ชัดเจน และขอชื่นชมการทำงานของกรมบังคับคดีที่ช่วยอำนวยความสะดวกให้กับประชาชน ทำให้ประชาชนสามารถเข้าถึงกระบวนการยุติธรรมทางแพ่งได้อย่างสะดวก นางสาวรื่นวดี สุวรรณมงคล อธิบดีกรมบังคับคดี ได้กล่าวขอบคุณนายฮิโรมุ โคโรคาวะ (Mr.Hiromu KUROKAWA) ปลัดกระทรวงยุติธรรมประเทศญี่ปุ่น ที่ให้เกียรติเข้าเยี่ยมชมการทำงานของกรมบังคับคดี เชื่อว่านี่จะเป็นการเชื่อมความสัมพันธ์ระหว่างกระทรวงยุติธรรมของประเทศไทยและกระทรวงยุติธรรมของประเทศญี่ปุ่น อีกทั้งเป็นการเชื่อมความสัมพันธ์ระหว่างประเทศต่อไป

ที่มา : http://www.thaigov.go.th/news/contents/details/10556
