รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผย นายกรัฐมนตรีและคณะ เตรียมลงพื้นที่ตรวจราชการและประชุม ครม. นอกสถานที่ 7 – 8 พ.ค. นี้ ณ จ.สุรินทร์ และจ.บุรีรัมย์


วันอังคารที่ 24 เมษายน 2561
197
พิมพ์
ผู้ช่วยโฆษกรัฐบาลเผย นายกรัฐมนตรีและคณะ เตรียมลงพื้นที่ตรวจราชการและประชุม ครม. นอกสถานที่ 7 – 8 พ.ค. นี้ ณ จ.สุรินทร์ และจ.บุรีรัมย์
พ.อ. อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี เปิดเผยว่า นายกรัฐมนตรีและคณะ เตรียมลงพื้นที่ตรวจราชการและประชุม ครม. นอกสถานที่ 7 – 8 พฤษภาคม 2561 ณ จ.สุรินทร์ และจ.บุรีรัมย์
วันนี้ (24 เม.ย. 61 ) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ        พ.อ. อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้เปิดเผยว่า นายกรัฐมนตรีมีกำหนดการเดินทางไปตรวจราชการจังหวัดสุรินทร์และจังหวัดบุรีรัมย์ และประชุมคณะรัฐมนตรีอย่างเป็นทางการนอกสถานที่ ครั้งที่ 3/2561  ระหว่างวันที่ 7 -8 พฤษภาคม 2561 โดยในช่วงเช้าของวันที่ 7 พฤษภาคม 2561 นายกรัฐมนตรี จะเดินทางไปตรวจเยี่ยมจุดผ่านแดนถาวรช่องจอม อำเภอกาบเชิง จังหวัดสุรินทร์ และเดินทางไปเยี่ยมชมหมู่บ้านทอผ้าไหมยกทองโบราณท่าสว่าง อำเภอเมือง จังหวัดสุรินทร์
จากนั้น ในช่วงบ่ายจะเดินทางไปยังจังหวัดบุรีรัมย์ เพื่อพบปะประชาชนชาวบุรีรัมย์ ณ สนามช้าง อารีน่า  รวมทั้งจะไปตรวจเยี่ยมการเตรียมความพร้อมของประเทศไทยในการที่จะเป็นเจ้าภาพจัดการแข่งขันจักรยานยนต์ชิงแชมป์โลก สนามที่ 15 รายการ PTT Thailand Grand Prix ณ สนามช้าง อินเตอร์เนชั่นแนล เซอร์กิต พร้อมเยี่ยมชมถนนคนเดินเซาะกราว เทศบาลเมืองบุรีรัมย์ (Sroew Ground Walking Street) ถนนสายวัฒนธรรมที่ได้รับรางวัลการบริหารจัดการชุมชนและสิ่งแวดล้อม
สำหรับในวันอังคารที่ 8 พฤษภาคม 2561 เวลา 08.30 น. นายกรัฐมนตรี จะเป็นประธานการประชุมการพัฒนาเศรษฐกิจและสังคมกลุ่มจังหวัดภาคตะวันออกเฉียงเหนือตอนล่าง 1 (นครชัยบุรินทร์: นครราชสีมา ชัยภูมิ บุรีรัมย์ สุรินทร์) ณ ห้องประชุมชั้น 2 อาคารอเนกคุณาคาร มหาวิทยาลัยราชภัฏบุรีรัมย์ จากนั้น เวลาประมาณ 10.30 น. นายกรัฐมนตรี จะเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 3/2561 ณ ห้องประชุมชั้น 2 อาคารอเนกคุณาคาร มหาวิทยาลัยราชภัฏบุรีรัมย์
ภายหลังเสร็จสิ้นการประชุมคณะรัฐมนตรีนอกสถานที่ฯ นายกรัฐมนตรี และคณะ จะเดินทางไปเยี่ยมชมแหล่งท่องเที่ยว Homestay บ้านสนวนนอก ซึ่งเป็นหมู่บ้านชุมชนโบราณที่ดำรงวิถีชีวิตความเป็นอยู่ตามแบบวิถีชุมชนเขมร และมีการจัดการด้านการท่องเที่ยวที่มีชื่อเสียงของบุรีรัมย์ และเดินทางไปตรวจเยี่ยมท่าอากาศยานบุรีรัมย์ ก่อนเดินทางกลับกรุงเทพมหานครในช่วงเย็นวันดังกล่าว
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11731