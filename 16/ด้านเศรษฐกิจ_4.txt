รัฐบาลไทย-ข่าวทำเนียบรัฐบาล-กอช. จัดส่งใบแจ้งยอดเงินออมปี 60 แล้ว พร้อมแจ้งเปลี่ยนเบอร์โทรสายด่วนเงินออม หมายเลขใหม่ 02-049-9000

วันจันทร์ที่ 19 กุมภาพันธ์ 2561
กอช. จัดส่งใบแจ้งยอดเงินออมปี 60 แล้ว พร้อมแจ้งเปลี่ยนเบอร์โทรสายด่วนเงินออม หมายเลขใหม่ 02-049-9000
กอช. เริ่มจัดส่งใบแจ้งยอดเงินออม ประจำปี 2560 ให้สมาชิกทั่วประเทศ ใช้เป็นหลักฐานแสดงการเป็นสมาชิก กอช. รวมทั้งรู้ยอดรวมเงินออมจนถึงปี 2560  และใช้เป็นหลักฐานยื่นขอลดหย่อนภาษี
กองทุนการออมแห่งชาติ หรือ กอช. เริ่มจัดส่งใบแจ้งยอดเงินออม ประจำปี 2560 ให้สมาชิกทั่วประเทศ ใช้เป็นหลักฐานแสดงการเป็นสมาชิก กอช. รวมทั้งรู้ยอดรวมเงินออมจนถึงปี 2560  และใช้เป็นหลักฐานยื่นขอลดหย่อนภาษี อย่างไรก็ตาม กอช. มีการเปลี่ยนแปลงหมายเลขโทรศัพท์ สมาชิกที่ต้องการติดต่อ กอช. และผู้สนใจ สามารถโทรสายด่วนเงินออมได้ที่หมายเลขใหม่ 02-049-9000
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. จัดส่งใบแจ้งยอดเงินสมาชิก (Statement) ประจำปี 2560 ให้สมาชิกกว่า 531,000 คนทั่วประเทศทางไปรษณีย์ ตามที่อยู่ที่สมาชิกได้แจ้งไว้ ซึ่งใบแจ้งยอดนับเป็นเอกสารแสดงว่าผู้ได้รับนั้น   เป็นสมาชิก กอช. รับสิทธิรัฐสมทบเงินออมเพื่อบำนาญ พร้อมแจ้งรายละเอียดยอดเงินสะสมของสมาชิก ยอดเงินที่รัฐสมทบ และผลประโยชน์จากการลงทุน จนถึง ณ ปี 2560 โดยการส่งใบแจ้งยอดเป็นรายปี เพื่อให้สมาชิกได้รับข้อมูลของบัญชีที่ครบถ้วนตลอดทั้งปี เป็นข้อมูลที่มีประสิทธิภาพสำหรับสมาชิกประกอบการวางแผนออมกับ กอช. ให้ได้รับประโยชน์สูงสุด เพราะการออมกับ กอช. นับเป็นการลงทุนระยะยาว โดยมีรัฐสมทบเงินออม เพื่อมีโอกาสรับเงินบำนาญตลอดชีพ
สำหรับใบแจ้งยอดยังสามารถใช้เป็นเอกสารหลักฐานในการคำนวณและยื่นเสียภาษีเงินได้บุคคลธรรมดา ภ.ง.ด.90 หรือ ภ.ง.ด.91 ซึ่งสมาชิก กอช. สามารถขอยกเว้นภาษีเงินได้บุคคลธรรมดาตามที่สมาชิกส่งเงินสะสมเข้า กอช. เฉพาะภายในปี 2560 ได้เต็มจำนวน สูงสุดไม่เกิน 13,200 บาท หากสมาชิกต้องการข้อมูลเพิ่มเติมสามารถติดต่อสอบถามได้ที่ กอช. สายด่วนเงินออม
ซึ่ง กอช. ได้เปลี่ยนหมายเลขโทรศัพท์ส่วนกลาง “สายด่วนเงินออม” เป็นหมายเลขใหม่ โทร 02-049-9000 โทรสาร 02-049-9001 โดยสมาชิกหรือผู้ต้องการติดต่อ กอช. สามารถติดต่อได้ที่หมายเลขโทรศัพท์ใหม่ดังกล่าว ในวันและเวลาทำการตามเดิม ตั้งแต่วันจันทร์-วันศุกร์ เวลา 08.30-17.30 น.
ตรวจสอบสิทธิรัฐสมทบเงินออมเพื่อบำนาญได้ที่ เว็บไซต์ กอช. www.nsf.or.th หรือสอบถามข้อมูลเพิ่มเติมได้ที่ Facebook : กองทุนการออมแห่งชาติ-กอช. / Line: @nsf.th และสมัครเป็นสมาชิก กอช. รับสิทธิ์รัฐสมทบเงินออมเพื่อบำนาญ เพียงนำบัตรประจำตัวประชาชนไปติดต่อสมัครได้ที่ ธนาคารกรุงไทย ธนาคารออมสิน ธ.ก.ส. ธอส. ทุกสาขา สำนักงานคลังจังหวัดทุกแห่ง สถาบันการเงินชุมชนที่เข้าร่วม และเครือข่ายรับสมัครสมาชิก กอช. ทั่วประเทศ ..... กอช. คุณออม รัฐช่วยออม คุณได้บำนาญ …..

ที่มา : http://www.thaigov.go.th/news/contents/details/10167
