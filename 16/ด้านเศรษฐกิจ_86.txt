รัฐบาลไทย-ข่าวทำเนียบรัฐบาล-กรมสรรพากรขยายเวลาการให้บริการโทร 1161 รองรับผู้เสียภาษียื่นแบบ ภ.ง.ด.90 และ ภ.ง.ด.91

วันศุกร์ที่ 2 มีนาคม 2561
กรมสรรพากรขยายเวลาการให้บริการโทร 1161 รองรับผู้เสียภาษียื่นแบบ ภ.ง.ด.90 และ ภ.ง.ด.91
ศูนย์สารนิเทศสรรพากร (RD Intelligence Center) 1161 ขยายเวลาการให้บริการจากเดิมที่ให้บริการทุกวันทำการปกติ (จันทร์ - ศุกร์) เวลา 08.30 - 18.00 น. เป็นเวลา 08.30 - 20.00 น. ตั้งแต่วันที่ 1 มีนาคม – 9 เมษายน 2561
นางแพตริเซีย มงคลวนิช รองอธิบดีกรมสรรพากร  รักษาการในตำแหน่งที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ด้วยขณะนี้เป็นช่วงเวลาของการยื่นแบบแสดงรายการภาษีเงินได้บุคคลธรรมดา ประจำปีภาษี 2560 (ภ.ง.ด.90 และ ภ.ง.ด.91)ซึ่งในแต่ละปีจะมีผู้เสียภาษีและประชาชนใช้บริการสอบถามปัญหาภาษีทางโทรศัพท์เป็นจำนวนมาก ดังนั้น เพื่อเป็นการอำนวยความสะดวกให้แก่ผู้เสียภาษีและประชาชน ศูนย์สารนิเทศสรรพากร (RD Intelligence Center) 1161 จึงได้ขยายเวลาการให้บริการจากเดิมที่ให้บริการทุกวันทำการปกติ (จันทร์ - ศุกร์) เวลา 08.30 - 18.00 น. เป็นเวลา 08.30 - 20.00 น. ตั้งแต่วันที่ 1 มีนาคม – 9 เมษายน 2561 นอกจากนั้นยังได้เพิ่มการให้บริการในทุกวันเสาร์ของเดือนมีนาคมและวันเสาร์ที่ 7 เมษายน 2561 โดยในวันเสาร์จะเปิดให้บริการตั้งแต่ เวลา 08.30 - 16.00 น. ทั้งนี้ เพื่อมุ่งหวังให้ผู้เสียภาษีและประชาชนได้รับบริการที่สะดวกรวดเร็วมากยิ่งขึ้น นอกจากนี้ผู้ใช้บริการยังสามารถรับฟังข้อมูลอัตโนมัติและขอรับเอกสารทางโทรสารได้ทุกวันตลอด 24 ชั่วโมงอีกด้วย”
สำหรับผู้ที่มีข้อสงสัยขอให้สอบถามข้อมูลเพิ่มเติมได้ที่ศูนย์สารนิเทศสรรพากร โทร. 1161 และหากพบเห็นการกระทำใดๆ ที่เป็นการหลีกเลี่ยงภาษี ขอให้แจ้งเบาะแสหรือข้อมูลต่าง ๆ ที่www.rd.go.th > เมนู “การแจ้งแหล่งภาษี” เพื่อที่กรมสรรพากรจะได้ตรวจสอบข้อเท็จจริงต่อไป

ที่มา : http://www.thaigov.go.th/news/contents/details/10465
