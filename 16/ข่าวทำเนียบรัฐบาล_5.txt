รัฐบาลไทย-ข่าวทำเนียบรัฐบาล-ผลการประชุมคณะกรรมการประสานงานสภานิติบัญญัติแห่งชาติ (ปนช.)


วันจันทร์ที่ 19 กุมภาพันธ์ 2561
340
พิมพ์
ผลการประชุมคณะกรรมการประสานงานสภานิติบัญญัติแห่งชาติ (ปนช.)
ผลการประชุมคณะกรรมการประสานงานสภานิติบัญญัติแห่งชาติ (ปนช.)
วันนี้  (19 กุมภาพันธ์ 2561) เวลา 09.30 น. ณ ห้องประชุม 301 ตึกบัญชาการ ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการประสานงานสภานิติบัญญัติแห่งชาติ (ปนช.)  เพื่อพิจารณาร่างพระราชบัญญัติเงินทดแทน (ฉบับที่ ..) พ.ศ. ....และ ร่างพระราชบัญญัติธนาคารเพื่อการส่งออกและนำเข้าแห่งประเทศไทย (ฉบับที่ ..) พ.ศ. ....  ดังนี้
1.        ร่างพระราชบัญญัติเงินทดแทน (ฉบับที่ ..) พ.ศ. .... เสนอโดยกระทรวงแรงงาน
สาระสำคัญของร่างพระราชบัญญัติ
(1) แก้ไขขอบเขตการใช้บังคับของพระราชบัญญัตินี้ โดยให้คุ้มครองลูกจ้างซึ่งได้รับจ้างงานในประเทศของสถานเอกอัครราชทูตและองค์การระหว่างประเทศ ลูกจ้างของส่วนราชการ ลูกจ้างซึ่งทำงานในองค์กรของนายจ้างที่มิได้มีวัตถุประสงค์เพื่อแสวงหากำไรทางเศรษฐกิจ
(2) กำหนดให้ผู้ประกอบกิจการที่ได้ว่าจ้างด้วยวิธีเหมาค่าแรงอยู่ในฐานะนายจ้างและมีหน้าที่ต้องปฏิบัติตามพระราชบัญญัตินี้
(3) แก้ไขการจ่ายค่ารักษาพยาบาล การจ่ายค่าฟื้นฟู รวมทั้งการจ่ายค่าทำศพกรณีลูกจ้างประสบอันตรายหรือเจ็บป่วยจนถึงแก่ความหรือสูญหาย
(4) แก้ไขอัตราการจ่ายค่าทดแทนในกรณีลูกจ้างประสบอันตราย เจ็บป่วย หรือสูญหายจากร้อยละหกสิบของค่าจ้างรายเดือน เป็นร้อยละเจ็ดสิบของค่าจ้างรายเดือนและระยะเวลาการจ่ายค่าทดแทน และเพิ่มบทนิยาม คำว่า “ทุพพลภาพ” เพื่อให้มีความหมายเป็นกรณีเฉพาะ เพื่อให้เกิดความชัดเจน
(5) กำหนดการได้มาซึ่งผู้แทนฝ่ายนายจ้างและลูกจ้าง โดยให้ใช้วิธีการสรรหาตามหลักเกณฑ์และวิธีการที่รัฐมนตรีกำหนดโดยคำแนะนำของคณะกรรมการ
(6) กำหนดเพิ่มเติมคุณสมบัติและลักษณะต้องห้ามของกรรมการซึ่งรัฐมนตรีแต่งตั้งแก้ไข้เพิ่มเติมวาระการดำรงตำแหน่งโดยให้มีวาระการดำรงตำแหน่งสองปี และดำรงตำแหน่งได้เพียงวาระเดียว รวมทั้งแก้ไขเพิ่มเติมเหตุแห่งการพ้นตำแหน่งของคณะกรรมการที่รัฐมนตรีแต่งตั้ง เพื่อให้สอดคล้องกับการเพิ่มคุณสมบัติและลักษณะต้องห้ามของกรรมการ
มติวิป ปนช. - เห็นสมควรเสนอแนะให้คณะรัฐมนตรีส่งสภานิติบัญญัติแห่งชาติบรรจุระเบียบวาระ
เป็นเรื่องด่วน
2. ร่างพระราชบัญญัติธนาคารเพื่อการส่งออกและนำเข้าแห่งประเทศไทย (ฉบับที่ ..) พ.ศ. .... เสนอโดยกระทรวงการคลัง
สาระสำคัญของร่างพระราชบัญญัติ
(1) กำหนดเพิ่มเติมให้ธนาคารสามารถรับประกันความเสี่ยงในการได้รับชำระเงินจากการขายสินค้าหรือบริการแก่ผู้ส่งออก และรับประกันความเสียงในการที่ธนาคารของผู้ส่งออกหรือธนาคารของผู้ลงทุนถูกเรียกให้ชำระเงินตามหนังสือค้ำประกัน รวมทั้งรับประกันความเสี่ยงในการลงทุนในต่างประเทศของผู้ลงทุน
(2) แก้ไขเพิ่มเติมองค์ประกอบของคณะกรรมการธนาคารเพื่อการส่งออกและนำเข้าแห่งประเทศไทย โดยตัดรองผู้ว่าการธนาคารแห่งประเทศไทยออกจากการเป็นกรรมการ
(3) กำหนดให้ในกรณีที่ธนาคารได้รับความเสียหายจากการดำเนินธุรกิจการรับประกันความเสี่ยงอันอาจมีผลกระทบต่อการดำเนินกิจการของธนาคาร และหรือมีผลทำให้ธนาคารไม่สามารถดำรงเงินกองทุนตามกฎกระทรวง กระทรวงการคลังสามารถจัดสรรงบประมาณรายจ่ายประจำปีหรือเงินอื่นเพื่อชดเชยภาระดังกล่าวหรือเพิ่มทุนได้
(4) แก้ไขอัตราแลกเปลี่ยนในการคำนวณเงินตราต่างประเทศเป็นเงินตราไทยเพื่อทราบยอดรวมของเงินกู้ โดยให้ใช้อัตราแลกเปลี่ยนตามที่กำหนดในกฎหมายว่าด้วยการบริหารหนี้สาธารณะ
มติวิป ปนช. - เห็นสมควรเสนอแนะให้คณะรัฐมนตรีส่งสภานิติบัญญัติแห่งชาติบรรจุระเบียบวาระ
----------------------------

ที่มา : http://www.thaigov.go.th/news/contents/details/10181