รัฐบาลไทย-ข่าวทำเนียบรัฐบาล-กก.สอบข้อเท็จจริงซื้อวัคซีนป้องกันพิษสุขบ้า เตรียมตรวจสอบเอกสารจัดซื้อวัคซีนย้อนหลัง 10 ปี

วันอังคารที่ 27 มีนาคม 2561
กก.สอบข้อเท็จจริงซื้อวัคซีนป้องกันพิษสุขบ้า เตรียมตรวจสอบเอกสารจัดซื้อวัคซีนย้อนหลัง 10 ปี
กก.สอบข้อเท็จจริงซื้อวัคซีนป้องกันพิษสุขบ้า เตรียมตรวจสอบเอกสารจัดซื้อวัคซีนย้อนหลัง 10 ปี พร้อมเชิญผู้แทนจาก กรมปศุสัตว์ และอ.ย. ชี้แจ้งข้อมูลเพิ่มเติมถึงกระบวนการป้องกัน 30 มี.ค. นี้
(วันนี้ 27 มี.ค. 61) นายสุรพงษ์ เจียสกุล รองปลัดกระทรวงเกษตรและสหกรณ์เปิดเผยภายหลังเป็นประธานการประชุมคณะกรรมการตรวจสอบข้อเท็จจริง กรณีปัญหาการจัดซื้อวัคซีนป้องกันโรคพิษสุนัขบ้าครั้งที่ 1/2561 ณ ห้องประชุมปลัดกระทรวงเกษตรและสหกรณ์ ว่า ตามที่ได้รับมอบหมายจากนายกฤษฎา บุญราช รัฐมนตรีว่าการกระทรวงเกษตรและสหกรณ์ ให้มีการตั้งคณะกรรมการตรวจสอบข้อเท็จจริงกรณีปัญหาการจัดซื้อวัคซีนป้องกันโรคพิษสุนัขบ้าให้เสร็จสิ้นภายในระยะเวลา 30 วันนั้น ในวันนี้จึงได้มีการประชุมคณะกรรมการ ซึ่งประกอบด้วย น.ส.พรรณทิพย์ สันติภากรณ์ ผู้อำนวยการกองคลัง สำนักงานปลัดกระทรวงเกษตรและสหกรณ์ นางฐิระกานต์ ดิฐวิญญู ผู้อำนวยการสำนักกฎหมาย สำนักงานปลัดกระทรวงเกษตรและสหกรณ์ อาจารย์นายสัตวแพทย์ ดร.เจนภพ สว่างเมฆ คณะสัตวแพทยศาสตร์ จุฬาลงกรณ์มหาวิทยาลัย ผู้แทนจากสัตวแพทยสภา โดยมีกรอบพิจารณาใน 2 ประเด็นที่สำคัญ ได้แก่ 1. กระบวนการและขั้นตอนการดำเนินการตามมาตรการป้องกันและกำจัดโรคพิษสุนัขบ้าโดยจะมีรวบรวมขอข้อมูลเอกสารจากหน่วยงานที่เกี่ยวข้อง ได้แก่ กรมปศุสัตว์ สำนักงานคณะกรรมการอาหารและยา (อย.) และ กรมส่งเสริมการปกครองส่วนท้องถิ่นภายในวันที่ 2 เม.ย. 61 อาทิ มาตรการในการป้องกันทั้งในช่วงที่ยังไม่เกิดโรค และช่วงที่เกิดโรค การขึ้นทะเบียนยาและการนำเข้า การตรวจสอบและควบคุมคุณภาพ รวมทั้งระบบควบคุมการกระจายโรคพิษสุนัขบ้า  ขณะเดียวกัน กำหนดให้มีการประชุมครั้งที่ 2 ในวันที่ 30 มี.ค. 61 พร้อมทั้งเชิญผู้แทนจากกรมปศุสัตว์ และ อย. ชี้แจงให้ข้อมูลเพิ่มเติมถึงขั้นตอนกระบวนการในการป้องกันกำจัดโรคพิษสุนัขบ้าว่าเป็นไปตามมาตรฐานมากน้อยเพียงใด เพื่อให้กรรมการได้ทราบข้อเท็จจริงเบื้องต้น ณ กระทรวงเกษตรและสหกรณ์
2.  กระบวนการและขั้นตอนการจัดซื้อวัคซีนป้องกันโรคพิษสุนัขบ้าของกรมปศุสัตว์ เพื่อตรวจสอบว่ามีข้าราชการและบุคคลในครอบครัวมีส่วนเกี่ยวข้อง และมีผู้มีส่วนได้รับประโยชน์หรือไม่ โดยจะตรวจสอบเอกสารจัดซื้อวัคซีนย้อนหลัง 10 ปี จากกรมปศุสัตว์ รวมทั้งเอกสารรายงานตรวจสอบการจัดซื้อย้อนหลังจากหน่วยตรวจสอบภายในกระทรวงเกษตรและสหกรณ์เพื่อความโปร่งใส ตลอดจนตรวจสอบระบบควบคุมคุณภาพของวัคซีนว่ามีคุณภาพหรือหมดอายุหรือไม่ ทั้งนี้ คณะกรรมการฯ จะทำงานกันอย่างเต็มที่เพื่อให้มีความถูกต้อง ชัดเจน ครบถ้วน เพื่อให้เป็นไปตามกรอบระเวลา 30 วันที่กำหนด
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11095
