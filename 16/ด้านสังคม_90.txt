รัฐบาลไทย-ข่าวทำเนียบรัฐบาล-พม. เผยผลงานสำคัญในการพัฒนาคุณภาพชีวิตเด็กและผู้สูงอายุ ใน “สื่ออยากรู้ รัฐบาลอยากเล่า” ครั้งที่ 2

วันพุธที่ 21 มีนาคม 2561
พม. เผยผลงานสำคัญในการพัฒนาคุณภาพชีวิตเด็กและผู้สูงอายุ ใน “สื่ออยากรู้ รัฐบาลอยากเล่า” ครั้งที่ 2
พม. เผยผลงานสำคัญในการพัฒนาคุณภาพชีวิตเด็กและผู้สูงอายุ ใน “สื่ออยากรู้ รัฐบาลอยากเล่า” ครั้งที่ 2
วันนี้ (21 มี.ค. 61) เวลา 13.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัดกระทรวงการพัฒนาสังคมและความมั่นคงของมนุษย์) ร่วมแถลงผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) เกี่ยวกับการพัฒนาคุณภาพชีวิตผู้สูงอายุ และเด็ก ในกิจกรรม "สื่ออยากรู้ รัฐบาลอยากเล่า” ครั้งที่ 2 โดยมีพลเอก ฉัตรชัย สาริกัลยะ รองนายกรัฐมนตรี เป็นประธาน พร้อมด้วยนายปิยะสกล สกลสัตยาทร รัฐมนตรีว่าการกระทรวงสาธารณสุข และ นายสมเกียรติ ประจำวงษ์ เลขาธิการสำนักทรัพยากรน้ำแห่งชาติ ร่วมแถลง ณ ตึกภักดีบดินทร์ ทำเนียบรัฐบาล กรุงเทพฯ
รัฐบาลให้ความสำคัญกับการบูรณาการการทำงานเพื่อแก้ไขปัญหาความยากจน ลดความเหลื่อมล้ำในสังคม และการสร้างการเติบโตทั้งทางเศรษฐกิจและสังคมอย่างมั่นคง โดยได้กำหนดอย่างชัดเจนในยุทธศาสตร์ชาติ ระยะ 20 ปี (พ.ศ. 2560 - 2579) ซึ่งสอดคล้องกับแผนพัฒนาเศรษฐกิจและสังคมแห่งชาติ ฉบับที่ 12 ทั้งนี้ กระทรวงการพัฒนาสังคมและความมั่นคงของมนุษย์ (พม.) เป็นองค์กรที่เป็นผู้นำทางด้านการพัฒนาสังคมของประเทศ โดยมีภารกิจสำคัญใน การพัฒนาศักยภาพกลุ่มเป้าหมาย ได้แก่ เด็ก เยาวชน คนพิการ ผู้สูงอายุ สตรีและครอบครัว คนไร้ที่พึ่ง และ ผู้ด้อยโอกาสในสังคม เพื่อให้สามารถพึ่งพาตนเองได้ และเป็นพลังในพัฒนาประเทศต่อไป
กระทรวง พม. ได้ดำเนินนโยบาย มาตรการ และกลไกการขับเคลื่อนที่สำคัญของรัฐบาล เพื่อเตรียมความพร้อมประชากรเข้าสู่สังคมสูงวัยอย่างมีคุณภาพ โดยการส่งเสริมและขยายโอกาสการทำงาน การปรับสภาพแวดล้อมให้เหมาะสม สะดวก และปลอดภัยสำหรับคนทุกวัย รวมไปถึงการพัฒนาระบบและมาตรฐานการดูแลระยะยาวอย่างเชื่อมโยงด้วยความร่วมมือกับทุกภาคส่วน ที่มุ่งเน้นการพัฒนาคุณภาพชีวิตผู้สูงอายุในภาพรวม อาทิ 1) การจ่ายเบี้ยยังชีพผู้สูงอายุ ในปี 2561 มีการจ่ายให้กับผู้สูงอายุที่มีสิทธิได้รับ จำนวน 8.3 ล้านคน งบประมาณ 66,000 ล้านบาท 2) การดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ โดยมีการเชิญชวนให้บริจาคเบี้ยยังชีพผู้สูงอายุที่ได้รับสำหรับช่วยเหลือผู้สูงอายุที่มีรายได้น้อย จำนวนกว่า 3 ล้านคน ในโครงการลงทะเบียนเพื่อสวัสดิการแห่งรัฐ ผ่านบัตรสวัสดิการแห่งรัฐ โดยผู้บริจาคจะได้สิทธิในการหักลดหย่อนภาษี 1 เท่าตามหลักเกณฑ์ที่กำหนด ปัจจุบัน มีผู้บริจาคเบี้ยยังชีพผู้สูงอายุ เข้ากองทุนฯ จำนวน 381 ราย (ณ วันที่ 14 มีนาคม 2561) เป็นเงิน 255,300 บาท และ 3) การขับเคลื่อน พัฒนา และยกระดับ "ศูนย์พัฒนาคุณภาพชีวิตและส่งเสริมอาชีพผู้สูงอายุ” ในระดับอำเภอและตำบล ให้ครอบคลุมทุกพื้นที่ ทั้งประเทศ เพื่อให้ผู้สูงอายุได้มีพื้นที่ในการจัดกิจกรรม การฝึกอาชีพ การพัฒนาด้านสังคมและสุขภาพของผู้สูงอายุและสมาชิกอื่นๆ ในชุมชน ปัจจุบัน มีการสร้างศูนย์พัฒนาคุณภาพชีวิตและส่งเสริมอาชีพผู้สูงอายุแล้ว 878 แห่ง และมี แผนขยายผลเพิ่มอีก 400 แห่งทั่วประเทศ ในปี 2561 และมีเป้าหมายในการขยายผลให้ครบทุกตำบลในอีก 5 ปีข้างหน้า
นอกจากนี้ กระทรวง พม. มีภารกิจสำคัญในการดำเนินการขับเคลื่อนการดูแลคุณภาพชีวิตของเด็กแรกเกิด โดย การขับเคลื่อนโครงการเงินอุดหนุนเพื่อการเลี้ยงดูเด็กแรกเกิด ซึ่งเป็นโครงการตามแผนบูรณาการการพัฒนาคน ตลอดช่วงชีวิต ซึ่งมุ่งเน้นให้เด็กแรกเกิดได้รับการเลี้ยงดูและมีคุณภาพชีวิตที่เหมาะสม อีกทั้งมีพัฒนาการเหมาะสมตามวัย ตามอนุสัญญาว่าด้วยสิทธิเด็ก โดยได้สนับสนุนเงินอุดหนุนเลี้ยงดูเด็กแรกเกิด 0-3 ปี ให้กับครอบครัวที่ยากจน หรือ มีรายได้น้อย เป็นรายเดือนๆ ละ 600 บาท เป็นเวลาต่อเนื่อง 3 ปี ซึ่งในปี 2561 ได้กำหนดเป้าหมาย 344,123 คน โดยมีผู้ลงทะเบียนและได้รับสิทธิ์ จำนวน 441,217 คน (ข้อมูล ณ วันที่ 12 มีนาคม 2561) ปัจจุบัน มีองค์กรปกครอง ส่วนท้องถิ่นเป็นผู้ให้การรับรอง และมีการพัฒนาระบบฐานข้อมูลให้สอดคล้องกับข้อมูลโครงการลงทะเบียนเพื่อสวัสดิการแห่งรัฐต่อไป

ที่มา : http://www.thaigov.go.th/news/contents/details/10945
