รัฐบาลไทย-ข่าวทำเนียบรัฐบาล-นายกรัฐมนตรีย้ำของขวัญวันเกิดปีนี้อยากให้ ครม. ช่วยกันทำงานและนำพาประเทศชาติ ไปสู่ความมั่นคง มั่งคั่ง และยั่งยืน


วันอังคารที่ 20 มีนาคม 2561
247
พิมพ์
นายกรัฐมนตรีย้ำของขวัญวันเกิดปีนี้อยากให้ ครม. ช่วยกันทำงานและนำพาประเทศชาติ ไปสู่ความมั่นคง มั่งคั่ง และยั่งยืน
ผู้ช่วยโฆษกรัฐบาลเผย คณะรัฐมนตรีร่วมอวยพรวันคล้ายวันเกิดนายกรัฐมนตรี โดยนายกฯ ย้ำของขวัญวันเกิดปีนี้อยากให้ ครม. ช่วยกันทำงาน และนำพาประเทศชาติ ไปสู่ความมั่นคง มั่งคั่ง และยั่งยืน
วันนี้ (20 มีนาคม 2561) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้แถลงว่า ก่อนการประชุมคณะรัฐมนตรี พลเอกประวิตร วงษ์สุวรรณ รองนายรัฐมนตรีและรัฐมนตรีว่าการกระทรวงกลาโหม ได้เป็นผู้แทนคณะรัฐมนตรี กล่าวอวยพรเนื่องในวันคล้ายวันเกิดนายกรัฐมนตรี ที่กำลังจะมาถึงในพรุ่งนี้ (วันที่ 21 มีนาคม)  โดยได้อวยพรขอให้นายกรัฐมนตรีมีสุขภาพพลานามัยที่แข็งแรง
โอกาสนี้ นายกรัฐมนตรี ได้กล่าวขอบคุณรัฐมนตรีทุกคนที่ได้มาร่วมกันทำงานในครั้งนี้ และขอให้ช่วยกันสร้างสรรค์ นำพาประเทศชาติ ไปสู่ความมั่นคง มั่งคั่ง และยั่งยืน สำหรับของขวัญที่นายกรัฐมนตรีต้องการจากคณะรัฐมนตรีคือขอให้ทุกคนช่วยกันตรวจสอบระบบราชการให้ดำเนินการด้วยความสุจริต โปร่งใส ปราศจากการทุจริต สิ่งใดที่เกิดขึ้นจากการทุจริตขอให้ช่วยกันกำจัดให้หมดสิ้นไป
พร้อมกันนี้ นายกรัฐมนตรี ได้มอบข้าวพันธุ์ กข.43 ให้กับคณะรัฐมนตรี ซึ่งเป็นพันธุ์ข้าวที่มีน้ำตาลต่ำ ดีต่อสุขภาพ และเหมาะสำหรับผู้ที่กำลังควบคุมน้ำหนักหรือผู้ป่วยที่เป็นโรคเบาหวานสามารถรับประทานได้
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10897