รัฐบาลไทย-ข่าวทำเนียบรัฐบาล-สธ.ร่วมดูแลประชาชนงานอุ่นไอรัก คลายความหนาว

วันพฤหัสบดีที่ 22 กุมภาพันธ์ 2561
สธ.ร่วมดูแลประชาชนงานอุ่นไอรัก คลายความหนาว
กระทรวงสาธารณสุข ร่วมกับกองแพทย์หลวง สำนักการแพทย์กรุงเทพมหานคร เจ้าหน้าที่สาธารณสุข    จิตอาสา และอาสาสมัครสาธารณสุข  จัดหน่วยแพทย์จิตอาสา ร่วมดูแลสุขภาพประชาชน “งานอุ่นไอรัก คลายความหนาว” ตลอดงานพร้อมส่งอสม.และจิตอาสาเดินเท้าดูแลช่วยเหลือผู้มาร่วม
กระทรวงสาธารณสุข ร่วมกับกองแพทย์หลวง สำนักการแพทย์กรุงเทพมหานคร เจ้าหน้าที่สาธารณสุข    จิตอาสา และอาสาสมัครสาธารณสุข  จัดหน่วยแพทย์จิตอาสา ร่วมดูแลสุขภาพประชาชน “งานอุ่นไอรัก คลายความหนาว” ตลอดงานพร้อมส่งอสม.และจิตอาสาเดินเท้าดูแลช่วยเหลือผู้มาร่วมงาน
วันนี้ (22 กุมภาพันธ์ 2561) ที่กระทรวงสาธารณสุข จ.นนทบุรี นพ.เจษฎา  โชคดำรงสุข  ปลัดกระทรวงสาธารณสุข ให้สัมภาษณ์ว่า กระทรวงสาธารณสุข ร่วมกับกองแพทย์หลวง สำนักการแพทย์กรุงเทพมหานคร เจ้าหน้าที่สาธารณสุข  จิตอาสา และอาสาสมัครสาธารณสุข  จัดหน่วยแพทย์จิตอาสา ร่วมดูแลสุขภาพประชาชน ที่มาเที่ยวงาน “งานอุ่นไอรัก คลายความหนาว” ตลอดงาน ทุกวัน เพื่อให้ประชาชนเที่ยวงานอย่างมีความสุขกับบรรยากาศที่สวยงาม ทั้งการแต่งกาย ดอกไม้ ร้านค้า แต่หากไม่สบายหรือเจ็บป่วยฉุกเฉินจะได้รับการดูแลจากหน่วยแพทย์และจิตอาสา ซึ่งตั้งจุดให้บริการ 3 จุด ดังนี้ จุดที่ 1 ด้านในสวนอัมพร จุดที่ 2  อยู่ตรงประตูทางเข้าสนามเสือป่า และจุดที่ 3 ภายในอาคาร 604  พร้อมทั้งเตรียมระบบส่งต่อไปยังโรงพยาบาลใกล้เคียง 7 แห่ง ได้แก่ วชิรพยาบาล โรงพยาบาลกลาง  โรงพยาบาลมิชชั่น  โรงพยาบาลรามาธิบดี โรงพยาบาลราชวิถี  โรงพยาบาลศิริราช และโรงพยาบาลพระมงกุฎเกล้า
นายแพทย์เจษฎากล่าวต่อว่า ตั้งแต่เปิดงานในวันที่ 8 กุมภาพันธ์ 2561 จนถึงวันนี้ พบว่าประชาชนส่วนใหญ่มีสุขภาพแข็งแรง มีผู้มารับบริการที่หน่วยแพทย์จิตอาสาประปราย ได้จัดอาสาสมัครสาธารณสุขและจิตอาสาเดินเท้าแจกยาดม แอมโมเนียแก่ประชาชนที่มาร่วมงาน พร้อมทั้งคอยสังเกตเพื่อให้การดูแลผู้ที่ต้องการความช่วยเหลือมายังหน่วยแพทย์จิตอาสา หากประชาชนที่มาร่วมงานต้องการบริการทางการแพทย์ ขอให้แจ้งแก่จิตอาสา ที่สวมปลอกแขนสีขาวมีสัญลักษณ์กากบาทสีเขียว ทั้งนี้ ขอให้ประชาชนดูแลสุขภาพ เตรียมร่างกายให้พร้อม ดื่มน้ำมากๆเตรียมร่ม พัด โดยเฉพาะผู้สูงอายุ เด็กเล็ก ผู้มีโรคประจำตัวขอให้ระมัดระวังเป็นพิเศษ หากเจ็บป่วยสามารถไปรับบริการที่หน่วยปฐมพยาบาล หรือโทรสายด่วน 1669
สำหรับการให้บริการของหน่วยแพทย์จิตอาสาตั้งแต่วันที่ 8 – 20 กุมภาพันธ์ 2561 ได้แจกยาดม/แอมโมเนีย 15,949 คน ปฐมพยาบาลเบื้องต้น เช่น ทำแผล รับยาแก้ปวด และให้บริการอื่น ๆ เช่นวัดความดันโลหิต ตรวจระดับน้ำตาลในเลือด 4,126 คนตรวจรักษาโรคทั่วไป 577 คน และส่งรักษาต่อ 12 คน
******************** 22 กุมภาพันธ์ 2561********************

ที่มา : http://www.thaigov.go.th/news/contents/details/10273
