รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมการปฏิบัติงานพร้อมให้กำลังใจแก่บุคลากร  และเยาวชนในศูนย์ฝึกและอบรมเด็กและเยาวชนหญิงบ้านปรานี จ.นครปฐม


วันศุกร์ที่ 23 มีนาคม 2561
191
ม.ล.ปนัดดาฯ ตรวจเยี่ยมการปฏิบัติงานพร้อมให้กำลังใจแก่บุคลากร  และเยาวชนในศูนย์ฝึกและอบรมเด็กและเยาวชนหญิงบ้านปรานี จ.นครปฐม
ม.ล.ปนัดดาฯ ตรวจเยี่ยมการปฏิบัติงานพร้อมให้กำลังใจแก่บุคลากร และเยาวชนในศูนย์ฝึกและอบรมเด็กและเยาวชนหญิงบ้านปรานี จ.นครปฐม
เมื่อวันพฤหัสบดีที่ ๒๒ มีนาคม ๒๕๖๑ เวลา ๑๐.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
เข้าตรวจเยี่ยม และพบปะผู้บริหาร ข้าราชการครูอาจารย์ นักสังคมสงเคราะห์ ฝ่ายปกครอง
และผู้ปฏิบัติหน้าที่ครูพิเศษวิชาสังคมศึกษา วิชาภูมิศาสตร์ และวิชาภาษาอังกฤษพื้นฐาน
ณ ห้องประชุมศูนย์ฝึกและอบรมเด็กและเยาวชนหญิงบ้านปรานี อำเภอสามพราน จังหวัดนครปฐม
ม.ล.ปนัดดาฯ กล่าวว่า “ลูกหลานได้รับปากแล้วว่า จะนำสิ่งที่พูดคุยกันวันนี้ไปสู่การปฏิบัติ
ให้เกิดมรรคเกิดผล ทั้งหมดอยู่ที่ใจของลูกหลานและการกระทำ เมื่อเราคิดดี ปรารถนาดีต่อกัน
ร่วมกันศึกษาเรียนรู้ในสิ่งที่เกิดประโยชน์ระหว่างกันและสังคม ผลลัพธ์ย่อมเป็นบวก
เป็นความสมัครสมานสามัคคีในการปฏิบัติดีปฏิบัติชอบ โดยมองถึงสิ่งที่สังคมและประเทศชาติ
จะได้รับจากการกระทำของตัวเรา เช่น หากใครผู้หนึ่งยุ่งเกี่ยวกับยาเสพติด อันถือเป็นเรื่องที่ผิดกฎหมาย
และเป็นภยันตรายใหญ่หลวงต่อชีวิต เรื่องนี้ ทั้งตนเอง คนใกล้ตัว ย่อมได้รับผลกระทบทั้งภยันตราย
และความล่มสลายในการดำรงชีวิต อีกข้อคือชื่อเสียงเกียรติยศของประเทศชาติ โดนประชาคมโลกดูหมิ่น
ดูแคลน เหมือนบทสรุปขององค์การอนามัยโลก (WHO) ในเรื่องอุบัติเหตุบนท้องถนน ประเทศที่อยู่ในระดับต้นๆ ของอัตราเสี่ยงอุบัติเหตุบนท้องถนน ซึ่งรวมถึงประเทศไทย จะมีความหมายถึงประเทศที่กำลังพัฒนา
หรือยังไม่พัฒนา การแก้ไขจึงจำต้องแก้ให้ถูกจุด คือ การบังคับใช้กฎหมายอย่างเคร่งครัด เพื่อไม่ให้ประเทศไทยเสียชื่อเสียงเกียรติภูมิ เราต้องรักชาติ เราต้องมีความภาคภูมิใจในชาติ
ผมไม่อาจทราบได้ว่า ลูกหลานมีความพรั่งพร้อมกันมากน้อยเพียงใด แต่ก็อยากจะมอบกำลังใจ
และแลกเปลี่ยนประสบการณ์แก่กัน กำลังใจและความเพียรตามพระบรมราโชวาท ถือเป็นหัวใจแห่งความสำเร็จ เราทุกคนต้องมีและยึดเหนี่ยว พิสูจน์ความจริงใจ ความตั้งใจจริง ได้หรือไม่ได้สำคัญที่ตรงนี้ ครูอาจารย์
และฝ่ายปกครองย่อมเป็นผู้อยู่ใกล้ชิดลูกหลานมากที่สุด การติดตามประเมินผลหรือตัวชี้วัดจึงถือเป็น
แนวนโยบายสำคัญที่ไม่สามารถหลีกเลี่ยงได้ และต้องทำอย่างตรงไปตรงมา ผู้บริหารต้องกำหนดระยะเวลา
ที่ชัดเจนในการติดตามผลการดำเนินงาน สำเร็จมากถือเป็นเรื่องที่น่ายินดี หากสำเร็จน้อยต้องรีบปรับปรุงแก้ไข
ทั้งโดยสูตรสำเร็จ หรือการคิดนอกกรอบ ผลสัมฤทธิ์ใดๆ ที่เกิดขึ้นย่อมเป็นแบบอย่างแก่ศูนย์ฝึกและอบรมฯ
และสถานพินิจฯ แห่งอื่น ๆ ได้ถือเป็นแบบอย่าง ที่เรียกว่า  “แบบอย่างธรรมชาติ”
ซึ่งถือเป็นกรณีศึกษา ศึกษาเปรียบเทียบ และสามารถแก้ไขได้ทันที”

ที่มา : http://www.thaigov.go.th/news/contents/details/11009