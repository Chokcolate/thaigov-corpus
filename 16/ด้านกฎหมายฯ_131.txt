รัฐบาลไทย-ข่าวทำเนียบรัฐบาล-ม.ล.ปนัดดาฯ มอบรางวัลเชิดชูบุคคลประกาศเกียรติคุณผู้ทำคุณความดีเป็นศรีแก่แผ่นดิน


วันจันทร์ที่ 30 เมษายน 2561
135
ม.ล.ปนัดดาฯ มอบรางวัลเชิดชูบุคคลประกาศเกียรติคุณผู้ทำคุณความดีเป็นศรีแก่แผ่นดิน
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรมเป็นประธานในพิธีมอบรางวัลเชิดชูบุคคลผู้ทำคุณความดีเป็นศรีแก่แผ่นดิน
เมื่อวันศุกร์ที่ ๒๗ เมษายน ๒๕๖๑ ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรมเป็นประธานในพิธีมอบรางวัลเชิดชูบุคคลผู้ทำคุณความดีเป็นศรีแก่แผ่นดิน โดยการประกาศเกียรติคุณ“รางวัลเพชรกนก และรางวัลกนกนาคราช” จากหลากหลายสาขาอาชีพ ซึ่งสมาคมผู้ผลิตรายการภาพและเสียง จัดขึ้น ณ หอประชุมใหญ่ บริษัท ทีโอที จำกัด (มหาชน) ถนนแจ้งวัฒนะ กรุงเทพฯ
โอกาสนี้ ม.ล.ปนัดดาฯ กล่าวสุนทรพจน์โดยมีใจความตอนหนึ่งว่า : “การประกาศเกียรติคุณรางวัลเพชรกนกและรางวัลกนกนาคราช ที่ทุกท่านได้รับในวันนี้ เป็นเพียงส่วนหนึ่งที่สังคมของคนเป็นจำนวนมากมีความตระหนักและอยากร่วมกันเสริมสร้างกำลังใจให้กับท่าน อันมีความหมายอย่างยิ่งและความตั้งใจจริงจากผู้จัดโครงการและการเลือกเฟ้นตัวบุคคลเพื่อเข้ารับการประกาศเกียรติคุณ อันเปี่ยมด้วยความตั้งใจ ความสามารถ ความเสียสละ และความมีเมตตากรุณา บ้างเป็นผู้พิพากษา นักพัฒนาสังคมเป็นข้าราชการพลเรือน ครู ทหาร ตำรวจ แพทย์ ผู้กำกับการแสดง ผู้ประพันธ์บท เหล่าศิลปินดาราผู้อำนวยการสถานีโทรทัศน์ สื่อมวลชน ผู้บริหารภาคเอกชน พนักงานรัฐวิสาหกิจ พนักงานห้างร้านพนักงานธนาคาร พนักงานขับรถแท๊กซี่ พนักงานร้านเบเกอรี่ ฯลฯ แต่ทุกคน คือ คนไทยใต้ร่มพระบารมีเดียวกัน มีความเท่าเทียมกันในความเป็นพลเมืองดีของชาติ ปราศจากท่านคนดีย่อมไม่มีที่ยืนกับอีกทั้งไม่มีแบบอย่างของความดี ความวิริยะอุตสาหะ และความยั่งยืนในการกระทำความดีอันถือเป็นปัญหาสำคัญในปัจจุบันที่เราทุกคนต้องช่วยกันปรับปรุงแก้ไข หวังว่าวันนี้ทุกท่านคงได้ประจักษ์แล้วว่า เราทุกคนขอร่วมเป็นกำลังใจกับท่าน เพื่อให้ท่านมุ่งมั่นทำความดีเพื่อส่วนรวมตามสาขาอาชีพที่ท่านมีความรอบรู้ มีความชำนาญการ ยังความร่มเย็นเป็นสุขแก่ประเทศชาติสืบไป”

ที่มา : http://www.thaigov.go.th/news/contents/details/11837