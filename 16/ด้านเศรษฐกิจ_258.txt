รัฐบาลไทย-ข่าวทำเนียบรัฐบาล-กรมบัญชีกลางเพิ่มประสิทธิภาพการรับจ่ายเงินภาครัฐ สู่รัฐบาลไร้เงินสด

วันอังคารที่ 27 มีนาคม 2561
กรมบัญชีกลางเพิ่มประสิทธิภาพการรับจ่ายเงินภาครัฐ สู่รัฐบาลไร้เงินสด
กรมบัญชีกลางจัดทำโครงการเพิ่มประสิทธิภาพการรับจ่ายเงินภาครัฐ โดยให้หน่วยงานราชการรับชำระเงินค่าบริการต่างๆ จากประชาชนผ่านช่องทางอิเล็กทรอนิกส์ เริ่ม 27 มีนาคม 2561 เป็นวันแรก
กรมบัญชีกลางจัดทำโครงการเพิ่มประสิทธิภาพการรับจ่ายเงินภาครัฐ โดยให้หน่วยงานราชการรับชำระเงินค่าบริการต่างๆ จากประชาชนผ่านช่องทางอิเล็กทรอนิกส์ เริ่ม 27 มีนาคม 2561 เป็นวันแรก โดยได้ร่วมมือกับกรมสรรพากรรับชำระภาษีผ่านระบบอิเล็กทรอนิกส์ ซึ่งทำให้ประชาชนที่เดินทางมาชำระเงินได้รับบริการที่สะดวก และรวดเร็วมากขึ้น
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ตั้งแต่วันที่ 27 มีนาคม 2561 เป็นต้นไป ประชาชนที่ต้องชำระค่าบริการต่างๆ ให้แก่หน่วยงานราชการทั่วประเทศ จะต้องใช้ e-Money หรือเงินอิเล็กทรอนิกส์ มาจ่ายแทนเงินสดหรือเช็ค  ซึ่งกรมบัญชีกลางได้เร่งให้ส่วนราชการติดตั้ง ระบบ internet banking เครื่อง EDC และ QR Code แล้ว และจะติดตั้งให้ครบถ้วนภายในเดือนพฤษภาคม 2561 เพื่อให้ประชาชนได้รับความสะดวกในการใช้บริการมากยิ่งขึ้น
สำหรับการชำระเงินผ่านทางอิเล็กทรอนิกส์นั้น ประชาชนสามารถเลือกใช้ได้หลายรูปแบบ ประกอบด้วย การชำระเงินด้วย Bill Payment  บัตรเดบิต/บัตรเครดิต และการชำระเงินผ่าน QR Code รวมถึงการใช้บัตรชำระเงินแบบ e-Money ขึ้นอยู่กับความสะดวกของแต่ละท่าน ทั้งนี้ การคิดค่าธรรมเนียมขึ้นอยู่กับเงื่อนไขของธนาคาร
ในวันนี้ถือเป็นวันแรกที่เปิดให้บริการรับชำระภาษีของกรมผ่านทางอิเล็กทรอนิกส์ เพื่อให้ประชาชนได้รับความสะดวก และปลอดภัยกับการไม่ต้องพกเงินสดเป็นจำนวนมากมาจ่ายที่หน่วยงาน รวมทั้งยังช่วยสนับสนุนนโยบายของรัฐบาลที่ต้องการให้สังคมไร้เงินสดเกิดขึ้น
อธิบดีกรมบัญชีกลาง กล่าวในตอนท้ายว่า เพื่อให้การเดินหน้าไปสู่สังคมไร้เงินสดเกิดขึ้นอย่างยั่งยืน จึงขอความร่วมมือจากประชาชน เมื่อมาทำธุรกรรมทางการเงินกับหน่วยงานราชการ ขอให้นำบัตรหรือเครื่องมือใช้ชำระเงินทางอิเล็กทรอนิกส์มาด้วย ทั้งนี้ กรมบัญชีกลางดำเนินโครงการเพิ่มประสิทธิภาพการรับจ่ายเงินภาครัฐทางอิเล็กทรอนิกส์  (e-Payment ภาครัฐ) มาใช้กับงานบริการของภาครัฐ ซึ่งถือเป็นจุดเริ่มต้นในการพัฒนาการบริการให้มีประสิทธิภาพ เกิดประโยชน์สูงสุดกับประชาชน พร้อมนำประเทศไทยไปสู่สังคมไร้เงินสดได้ในอนาคต

ที่มา : http://www.thaigov.go.th/news/contents/details/11085
