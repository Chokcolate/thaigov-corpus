รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยรัฐบาลเตรียมพัฒนาแหล่งท่องเที่ยวฝั่งทะเลตะวันตกเป็นเมืองพักผ่อนเพื่อสุขภาพระดับโลกหวังดึงดูดนักท่องเที่ยวคุณภาพเดินทางมามากขึ้น 


วันพุธที่ 7 มีนาคม 2561
315
พิมพ์
ผู้ช่วยโฆษกฯ เผยรัฐบาลเตรียมพัฒนาแหล่งท่องเที่ยวฝั่งทะเลตะวันตกเป็นเมืองพักผ่อนเพื่อสุขภาพระดับโลกหวังดึงดูดนักท่องเที่ยวคุณภาพเดินทางมามากขึ้น
ผู้ช่วยโฆษกฯ เผยรัฐบาลเตรียมพัฒนาแหล่งท่องเที่ยวฝั่งทะเลตะวันตกเป็นเมืองพักผ่อนเพื่อสุขภาพระดับโลกหวังดึงดูดนักท่องเที่ยวคุณภาพเดินทางมามากขึ้น
วันนี้ (6 มี.ค.61) เวลา 14.30 น. ณ  โรงแรมดุสิตธานี หัวหิน อำเภอชะอำ จังหวัดเพชรบุรี ภายหลังเสร็จสิ้นการประชุมคณะรัฐมนตรีอย่างเป็นทางการนอกสถานที่ ครั้งที่ 2/2561 ซึ่งมีพลเอก ประยุทธ์ จันทร์โอชา นายกรัฐมนตรี เป็นประธาน พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้กล่าวถึงการประชุมการพัฒนาเศรษฐกิจและสังคมกลุ่มจังหวัดภาคกลางตอนล่าง 2 (สมุทรสาคร สมุทรสงคราม เพชรบุรี และประจวบคีรีขันธ์) ว่า ที่ประชุมได้มีการพิจารณาแนวทางพัฒนาการท่องเที่ยวในเขตพัฒนาการท่องเที่ยวฝั่งทะเลตะวันตก ซึ่งเป็นยุทธศาสตร์การพัฒนาเขตการพัฒนาการท่องเที่ยวระหว่างปี  2559 - 2563 มุ่งเน้นการพัฒนาฐานทรัพยากรพื้นฐานการท่องเที่ยวด้านต่าง ๆ เช่น ด้านสังคม ด้านวัฒนธรรม สิ่งแวดล้อม ด้านทุนมนุษย์ และด้านคุณภาพการบริการ ทั้งนี้ เพื่อพัฒนาให้พื้นที่เป็นเมืองพักผ่อนเพื่อสุขภาพระดับโลก และส่งเสริมการพัฒนาศักยภาพ และขีดความสามารถทางด้านการแข่งขันทางตลาด ตลอดจนดึงดูดนักท่องเที่ยวคุณภาพเดินทางเข้ามาท่องเที่ยวในพื้นที่มากขึ้น
สำหรับมาตรการสำคัญในการสนับสนุนการท่องเที่ยว ประกอบด้วย การกำหนดเขตพื้นที่รองในเมืองหลักเพิ่มเติมเพื่อส่งเสริมการท่องเที่ยวและกระจายรายได้ไปสู่เมืองรองตามนโยบายรัฐบาล เช่น  ที่อำเภอเขาย้อย อำเภอหนองหญ้าปล้อง อำเภอท่ายาง อำเภอบ้านลาด และอำเภอบ้านแหลม และมีการประกาศกำหนดเขตพื้นที่ในท้องถิ่นหรือชุมชน ซึ่งมีชุมชนที่ผ่านการประกาศแล้ว จำนวน 4 ชุมชน  ได้แก่ ชุมชนบ้านนาต้น จังหวัดสุโขทัย ชุมชนบ้านน้ำเชี่ยว จังหวัดตราด ชุมชนบ้านรวมไทย จังหวัดประจวบคีรีขันธ์ และชุมชนแหลมสัก จังหวัดกระบี่  ส่วนแนวทางการพัฒนาและปรับปรุงภาค จะมีการพัฒนาและปรับปรุงท่าอากาศยานหัวหิน เพื่อส่งเสริมการท่องเที่ยวในพื้นที่ มีการส่งเสริมธุรกิจสนามกอล์ฟเพื่อการท่องเที่ยวเพื่อสร้างความเป็นเลิศทางการกีฬากอล์ฟให้กับเด็กและเยาวชน และเป็นการดึงดูดนักท่องเที่ยวเชิงกีฬา โดยมีแผนดำเนินการเร่งด่วนในปีงบประมาณ 2562 จำนวน 45 โครงการ และมียุทธศาสตร์การพัฒนา 5  ยุทธศาสตร์  ประกอบด้วย 1) เพิ่มคุณค่าและมูลค่าทางทรัพยากรการท่องเที่ยวทางธรรมชาติและวัฒนธรรม 2) การยกระดับขีดความสามารถในการแข่งขันทางตลาดการท่องเที่ยว เพื่อเจาะกลุ่มนักท่องเที่ยวเชิงคุณภาพ 3) การสร้างความเข้มแข็งกลไกการขับเคลื่อนเขตพัฒนาการท่องเที่ยวฝั่งทะเลตะวันตก 4) ส่งเสริมการท่องเที่ยวเชื่อมโยงภายในเขตพัฒนาการท่องเที่ยวทะเลฝั่งตะวันตก และ5) เร่งสนับสนุนและขับเคลื่อนมาตรการเยียวยาก รักษา และแก้ไขประเด็นเชิงยุทธศาสตร์ด้านแรงงาน ด้านสภาพแวดล้อม และด้านความปลอดภัย
__________________
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10552