รัฐบาลไทย-ข่าวทำเนียบรัฐบาล-​สธ.กำชับสถานบริการเตรียมรับมือพายุฤดูร้อน ไม่ให้กระทบบริการประชาชน

วันพุธที่ 21 มีนาคม 2561
​สธ.กำชับสถานบริการเตรียมรับมือพายุฤดูร้อน ไม่ให้กระทบบริการประชาชน
กระทรวงสาธารณสุข กำชับสถานบริการสาธารณสุขทางตอนบนของประเทศไทย เตรียมพร้อมรับมือพายุฤดูร้อนตามแผนที่วางไว้ ไม่ให้กระทบต่อการให้บริการประชาชน เตือนประชาชนป้องกันอันตรายจากพายุฝน ลมแรง ฟ้าผ่า ให้อยู่ภายในบ้านที่มั่นคงแข็งแรง
กระทรวงสาธารณสุข กำชับสถานบริการสาธารณสุขทางตอนบนของประเทศไทย เตรียมพร้อมรับมือพายุฤดูร้อนตามแผนที่วางไว้ ไม่ให้กระทบต่อการให้บริการประชาชน เตือนประชาชนป้องกันอันตรายจากพายุฝน ลมแรง ฟ้าผ่า ให้อยู่ภายในบ้านที่มั่นคงแข็งแรง หลีกเลี่ยงการอยู่ในที่โล่งแจ้ง ใต้ต้นไม้ใหญ่ ป้ายโฆษณาหากบาดเจ็บหรือเจ็บป่วยฉุกเฉิน โทรแจ้งขอความช่วยเหลือด้านการแพทย์ได้ที่หมายเลข 1669 ตลอด 24 ชั่วโมง
วันนี้  (21  มีนาคม  2561)  ที่กระทรวงสาธารณสุข  จังหวัดนนทบุรี  แพทย์หญิงพรรณพิมล  วิปุลากร   รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ตามที่นายกรัฐมนตรีมีความห่วงใย สถานการณ์พายุฤดูร้อนที่กำลังจะเกิดขึ้นทางตอนบนของประเทศไทย บริเวณภาคเหนือ ภาคตะวันออกเฉียงเหนือ ภาคตะวันออก ภาคกลาง รวมทั้งกรุงเทพมหานครและปริมณฑล ในระหว่างวันที่ 20 -23 มีนาคม 2561 โดยกระทรวงสาธารณสุข ได้เตรียมมาตรการดูแลช่วยเหลือประชาชน ซึ่งสถานบริการสาธารณสุขทุกแห่งเตรียมแผนรองรับไว้พร้อมแล้ว
อย่างไรก็ดี ได้กำชับโรงพยาบาลในพื้นที่ดังกล่าว เฝ้าระวังและติดตามสภาพอากาศจากกรมอุตุนิยมวิทยาอย่างใกล้ชิด สำรวจความแข็งแรงของตัวอาคาร หลังคา ป้ายประกาศ ไฟส่องสว่าง พร้อมซ่อมแซมให้มีความปลอดภัย ตัดแต่งต้นไม้ ตรวจสอบระบบระบายน้ำ ทำความสะอาดรางน้ำฝน ท่อระบายน้ำไม่ให้อุดตัน ขนย้ายเวชภัณฑ์เครื่องมือแพทย์ไว้ในที่สูง จัดเตรียมระบบสำรองไฟ  สำรองยาเวชภัณฑ์ น้ำมัน ออกซิเจน และทรัพยากรต่าง ๆ ที่จำเป็นต่อการจัดบริการประชาชนให้เพียงพอ รวมทั้งเตรียมแผนสำรองการทำงานในภาวะฉุกเฉิน แผนการจัดบริการนอกสถานที่ แผนการเคลื่อนย้ายผู้ป่วย และประสานโรงพยาบาลข้างเคียงร่วมจัดบริการ กรณีอาคารบริการหรือสาธารณูปโภคได้รับความเสียหายจนไม่สามารถให้บริการตามแผนที่วางไว้ เพื่อให้บริการประชาชนได้อย่างต่อเนื่อง
นอกจากนี้  ได้ประชาสัมพันธ์เตือนประชาชนป้องกันอันตรายขณะเกิดพายุฝน ลมแรง และฟ้าผ่า ขอให้อยู่ภายในบ้านที่มั่นคงแข็งแรง หลีกเลี่ยงการอยู่ในที่โล่งแจ้ง ใต้ต้นไม้ใหญ่ หรือเข้าใกล้สิ่งก่อสร้างที่อาจเป็นอันตราย เช่น ป้ายโฆษณา และขอให้ดูแลรักษาความอบอุ่นของร่างกาย โดยเฉพาะเด็กเล็ก ผู้สูงอายุ ผู้ป่วยเรื้อรัง ซึ่งมีโอกาสป่วยเป็นไข้หวัดจากสภาพอากาศที่แปรปรวนได้ง่าย หากบาดเจ็บหรือเจ็บป่วยฉุกเฉิน โทรแจ้งขอความช่วยเหลือได้ที่หมายเลข 1669 ตลอด 24 ชั่วโมง

ที่มา : http://www.thaigov.go.th/news/contents/details/10930
