รัฐบาลไทย-ข่าวทำเนียบรัฐบาล-การท่าเรือแห่งประเทศไทยชี้แจงกรณีข่าวรถเมล์ NGV ของ ขสมก. ได้รับความเสียหายในบริเวณท่าเรือแหลมฉบัง 


วันจันทร์ที่ 26 กุมภาพันธ์ 2561
236
พิมพ์
การท่าเรือแห่งประเทศไทยชี้แจงกรณีข่าวรถเมล์ NGV ของ ขสมก. ได้รับความเสียหายในบริเวณท่าเรือแหลมฉบัง
การท่าเรือแห่งประเทศไทยชี้แจงกรณีข่าวรถเมล์ NGV ของ ขสมก. ได้รับความเสียหายในบริเวณท่าเรือแหลมฉบัง
เรือตรี ทรงธรรม จันทประสิทธ์ รองผู้อำนวยการการท่าเรือแห่งประเทศไทย สายวิศวกรรม รักษาการแทนผู้อำนวยการการท่าเรือแห่งประเทศไทย การท่าเรือแห่งประเทศไทย (กทท.) กระทรวงคมนาคม ชี้แจงกรณีที่มีการเสนอข่าวเกี่ยวกับรถเมล์ NGV ของ ขสมก. ได้รับความเสียหายในบริเวณท่าเรือแหลมฉบัง (ทลฉ.) ดังนี้
กระบวนการรับมอบ-ส่งมอบรถเมล์ NGV นั้น ได้ตรวจสอบแล้วมีกระบวนการดำเนินการ 3 ขั้นตอน และมีผู้รับผิดชอบแต่ละขั้นตอน ดังนี้
1. การส่งมอบระหว่างเรือสินค้ากับท่าเทียบเรือ ซี3 ทลฉ.นั้น ขอเรียนว่า รถเมล์ NGV ได้จอดอยู่บนพื้นโครงเหล็กซึ่งมีขนาดเท่ากับตู้คอนเทนเนอร์ 40 ฟุต โดยไม่มีอุปกรณ์ป้องกันในระหว่างการขนถ่าย จึงมีความเสี่ยงที่จะเกิดความเสียหายจากการกระทบกระแทกกันได้สูง ซึ่งเมื่อเรือสินค้าได้เข้าเทียบที่ท่าเทียบเรือ ซี3 พบว่า มีรถเมล์ NGV จำนวน 3 คัน มีความชำรุดเสียหายก่อนที่จะมาถึงท่าเทียบเรือ ซี3 โดยมีกระจกแตก ทะลุ ร้าว และได้มีการจัดทำบันทึกความเสียหาย ซึ่งผู้แทนของเรือสินค้าได้ลงนามรับทราบและรับรองความเสียหายดังกล่าวแล้ว ความเสียหายส่วนนี้ สายการเดินเรือเป็นผู้รับผิดชอบ
2. การรับฝากรถเมล์ NGV ในพื้นที่ท่าเทียบเรือ ซี3 ทลฉ. ได้ตรวจสอบแล้วพบว่าพื้นที่ดังกล่าวเป็นพื้นที่ปิดและมีกล้อง CCTV บันทึกภาพไว้ตลอดเวลา นอกจากนี้ยังมีเจ้าหน้าที่ของท่าเทียบเรือ ซี3 แวะเวียนมาตรวจสอบเป็นประจำ ซึ่งตรวจพบ รถเมล์ NGV มีความชำรุดเสียหายที่บริเวณกระจกอีกจำนวน 2 คัน ความเสียหายส่วนนี้ ท่าเทียบเรือ ซี3 เป็นผู้รับผิดชอบ
3. การส่งมอบรถเมล์ NGV ให้กับรถหัวลากที่ลำเลียงออกนอกพื้นที่ท่าเทียบเรือ ซี3 ทลฉ. นั้น ได้มีการตรวจสอบร่วมกันระหว่างท่าเทียบเรือ ซี3 และตัวแทนเจ้าของสินค้าและได้มีบันทึกการตรวจสอบร่วมกันแล้วพบว่ามีรถเมล์ NGV มีความเสียหายที่บริเวณกระจกรถ แต่หลังจากที่รถเมล์ NGV ได้ออกจากท่าเทียบเรือ ซี3 ไปแล้ว มีการตรวจพบโดยผู้ขนส่ง ว่ารถเมล์มีไฟเลี้ยวและไฟท้ายแตกเพิ่มเติมอีก 2 คัน ความเสียหายส่วนนี้ ผู้รับบรรทุกเป็นผู้รับผิดชอบ
การดำเนินการแก้ไขปัญหา
การท่าเรือฯ โดย ร.ต.ต. มนตรี ฤกษ์จำเนียร ผู้อำนวยการท่าเรือแหลมฉบัง ได้เข้าพื้นที่ท่าเทียบเรือ ซี3 เมื่อวันที่ 25 กุมภาพันธ์ 2561 ตั้งแต่เวลา 10.00 น. และได้มีการประชุมร่วมกับท่าเทียบเรือ ซี3 พร้อมทั้งเข้าตรวจสอบพื้นที่ร่วมกัน และจัดทำรายงานสรุปเหตุการณ์พร้อมให้ท่าเทียบเรือซี3 รวบรวมเอกสารทั้งหมดที่เกี่ยวข้องเสนอท่าเรือแหลมฉบัง เพื่อดำเนินการเกี่ยวกับความรับผิดชอบในความเสียหายที่เกิดขึ้นต่อไป
------------------------------

ที่มา : http://www.thaigov.go.th/news/contents/details/10351