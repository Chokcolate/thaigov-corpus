รัฐบาลไทย-ข่าวทำเนียบรัฐบาล-พาณิชย์เดินหน้าเปิดตลาดประชารัฐต้องชม “กาดสวนสาฯ มาม่วนใจ๋ เมืองปัว”

วันอังคารที่ 20 กุมภาพันธ์ 2561
พาณิชย์เดินหน้าเปิดตลาดประชารัฐต้องชม “กาดสวนสาฯ มาม่วนใจ๋ เมืองปัว”
นางนันทวัลย์ ศกุนตนาค ปลัดกระทรวงพาณิชย์ เปิดเผยว่า กระทรวงพาณิชย์ได้ดำเนินการส่งเสริมและสร้างความเข้มแข็งให้กับเศรษฐกิจชุมชนตามนโยบายของรัฐบาล โดยให้ความสำคัญกับเกษตรกร วิสาหกิจชุมชน และผู้ประกอบการในแต่ละท้องถิ่น
เพื่อยกระดับศักยภาพการค้าในประเทศให้สามารถ ขยายตลาดในท้องถิ่นไปสู่ตลาดในภูมิภาค โดยใช้ระบบกลไกตลาดที่มีการดูแลและส่งเสริมอย่างต่อเนื่อง เพื่อสนับสนุนโครงสร้างทางการค้าให้เอื้อต่อความเจริญเติบโตของท้องถิ่น ผลักดันเศรษฐกิจฐานราก ยกระดับรายได้ให้กับประชาชน สนับสนุนให้เศรษฐกิจของประเทศมีการเจริญเติบโตอย่างมั่นคงและยั่งยืน
กระทรวงพาณิชย์ โดยกรมการค้าภายใน จึงได้ดำเนินโครงการตลาดต้องชม โดยการส่งเสริม พัฒนา และยกระดับตลาดชุมชน ตั้งแต่ปี 2559 และปัจจุบันได้บูรณาการทำงานภายใต้โครงการตลาดประชารัฐร่วมกับกระทรวงมหาดไทย และไทยนิยมยั่งยืนของรัฐบาล ในการส่งเสริมการเพิ่มพื้นที่จำหน่ายสินค้าให้แก่เกษตรกรผู้มีรายได้น้อย และผู้ประกอบการที่เดือดร้อนจากการไม่มีสถานที่จำหน่ายได้มีที่จำหน่ายสินค้า กระทรวงพาณิชย์ได้มุ่งหวังให้ตลาดประชารัฐต้องชมเป็นมากกว่าตลาดที่จำหน่ายสินค้า แต่เป็นสถานที่แสดงออกถึงอัตลักษณ์วัฒนธรรมและวิถีชีวิตท้องถิ่น โดยปัจจุบันได้ดำเนินการเปิดตลาดต้องชมไปแล้ว จำนวน 172 แห่ง ทั่วประเทศ และในปี 2561 มีเป้าหมายจะเปิดตลาดต้องชม จำนวน 77 แห่ง ในปี 2561 รวมตลอดโครงการ 3 ปี มีเป้าหมาย รวมทั้งสิ้น 231 แห่ง โดยในวันที่ 16 กุมภาพันธ์ 2561 กระทรวงพาณิชย์ได้จัดพิธีเปิด ตลาดประชารัฐต้องชม “กาดสวนสาฯ มาม่วนใจ๋ เมืองปัว” อำเภอปัว จังหวัดน่าน  เป็นตลาดประชารัฐต้องชมแห่งที่ 4 ของจังหวัดน่าน และแห่งที่ 174 ของประเทศ ซึ่งตลาดแห่งนี้มีการส่งเสริมและพัฒนาการท่องเที่ยว เผยแพร่วิถีชีวิต ศิลปวัฒนธรรม สินค้าพื้นเมืองและผลิตภัณฑ์จากภูมิปัญญาท้องถิ่นของอำเภอปัว อาทิ ผ้าทอสำเร็จรูปพื้นเมือง ของฝาก ของที่ระลึก เป็นต้น อีกทั้งยังเป็นตลาดที่เปิดโอกาสให้กลุ่มผู้ผลิตผลิตภัณฑ์ชุมชนได้มีสถานที่จำหน่ายสินค้า สร้างรายได้ให้กับชุมชน นอกจากนี้ยังเป็นการส่งเสริมผู้ประกอบการในตลาดได้มีการเรียนรู้ ในการพัฒนาด้านการตลาด และดึงอัตลักษณ์ของชุมชนออกมาให้นักท่องเที่ยวได้สัมผัส และมีการเชื่อมโยง การท่องเที่ยวอื่นๆ ในพื้นที่อีกด้วย
ปลัดกระทรวงพาณิชย์ กล่าวเพิ่มเติมว่า นอกจากนี้ ยังได้ลงพื้นที่ติดตามและดูงาน เพื่อเชื่อมโยงการท่องเที่ยวจังหวัดน่านกับตลาดต้องชม เช่น วัดภูเก็ต กลุ่มผ้าทอไทลื้อบ้านเก็ต อำเภอปัว และวัดหนองแดง อำเภอเชียงกลาง ซึ่งกระทรวงพาณิชย์จะเร่งส่งเสริมการตลาดเชื่อมโยงกับการท่องเที่ยวให้มากยิ่งขึ้น ตลอดจนจัดโครงการฝึกอบรมให้กับผู้ค้าในการทำการตลาดออนไลน์ด้วย เพื่อเพิ่มปริมาณการค้าให้มากขึ้น พัฒนาศักยภาพของผู้ประกอบการ ให้สามารถแข่งขันและทำตลาดได้อย่างต่อเนื่องและยั่งยืน และนอกจากนี้กระทรวงพาณิชย์ยังได้ดำเนินโครงการตลาดประชารัฐโมเดิร์นเทรด โดยบูรณาการร่วมกับจังหวัด บริษัท ประชารัฐรักสามัคคี จำกัด และห้างสรรพสินค้าในการจัดสรรพื้นที่ให้ประชาชนได้มีพื้นที่จำหน่ายสินค้าในห้างสรรพสินค้า ซึ่งจะเป็นการส่งเสริมช่องทางการตลาด และช่วยผู้มีรายได้น้อยได้อีกทางหนึ่ง

ที่มา : http://www.thaigov.go.th/news/contents/details/10190
