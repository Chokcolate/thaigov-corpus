รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมพิธีเปิดงานสัมมนา “Thailand Taking off to New Heights”


วันอังคารที่ 20 มีนาคม 2561
175
รมว.ดิจิทัลฯ ร่วมพิธีเปิดงานสัมมนา “Thailand Taking off to New Heights”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย น.ส.อัจฉรินทร์ พัฒนพันธ์ชัย ปลัดกระทรวงดิจิทัลฯ เข้าร่วมพิธีเปิดงานสัมมนา “Thailand Taking off to New Heights” โดยมี ดร.สมคิด จาตุศรีพิทักษ์ รองนายกรัฐมนตรี เป็นประธาน ซึ่งสำนักงานคณะกรรมการส่งเสริมการลงทุน (บีโอไอ) จัดขึ้น เพื่อเป็นการประกาศความพร้อมของรัฐบาลในการขับเคลื่อนเศรษฐกิจไทยให้เติบโตในเวทีเศรษฐกิจโลก รวมทั้งเป็นเวทีในการประกาศทิศทางการส่งเสริมการลงทุนของประเทศไทย โดยรัฐบาลได้เตรียมความพร้อมสำหรับการขับเคลื่อนเศรษฐกิจ ด้วย 3 ยุทธศาสตร์สำคัญ ได้แก่ 1) โครงสร้างการลงทุนขนาดใหญ่ ที่จะช่วยยกระดับโครงสร้างพื้นฐานด้านกายภาพของประเทศ 2) กลุ่มโครงการลงทุนในเขตเศรษฐกิจพิเศษภาคตะวันออก (EEC) ซึ่งรัฐบาลตั้งใจพัฒนาให้เกิดการเชื่อมโยงระบบโลจิสติกส์ไร้รอยต่อในภูมิภาค ทั้งทางบก ทางน้ำ และทางอากาศ และ 3) กลุ่มโครงการเพื่อขับเคลื่อนประเทศไทยเข้าสู่ยุคดิจิทัล หรือ 4.0 อาทิ การลงทุนในระบบอินเทอร์เน็ตหมู่บ้าน รวมถึงการผลักดันบริการภาครัฐสู่การเป็น e-Government เพื่อเพิ่มศักยภาพการบริการประชาชน และภาคธุรกิจ ซึ่งทั้ง 3 ยุทธศาสตร์ กระทรวงดิจิทัลฯ เป็นหนึ่งหน่วยงานหลักในการขับเคลื่อนให้เกิดขึ้น ทั้งนี้ ภายในงานฯ บริษัท กสท โทรคมนาคม จำกัด (มหาชน) ได้นำโมเดลจำลองขนาดใหญ่ของโครงการ Digital Park Thailand ในอำเภอศรีราชา จังหวัดชลบุรี บนพื้นที่ 709 ไร่ มาจัดแสดง ซึ่งเป็นพื้นที่พัฒนาเขตอุตสาหกรรมและนวัตกรรมด้านดิจิทัล (EECd) เพื่อถ่ายทอดเทคโนโลยีและสร้างสรรค์งานด้านดิจิทัลในรูปแบบต่างๆ ด้วย เมื่อวันที่ 19 มีนาคม 2561 ณ ห้องรอยัล จูบิลี่ บอลรูม อาคารชาเลนเจอร์ อิมแพค เมืองทองธานี อำเภอปากเกร็ด จังหวัดนนทบุรี
********************

ที่มา : http://www.thaigov.go.th/news/contents/details/10882