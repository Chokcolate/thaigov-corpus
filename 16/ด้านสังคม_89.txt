รัฐบาลไทย-ข่าวทำเนียบรัฐบาล-รมว.พม. ร่วมประชุมคณะมนตรีประชาคมสังคมและวัฒนธรรมอาเซียน ครั้งที่ 19 ณ สาธารณรัฐสิงคโปร์


วันพุธที่ 21 มีนาคม 2561
259
รมว.พม. ร่วมประชุมคณะมนตรีประชาคมสังคมและวัฒนธรรมอาเซียน ครั้งที่ 19 ณ สาธารณรัฐสิงคโปร์
รมว.พม. ร่วมประชุมคณะมนตรีประชาคมสังคมและวัฒนธรรมอาเซียน ครั้งที่ 19 ณ สาธารณรัฐสิงคโปร์
วันนี้ (21 มี.ค. 61) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าคณะผู้แทนไทย เข้าร่วมการประชุมคณะมนตรีประชาคมสังคมและวัฒนธรรมอาเซียน ครั้งที่ 19 (19th ASCC Council Meeting) พร้อมเป็นรองประธานการประชุมคณะมนตรีประชาคมสังคมและวัฒนธรรมอาเซียนปี 2561 โดยมี นางสาวอุษณี กังวารจิตต์ ผู้ตรวจราชการกระทรวงการพัฒนาสังคมและความมั่นคงของมนุษย์ (รักษาการแทนรองปลัดกระทรวงการพัฒนาสังคมและความมั่นคงของมนุษย์) ผู้แทนกระทรวง พม. และผู้แทนกระทรวงการต่างประเทศ เข้าร่วมประชุม ณ โรงแรมสวิสโซเทล สาธารณรัฐสิงคโปร์
สำหรับการประชุมคณะมนตรีประชาคมสังคมและวัฒนธรรมอาเซียน ครั้งที่ 19 (19th ASCC Council Meeting) ในช่วงเช้าเป็นการหารืออย่างไม่เป็นทางการ เพื่อแลกเปลี่ยนมุมมองและข้อคิดเห็นเกี่ยวกับประเด็นในเชิงกลยุทธ์ที่เกี่ยวข้องกับวัฒนธรรมแห่งการป้องกัน รวมถึงการผลักดันในการนำปฏิญญาอาเซียนว่าด้วยวัฒนธรรมการป้องกัน เพื่อมุ่งไปสู่สังคมที่มีสันติสุข ไม่แบ่งแยก มีภูมิคุ้มกัน สุขภาพดี และมีความกลมเกลียว โดยประเทศไทยได้เสนอให้มีการดำเนินการในลักษณะหุ้นส่วนระหว่างภาครัฐ เอกชน และประชาชน (พีพีพี หรือประชารัฐ) ในการส่งเสริมวัฒนธรรมแห่งการป้องกัน และควรมีการพัฒนาในระดับประเทศเพื่อเสริมสร้างการมีส่วนร่วมของผู้มีส่วนได้ส่วนเสียที่เกี่ยวข้อง รวมถึงการบูรณาการวัฒนธรรมแห่งการป้องกันไว้ในนโยบายและแผนงานของกระทรวงและหน่วยงานต่างๆ ที่เกี่ยวข้อง
จากนั้น จึงดำเนินการประชุมคณะมนตรีประชาคมสังคมและวัฒนธรรมอาเซียน ครั้งที่ 19 อย่างเป็นทางการ โดยรัฐมนตรีว่าการกระทรวงการสังคมและความมั่นคงของมนุษย์ ได้กล่าวแสดงความยินดีต่อสิงคโปร์สำหรับ การดำรงตำแหน่งประธานคณะมนตรีประชาคมสังคมและวัฒนธรรมอาเซียนปี 2561 และมั่นใจว่าภายใต้การนำและแนวทางของสิงคโปร์จะทำให้ภารกิจการขับเคลื่อนแผนงานหลักในปีนี้สามารถบรรลุผลสำเร็จอย่างเป็นรูปธรรม ซึ่งประเทศไทยมีความยินดีที่ได้รับทราบรายงานของประธานการประชุมระดับเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน (SOCA Chair) เกี่ยวกับแผนงานหลักประจำปี 2561 ภายใต้การเป็นประธานอาเซียนของสาธารณรัฐสิงคโปร์ ตลอดจนความก้าวหน้าเกี่ยวกับการจัดทำเอกสารผลลัพธ์สำคัญที่จะมีการเสนอต่อการประชุมสุดยอดอาเซียน ครั้งที่ 32 และครั้งที่ 33 ตามลำดับ
การดำเนินงานในอนาคต ประเทศไทยมีความเห็นว่าอาเซียนต้องเป็นประชาคมที่สามารถตอบสนองต่อ ความต้องการของประชาชนอาเซียนได้ดียิ่งขึ้น เพื่อให้บรรลุเป้าหมายนั้นอย่างเป็นรูปธรรม โดยควรให้ความสำคัญกับ 3 ประเด็น ได้แก่ 1) อาเซียนต้องให้ความสำคัญกับการเสริมสร้างสภาพแวดล้อมที่เอื้ออำนวยและครอบคลุมสำหรับทุกคน ซึ่งสะท้อนถึงความต้องการของคนทุกคน โดยเฉพาะอย่างยิ่งในระดับฐานราก 2) การแปลงข้อตกลงร่วมกันไปสู่ความเป็นจริง โดยการนำตราสารอาเซียนต่างๆ ไปสู่การปฏิบัติในระดับประเทศ ทั้งนี้ จะต้องได้รับการมี ส่วนร่วมที่เข้มแข็งจากประชาชนและมีการนำข้อคิดเห็นและข้อกังวลของประชาชนมาประกอบการดำเนินงานด้วย และ 3) ประเทศไทยมีความเชื่อมั่นว่า ประเด็นและข้อท้าทายร่วมจำเป็นต้องได้รับความร่วมมือจากองค์กรเฉพาะสาขาทั้งภายในและภายนอกประชาคมสังคมและวัฒนธรรมอาเซียน ดังนั้น จึงควรให้มีการพัฒนากลไกที่มีประสิทธิภาพในการส่งเสริมและสนับสนุนความร่วมมือและการประสานงานระหว่างสาขาและระหว่าง เสาหลักอาเซียน เพื่อให้สามารถจัดการกับประเด็นและข้อท้าทายร่วมต่างๆ ได้อย่างมีประสิทธิภาพมากยิ่งขึ้น ภายใต้อุดมการณ์ดังกล่าว
ทั้งนี้ การประชุมคณะมนตรีประชาคมสังคมและวัฒนธรรมอาเซียน (ASCC Council Meeting) ครั้งต่อไป ที่ประชุมได้กำหนดจะจัดขึ้นในวันที่ 3 ตุลาคม 2561 ณ สาธารณรัฐสิงคโปร์ อย่างไรก็ตาม ประเทศไทยได้ยืนยันเจตจำนง ที่แน่วแน่ในการร่วมมือกับประเทศสมาชิกอาเซียนอย่างต่อเนื่อง เพื่อเสริมสร้างประชาคมอาเซียนที่มีสันติภาพ เสรีภาพ และความเจริญรุ่งเรืองต่อไป

ที่มา : http://www.thaigov.go.th/news/contents/details/10944