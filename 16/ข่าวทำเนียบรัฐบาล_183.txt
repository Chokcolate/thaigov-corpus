รัฐบาลไทย-ข่าวทำเนียบรัฐบาล-นายกรัฐมนตรีแสดงความยินดีกับข้าราชการพลเรือนดีเด่น ประจำปี 2560 เน้นย้ำข้าราชการทำงานสร้างความเชื่อมั่นให้ประชาชนเกิดไว้วางใจ ดำรงไว้ซึ่งเกียรติยศและศักดิ์ศรีของข้าราชการพลเรือน

วันจันทร์ที่ 2 เมษายน 2561
นายกรัฐมนตรีแสดงความยินดีกับข้าราชการพลเรือนดีเด่น ประจำปี 2560 เน้นย้ำข้าราชการทำงานสร้างความเชื่อมั่นให้ประชาชนเกิดไว้วางใจ ดำรงไว้ซึ่งเกียรติยศและศักดิ์ศรีของข้าราชการพลเรือน
นายกรัฐมนตรีแสดงความยินดีกับข้าราชการพลเรือนดีเด่น ประจำปี 2560 เน้นย้ำข้าราชการทำงานสร้างความเชื่อมั่นให้ประชาชนเกิดไว้วางใจ ดำรงไว้ซึ่งเกียรติยศและศักดิ์ศรีของข้าราชการพลเรือน เพื่อขับเคลื่อนประเทศชาติไปสู่ความเข้มแข็ง มั่นคง มั่งคั่ง และยั่งยืน
วันนี้ (2 เม.ย.61) เวลา 10.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานในกิจกรรมวันข้าราชการพลเรือน ประจำปี พ.ศ. 2561 และพิธีมอบเกียรติบัตรและเข็มเชิดชูเกียรติข้าราชการพลเรือนดีเด่น ประจำปี 2560 เนื่องในงานวันข้าราชการพลเรือน 1 เมษายน 2561 (คณะรัฐมนตรี ได้กำหนดให้วันที่ 1 เมษายนของทุกปี เป็นวันข้าราชการพลเรือน เนื่องจากตรงกับวันที่พระบาทสมเด็จพระปกเกล้าเจ้าอยู่หัวทรงประกาศให้พระราชบัญญัติระเบียบข้าราชการพลเรือนฉบับแรกใช้บังคับในวันที่ 1 เมษายน พ.ศ. 2472) พร้อมกล่าวให้โอวาทเกี่ยวกับแนวทางการปฏิบัติราชการ จัดโดยคณะกรรมการจัดงานวันข้าราชการพลเรือน โดยมี นายวิษณุ เครืองาม รองนายกรัฐมนตรี รัฐมนตรี หัวหน้าส่วนราชการ ข้าราชการพลเรือนดีเด่นและเจ้าหน้าที่ที่เกี่ยวข้อง จำนวน 800 คน เข้าร่วมงาน
โอกาสนี้ นายกรัฐมนตรี ได้กล่าวแสดงความยินดีกับข้าราชการพลเรือนดีเด่น ประจำปี 2560 ทุกคนที่ได้รับรางวัลฯ ว่าทุกคนถือเป็นบุคคลที่สามารถครองตน ครองคน และครองงานได้อย่างครบถ้วนสมบูรณ์ ทั้งในด้านการปฏิบัติหน้าที่ราชการ และเป็นผู้ที่ประพฤติปฏิบัติตนเป็นแบบอย่างที่ดี มีคุณธรรม จริยธรรม มีความซื่อสัตย์สุจริต จนมีผลงานเป็นที่ประจักษ์ เป็นที่ยอมรับของเพื่อนร่วมงาน ผู้บังคับบัญชา และประชาชน  ทั้งนี้ สิ่งสำคัญของผู้นำองค์กรและผู้บังคับบัญชาคือเป็นผู้ที่จะทำให้เกิดการประพฤติปฏิบัติงานที่เกิดผลสัมฤทธิ์ มีประสิทธิภาพและประสิทธิผลอย่างจริงจัง ดังนั้นการทำงานข้าราชการทุกระดับทั้งระดับนโยบาย ระดับขับเคลื่อน และผู้ปฏิบัติในพื้นที่ต้องทำงานเชื่อมโยงและบูรณาการร่วมกัน ภายใต้กฎหมายที่มีอยู่ของทุกหน่วยงานให้สามารถปฏิบัติงานได้ไปสู่ตามเป้าหมายที่กำหนดเกิดประโยชน์ต่อประชาชนอย่างแท้จริงโดยไม่ผิดหรือขัดต่อกฎหมายดังกล่าว
ขณะเดียวกันหน้าที่สำคัญของผู้บังคับบัญชาระดับสูงก็เป็นทั้งผู้ที่ให้คุณและให้โทษ รวมถึงการทำงานอย่างมีวิสัยทัศน์มองให้ไกล สามารถปรับเปลี่ยนวิธีการปฏิบัติงานที่ไม่หลีกเลี่ยงกฎหมาย โดยเฉพาะการให้รางวัลและการแต่งตั้งบุคคลที่เหมาะสม ทำให้เกิดองค์กรที่มีจริยธรรมในหน่วยงานของตนเอง และมีการช่วยเหลือเกื้อกูลดูแลซึ่งกันและกัน ทำให้เกิดความรัก ความผูกพันและความรักสามัคคี ปรองดองระหว่างกัน ใช้ชีวิตอย่างพอเพียงสอดคล้องตามศักยภาพและรายได้ของตนเอง
นายกรัฐมนตรี ได้กล่าวย้ำว่า ข้าราชการเป็นกลไกสำคัญในการขับเคลื่อนประเทศ ภายใต้การบริหารราชการแผ่นดินของรัฐบาล เพื่อให้บังเกิดประโยชน์สุขต่อประชาชน และความเจริญก้าวหน้าของประเทศ รวมทั้งการเตรียมความพร้อมของประชาชนให้ทันและสอดคล้องกับสถานการณ์ที่เปลี่ยนแปลง ซึ่งการที่ข้าราชการทุกคนได้ทุ่มเท เสียสละ อุทิศตนทั้งกำลังกายและกำลังใจปฏิบัติงานในหน้าที่ด้วยความขยัน อดทน ซื่อสัตย์สุจริต มีความรับผิดชอบ โดยยึดหลักคุณธรรม จริยธรรม และธรรมาภิบาลในการทำงาน จะทำให้ประชาชนมีความเชื่อถือ ไว้วางใจ ให้การยอมรับ ส่งผลให้ข้าราชการเป็นที่เลื่อมใส ศรัทธา และยกย่องของบุคคลโดยทั่วไป ข้าราชการจึงต้องรักษาไว้ซึ่งศักดิ์ศรีและเกียรติคุณของข้าราชการ รวมทั้งช่วยเสริมสร้างให้ระบบราชการมีความเข้มแข็ง มั่นคงตลอดไป
นายกรัฐมนตรี ได้กล่าวเพิ่มเติมว่า ปัจจุบันรัฐบาลได้ดำเนินการปฏิรูปประเทศในทุกๆ ด้าน  ตามแผนยุทธศาสตร์ชาติ 20 ปี และแผนการพัฒนาเศรษฐกิจและสังคมของประเทศ โดยมีเป้าหมายเพื่อขับเคลื่อนประเทศไปสู่ Thailand 4.0 รวมทั้งมีการพัฒนาระบบและกลไก การบริหารราชการแผ่นดินให้มีประสิทธิภาพมากยิ่งขึ้น ดังนั้น หน้าที่ที่สำคัญอีกประการหนึ่งที่ข้าราชการทุกคนจะต้องมีส่วนร่วมคือ การผลักดันให้การขับเคลื่อนยุทธศาสตร์ชาติไปสู่การปฏิบัติอย่างเป็นรูปธรรม โดยน้อมนำหลักการทรงงาน “การเข้าใจ เข้าถึง และพัฒนา” และ “หลักปรัชญาของเศรษฐกิจพอเพียง” ของพระบาทสมเด็จพระปรมินทรมหาภูมิพลอดุลยเดช บรมนาถบพิตร มาเป็นแนวทางในการปฏิบัติงานให้บังเกิดผลสัมฤทธิ์ เพื่อสร้างสรรค์พัฒนาประเทศชาติให้มีความมั่นคง มั่งคั่ง และยั่งยืน
นอกจากนี้  การดำเนินการในเรื่องใดที่เป็นเรื่องใหม่ หน่วยงานภาครัฐและข้าราชการต้องมีการชี้แจงอธิบายและสร้างการรับรู้ให้ประชาชนและสังคมเกิดความเข้าใจเพื่อป้องกันปัญหาและความเข้าใจที่คลาดเคลื่อนที่จะเกิดขึ้น และสามารถดำเนินงานสอดคล้องตามนโยบายของรัฐบาล อันเป็นประโยชน์ต่อประชาชนและประเทศชาติโดยรวม และเตรียมการไปสู่การเป็นประชาธิปไตยโดยสมบูรณ์ที่มีธรรมาภิบาล ซึ่งข้าราชการพลเรือน ตำรวจ ทหาร ถือเป็นกลไกที่สำคัญที่สุดในการที่จะทำให้ประชาธิปไตยของประเทศไทยเป็นประชาธิปไตยที่เป็นสากล คือเหมาะสมกับประเทศไทยและไม่ย้อนกลับไปเกิดปัญหาเช่นเดิมอีก ขณะเดียวกันข้าราชการไทยยุค 4.0 ข้าราชการทุกคนต้องปรับตัว ให้มีความพร้อมตลอดเวลา เสียสละ และรู้เท่าทันกับสภาวการณ์ที่เปลี่ยนแปลงอย่างรวดเร็วของสังคมโลกในยุคปัจจุบัน ต้องก้าวออกจากกรอบความคิดและวิธีการทำงานแบบเดิม และพร้อมรับสิ่งท้าทายใหม่ๆ รู้จักการแก้ไขปัญหาอย่างมีเหตุมีผล รวมทั้งต้องสามารถประสานการทำงานแบบบูรณาการร่วมกันกับทุกภาคส่วนเพื่อมุ่งไปสู่เป้าหมายเดียวกัน
นายกรัฐมนตรี  ได้กล่าวขอบคุณและชื่นชมยินดีกับข้าราชการทุกคนทั้งที่ได้รับรางวัลและไม่ได้รับรางวัล โดยขอให้ข้าราชการทุกคนประพฤติปฏิบัติตนทำความดีและเป็นแบบอย่างที่ดี ดำรงไว้ซึ่งเกียรติยศและศักดิ์ศรีของข้าราชการพลเรือน และเป็นส่วนสำคัญในการขับเคลื่อนประเทศชาติไปสู่ความเข้มแข็ง มั่นคง มั่งคั่ง และยั่งยืน  สร้างความอยู่ดีมีสุขให้กับประชาชนโดยถ้วนหน้า สร้างสรรค์สังคมที่มีความรัก ความสามัคคี และความปรองดองตลอดไป
พร้อมกันนี้ นายกรัฐมนตรี ได้มอบตราสัญลักษณ์วันข้าราชการพลเรือนแก่เจ้าภาพจัดงานวันข้าราชการพลเรือนปีต่อไป (พ.ศ. 2562) ประกอบด้วย สำนักนายกรัฐมนตรี กระทรวงการต่างประเทศ กระทรวงการคลังและกระทรวงการท่องเที่ยวและกีฬา
จากนั้น นายวิษณุ  เครืองาม รองนายกรัฐมนตรี เป็นผู้แทนนายกรัฐมนตรี มอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ประจำปี 2560 จำนวน 616 คน เพื่อประกาศเกียรติคุณและยกย่องเชิดชูเกียรติข้าราชการที่มีความประพฤติและผลการปฏิบัติงานดีเด่น มีคุณธรรม จริยธรรม และจรรยาบรรณของข้าราชการพลเรือน รวมทั้งสร้างขวัญกำลังใจในการปฏิบัติราชการต่อไป
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11265
