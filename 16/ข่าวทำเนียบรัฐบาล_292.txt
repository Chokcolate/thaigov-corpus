รัฐบาลไทย-ข่าวทำเนียบรัฐบาล-ผลการประชุมคณะกรรมการกองทุนหมู่บ้านและชุมชนเมืองแห่งชาติ (กทบ.) ครั้งที่ 2/2561

วันพฤหัสบดีที่ 26 เมษายน 2561
ผลการประชุมคณะกรรมการกองทุนหมู่บ้านและชุมชนเมืองแห่งชาติ (กทบ.) ครั้งที่ 2/2561
ที่ประชุม กทบ. เห็นชอบการขับเคลื่อนโครงการพัฒนาหมู่บ้านและชุมชนอย่างยั่งยืน
วันนี้ (26 เมษายน 2561) เวลา 09.30 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการกองทุนหมู่บ้านและชุมชนเมืองแห่งชาติ (กทบ.) ครั้งที่ 2/2561 ซึ่งผลการประชุม สรุปสาระสำคัญ ดังนี้
ที่ประชุมรับทราบคำกล่าวพลเอกประยุทธ์ จันทร์โอชา นายกรัฐมนตรี ที่ได้กล่าวในรายการ “ศาสตร์พระราชา สู่การพัฒนาอย่างยั่งยืน” เมื่อวันที่ 20 เมษายน 2561 ซึ่งเกี่ยวกับการขับเคลื่อนการดำเนินงานกองทุนหมู่บ้านและชุมชนเมือง ปี 2561 ว่า โดยรัฐบาลได้เตรียมการสนับสนุนกองทุนหมู่บ้านและชุมชนเมืองผ่าน “โครงการพัฒนาหมู่บ้านและชุมชนเมืองอย่างยั่งยืนโดยศาสตร์พระราชาตามแนวประชารัฐ” วงเงิน 20,000 ล้านบาท เพื่อสนับสนุนเงินทุนให้กองทุนหมู่บ้านฯ กองทุนละไม่เกิน 300,000 บาท เพื่อต่อยอดโครงการเดิมหรือสนับสนุนส่งเสริมการพัฒนาหมู่บ้านและชุมชน และยกระดับคุณภาพชีวิตของประชาชน โดยเฉพาะการดำเนินโครงการที่รวมกันหลายกองทุนหมู่บ้าน เพื่อลดความเหลื่อมล้ำ ด้วยการให้โอกาสประชาชนบริหารจัดการและพัฒนาหมู่บ้านและชุมชนด้วยทรัพยากร ภูมิปัญญา และการมีส่วนร่วมของชุมชน เพื่อสร้างโอกาสและสร้างรายได้ของตนเอง ซึ่งต้องอาศัยความร่วมมือจากทุกภาคส่วน ตามแนวทาง “ประชารัฐ” ตลอดจนได้นำกรอบแนวทางตาม “โครงการไทยนิยมยั่งยืน” ใน 10 ประเด็นมาดำเนินการด้วย โดยเน้นให้ทุกโครงการของกองทุนหมู่บ้านฯ ต้องผ่านเวทีประชาคมให้สมาชิกได้ร่วมคิด ร่วมตัดสินใจ โปร่งใส และตรวจสอบได้
พร้อมกันนี้ ที่ประชุมรับทราบผลการดำเนินงานของคณะกรรมการอนุกรรมการบริหารโครงการเพิ่มศักยภาพหมู่บ้านและชุมชนเพื่อความเข้มแข็งของเศรษฐกิจฐานรากตามแนวทางประชารัฐ ซึ่งมีประเด็นสำคัญโดยเห็นชอบการเปลี่ยนแปลงโครงการเพิ่มความเข้มแข็งของเศรษฐกิจฐานรากตามแนวทางประชารัฐ โดยขอเสนอโครงการใหม่ จำนวน 268 โครงการ อีกทั้ง เห็นชอบการเปลี่ยนแปลงโครงการเพิ่มศักยภาพหมู่บ้านและชุมชน เพื่อความเข็มแข็งของเศรษฐกิจฐานรากตามแนวทางประชารัฐ ของกองทุนหมู่บ้านฯ อีกจำนวน 400 กองทุน (430 โครงการ) อีกด้วย รวมทั้ง รับทราบการจัดมหกรรมการแสดงผลการดำเนินงานโครงการตามแนวทางประชารัฐของกองทุนหมู่บ้านและชุมชนเมือง ใน 4 ภูมิภาค ซึ่งจัดขึ้นระหว่างเดือนพฤษภาคม – เดือนมิถุนายน 2561 โดยเป็นการยกระดับศักยภาพสมาชิกกองทุนหมู่บ้านฯ ในทุกด้าน พร้อมทั้งเผยแพร่องค์ความรู้ความสำเร็จของโครงการตามแนวทางประชารัฐที่ต้องดำเนินการโดยกลไกกองทุนหมู่บ้านฯ อีกทั้งยกย่องให้กำลังใจแก่คณะกรรมการกองทุนหมู่บ้านฯ ที่มุ่งมั่นตั้งใจดำเนินโครงการต่าง ๆ ที่ผ่านมาจนเป็นผลสำเร็จ และนำบทเรียนตัวอย่างนำมาถ่ายทอดให้เกิดการแลกเปลี่ยนเรียนรู้ขยายผลในการดำเนินโครงการอื่น ๆ ตลอดจนกระตุ้นให้ประชาชนได้เกิดความร่วมมือร่วมใจร่วมคิดและร่วมทำ โครงการฯ เพื่อพัฒนาหมู่บ้านและชุมชนไปสู่ความเข้มแข็งและยั่งยืนต่อไป
นอกจากนี้ ที่ประชุมมีมติเห็นชอบการขับเคลื่อนการดำเนินโครงการพัฒนาหมู่บ้านและชุมชนอย่างยั่งยืนโดยศาสตร์พระราชาตามแนวทางประชารัฐ ในวงเงินงบประมาณ 20,000 ล้านบาท โดยมอบหมายให้ฝ่ายเลขานุการฯ ไปพิจารณาดำเนินการในส่วนที่เกี่ยวข้องต่อไป ตลอดจนมีมติเห็นชอบการจัดประชุมเชิงปฏิบัติการเพื่อเตรียมความพร้อมในการขับเคลื่อนโครงการฯ ดังกล่าว ซึ่งจะมีขึ้นในวันศุกร์ที่ 27 เมษายน 2561 ณ โรงแรมเอเชีย แอร์พอร์ท ถนนพหลโยธิน จังหวัดปทุมธานี โดยคาดว่าจะมีผู้เข้าร่วมประชุม ประมาณ 1,400 คน ที่เป็นสมาชิกเครือข่ายกองทุนหมู่บ้านฯ จากทั่วประเทศ และคณะกรรมการกองทุนหมู่บ้านฯ ตลอดจนเจ้าหน้าที่ที่เกี่ยวข้อง ทั้งนี้ เพื่อสร้างการรับรู้และความเข้าใจไปในทิศทางเดียวกัน ส่งผลให้โครงการนี้สามารถขับเคลื่อนและเกิดประโยชน์โดยรวมต่อสมาชิกกองทุนหมู่บ้านฯ ครอบคลุมทุกภูมิภาค กว่า 13 ล้านคน เพื่อให้มีพลังในการดำเนินงานโครงการฯ ตามแนวทางประชารัฐของรัฐบาลซึ่งจะทำให้เศรษฐกิจฐานรากมีความมั่นคง เป็นการเพิ่มคุณภาพชีวิตที่ดีให้แก่สมาชิกอย่างแท้จริงอีกด้วย
.................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11784
