รัฐบาลไทย-ข่าวทำเนียบรัฐบาล-“ยุติธรรม” มอบเงินช่วยเหลือเยียวยาแก่ทายาทคุณตาซาเล้งผู้เสียหายในคดีอาญากว่า ๑ แสนบาท

วันพฤหัสบดีที่ 26 เมษายน 2561
“ยุติธรรม” มอบเงินช่วยเหลือเยียวยาแก่ทายาทคุณตาซาเล้งผู้เสียหายในคดีอาญากว่า ๑ แสนบาท
กระทรวงยุติธรรม มอบเงินช่วยเหลือเยียวยาแก่ทายาทคุณตาซาเล้งผู้เสียหายในคดีอาญากว่า ๑ แสนบาท
ในวันพฤหัสบดีที่ ๒๖ เมษายน ๒๕๖๑ เวลา ๐๙.๐๐ น.
ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานมอบเงินค่าตอบแทนผู้เสียหายในคดีอาญาตามพระราชบัญญัติค่าตอบแทนผู้เสียหาย
และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ.๒๕๕๙
ให้แก่นางฉลวย จริตเอก ภรรยา นายประพจน์ มณีพันธ์ และนางสาววนิดา มณีพันธ์ บุตร
ทายาทของนายจรูญ มณีพันธ์ อายุ ๘๒ ปี หรือคุณตาขับรถซาเล้ง
ซึ่งถูกนายนราธร โสตติยัง อายุ ๒๑ ปี ทำร้ายร่างกาย เนื่องจากนายนราธรฯ ขับขี่รถจักรยานยนต์
เฉี่ยวชนกับรถซาเล้งของผู้เสียหาย จนทำให้รถจักรยานยนต์ล้มลงและเกิดความไม่พอใจ
จึงทำร้ายร่างกายของผู้เสียหาย เป็นเหตุให้ผู้เสียหายได้รับบาดเจ็บและเสียชีวิตในเวลาต่อมา
โดยจ่ายค่าตอบแทนฯ ให้แก่ทายาทของผู้เสียหาย เป็นจำนวนเงินทั้งสิ้น ๑๑๕,๒๗๐ บาท ดังนี้
๑. ค่าขาดประโยชน์ทำมาหาได้ในระหว่างที่ไม่สามารถประกอบการงานได้ตามปกติ จำนวน ๕,๒๗๐ บาท
๒. ค่าตอบแทนผู้เสียหายกรณีถึงแก่ความตาย  จำนวน ๕๐,๐๐๐ บาท
๓. ค่าจัดการศพ  จำนวน ๒๐,๐๐๐ บาท
๔. ค่าขาดอุปการะเลี้ยงดู จำนวน ๔๐,๐๐๐ บาท
โอกาสนี้ ปลัดกระทรวงยุติธรรม ได้กล่าวแสดงความเสียใจกับทายาทผู้เสียหาย
พร้อมทั้งได้เน้นย้ำการดำเนินภารกิจช่วยเหลือเยียวยาผู้เสียหายในคดีอาญา
โดยมอบหมายให้กรมคุ้มครองสิทธิและเสรีภาพ จัดระบบการช่วยเหลือเยียวยาเหยื่ออาชญากรรม
โดยเฉพาะผู้เสียหายที่เข้าไม่ถึงความเป็นธรรมให้ครอบคลุมทั้งการช่วยเหลือทางการเงิน
การให้คำแนะนำและความช่วยเหลือในการดำเนินคดี เช่น การฟ้องร้องคดี การติดตามคดี เป็นต้น
ทั้งนี้ สำหรับประชาชนที่ไม่ได้รับความเป็นธรรมสามารถติดต่อขอรับความช่วยเหลือ
ได้ที่กรมคุ้มครองสิทธิและเสรีภาพ กระทรวงยุติธรรม และสำนักงานยุติธรรมจังหวัดทุกแห่ง

ที่มา : http://www.thaigov.go.th/news/contents/details/11781
