รัฐบาลไทย-ข่าวทำเนียบรัฐบาล-“ยุติธรรม” บูรณาการความช่วยเหลือประชาชนให้เข้าถึงงานบริการโครงสร้างพื้นฐานของรัฐ

วันพุธที่ 14 มีนาคม 2561
“ยุติธรรม” บูรณาการความช่วยเหลือประชาชนให้เข้าถึงงานบริการโครงสร้างพื้นฐานของรัฐ
นางกรรณิการ์ แสงทอง รองปลัดกระทรวงยุติธรรม เป็นประธานการประชุมคณะกรรมการประสานงานและช่วยเหลือประชาชนให้เข้าถึงงานบริการโครงสร้างพื้นฐานของรัฐ (คปช.) ครั้งที่ 2/2561
ในวันพุธที่ ๑๔ มีนาคม ๒๕๖๑ เวลา ๑๓.๓๐ น.
ณ ห้องประชุมกระทรวงยุติธรรม ๒ ชั้น ๘
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
นางกรรณิการ์ แสงทอง รองปลัดกระทรวงยุติธรรม
เป็นประธานการประชุมคณะกรรมการประสานงานและช่วยเหลือประชาชน
ให้เข้าถึงงานบริการโครงสร้างพื้นฐานของรัฐ (คปช.) ครั้งที่ ๒/๒๕๖๑
เพื่อร่วมกันกำหนดรูปแบบ กลไก และวิธีการให้ความช่วยเหลือประชาชนที่ได้รับความเดือดร้อน
และได้รับผลกระทบจากการเข้ารับบริการโครงสร้างพื้นฐานของรัฐ
ด้วยการพัฒนาขีดความสามารถการให้บริการและเสริมสร้างหลักประกันความยุติธรรมให้กับประชาชน
ทั้งนี้ ที่ประชุมได้ร่วมกันพิจารณาแก้ไขร่างบันทึกข้อตกลงการบูรณาการความร่วมมือ
เพื่อให้ความช่วยเหลือประชาชนให้เข้าถึงงานบริการพื้นฐานของรัฐ (ฉบับปรับปรุง) ให้มีความสมบูรณ์
เพื่อจะได้นำบันทึกข้อตกลงดังกล่าวเป็นกลไกการขับเคลื่อนการดำเนินงานช่วยเหลือประชาชน
ระหว่างหน่วยงานที่เกี่ยวข้อง ได้แก่ หน่วยงานในสังกัดกระทรวงยุติธรรม
กระทรวงพัฒนาสังคมและความมั่นคงของมนุษย์ กระทรวงดิจิทัลเพื่อเศรษฐกิจและสังคม กระทรวงมหาดไทย กระทรวงแรงงาน กระทรวงศึกษาธิการ กระทรวงสาธารณสุข และสำนักงานตำรวจแห่งชาติ
ได้นำไปใช้ในการช่วยเหลือ ประสานงาน ติดตามและประเมินผล
การช่วยเหลือประชาชนให้เกิดประสิทธิภาพสูงสุด

ที่มา : http://www.thaigov.go.th/news/contents/details/10776
