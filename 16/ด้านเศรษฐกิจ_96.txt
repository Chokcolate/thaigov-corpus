รัฐบาลไทย-ข่าวทำเนียบรัฐบาล-การสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ครั้งที่ 2/2561

วันจันทร์ที่ 5 มีนาคม 2561
การสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ครั้งที่ 2/2561
สศค. จัดงานสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาคประจำปีงบประมาณ 2561 ครั้งที่ 2/2561 ในวันพุธที่ 7 มีนาคม 2561 เวลา 08.00 – 13.00 น. ณ ห้องประชุมนราทัศน์ โรงแรมอิมพีเรียลนราธิวาส
นายสุวิชญ โรจนวานิช ผู้อำนวยการสำนักงานเศรษฐกิจการคลัง เปิดเผยว่า สำนักงานเศรษฐกิจการคลัง (สศค.) จะจัดงานสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาคประจำปีงบประมาณ 2561 ครั้งที่ 2/2561 ในวันพุธที่ 7 มีนาคม 2561 เวลา 08.00 – 13.00 น. ณ ห้องประชุมนราทัศน์ โรงแรมอิมพีเรียลนราธิวาส อำเภอเมือง จังหวัดนราธิวาส เพื่อเป็นเวทีในการขยายบทบาท เสริมสร้างความรู้ ความเข้าใจ และประชาสัมพันธ์ภารกิจของ สศค. ทั้งในด้านนโยบายและผลงานวิชาการไปสู่ส่วนราชการ สถาบันการศึกษา ภาคธุรกิจเอกชน และประชาชนทั่วไปในส่วนภูมิภาค พร้อมทั้งรับฟังและแลกเปลี่ยนความคิดเห็นร่วมกับผู้ทรงคุณวุฒิ นักวิชาการ ตัวแทนจากหน่วยงานภาครัฐ ภาคเอกชน และประชาชน
การสัมมนาจะแบ่งออกเป็น 3 ช่วง ได้แก่ ช่วงที่ 1 จะเป็นการเสวนาในหัวข้อ “โอกาสทางเศรษฐกิจของสามจังหวัดชายแดนภาคใต้” ผู้ร่วมเสวนาได้รับเกียรติจากผู้ทรงคุณวุฒิ ประกอบด้วย 1) นายกิตติ หวังธรรมมั่ง ประธานหอการค้าจังหวัดนราธิวาส 2) นายพงศ์ศักดิ์ ชุติเชาวน์กุล ประธานสภาอุตสาหกรรมจังหวัดนราธิวาส 3) นายพงศ์นคร โภชากรณ์ สำนักนโยบายเศรษฐกิจมหภาค สศค. โดยมีนางสาวคงขวัญ ศิลา สำนักนโยบายเศรษฐกิจมหภาค สศค. ทำหน้าที่เป็นผู้ดำเนินรายการ โดยการเสวนาในช่วงนี้จะเกี่ยวกับการวิเคราะห์จุดแข็งและโอกาสทางเศรษฐกิจของสามจังหวัดชายแดนภาคใต้ภายใต้บริบททางเศรษฐกิจในปัจจุบันและอนาคต ซึ่งกำลังเผชิญความท้าทายทางเศรษฐกิจหลายด้าน เช่น กับดักรายได้ปานกลาง กับดักการเติบโตที่ไม่สมดุล กับดักความยากจนและความเหลื่อมล้ำ เป็นต้น ซึ่ง 3 จังหวัดชายแดนภาคใต้ต้องร่วมกันวางแผนรับมือ เพื่อมุ่งหน้าสู่การเติบโตที่มั่นคง มั่งคั่ง และยั่งยืน
การสัมมนาช่วงที่ 2 จะเป็นการบรรยายเรื่อง “คุณออม รัฐช่วยออม คุณได้บำนาญกับ กอช.” โดยได้รับเกียรติจาก นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เป็นผู้บรรยายให้ความรู้เรื่องกิจกรรมส่งเสริมการออม “คุณออม รัฐช่วยออม คุณได้บำนาญ” ให้ผู้เข้าร่วมงานสัมมนารับทราบ โดยได้กล่าวถึงโครงการวางแผนเกษียณสุขกับ กอช. เพื่อแนะนำช่องการวางแผนการใช้ชีวิตหลังเกษียณ พร้อมทั้งสร้างความรู้ความเข้าใจการวางแผนทางการเงินและการออมอย่างมีเป้าหมาย เพื่อสร้างความตระหนักถึงความสำคัญและกระตุ้นให้ผู้เข้าร่วมสัมมนาสนใจในเรื่องการวางแผนการเงินการออม
ขณะที่ในช่วงที่ 3 จะเป็นการบรรยายในหัวข้อ “รู้ลึก รู้จริง การเงินภาคประชาชน” โดยผู้บรรยาย ประกอบด้วย 1) นางสาวกฤติกา โพธิ์ไทรย์ สำนักนโยบายพัฒนาระบบการเงินภาคประชาชน สศค. 2) นายชยเดช โพธิคามบำรุง สำนักนโยบายพัฒนาระบบการเงินภาคประชาชน สศค. และ 3) นายทิวนาถ ดำรงยุทธ สำนักนโยบายพัฒนาระบบการเงินภาคประชาชน สศค. โดยจะเป็นการบรรยายเกี่ยวกับการเงินระดับฐานรากและนโยบายที่เกี่ยวข้อง อาทิ การดำเนินงานตามแผนพัฒนาระบบการเงินภาคประชาชน พ.ศ. 2560 – 2564 และการดำเนินการเพื่อการแก้ไขปัญหาหนี้นอกระบบอย่างบูรณาการและ ยั่งยืน นอกจากนั้น ได้นำเสนอแนวทางการบริหารจัดการทางการเงินส่วนบุคคล และธุรกิจการเงินนอกระบบในรูปแบบต่าง ๆ เช่น แชร์ลูกโซ่ เป็นต้น
สศค. ขอเรียนเชิญผู้สนใจเข้าร่วมงานสัมมนาดังกล่าว โดยไม่เสียค่าใช้จ่ายใด ๆ ทั้งนี้ ผู้สนใจสามารถติดตามข้อมูลเพิ่มเติมได้ที่ www.fpo.go.th
คณะโฆษกสำนักงานเศรษฐกิจการคลัง โทร 0 2273 9020 ต่อ 3236

ที่มา : http://www.thaigov.go.th/news/contents/details/10505
