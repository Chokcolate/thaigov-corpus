รัฐบาลไทย-ข่าวทำเนียบรัฐบาล-บัตร Krungthai Travel Card สร้างปรากฏการณ์ใหม่แลกเงินผ่าน App


วันพุธที่ 4 เมษายน 2561
106
พิมพ์
บัตร Krungthai Travel Card สร้างปรากฏการณ์ใหม่แลกเงินผ่าน App
ธนาคารกรุงไทย ฉลองเปิดตัว Krungthai Travel Card อย่างเป็นทางการ 5 เม.ย.นี้ ยกเว้นค่าธรรมเนียมการออกบัตร สอบถามยอดเงินและถอนเงินผ่านตู้ ATM ในต่างประเทศ ชำระเงินที่เครื่อง EDC รวมทั้งการแลกเงินสกุลอื่นเป็นบาท
ธนาคารกรุงไทย ฉลองเปิดตัว Krungthai Travel Card อย่างเป็นทางการ 5 เม.ย.นี้ ยกเว้นค่าธรรมเนียมการออกบัตร สอบถามยอดเงินและถอนเงินผ่านตู้ ATM ในต่างประเทศ ชำระเงินที่เครื่อง EDC รวมทั้งการแลกเงินสกุลอื่นเป็นบาท เผยเป็นบัตรแรกและบัตรเดียวที่สามารถแลกเงินเก็บไว้ถึง 7 สกุล ในอัตราแลกเปลี่ยนที่พิเศษกว่าในตลาด เหมาะกับการเดินทาง พร้อมนี้ธนาคารได้ยกเลิกการกำหนดเวลาไม่คิดค่าธรรมเนียม KTB netbank
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ธนาคารได้นำเทคโนโลยีทางการเงินมาใช้ในการออกผลิตภัณฑ์และบริการ เพื่อตอบสนองความต้องการของลูกค้าในรูปแบบ Smart Concept โดยธนาคารได้ออกบัตร Krungthai Travel Card ซึ่งเป็นบัตรแรกและบัตรเดียว ที่ลูกค้าสามารถแลกเงินตราต่างประเทศด้วยตนเองเก็บไว้ ในอัตราที่พิเศษกว่าในท้องตลาดได้ถึง 7 สกุลเงิน ได้แก่ ดอลลาร์สหรัฐ ยูโร ปอนด์ เงินเยน ดอลลาร์ฮ่องกง ดอลลาร์ออสเตรเลีย และดอลลาร์สิงคโปร์ โดยสามารถแลกเพิ่มได้ตลอดเวลา หากเงินที่แลกไปไม่เพียงพอ อีกทั้งยังใช้รูดซื้อสินค้าและบริการ ณ ร้านค้าที่มีเครื่องหมาย VISA ทั่วโลก ใช้ถอนเงินสดได้ที่เครื่อง ATM ทั่วโลก รวมทั้งสามารถเปิด-ปิด การใช้งานของบัตรได้ด้วยตัวเองผ่าน KTB netbank
ธนาคารจะเปิดให้บริการอย่างเป็นทางการตั้งแต่วันที่ 5 เมษายนนี้ พร้อมโปรโมชั่นยกเว้นค่าธรรมเนียมการออกบัตร การสอบถามยอดเงินคงเหลือในบัตรที่เครื่อง ATM ต่างประเทศ การเบิกถอนเงินสดที่เครื่อง ATM ต่างประเทศ การชำระเงินที่เครื่อง EDC รวมทั้งการแลกเปลี่ยนเงินสกุลต่างประเทศเป็นเงินบาท จนถึง 15 พฤษภาคมนี้ โดยลูกค้าที่มีบัญชีออมทรัพย์ สมัครทำบัตรได้ทุกสาขาทั่วประเทศ พร้อมดาวน์โหลดแอปพลิเคชั่น KTB netbank  เพื่อเปิดใช้บริการ ส่วนลูกค้าใหม่เพียงเปิดบัญชีออมทรัพย์ก่อน และสมัครบริการ  KTB netbank
บัตร Krungthai Travel Card สอดคล้องกับไลฟ์สไตล์ของลูกค้าที่เป็นนักท่องเที่ยวไทยที่เดินทางไปต่างประเทศปีละประมาณ 7 ล้านคน และตอบสนองนโยบาย National e-Payment ของรัฐบาลในการส่งเสริมให้เกิดสังคมไร้เงินสดที่ไม่จำกัดเฉพาะในประเทศ แต่ขยายไปยังต่างประเทศอีกด้วย โดยกลุ่มเป้าหมายหลัก คือ นักธุรกิจ นักศึกษา นักท่องเที่ยว บริษัททัวร์ และพนักงานสายการบิน ซึ่งธนาคารตั้งเป้าออกบัตรประมาณ 2 แสนบัตร
นายผยง ศรีวณิช กล่าวในตอนท้ายว่า ธนาคารได้ยกเลิกการกำหนดเวลาไม่คิดค่าธรรมเนียมการโอนเงินข้ามเขต หรือโอนต่างธนาคาร จ่ายบิลค่าสินค้าและบริการ บริการเติมเงิน ผ่าน KTB netbank ทั้งนี้เพื่อร่วมผลักดันประเทศสู่สังคมไร้เงินสดอย่างแท้จริง
ฝ่ายสื่อสารองค์กรและภาพลักษณ์
โทร. 0-2208-4176-8

ที่มา : http://www.thaigov.go.th/news/contents/details/11326