รัฐบาลไทย-ข่าวทำเนียบรัฐบาล-นายกรัฐมนตรี ร่วมการประชุมสุดยอดอาเซียน – ออสเตรเลีย สมัยพิเศษ 2018 


วันพฤหัสบดีที่ 15 มีนาคม 2561
767
พิมพ์
นายกรัฐมนตรี ร่วมการประชุมสุดยอดอาเซียน – ออสเตรเลีย สมัยพิเศษ 2018
นายกรัฐมนตรี ร่วมการประชุมสุดยอดอาเซียน – ออสเตรเลีย สมัยพิเศษ 2018
วันนี้ (15 มีนาคม 2561) พลโท วีรชน สุคนธปฏิภาค รองโฆษกประจำสำนักนายกรัฐมนตรี เปิดเผยภารกิจด้านต่างประเทศของนายกรัฐมนตรีว่า พลเอก ประยุทธ์ จันทร์โอชา นายกรัฐมนตรี จะเข้าร่วมการประชุมสุดยอดอาเซียน - ออสเตรเลีย สมัยพิเศษ 2018 ระหว่างวันที่ 17-18 มีนาคม 2561 ณ นครซิดนีย์ เครือรัฐออสเตรเลีย โดยมี นายดอน ปรมัตถ์วินัย รัฐมนตรีว่าการกระทรวงการ ต่างประเทศ  พลเอก วัลลภ รักเสนาะ เลขาธิการสภาความมั่นคงแห่งชาติ และพลเอก วิลาศ อรุณศรี เลขาธิการนายกรัฐมนตรี ร่วมคณะด้วย  โดยมีรายละเอียด ดังนี้
รองโฆษกประจำสำนักนายกรัฐมนตรี กล่าวว่า การประชุมสุดยอดอาเซียน – ออสเตรเลีย สมัยพิเศษ เป็นการประชุมสุดยอดสมัยพิเศษระหว่างอาเซียนกับออสเตรเลียครั้งแรก ตามดำริของนายมัลคอล์ม เทิร์นบูล นายกรัฐมนตรีออสเตรเลีย  ซึ่งผู้นำอาเซียนเห็นชอบด้วย  โดยไทยหวังใช้โอกาสนี้ในการเปิดโฉมใหม่ของหุ้นส่วนทางยุทธศาสตร์อาเซียน-ออสเตรเลีย ท่ามกลางสถานการณ์ความสัมพันธ์ระหว่างประเทศมหาอำนาจในภูมิภาคอินโด-แปซิฟิก ในปัจจุบันที่มีการเปลี่ยนแปลงอย่างรวดเร็ว จนเกิดความไม่แน่นอนในภูมิภาค เพื่อเป็นการสร้างทางเลือกทางยุทธศาสตร์แก่อาเซียนและไทย ขณะที่ออสเตรเลียประสงค์จะส่งเสริมความมั่นคงและความมั่งคั่งของภูมิภาคผ่านการประชุม ฯ นี้ด้วยเช่นกัน
เอกสารผลลัพธ์สำคัญในการประชุมฯ ครั้งนี้ คือ “ปฏิญญาซิดนีย์”  มีสาระสำคัญในการผลักดันให้อาเซียนและออสเตรเลียทำงานร่วมกันอย่างใกล้ชิดมากยิ่งขึ้น เพื่อสร้างภูมิภาคที่มั่นคงและมั่งคั่งสำหรับประชาชน
ทั้งนี้ ออสเตรเลียยังเป็นประเทศคู่เจรจาที่เก่าแก่ที่สุดของอาเซียนตั้งแต่ปี พ.ศ. 2517 (44 ปี) และเป็นหุ้นส่วนทางยุทธศาสตร์ของอาเซียนตั้งแต่ปี พ.ศ. 2557  การประชุมครั้งแรกระหว่างผู้นำอาเซียนกับผู้นำออสเตรเลียเริ่มต้นครั้งแรกเมื่อเดือนสิงหาคม 2520 ซึ่งเป็นการพบปะระหว่างนายกรัฐมนตรี มัลคอล์ม เฟรเซอร์ และผู้นำอาเซียน ณ กรุงกัวลาลัมเปอร์
โอกาสนี้ นายกรัฐมนตรียังจะได้พบหารือกับนายมัลคอล์ม เทิร์นบูลล์ นายกรัฐมนตรีเครือรัฐออสเตรเลีย ซึ่งเป็นโอกาสที่ผู้นำทั้งสองจะได้ย้ำถึงความสัมพันธ์อันที่ดีระหว่างกัน รวมทั้งความสัมพันธ์ไทย-ออสเตรเลียครบรอบ 70 ปี ในปี พ.ศ. 2565
พลโท วีรชน สุคนธปฏิภาค รองโฆษกประจำสำนักนายกรัฐมนตรี ยังให้รายละเอียดเกี่ยวกับภารกิจต่างๆ ดังนี้
วันศุกร์ที่ 16 มีนาคม 2561 เวลา 07.30 น. นายกรัฐมนตรีเดินทางออกจากท่าอากาศยานทหาร 2 (กองบิน 6) กองทัพอากาศ ไปยังนครซิดนีย์ ออสเตรเลีย โดยเดินทางถึงท่าอากาศยาน Kingsford Smith นครซิดนีย์ เวลา 21.20 น. ตามเวลาท้องถิ่น ในวันเดียวกัน โดยเวลาที่นครซิดนีย์เร็วกว่ากรุงเทพฯ 4 ชั่วโมง
วันเสาร์ที่ 17 มีนาคม 2561 เวลา 09.30 นายกรัฐมนตรีหารือกับทีมประเทศไทยและนักธุรกิจไทย ต่อมาเวลาประมาณ 13.00 น. นายกรัฐมนตรีหารือทวิภาคีกับนายมัลคอล์ม เทิร์นบูลล์ นายกรัฐมนตรีออสเตรเลีย ณ ศูนย์ประชุมแห่งชาตินครซิดนีย์ หลังจากนั้น เวลา 15.15 น. นายกรัฐมนตรีร่วมงานเลี้ยงน้ำชาแผนโคลัมโบฉบับใหม่ ต่อมาเวลา 16.00 น. นายกรัฐมนตรีเข้าร่วมพิธีปิดการประชุมว่าด้วยการต่อต้านการก่อการร้าย จากนั้นเวลา 17.15 น. นายกรัฐมนตรีเข้าร่วมงานเลี้ยงรับรองต้อนรับผู้นำอาเซียนและผู้แทนภาคเอกชน ช่วงเย็น เวลา 19.00 น. นายกรัฐมนตรีร่วมงานเลี้ยงอาหารค่ำสำหรับผู้นำ (Leaders’ Dinner)
วันอาทิตย์ที่ 18 มีนาคม 2561เวลา 08.40 น. นายกรัฐมนตรีเข้าร่วมการประชุมสุดยอดอาเซียน-ออสเตรเลีย สมัยพิเศษ 2018 แบบเต็มคณะ ณ ศูนย์ประชุมนานาชาตินครซิดนีย์ เวลา 12.45 น. นายกรัฐมนตรีร่วมงานเลี้ยงอาหารกลางวันเพื่อเป็นเกียรติแก่ผู้นำ จากนั้นเวลา 14.45 น. การประชุมอย่างไม่เป็นทางการของผู้นำ (Leaders’ Retreat) และในเวลาประมาณ 17.00 น. นายกรัฐมนตรีพบปะชุมชนไทยในออสเตรเลีย ณ โรงแรมที่พัก
วันจันทร์ที่ 19 มีนาคม 2561 เวลา 09.00 น. นายกรัฐมนตรีเดินทางออกจากท่าอากาศยาน Kingsford Smith นครซิดนีย์ โดยเดินทางถึงท่าอากาศยานทหาร ๒ (กองบิน ๖) กรุงเทพฯ ในเวลา 14.30 น.
********************************

ที่มา : http://www.thaigov.go.th/news/contents/details/10797