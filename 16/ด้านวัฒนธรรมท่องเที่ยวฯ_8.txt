รัฐบาลไทย-ข่าวทำเนียบรัฐบาล-บอร์ดมรดกภูมิปัญญาฯ ประกาศขึ้นทะเบียน ๑๘ รายการ ๖ สาขา “ปอยส่างลอง-ถือศีลกินผัก-เล่นสะบ้า-ขนมฝรั่งกุฎีจีน-แข่งเรือยาวขึ้นโขน-ชิงธง” เป็นมรดกภูมิปัญญาทางวัฒนธรรมของชาติ ประจำปี ๒๕๖๑


วันจันทร์ที่ 26 มีนาคม 2561
215
บอร์ดมรดกภูมิปัญญาฯ ประกาศขึ้นทะเบียน ๑๘ รายการ ๖ สาขา “ปอยส่างลอง-ถือศีลกินผัก-เล่นสะบ้า-ขนมฝรั่งกุฎีจีน-แข่งเรือยาวขึ้นโขน-ชิงธง” เป็นมรดกภูมิปัญญาทางวัฒนธรรมของชาติ ประจำปี ๒๕๖๑
บอร์ดมรดกภูมิปัญญาฯ ประกาศขึ้นทะเบียน ๑๘ รายการ ๖ สาขา “ปอยส่างลอง-ถือศีลกินผัก-เล่นสะบ้า-ขนมฝรั่งกุฎีจีน-แข่งเรือยาวขึ้นโขน-ชิงธง” เป็นมรดกภูมิปัญญาทางวัฒนธรรมของชาติ ประจำปี ๒๕๖๑
(๒๒ มี.ค. ๖๑ ศูนย์การประชุมวธ.) นายวีระ โรจน์พจนรัตน์ รัฐมนตรีว่าการกระทรวงวัฒนธรรม เปิดเผย ภายหลังการประชุมคณะกรรมการส่งเสริมและรักษามรดกภูมิปัญญาทางวัฒนธรรม ครั้งที่ ๒/๒๕๖๑ ว่า ที่ประชุมได้มีการพิจารณาและเห็นชอบประกาศขึ้นบัญชีมรดกภูมิปัญญาทางวัฒนธรรมของชาติ ประจำปี ๒๕๖๑ จำนวน ๑๘ รายการ เพื่อเป็นหลักฐานสำคัญของชาติและเป็นการส่งเสริมการมีส่วนร่วมของชุมชนให้เกิดความภาคภูมิใจในวัฒนธรรมของตน รวมทั้งเป็นการปกป้องคุ้มครองมรดกภูมิปัญญาทางวัฒนธรรมของท้องถิ่นและของชาติ อันจะนำไปสู่การสร้างความรู้ความเข้าใจเห็นคุณค่ายอมรับในความหลากหลายทางวัฒนธรรม ก่อให้เกิดการส่งเสริมรักษามรดกภูมิปัญญาทางวัฒนธรรมของชาติทั้งในระดับประเทศและระดับสากล
นายวีระ กล่าวอีกว่า ที่ประชุมคณะกรรมการฯ รับทราบผลการดำเนินของกรมส่งเสริมวัฒนธรรม ที่ได้จัดการประชุมคณะอนุกรรมการกลั่นกรองเพื่อเสนอขึ้นบัญชีมรดกภูมิปัญญาทางวัฒนธรรม ประจำปีพุทธศักราช ๒๕๖๑ เมื่อวันที่ ๑๔ มีนาคม ๒๕๖๑ ที่ผ่านมา ซึ่งมีรายการมรดกภูมิปัญญาทางวัฒนธรรม จำนวน ๑๘ รายการ ที่ผ่านเกณฑ์การพิจารณา จากทั้งหมด ๔๔ รายการ ในการนี้ ที่ประชุมบอร์ดได้พิจารณาและมีมติเห็นชอบรายการมรดกฯ จำนวน ๑๘ รายการ ดังกล่าว เพื่อประกาศขึ้นบัญชีมรดกภูมิปัญญาทางวัฒนธรรม ประจำปีพุทธศักราช ๒๕๖๑ ใน ๖ สาขา ประกอบด้วย
๑. วรรณกรรมพื้นบ้านและภาษา จำนวน ๑ รายการ ได้แก่ นิทานพื้นบ้านท้าวแสนปม จ.กำแพงเพชร
๒. ศิลปะการแสดง จำนวน ๓ รายการ ได้แก่ ลิเก จ.พิจิตร-นครสวรรค์ / สะไน จ.ศรีษะเกษ / วายังกูเละ จ.ยะลา
๓. แนวปฏิบัติทางสังคม ประเพณี พิธีกรรม และงานเทศกาล จำนวน ๕ รายการ ได้แก่ พิธีถวายข้าวพีชภาคฯ และบุญเสียค่าหัว ข้าโอกาสพระธาตุพนม จ.นครพนม / ประเพณีแห่เจ้าพ่อเจ้าแม่ปากน้ำโพ จ.นครสวรรค์ / ปักธงเมืองนครไทย จ.พิษณุโลก / ประเพณีปอยส่างลอง (บวชลูกแก้วหรือบรรพชาสามเณร) จ.แม่ฮ่องสอน / ประเพณีถือศีลกินผัก จ.ภูเก็ต
๔. ความรู้และการปฏิบัติเกี่ยวกับธรรมชาติและจักรวาล จำนวน ๓ รายการ ได้แก่ ขนมฝรั่งกุฎีจีน กรุงเทพฯ / ดินสอพองลพบุรี จ.ลพบุรี / ตำรายาหลวงปู่ศุข จ.ชัยนาท
๕. งานช่างฝีมือดั้งเดิม จำนวน ๓ รายการ ได้แก่ เรือนโคราช จ.นครราชสีมา / การทำกลอง- เอกราช จ.อ่างทอง / เรือก่าบาง จ.พังงา
๖. การเล่นพื้นบ้าน กีฬาพื้นบ้าน และศิลปะการต่อสู้ป้องกันตัว จำนวน ๓ รายการ ได้แก่ วัวเทียมเกวียน จ.เพชรบุรี / การเล่นสะบ้า จ.สมุทรปราการ-นนทบุรี-กาญจนบุรี / การแข่งเรือยาว ขึ้นโขนชิงธง ลุ่มน้ำหลังสวน จ.ชุมพร
อนึ่ง การขึ้นบัญชีมรดกภูมิปัญญาฯ ในครั้งนี้ ถือเป็นการดำเนินงานครั้งแรกหลังจากที่มีการบังคับใช้ พระราชบัญญัติส่งเสริมและรักษามรดกภูมิปัญญาทางวัฒนธรรม พ.ศ. ๒๕๕๙ ซึ่งประกอบด้วยการดำเนินการ ใน ๕ ขั้นตอน คือ ๑.กรมส่งเสริมวัฒนธรรม ได้รับรายการที่ขอขึ้นบัญชีมรดกภูมิปัญญาฯ จาก ๗๗ จังหวัด รวม ๑๙๓ รายการ ๒.คณะอนุกรรมการกลั่นกรองพิจาณาให้ความเห็นทางวิชาการโดยผ่านเกณฑ์การขึ้นบัญชี ๑๘ รายการ ๓.คณะกรรมการส่งเสริมและรักษามรดกภูมิปัญญาฯ พิจารณาและให้ความเห็นชอบการขึ้นบัญชีมรดกภูมิปัญญาฯ ๔.รายการมรดกฯ ๑๘ รายการที่ผ่านความเห็นชอบนี้ กรมส่งเสริมวัฒนธรรมจะดำเนินการประกาศขึ้นบัญชีมรดกภูมิปัญญาทางวัฒนธรรมในราชกิจจานุเบกษา (มาตรา ๒๒) และกำหนดจะจัดพิธีประกาศพร้อมนิทรรศการ การสาธิตรายการมรดกภูมิปัญญาฯ ในช่วงเดือนกันยายน ๒๕๖๑ ต่อไป นายวีระ กล่าว

ที่มา : http://www.thaigov.go.th/news/contents/details/11047