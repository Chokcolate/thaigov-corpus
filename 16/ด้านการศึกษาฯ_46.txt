รัฐบาลไทย-ข่าวทำเนียบรัฐบาล-พิธีเปิดงานสัปดาห์หนังสือแห่งชาติ ครั้งที่ 46


วันศุกร์ที่ 30 มีนาคม 2561
254
พิธีเปิดงานสัปดาห์หนังสือแห่งชาติ ครั้งที่ 46
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เฝ้าทูลละอองพระบาทรับเสด็จฯ สมเด็จพระเทพรัตนราชสุดาฯ สยามบรมราชกุมารี ในวโรกาสเสด็จพระราชดำเนินทรงเปิดงานสัปดาห์หนังสือแห่งชาติ ครั้งที่ 46 และงานสัปดาห์หนังสือนานาชาติ ครั้งที่ 16
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เฝ้าทูลละอองพระบาทรับเสด็จฯ สมเด็จพระเทพรัตนราชสุดาฯ สยามบรมราชกุมารี ในวโรกาสเสด็จพระราชดำเนินทรงเปิดงานสัปดาห์หนังสือแห่งชาติ ครั้งที่ 46 และงานสัปดาห์หนังสือนานาชาติ ครั้งที่ 16 (Bangkok International Book Fair 2018) ภายใต้แนวคิด "อ่าน...อีกครั้ง" เมื่อวันพฤหัสบดี ที่ 29 มีนาคม 2561 เวลา 09.00 น. ณ ห้องบอลรูม ศูนย์การประชุมแห่งชาติสิริกิติ์
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ กราบบังคมทูลรายงานเกี่ยวกับการจัดงาน ดังนี้
"ข้าพระพุทธเจ้า นายแพทย์ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยคณะกรรมการจัดงาน และบรรดาผู้ที่เฝ้าทูลละอองพระบาทอยู่ ณ ที่นี้ ต่างสำนึกในพระมหากรุณาธิคุณเป็นล้นพ้นที่ใต้ฝ่าละอองพระบาท เสด็จพระราชดำเนินมาทรงเปิดงานสัปดาห์หนังสือแห่งชาติ ครั้งที่ 46 และสัปดาห์หนังสือนานาชาติ ครั้งที่ 16 ในวันนี้
ข้าพระพุทธเจ้า ขอพระราชทานพระราชวโรกาส กราบบังคมทูลรายงานเกี่ยวกับการจัดงาน ดังนี้ การจัดงานสัปดาห์หนังสือแห่งชาติครั้งนี้ เกิดจากความร่วมมือของภาครัฐและภาคเอกชน ที่เล็งเห็นถึงความสำคัญของการอ่าน เพื่อสร้างโอกาสให้เด็กเยาวชนและประชาชน ได้เลือกหนังสือและสื่อการอ่านที่มีคุณค่า มีความหลากหลาย พร้อมสารประโยชน์ได้ตามความสนใจ
แนวคิดหลักในการจัดงานปีนี้ ใช้คำว่า "อ่าน...อีกครั้ง" โดยมีแนวคิดว่า การอ่าน คือปัจจัยทางด้านความรู้ต่าง ๆ ทั้งหลายทั้งปวงเริ่มจากการอ่าน นำไปสู่การริเริ่มทดลอง และการลงมือปฏิบัติ ในท่ามกลางกระแสการเปลี่ยนแปลงทางเทคโนโลยีสารสนเทศ ทำให้รูปแบบการอ่านมีความหลากหลายมากขึ้น แต่สาระสำคัญคือ การอ่านจะเป็นหนทางที่ทำให้คนไทยเป็นมนุษย์ที่สมบูรณ์ อันจะช่วยขับเคลื่อน ปรับปรุง และพัฒนาระบบเศรษฐกิจและสังคมไทย ให้ก้าวหน้าทัดเทียมกับนานาอารยประเทศ ซึ่งทุกภาคส่วนต้องร่วมมือกันผลักดันให้เกิดขึ้นแก่ประเทศไทย
ทั้งนี้ การอ่านและการเขียนนี้ ปวงชนชาวไทยได้เกิดแรงบันดาลใจจากใต้ฝ่าละอองพระบาท ผู้ทรงเป็นนักอ่าน นักเขียน นักการศึกษา นักพัฒนา นักการทูต อเนกอนันต์นานัปการ ดังที่ปรากฏในพระราชจริยวัตรอย่างต่อเนื่อง ทรงเป็นแบบอย่างแก่ประชาชนทุกหมู่เหล่า ทรงมีพระคุณูปการต่อการพัฒนาประเทศในทุกด้าน โดยการใช้ชีวิตตามหลักปรัชญาของเศรษฐกิจพอเพียง การทรงงานเพื่อบำบัดทุกข์บำรุงสุข ในการพัฒนาคุณภาพชีวิตแก่ปวงชนชาวไทยในถิ่นทุรกันดารทุกที่ เป็นพระมหากรุณาธิคุณสุดล้นพ้นพรรณนา ปวงข้าพระพุทธเจ้าทั้งหลาย ขอน้อมเกล้าน้อมกระหม่อมนำไปประพฤติ ตามพระยุคลบาทสืบไป
ปีนี้สำนักพิมพ์ไทยและสำนักพิมพ์ต่างประเทศ รวม 407 แห่ง มาร่วมออกร้าน รวม 945 บูธ และร่วมกันจัดกิจกรรมตลอดงาน โดยจะจัดต่อเนื่องทุกวัน ตั้งแต่วันที่ 29 มีนาคมถึงวันที่ 8 เมษายน ศกนี้
ในวโรกาสนี้ ข้าพระพุทธเจ้าขอพระราชทานพระราชานุญาต เบิกนายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน เข้าเฝ้าทูลละอองพระบาท เบิกผู้มีอุปการคุณเข้ารับพระราชทานโล่เกียรติคุณ จำนวน 14 ราย และเบิกผู้ชนะการประกวดหนังสือดีเด่น ประจำปี พ.ศ. 2561 เข้ารับพระราชทานรางวัล จำนวน 105 ราย
จากนั้นขอพระราชทานพระราชดำรัสเปิดงาน เสด็จพระราชดำเนินทอดพระเนตรนิทรรศการ ร้านจำหน่ายหนังสือและสื่อการศึกษา ตามพระราชอัธยาศัย และกราบบังคมทูลเชิญฉายพระฉายาลักษณ์ร่วมกับคณะกรรมการจัดงาน เพื่อเป็นสิริสวัสดิ์พิพัฒนมงคลแก่ปวงข้าพระพุทธเจ้าทั้งหลายสืบไป ด้วยเกล้าด้วยกระหม่อม"
จากนั้นสมเด็จพระเทพรัตนราชสุดาฯ สยามบรมราชกุมารี พระราชทานโล่เกียรติคุณแก่ผู้มีอุปการคุณ และพระราชทานรางวัลแก่ผู้ชนะการประกวดหนังสือดีเด่นประจำปี พ.ศ. 2561 และรางวัลชมเชย
ในการนี้ สมเด็จพระเทพรัตนราชสุดาฯ สยามบรมราชกุมารี พระราชทานพระราชดำรัสตอนหนึ่งว่า
"ข้าพเจ้ายินดีที่ได้มาเป็นประธานเปิดงานสัปดาห์หนังสือแห่งชาติ ครั้งที่ 46 และสัปดาห์หนังสือนานาชาติ ครั้งที่ 16 ที่จัดขึ้นในวันนี้
ขอชื่นชมในความร่วมมืออันดีของคณะผู้จัดงาน ซึ่งไม่ย่อท้อต่อการจัดงานต่อเนื่องทุกปี ส่งผลให้มีการพัฒนาหนังสือและสื่อการอ่านอย่างแพร่หลายในสังคมไทย นับเป็นโอกาสอันดีของผู้ที่รักการอ่านหนังสือจำนวนมาก ที่จะได้เลือกซื้อหนังสือไปอ่านอย่างมีความสุข และยังเป็นห้วงเวลาที่น่ายินดีอย่างยิ่ง ที่ผู้รักการอ่านจะได้พบปะ พูดคุย แลกเปลี่ยนประสบการณ์กับผู้ผลิตหนังสือจากสาขาต่าง ๆ เพื่อให้การพัฒนาหนังสือเกิดประโยชน์สูงสุด และเพื่อให้ความนิยมในการอ่านหนังสือจากเล่มหนังสือยังคงอยู่คู่สังคมไทยตลอดไป
ผู้ผลิตหนังสือจำเป็นต้องคำนึงถึงคุณภาพของหนังสือ อันได้แก่ ความคงทน รูปเล่มที่สวยงาม ความถูกต้องเหมาะสมของเนื้อหา ความคุ้มค่าของประโยชน์ใช้สอย และความรับผิดชอบต่อสังคมในการเผยแพร่ผลงานสู่สาธารณะอย่างสร้างสรรค์ ขณะเดียวกันผู้ที่หวังจะเป็นนักอ่านที่ดี ก็ควรตระหนักถึงข้อดีและประโยชน์ของหนังสือ เพื่อสร้างนิสัยรักการอ่านให้เกิดความยั่งยืน
"การอ่านหนังสือ" มีประโยชน์หลายประการ อาทิ เป็นกิจกรรมที่ กระตุ้นให้สมองทำงานได้ดีขึ้น ให้ความเพลิดเพลินช่วยคลายเครียด เพิ่มพูนความรู้สติปัญญาอันเป็นทรัพย์ในตนอย่างแท้จริง เป็นคลังสำนวนภาษาที่ดีเยี่ยม ทำให้มีการจดจำเชื่อมโยงเรื่องราวใหม่ ๆ กับความรู้เดิม เพิ่มทักษะการคิดเชิงวิพากษ์และเชิงวิเคราะห์ ช่วยเก็บเกี่ยวประสบการณ์จากนักเขียนฝีมือดี ลดความทุกข์ใจด้วยหนังสือธรรมะ มีความสุขที่ไม่ต้องสิ้นเปลือง โดยเข้าใช้บริการของห้องสมุดเพื่อการอ่าน เป็นต้น หากทุกคนช่วยกันธํารงรักษาไว้ หนังสือย่อมเกิดเป็นปรากฏการณ์ทางวัฒนธรรมการอ่าน ที่จะคงอยู่ควบคู่ไปกับการพัฒนาเศรษฐกิจและสังคมยุคใหม่ต่อไป"
Written นวรัตน์ รามสูต
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11219