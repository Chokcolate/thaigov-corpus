รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษ “การศึกษาประวัติศาสตร์ชาติไทย สร้างคุณค่าอย่างไรให้ตนเองและสังคม”


วันพุธที่ 4 เมษายน 2561
152
ม.ล.ปนัดดาฯ ปาฐกถาพิเศษ “การศึกษาประวัติศาสตร์ชาติไทย สร้างคุณค่าอย่างไรให้ตนเองและสังคม”
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม ปาฐกถาพิเศษ เรื่อง  “การศึกษาประวัติศาสตร์ชาติไทย สร้างคุณค่าอย่างไรให้ตนเองและสังคม”
เมื่อวันอังคารที่ ๓ เมษายน ๒๕๖๑ เวลา ๑๓.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
ปาฐกถาพิเศษ เรื่อง  “การศึกษาประวัติศาสตร์ชาติไทย สร้างคุณค่าอย่างไรให้ตนเองและสังคม”
ภายใต้ “โครงการปันความรู้สู่สังคม สืบสานพระราชปณิธาน”
แก่คณะผู้บริหาร ข้าราชการ นักเรียน นักศึกษา ครูอาจารย์ และประชาชน
โดยมูลนิธิธรรมดี และสำนักพิมพ์ดีเอ็มจี ร่วมกันจัดขึ้น
ณ ศูนย์การประชุมแห่งชาติสิริกิติ์ ถนนรัชดาภิเษก เขตคลองเตย กรุงเทพมหานคร
ม.ล.ปนัดดาฯ กล่าวตอนหนึ่งว่า “เหตุอันใดหรือ ที่ลูกหลานเยาวชนวันนี้ มุ่งมั่นเข้าศึกษา
โบราณสถานหลายแห่งในหลายจังหวัด เยี่ยมชมพิพิธภัณฑ์ ศึกษาค้นคว้าต่อยอด
จากสิ่งที่ตนพบเจอข้าพเจ้ามองว่า สิ่งนี้สะท้อนถึงการมีต้นแบบ หรือแบบอย่างที่ดีให้กับสังคม
ที่ทำให้ลูกหลานเยาวชนและสังคม อยากปฏิบัติตาม หากเป็นสิ่งที่ดีก็ดีไป แต่หากเป็นสิ่งที่ไม่ดี
ลูกหลานเยาวชนย่อมต้องมีวิจารณญาณ อย่าให้สิ่งที่ไม่ดีเข้ามาครอบงำ ข้าราชการใหม่เป็นจำนวนมาก
ตลอดจนลูกหลานเยาวชนจากหลายสถานศึกษา เข้าเยี่ยมชมพิพิธภัณฑ์สมเด็จฯ กรมพระยาดำรงราชานุภาพ
ที่วังวรดิศในยามนี้ เพื่ออยากชมภาพเขียนอันงดงามของเจ้าพระยาโกษาธิบดี (ปาน) ที่จิตรกรชาวอินโดนีเซียเขียนถวายสมเด็จพระเจ้าบรมวงศ์เธอ กรมพระยาดำรงราชานุภาพ ด้วยความเชื่อมาแต่เนิ่นนานว่า
เจ้าพระยาโกษาธิบดี (ปาน) เป็นปฐมบรรพบุรุษของพระบรมราชจักรีวงศ์ ซึ่งเอกอัครราชทูต
หม่อมราชวงศ์สังขดิศ ดิศกุล ทายาทของเสด็จในกรม ได้เพียรรักษารูปภาพนี้มาได้
ละครบุพเพสันนิวาส ไม่เพียงทำให้ผู้คนอยากแต่งกายย้อนยุค นิยมเพลงที่ประพันธ์ขึ้นอย่างไพเราะ
อยากเห็นและสัมผัสเหล่าศิลปินดาราที่เป็นไอดอลของตน แต่ข้าพเจ้ามองว่า ผลลัพธ์ที่สำคัญที่สุด
จากละครเรื่องนี้ คือ การทำให้ลูกหลานเยาวชนอยากเรียนรู้ประวัติศาสตร์ อันจะก่อให้เกิดความรัก
และหวงแหน มีความจงรักภักดีต่อชาติบ้านเมืองไทย
ม.ล.ปนัดดา กล่าวเพิ่มเติมว่า “โดยหลักฐานทางประวัติศาสตร์และพระดำรัสบอกเล่า
ของสมเด็จพระเจ้าบรมวงศ์เธอ กรมพระยาดำรงราชานุภาพ พระบิดาแห่งประวัติศาสตร์และโบราณคดี
ความว่า เจ้าพระยาโกษาธิบดี (ปาน) เป็นบรรพบุรุษของพระบาทสมเด็จพระพุทธยอดฟ้าจุฬาโลกมหาราช รัชกาลที่ ๑ ด้วยเจ้าพระยาโกษาธิบดี (ปาน) ท่านนี้เป็นบิดาของเจ้าพระยาวรวงษาธิราช (ขุนทอง)
เป็นปู่ของพระยาราชนิกูล (ทองคำ) ซึ่งเป็นพระบิดาของสมเด็จพระปฐมบรมมหาชนก
ผู้ทรงเป็นพระราชบิดาของพระบาทสมเด็จพระพุทธยอดฟ้าจุฬาโลกมหาราช”
เจ้าพระยาโกษาธิบดี (ปาน) เป็นข้าราชการในราชอาณาจักรอยุธยาสมัยสมเด็จพระนารายณ์มหาราช
เป็นราชทูตคนสำคัญที่ได้เดินทางไปเจริญราชไมตรีกับราชสำนักฝรั่งเศสเมื่อ พ.ศ. ๒๒๒๙
ในสมัยของพระเจ้าหลุยส์ที่ ๑๔ ปรากฏชื่อเสียงเกียรติยศในปรีชาสามารถทางการทูตให้กับกรุงศรีอยุธยา
และประเทศสยามในเวลาต่อมา ถึงกับมีการกล่าวถึงท่านว่า เป็นนักการทูตลิ้นทอง และนักการทูตมือฉมัง
พระราชสาสน์ของพระเจ้าหลุยส์ที่ ๑๔ ทรงมีถึงสมเด็จพระนารายณ์มหาราช ประมาณปี พ.ศ. ๒๒๓๐
กล่าวถึงเจ้าพระยาโกษาธิบดี (ปาน) ความว่า “ราชทูตของพระองค์นี้ รู้สึกว่า เป็นคนรอบคอบ
รู้จักปฏิบัติราชกิจของพระองค์ได้อย่างถี่ถ้วนดีมาก หากเรามิฉวยโอกาสนี้เพื่อเผยแพร่ความชอบแห่งราชทูต
ของพระองค์บ้าง ก็จะเป็นการอยุติธรรมไป เพราะสิ่งที่ราชทูตได้ปฏิบัติล้วนถูกใจเราทุกอย่าง
โดยแต่น้ำคำที่พูดออกมาทีไร แต่ละถ้อยคำก็ดูน่าปลื้มใจ และน่าเชื่อถือไปทั้งสิ้น”

ที่มา : http://www.thaigov.go.th/news/contents/details/11328