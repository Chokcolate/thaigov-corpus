รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษแก่นายทหารนักเรียนวิทยาลัยพยาบาลกองทัพบก  เน้นย้ำการเป็นผู้นำต้องมีคุณธรรมจริยธรรม

วันพฤหัสบดีที่ 15 มีนาคม 2561
ม.ล.ปนัดดาฯ บรรยายพิเศษแก่นายทหารนักเรียนวิทยาลัยพยาบาลกองทัพบก  เน้นย้ำการเป็นผู้นำต้องมีคุณธรรมจริยธรรม
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
บรรยายพิเศษในหัวข้อ “ผู้นำกับคุณธรรมและจริยธรรม” แก่นายทหารและนักเรียนผู้เข้ารับการอบรมหลักสูตรการพยาบาลเฉพาะทาง
เมื่อวันพุธที่ ๑๔ มีนาคม ๒๕๖๑ เวลา ๑๓.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี
ปฏิบัติราชการกระทรวงยุติธรรม
บรรยายพิเศษในหัวข้อ “ผู้นำกับคุณธรรมและจริยธรรม” แก่นายทหาร
และนักเรียนผู้เข้ารับการอบรมหลักสูตรการพยาบาลเฉพาะทาง
สาขาการบริหารการพยาบาล รุ่นที่ ๑๔
ณ ห้องประชุมดอกปีบ (ชั้น ๕) กองการศึกษา วิทยาลัยพยาบาลกองทัพบก
ถนนราชวิถี เขตราชเทวี กรุงเทพฯ
ม.ล.ปนัดดาฯ กล่าวซึ่งมีใจความสำคัญตอนหนึ่งว่า ความเป็นองค์กรและสังคม
ในเรื่องจริยธรรมถือเป็นองค์ประกอบสำคัญที่สุดทางการบริหาร หรือที่เรียกว่า
“หัวใจของยุทธศาสตร์หลักการบริหารกิจการบ้านเมืองที่ดี”
ประชาชนโดยรวมต่างปรารถนาสิ่งหนึ่งที่ตรงกันในใจ คือ การยึดมั่น ถือมั่น
ความถูกต้อง ความซื่อสัตย์สุจริตของผู้บริหาร และประโยชน์สุขของส่วนรวมเป็นที่ตั้ง
ไม่ใช่พูดอย่างแต่ทำอีกอย่าง เพราะหลักทางการปกครองไม่มีคำว่าเล่นละคร
หรือเสแสร้งแกล้งทำ ตลอดจนการคุ้มครองสวัสดิภาพแก่ประชาชนตั้งแต่ปฐมวัย
กระทั่งประชาชนอาวุโสที่ไม่สามารถช่วยเหลือตนเองได้
ความคาดหวังของผู้คนพลเมืองล้วนปรารถนาสิ่งที่เป็นปัจจัยสำคัญ
ในปฐมบทของการปกครองของทุกองค์กร คือ ความโปร่งใสทางการบริหาร
เมื่อครั้งผมรับราชการอยู่กระทรวงศึกษาธิการ ลูกหลานมักชอบพูดถึงอุดมการณ์ที่ตนมีต่อประเทศชาติ ว่า
“ใคร่อยากแลเห็นสังคมที่ยึดถือหลักสุจริตธรรม ไม่อวดรู้ อวดเบ่ง การวางอำนาจบาตรใหญ่
อยากแลเห็นการทำความดี การพูดจาตรงไปตรงมา มีสัมมาคารวะ ไม่หลอกลวงกัน
ให้เป็นธรรมชาติของการดำเนินชีวิตของคนทุกคน”
ทั้งนี้สังคมที่เข้มแข็งต้องมีความจริงจังในการตรวจสอบจริยธรรมของผู้นำโดยทางหนึ่งทางใด
การปล่อยปละละเลยย่อมทำให้เกิดวิกฤตทางจริยธรรมนำไปสู่ปัญหาทางสังคม ปัญหาของชาติ
ที่วนเวียนอยู่ในวัฏจักรแห่งปัญหาที่ซ้ำซาก แก้ไขอย่างไรก็ไม่เกิดผลสัมฤทธิ์ได้สักครั้ง
ศาสตราจารย์ชาวตะวันตกจึงกล่าวไว้ว่า ทุกๆ อารยสังคม จึงจำต้องมีการกำหนดมาตรฐาน
และกระบวนการตรวจสอบจริยธรรมขั้นพื้นฐานของผู้นำในทุกระดับชั้นอย่างปราศจากการเลือกปฏิบัติ

ที่มา : http://www.thaigov.go.th/news/contents/details/10784
