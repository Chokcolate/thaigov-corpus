รัฐบาลไทย-ข่าวทำเนียบรัฐบาล-กรมปศุสัตว์ชี้แจงการควบคุมสถานการณ์โรคพิษสุนัขบ้า


วันเสาร์ที่ 24 มีนาคม 2561
88
พิมพ์
กรมปศุสัตว์ชี้แจงการควบคุมสถานการณ์โรคพิษสุนัขบ้า
กรมปศุสัตว์ชี้แจงการควบคุมสถานการณ์โรคพิษสุนัขบ้า
วันที่ 21 มีนำคม 2561 นายอภัย สุทธิสังข์ อธิบดีกรมปศุสัตว์ กระทรวงเกษตรและสหกรณ์ ชี้แจงการควบคุมสถานการณ์โรคพิษสุนัขบ้า ดังนี้
สถานการณ์โรคไม่รุนแรงกว่าปี 2559-2560 แต่ประเด็นข่าวที่เกิดขึ้น เนื่องจากการบังคับใช้กฎหมายตาม พรบ.โรคระบาดสัตว์ พ.ศ. 2558 อย่างจริงจัง เพื่อให้โรคสงบอย่างรวดเร็ว ในการควบคุมโรค กระทรวงเกษตรและสหกรณ์โดยกรมปศุสัตว์ ได้ร่วมกับกระทรวงสาธารณสุข กรมส่งเสริมการปกครองท้องถิ่น มหาวิทยาลัยเกษตรศาสตร์ รวมถึงกลุ่มคนรักสัตว์ในการร่วมกันบูรณาการเตรียมความพร้อมเฝ้าระวัง ป้องกัน โรคพิษสุนัขบ้า โดยมีการฉีดวัคซีน ซึ่งมียอดประชากรกว่า 10 ล้านตัว โดยดำเนินการฉีดวัคซีนไปแล้วกว่า 2.7 ล้านตัวซึ่งคาดว่าในช่วงรณรงค์ (มี.ค.-พ.ค 61) จะได้ 80% ของสุนัขแมวทั่วประเทศ นอกจากนี้ยังมีการผ่าตัดทำหมัน ซึ่งดำเนินการไปแล้วกว่า 129,357 ตัว (เป้า300,000ตัว) มีอบรมอาสาปศุสัตว์และอาสาสมัครหมู่บ้านด้านโรคพิษสุนัขบ้า จำนวน23,478 คน  (เป้า 17,500 คน) ทำงานร่วมกัน นอกจากนี้ กรมการปกครองท้องถิ่นขึ้นทะเบียนสุนัขและแมวแล้ว 7.3 ล้านตัว ซึ่งยืนยันว่าการดำเนินการดังกล่าวทั้งหมดนี้บุคลากรและงบประมาณเพียงพอจากงบประมาณภายใต้โครงการสัตว์ปลอดโรคคนปลอดภัยจากโรคพิษสุนัขบ้า ตามพระปณิธานศาสตราจารย์ ดร.สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารีและการบูรณาการงานในเบื้องต้น
ด้านสถานการณ์โรคพิษสุนัขบ้าในคน กรมควบคุมโรค กระทรวงสาธารณสุขรายงานว่า ระหว่างวันที่ 1 ม.ค-20 มีนาคม 61 มีผู้เสียชีวิตจำนวน 6 ราย ซึ่งขณะนี้ยังไม่พบผู้ป่วยหรือเสียชีวิตเพิ่ม ส่วนประกาศเขตโรคระบาดสัตว์มีประกาศเขตโรคระบาดชั่วคราวจำนวน 38 จังหวัด ปัจจุบันคงเหลือ 24 จังหวัด
ทั้งนี้ กรมปศุสัตว์ได้ชี้แจงให้ประชาชนสร้างความรับรู้และประชาสัมพันธ์ ขอความร่วมมือให้เจ้าของนำสัตว์เลี้ยงไปฉีดวัคซีนป้องกันโรคพิษสุนัขบ้า โดยให้ประสานสำนักงานปศุสัตว์จังหวัด และสำนักงานปศุสัตว์อำเภอทุกแห่ง รวมถึงองค์กรปกครองส่วนท้องถิ่นในพื้นที่ เพื่อรับบริการดังกล่าว
---------------------------

ที่มา : http://www.thaigov.go.th/news/contents/details/11018