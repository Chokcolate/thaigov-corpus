รัฐบาลไทย-ข่าวทำเนียบรัฐบาล-รัฐบาลเดินหน้าการบริหารจัดการน้ำของประเทศอย่างต่อเนื่อง พร้อมเตรียมการรับสถานการณ์ภัยแล้ง

วันพุธที่ 21 มีนาคม 2561
รัฐบาลเดินหน้าการบริหารจัดการน้ำของประเทศอย่างต่อเนื่อง พร้อมเตรียมการรับสถานการณ์ภัยแล้ง
รอง นรม.พล.อ.ฉัตรชัยฯ เผยรัฐบาลเดินหน้าแผนบริหารจัดการน้ำของประเทศอย่างต่อเนื่อง-รองเลขาธิการ สทนช.ระบุการก่อสร้างอุโมงค์ส่งน้ำแม่งัด-แม่กวงจะแล้วเสร็จในปี 2565 เป็นไปตามแผนของกรมชลประทาน
วันนี้ (21 มี.ค.61) เวลา 13.00 น. ณ ตึกภักดีบดินทร์ ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี และนายสำเริง แสงภู่วงค์ รองเลขาธิการสำนักงานทรัพยากรน้ำแห่งชาติ (รองเลขาธิการ สทนช.) กล่าวชี้แจงเรื่องการบริหารจัดการน้ำของประเทศ และการเตรียมการรับสถานการณ์ภัยแล้ง ในกิจกรรม “สื่ออยากรู้ รัฐบาลอยากเล่า” ครั้งที่ 2 สรุปสาระสำคัญ ดังนี้
รอง นรม.พล.อ.ฉัตรชัยฯ กล่าวว่า รัฐบาลคาดหวังว่าสำนักงานทรัพยากรน้ำแห่งชาติ (สทนช.) จะบริหารจัดการน้ำทั้งประเทศให้มีคุณภาพได้ โดยถ้ามีการบริหารจัดการน้ำที่ดี ประชาชนในภูมิภาคจะมีโอกาสมีการดำรงชีวิตที่ดีขึ้นและทำการเกษตรได้ดีขึ้น ซึ่งรัฐบาลได้เดินหน้าแผนบริหารจัดการน้ำอย่างต่อเนื่อง โดยมีโครงการขนาดใหญ่ที่ได้ดำเนินการ เช่น ภาคเหนือ ในส่วนของแม่น้ำปิงซึ่งเป็นต้นน้ำของภาคเหนือ มีโครงการอ่างเก็บน้ำเขื่อนแม่งัดสมบูรณ์ชลและเขื่อนแม่กวงอุดมธารา ที่เชื่อมต่อและกักเก็บน้ำไว้ใช้ในหน้าแล้งสำหรับแม่น้ำปิง  ซึ่งจะช่วยลดปัญหาน้ำแล้งให้เชียงใหม่และลำพูนได้  ขณะเดียวกันหากมีปริมาณฝนตกลงมามาก การเก็บน้ำไว้ที่อ่างเก็บน้ำเขื่อนแม่งัดและแม่กวงซึ่งเชื่อมต่อกัน จะทำให้ลดปัญหาน้ำท่วมเมืองเชียงใหม่และลำพูนลงด้วย  ขณะที่โครงการอ่างเก็บน้ำน้ำปี้ อันเนื่องมาจากพระราชดำริ จังหวัดพะเยา ซึ่งเป็นพื้นที่ของลุ่มน้ำยม ก็กำลังดำเนินการอยู่  สำหรับในภาคตะวันออกเฉียงเหนือ จะมีการเพิ่มศักยภาพในพื้นที่ให้กับทั้งพื้นที่ลุ่มน้ำชีและลุ่มน้ำมูล ส่วนพื้นที่ภาคใต้ ส่วนใหญ่ไม่มีปัญหาการขาดแคลนน้ำ แต่จะเป็นเรื่องการระบายน้ำที่เกิดจากอุทกภัย  ซึ่งมีโครงการขุดคลองขยายคลองอ้อมตัวเมือง ที่ได้ดำเนินการแล้วที่จังหวัดตรัง  โดยสรุปคือการดำเนินการบริหารจัดการน้ำที่ผ่านมาในช่วง 3 ปีกว่าของรัฐบาล ได้ดำเนินการทั้งโครงการขนาดเล็กและโครงการใหญ่ที่มีความพร้อมดำเนินการได้ทันที  ซึ่งในส่วนโครงการขนาดใหญ่ที่ยังไม่ได้ดำเนินการ ก็ได้มีการศึกษาออกแบบ ทำกระบวนการผ่าน EIA ที่จะใช้เวลาประมาณ 2-3 ปี  โดยจะเริ่มเป็นโครงการขนาดใหญ่ตั้งแต่ปี 2562 เป็นต้นไป เช่น โครงการป้องกันน้ำท่วมกรุงเทพฯ โครงการคลองระบายน้ำหลากบางบาล-บางไทร ที่จะช่วยลดน้ำท่วมจังหวัดพระนครศรีอยุธยาลงได้ เป็นต้น
ด้าน รองเลขาธิการ สทนช. กล่าวถึงความคืบหน้าการดำเนินการก่อสร้างอุโมงค์ส่งน้ำเชื่อมต่อระหว่างอ่างเก็บน้ำเขื่อนแม่งัดสมบูรณ์ชลและอ่างเก็บน้ำเขื่อนแม่กวงอุดมธารา ที่จังหวัดเชียงใหม่ หรือ การก่อสร้างอุโมงค์ส่งน้ำแม่งัด-แม่กวง ว่า สทนช. ในฐานะที่เป็นหน่วยงานกลางในการบูรณาการฐานข้อมูล และกำกับ เร่งรัดติดตามนโยบายของรัฐบาลในด้านการบริหารจัดการน้ำของประเทศ  ได้เร่งรัดติดตามโครงการอุโมงค์ส่งน้ำแม่งัด-แม่กวง ซึ่งโครงการแบ่งเป็นสองส่วน คือส่วนแรก ผันน้ำจากแม่งัดไปแม่กวง ที่ได้เริ่มดำเนินการตามสัญญาไปก่อนแล้ว  ส่วนที่สอง ส่งน้ำช่วงแม่แตงไปแม่งัด โดยในช่วงแรกมีความล่าช้าไปจากเป้าหมายที่ตั้งไว้บ้าง  ซึ่งจากการติดตามล่าสุดพบว่าการดำเนินงานเริ่มจะเข้าสู่แผนงานปกติแล้ว  และคาดว่าการดำเนินงานตามสัญญาทั้งหมด 3 สัญญาจะแล้วเสร็จใช้งานได้ครบถ้วนในปี 2565  ซึ่งเป็นเวลาที่ยังอยู่ในเป้าหมายเดิมตามที่กรมชลประทานได้วางแผนไว้  โดยเมื่อโครงการแล้วเสร็จจะสามารถช่วยเหลือพื้นที่ในฤดูแล้ง ในส่วนด้านล่างเขื่อนแม่กวงที่บริเวณจังหวัดลำพูน และลดปัญหาน้ำท่วมในเขตตัวเมืองเชียงใหม่ที่ลำน้ำแม่แตงไหลผ่านด้วย
ทั้งนี้ รอง นรม.พล.อ.ฉัตรชัยฯ กล่าวเสริมด้วยว่า พื้นที่อำเภอแม่แตง จังหวัดเชียงใหม่ เป็นภูเขา สามารถรับปริมาณน้ำได้มาก ซึ่งจากแผนงานอ่างเก็บน้ำเขื่อนแม่งัด ถ้ามีน้ำจากแม่แตงมาปริมาณมาก จะขุดอุโมงค์ลอดภูเขาเพื่อส่งน้ำมาเก็บไว้ที่อ่างเก็บน้ำเขื่อนแม่งัด  และหากยังมีน้ำมามากอีก ก็จะขุดอุโมงค์ต่อลงมาที่เขื่อนแม่กวง เพื่อเป็นการผันน้ำที่มีปริมาณมากเกินความต้องการ มาเฉลี่ยให้กับอ่างเก็บน้ำอีกสองอ่าง  ซึ่งเป็นการน้อมนำศาสตร์พระราชามาใช้ ทำให้สามารถเก็บน้ำและลดปริมาณน้ำท่วมด้วย
--------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10935
