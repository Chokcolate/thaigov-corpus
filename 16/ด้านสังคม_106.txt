รัฐบาลไทย-ข่าวทำเนียบรัฐบาล-พม. ชื่นชมชายชราสู้ชีวิตวัย 65 ปี ที่ร่างกายพิการ แต่ตระเวนโยกรถเข็นเก็บของเก่าขาย ที่ จ.พระนครศรีอยุธยา 


วันอังคารที่ 27 มีนาคม 2561
76
พม. ชื่นชมชายชราสู้ชีวิตวัย 65 ปี ที่ร่างกายพิการ แต่ตระเวนโยกรถเข็นเก็บของเก่าขาย ที่ จ.พระนครศรีอยุธยา
พม. ชื่นชมชายชราสู้ชีวิตวัย 65 ปี ที่ร่างกายพิการ แต่ตระเวนโยกรถเข็นเก็บของเก่าขาย ที่ จ.พระนครศรีอยุธยา และหญิงพิการทางสมองและร่างกาย สู้ชีวิตเก็บของเก่าขาย หารายได้เลี้ยงดูลูกชาย ที่ จ.เชียงใหม่
วันนี้ (27 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 53/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายชราวัย 65 ปี ร่างกายพิการ เดินไม่ได้ ใช้ชีวิตอยู่เพียงลำพังในบ้านสภาพเก่าสุดโทรม ออกตระเวนโยกรถเข็นสำหรับคนพิการ เก็บของเก่าขาย เพื่อหารายได้ประทังชีวิต แต่ถูกสุนัขกัดได้รับบาดเจ็บหลายแห่ง เคราะห์ดีมีพลเมืองดีพบเห็นช่วยเหลือนำส่ง รพ. ที่จังหวัดพระนครศรีอยุธยา และกรณีหญิงรายหนึ่งป่วยเป็นโรคพิการทางสมองและร่างกาย มีอาชีพเก็บของเก่าขาย เพื่อหารายได้ประทังชีวิตและเลี้ยงดูลูกชาย ครอบครัวมีฐานะยากจน ที่จังหวัดเชียงใหม่ นั้น ขอชื่นชมชายชราและหญิงพิการคนดังกล่าวที่มีจิตใจที่เข้มแข็ง มีความมุมานะอดทน และขยันหมั่นเพียร ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต ตั้งใจประกอบอาชีพที่สุจริต เพื่อหารายได้เลี้ยงดูตนเองและจุนเจือครอบครัว นับว่าน่ายกย่องเป็นแบบอย่างที่ดีของผู้สูงอายุ และคนพิการที่สู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัดได้แก่ พมจ.พระนครศรีอยุธยา และ พมจ.เชียงใหม่ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ให้ความช่วยเหลือดูแลเรื่องการรักษาพยาบาลอาการป่วยอย่างใกล้ชิดและต่อเนื่อง การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ พร้อมให้คำแนะนำปรึกษาในเรื่องสวัสดิการสังคมเพื่อขอรับสิทธิตามความเหมาะสม รวมทั้งส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
อีกกรณีเด็กชายวัย 3 ขวบ ป่วยเป็นโรคสมองขาดออกซิเจนตั้งแต่กำเนิด กล้ามเนื้ออ่อนแรง นอนป่วยติดเตียงช่วยเหลือตัวเองไม่ได้ ต้องเจาะคอและใส่ท่อออกซิเจน เพื่อช่วยในการหายใจ อาศัยอยู่เพียงลำพังกับผู้เป็นแม่ที่มีอาชีพขายของ รายได้ไม่เพียงพอค่าใช้จ่ายและค่ารักษาพยาบาล ครอบครัวมีฐานะยากจน ที่จังหวัดลพบุรี และกรณีเด็กหญิงวัย 13 ปี ครอบครัวมีฐานะยากจน แต่เป็นเด็กเรียนดี และเป็นตัวแทนแข่งขันกีฬาระดับจังหวัดชนะหลายรายการ อาศัยอยู่เพียงลำพังกับแม่วัย 59 ปี ที่พิการตาบอด 1 ข้าง และป่วยเป็นโรคหัวใจ อาศัยเก็บเศษอาหารเหลือจากขยะและศาลพระภูมิกินประทังชีวิต ทั้ง 2 ชีวิต อาศัยในกระท่อมสภาพเก่าทรุดโทรมและคับแคบ ไม่มีไฟฟ้าใช้ ที่จังหวัดเชียงใหม่ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ลพบุรี และ พมจ.เชียงใหม่ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และดูแลเรื่องการศึกษาของเด็กหญิงวัย 13 ปี อย่างต่อเนื่องในระยะยาว อีกทั้ง การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายชราวัย 74 ปี ที่ขายผักหารายได้รักษาภรรยาที่ป่วยเป็นโรคไต ที่จังหวัดชลบุรี นั้น ทางทีม One Home ได้ลงพื้นที่เยี่ยมบ้านมอบเครื่องอุปโภคบริโภค สิ่งของเครื่องใช้ที่จำเป็น อีกทั้ง ให้คำปรึกษาแนะนำสิทธิสวัสดิการ ของคนพิการ และช่วยเหลือเรื่องการย้ายทะเบียนบ้านเข้ามาในเขตพื้นที่ๆอยู่อาศัย 2) กรณีเด็กหญิงวัย 7 ขวบ กำพร้าพ่อ และแม่ถูกจำคุก ต้องอาศัยอยู่กับเพื่อนบ้าน ที่จังหวัดอุดรธานี นั้น ทางทีม One Home ได้ลงพื้นที่เยี่ยมบ้าน มอบเครื่องอุปโภคบริโภค และเงินสงเคราะห์เด็กขาดแคลนและเด็กฝากเลี้ยงตามบ้าน ทั้งนี้ ได้จัดประชุมทีมสหวิชาชีพเพื่อหาแนวทางช่วยเหลือในระยะยาวต่อไป

ที่มา : http://www.thaigov.go.th/news/contents/details/11090