รัฐบาลไทย-ข่าวทำเนียบรัฐบาล-รองนายกรัฐมนตรี ยืนยันรัฐบาลไทยพร้อมส่งเสริมคุณภาพชีวิตที่ดี ไม่ให้คนพึ่งพายาเสพติดภายใต้โครงการ ไทยนิยม ยั่งยืน ในเวทีสหประชาชาติ


วันอังคารที่ 13 มีนาคม 2561
296
พิมพ์
รองนายกรัฐมนตรี ยืนยันรัฐบาลไทยพร้อมส่งเสริมคุณภาพชีวิตที่ดี ไม่ให้คนพึ่งพายาเสพติดภายใต้โครงการ ไทยนิยม ยั่งยืน ในเวทีสหประชาชาติ
พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นหัวหน้าคณะผู้แทนไทยเข้าร่วม การประชุมคณะกรรมาธิการยาเสพติดของสหประชาชาติ ณ  สาธารณรัฐออสเตรีย
วานนี้ (12 มีนาคม 2561) เวลา 10.00 น. ตามเวลาท้องถิ่น พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย พร้อมด้วยนายทรงศัก  สายเชื้อ เอกอัครราชทูตและผู้แทนถาวรไทยประจำสหประชาชาติและองค์การระหว่างประเทศอื่น ๆ ณ กรุงเวียนนา ศาสตราจารย์พิเศษวิศิษฎ์  วิศิษฎ์สรอรรถ ปลัดกระทรวงยุติธรรม และนายศิรินทร์ยา  สิทธิชัย เลขาธิการคณะกรรมการป้องกันและปราบปรามยาเสพติด เข้าร่วมการประชุมคณะกรรมาธิการยาเสพติด สมัยที่ 61 (The 61 st Session of the Commission on Narcotic Drugs)  โดยมีผู้แทนจากประเทศสมาชิก องค์กรระหว่างประเทศ และ NGO กว่าพันคน จาก 53 ประเทศ เข้าร่วมการประชุม ฯ  ณ  ศูนย์การประชุมสหประชาชาติ (Vienna International Center :VIC) กรุงเวียนนา สาธารณรัฐออสเตรีย
โอกาสนี้ พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ได้กล่าวถ้อยแถลงต่อที่ประชุม มีสาระสำคัญ ดังนี้
รัฐบาลไทยยืนยันคำมั่นในการสนับสนุนการแก้ไขปัญหายาเสพติดระหว่างประเทศตามอนุสัญญาสหประชาชาติที่เกี่ยวข้องกับการแก้ไขปัญหายาเสพติดโลก และข้อเสนอแนะตามที่ปรากฏตามเอกสารผลลัพธ์การประชุมสมัชชาสหประชาชาติสมัยพิเศษว่าด้วยปัญหายาเสพติดโลก ค.ศ.2016 รวมทั้งแถลงการณ์ทางการเมืองและแผนปฏิบัติการว่าด้วยความร่วมมือระหว่างประเทศ  เพื่อไปสู่การดำเนินการเชิงยุทธศาสตร์อย่างบูรณาการและอย่างสมดุลเพื่อต่อสู้กับปัญหายาเสพติดโลก และเห็นด้วยที่คณะกรรมาธิการยาเสพติด หรือ CND จะทำหน้าที่เป็นกลไกหลักในการติดตามความคืบหน้าการดำเนินงานของรัฐสมาชิก
ทั้งนี้ รัฐบาลไทยมีความคืบหน้าเป็นอย่างมากในการดำเนินการปฏิรูปนโยบายแก้ไขปัญหายาเสพติดของไทยเมื่อ 2 ปีที่ผ่านมา ให้สอดคล้องกับสภาพข้อเท็จจริงและข้อกำหนดมาตรฐานสากลต่าง ๆ โดยใช้แนวทางสาธารณสุขนำ ภายใต้แนวคิด  ผู้เสพคือผู้ป่วย  ควรได้รับการบำบัดรักษา และไม่ควรถูกดำเนินคดี
นอกจากนั้น รัฐบาลไทยยังได้ผลักดันและส่งเสริมความร่วมมือระหว่างประเทศในอนุภูมิภาคลุ่มน้ำโขง ที่ประสบผลสำเร็จอย่างดียิ่ง ภายใต้โครงการแม่น้ำโขงปลอดภัย โดยร่วมมือกับนานาชาติและกลุ่มประเทศอาเซียนอย่างใกล้ชิด ในการไขปัญหายาเสพติดในพื้นที่สามเหลี่ยมทองคำ พร้อมทั้งส่งเสริมแนวทางการพัฒนาทางเลือกและนโยบายเสพติดโดยใช้การพัฒนานำตามแนวทางของ พระบาทสมเด็จพระปรมินทรมหาภูมิพล อดุลยเดช ภายใต้แนวคิด เศรษฐกิจพอเพียงและสนับสนุนเป้าหมายการพัฒนาที่ยั่งยืนของสหประชาชาติ (Sustainable Development Goals) และพร้อมที่จะแลกเปลี่ยนประสบการณ์ เผยแพร่องค์ความรู้ให้แก่ประเทศที่สนใจ
พลอากาศเอก ประจิน  จั่นตอง กล่าวในช่วงท้ายของถ้อยแถลง ว่า “รัฐบาลไทยมุ่งเน้นการสร้างความเข้มแข็งของชุมชน หมู่บ้าน เพื่อแก้ไขปัญหายาเสพติดอย่างยั่งยืน สร้างสังคมปลอดยาเสพติด โดยภาครัฐสนับสนุนองค์ความรู้ในด้านการป้องกัน ให้บริการบำบัดรักษาและปราบปรามยาเสพติดในพื้นที่ พร้อมทั้งส่งเสริมคุณภาพชีวิตที่ดี ไม่ให้คนพึ่งพายาเสพติด โดยปัจจุบันรัฐบาลไทยดำเนินการภายใต้โครงการ “ไทยนิยม ยั่งยืน””
ต่อจากนั้น เวลา 14.20 น. ตามเวลาท้องถิ่น  รองนายกรัฐมนตรีและรัฐมนตรีว่าการกระทรวงยุติธรรม ได้เข้าร่วมกิจกรรมคู่ขนาน ซึ่งเสนอโดยรัฐบาลไทย ในหัวข้อ “Development Oriented Drug Policies : The Future of Alternative Development” ณ ห้องประชุมของศูนย์การประชุมนานาชาติเวียนนา โดยมีหม่อมหลวง ดิศปนัดดา  ดิศกุล ประธานเจ้าหน้าที่บริหารมูลนิธิแม่ฟ้าหลวง ในพระบรมราชูปถัมภ์ เป็นผู้ร่วมอภิปรายจากไทยด้วย
ช่วงบ่าย เวลา 16.00 น. รองนายกรัฐมนตรีและรัฐมนตรีว่าการกระทรวงยุติธรรมและคณะ ยังได้ร่วมหารือทวิภาคีกับนาย Abdol - Reza RAHMANI FAZILI รัฐมนตรีว่าการกระทรวงมหาดไทยสาธารณรัฐอิสลามอิหร่าน ณ ศูนย์การประชุมนานาชาติเวียนนา เกี่ยวกับประเด็นความร่วมมือในการต่อต้านยาเสพติด โดยเฉพาะด้านการพัฒนาทางเลือก (Alternative Development : AD) ซึ่งสาธารณรัฐอิสลามอิหร่านประสงค์จะเรียนรู้จากประสบการณ์ของไทย เพื่อนำไปปรับใช้กับโครงการที่จะดำเนินการต่อไป ด้วย
....................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/10724