รัฐบาลไทย-ข่าวทำเนียบรัฐบาล-กรมทรัพย์สินทางปัญญาชี้แจง กรณีการคัดค้านคำขอสิทธิบัตรยารักษาโรคไวรัสตับอักเสบซี


วันพุธที่ 25 เมษายน 2561
328
พิมพ์
กรมทรัพย์สินทางปัญญาชี้แจง กรณีการคัดค้านคำขอสิทธิบัตรยารักษาโรคไวรัสตับอักเสบซี
กรมทรัพย์สินทางปัญญาชี้แจง กรณีการคัดค้านคำขอสิทธิบัตรยารักษาโรคไวรัสตับอักเสบซี
วันที่ 24 เมษายน 2561 นายทศพล ทังสุบุตร อธิบดีกรมทรัพย์สินทางปัญญา กระทรวงพาณิชย์ ชี้แจงประเด็น คัดค้านคำขอสิทธิบัตรยารักษาโรคไวรัสตับอักเสบซี ตามที่ voice tv ได้เสนอข่าวเกี่ยวกับการที่มูลนิธิเข้าถึงเอดส์ได้ยื่นคำคัดค้านคำขอรับสิทธิบัตรเลขที่ 1401001362 ว่าเป็นวิธีการรักษาโรคมนุษย์ ซึ่งไม่สามารถขอรับสิทธิบัตรได้ และเป็นเพียงวิธีการผสมยาจึงไม่มีขั้นการประดิษฐ์ที่สูงขึ้น และให้ข้อกังวลเกี่ยวกับการที่ผู้ขอแก้ไขคำขอดังกล่าวหลังจากที่มีการประกาศโฆษณาคำขอไปแล้ว
กรมทรัพย์สินทางปัญญา ขอชี้แจงว่า
1. คำขอ 1401001362  เป็นการประดิษฐ์เกี่ยวกับยารักษาโรคไวรัสตับอักเสบซี ซึ่งกรมฯ ได้ตรวจสอบเบื้องต้นแล้วเห็นว่า มีรายการครบถ้วนเพียงพอตามที่กฎหมายกำหนดจึงประกาศโฆษณาเมื่อวันที่ 8 กุมภาพันธ์ 2561 ทั้งนี้ ตามกฎหมายสิทธิบัตรเปิดโอกาสให้มีการคัดค้านได้ภายใน 90 วันนับแต่วันประกาศโฆษณา หลังจากนั้นมูลนิธิเข้าถึงเอดส์ได้ยื่นคำคัดค้านการขอรับสิทธิบัตรดังกล่าวเมื่อวันที่ 23 เมษายน 2561 ซึ่งตามกฎหมายสิทธิบัตร กรมทรัพย์สินทางปัญญาจะต้องจัดส่งสำเนาคำคัดค้านพร้อมพยานหลักฐานให้ผู้ขอรับสิทธิบัตรเพื่อให้ผู้ขอรับสิทธิบัตรพิจารณายื่นคำโต้แย้งกลับมาภายใน 90 วันนับแต่วันได้รับสำเนา เมื่อกรมฯ ได้รับพยานหลักฐานจากทั้ง 2 ฝ่ายครบถ้วนแล้ว กรมฯ จึงจะพิจารณาได้ว่าคำขอดังกล่าวจะสามารถดำเนินการขอรับสิทธิบัตรต่อไปได้หรือไม่
2. ผู้ขอรับสิทธิบัตรได้ยื่นคำขอแก้ไขเพิ่มเติมหลังประกาศโฆษณาพร้อมชำระค่าธรรมเนียมการแก้ไขฯ ณ ส่วนบริการรับคำขอกรมทรัพย์สินทางปัญญาเมื่อวันที่ 29 มีนาคม 2561 ซึ่งการยื่นคำขอแก้ไขสามารถกระทำได้แต่ต้องไม่เป็นการแก้ไขสาระสำคัญของการประดิษฐ์ที่ยื่นขอรับสิทธิบัตร ดังนั้น หากเป็นการแก้ไขเพิ่มเติมสาระสำคัญ กรมฯ จะไม่อนุญาตให้แก้ไข ซึ่งกรมฯ อยู่ระหว่างการพิจารณา
ทั้งนี้ ในการพิจารณาเรื่องดังกล่าว กรมฯ จะดำเนินการด้วยความรอบคอบ รัดกุมและเป็นธรรมแก่ทุกฝ่าย
--------------------------

ที่มา : http://www.thaigov.go.th/news/contents/details/11742