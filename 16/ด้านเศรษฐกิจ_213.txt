รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เป็นประธานเปิดงาน “CEBIT ASEAN Thailand 2018”


วันพุธที่ 21 มีนาคม 2561
103
ปลัดกระทรวงดิจิทัลฯ เป็นประธานเปิดงาน “CEBIT ASEAN Thailand 2018”
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดงานสัมมนาเตรียมความพร้อมการจัดงาน “CEBIT ASEAN THAILAND 2018” (CEBIT ASEAN) โดย บริษัท อิมแพ็ค เอ็กซิบิชั่น แมเนจเม้นท์ จำกัด บริษัท ดอชเช่อ เมสเซ่ เอจี จำกัด ประเทศเยอรมนีผู้นำด้านการจัดงานแสดงสินค้าและเจรจาธุรกิจด้านอุตสาหกรรมเทคโนโลยีสารสนเทศและดิจิทัล อันดับหนึ่งของโลก ร่วมกันเตรียมจัดงานดังกล่าวขึ้นเป็นครั้งแรกในประเทศไทย ระหว่างวันที่ 18 - 20 ตุลาคม 2561 ณ ศูนย์แสดงสินค้าและการประชุม อิมแพ็ค เมืองทองธานี เพื่อเป็นการส่งเสริมให้ผู้ประกอบการไทยได้นำเทคโนโลยีดิจิทัลมาใช้ในธุรกิจ ทั้งนี้ กระทรวงดิจิทัลฯ มีเป้าหมายที่ผลักดันทุกภาคส่วนของประเทศ ให้ใช้เทคโนโลยีในการขับเคลื่อนเศรษฐกิจและสังคม ภายใน 5 ปี โดยใช้ประโยชน์จากเทคโนโลยีอย่างเต็มศักยภาพ เพื่อพัฒนาโครงสร้างพื้นฐาน นวัตกรรม ข้อมูล และทรัพยากรต่างๆ ในการขับเคลื่อนประเทศไทยไปสู่ความมั่นคง มั่งคั่ง และยั่งยืน ดังนั้น กระทรวงดิจิทัลฯ และหน่วยงานในสังกัด อาทิ สำนักงานส่งเสริมเศรษฐกิจดิจิทัล (ดีป้า) และบริษัท กสท โทรคมนาคม จำกัด (มหาชน) จึงได้ให้การสนับสนุนการจัดงาน CEBIT ASEAN Thailand 2018 ขึ้น เพื่อเป็นแหล่งรวบรวมเทคโนโลยีดิจิทัล และผู้เชี่ยวชาญจากทั้งภาครัฐและเอกชน ตลอดจนเป็นศูนย์กลางการแลกเปลี่ยนความรู้ และเจรจาธุรกิจ เพื่อเตรียมความพร้อมรับการปฏิรูปไปสู่เศรษฐกิจแบบดิจิทัลอย่างเต็มตัว เมื่อวันที่ 20 มีนาคม 2561 ณ ห้องแกรนด์บอลรูม โรงแรมแกรนด์ ไฮแอท เอราวัณ ถนนราชดำริ เขตปทุมวัน กรุงเทพฯ
*****************

ที่มา : http://www.thaigov.go.th/news/contents/details/10917