รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กสาววัย 17 ปี ที่ถูก 3 คนร้ายล่วงละเมิดทางเพศ ที่ จ.สุรินทร์ พร้อมช่วยเหลือผู้ด้อยโอกาสและประสบปัญหาทางสังคม ที่ จ.อุบลราชธานี และนครสวรรค์


วันอังคารที่ 3 เมษายน 2561
86
พม. เร่งเยียวยาจิตใจเด็กสาววัย 17 ปี ที่ถูก 3 คนร้ายล่วงละเมิดทางเพศ ที่ จ.สุรินทร์ พร้อมช่วยเหลือผู้ด้อยโอกาสและประสบปัญหาทางสังคม ที่ จ.อุบลราชธานี และนครสวรรค์
พม. เร่งเยียวยาจิตใจเด็กสาววัย 17 ปี ที่ถูก 3 คนร้ายล่วงละเมิดทางเพศ ที่ จ.สุรินทร์ พร้อมช่วยเหลือผู้ด้อยโอกาสและประสบปัญหาทางสังคม ที่ จ.อุบลราชธานี และนครสวรรค์
วันนี้ (3 เม.ย. 61) เวลา 08.30 น. นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 56/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง เข้าร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีคนร้าย 3 คน วัย 15 ปี 24 ปี และ 37 ปี ที่ร่วมกันก่อเหตุข่มขืนกระทำชำเราและทำร้ายร่างกายเด็กสาววัย 17 ปี ซึ่งเด็กสาวเคราะห์ร้ายอาศัยอยู่เพียงลำพังกับตา-ยายแก่ชรา โดยผู้เป็นยายกำลังป่วย นอนรักษาตัวอยู่ที่โรงพยาบาล ที่จังหวัดสุรินทร์ นั้น ได้กำชับให้ ทีม One Home จังหวัดสุรินทร์ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. ซึ่งขณะนี้ กระทรวง พม. โดยบ้านพักเด็กและครอบครัวจังหวัดสุรินทร์ กรมกิจการเด็กและเยาวชน (ดย.) ได้ลงพื้นที่เยี่ยมบ้านพร้อมให้การช่วยเหลือในเบื้องต้น และได้ดำเนินการเยียวยาฟื้นฟูสภาพจิตใจเด็กสาวคนดังกล่าวอย่างใกล้ชิดเป็นการเร่งด่วน รวมทั้งร่วมกับหน่วยงานที่เกี่ยวข้องหาแนวทางการช่วยเหลือในระยะยาวต่อไปตามพระราชบัญญัติคุ้มครองเด็ก พ.ศ. 2546
และกรณีชายชราวัย 75 ปี ครอบครัวมีฐานะยากจน และสุขภาพร่างกายไม่แข็งแรง แต่ต้องเดินเท้าเป็นระยะทางกว่า 5 กิโลเมตรทุกวัน เพื่อออกตระเวนขออาหารจากชาวบ้านที่บริเวณตลาด เพื่อนำมาให้ภรรยาแก่ชรา ที่สุขภาพร่างกายไม่แข็งแรง กินประทังชีวิต ที่จังหวัดอุบลราชธานี รวมถึงกรณีเด็กหญิงวัย 3 ขวบ ป่วยเป็นโรคงวงช้าง ศีรษะผิดรูป ไม่มีกะโหลก ไม่มีดั้ง มีรูจมูก 3 รู แต่ไม่สามารถหายใจทางจมูกได้ ต้องให้อาหารทางสายยาง นิ้วมือติดกันทั้ง 2 ข้าง ช่วยเหลือตัวเองไม่ได้ อาศัยอยู่กับผู้เป็นแม่ ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดนครสวรรค์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.อุบลราชธานี และ พมจ.นครสวรรค์ พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมทั้งให้ความช่วยเหลือในเรื่องการให้คำแนะนำเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงรายหนึ่งรับภาระเลี้ยงลูก 3 คน ที่ป่วยเป็นโรคกล้ามเนื้ออ่อนแรง ไม่สามารถเดินได้ และปากแหว่งเพดานโหว่ ที่จังหวัดปทุมธานี นั้น ทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค และเครื่องใช้จำเป็นสำหรับเด็ก มอบเงินสงเคราะห์และฟื้นฟูสมรรถภาพคนพิการ และเงินช่วยเหลือค่าครองชีพ อีกทั้ง ได้แนะนำสิทธิและสวัสดิการต่างๆ ของคนพิการ เพื่อให้การช่วยเหลือในระยะยาวต่อไป 2) กรณีครอบครัว 8 ชีวิตเคราะห์ร้าย บ้านถูกไฟไหม้เสียหายทั้งหลัง ไร้ที่อยู่อาศัย ที่จังหวัดนครราชสีมา นั้น ทีม One Home ได้ลงพื้นที่ให้กำลังใจครอบครัวผู้เดือดร้อน พร้อมมอบเครื่องอุปโภคบริโภค ของใช้ที่จำเป็น และมอบเงินสงเคราะห์ช่วยเหลือผู้ที่อยู่ในสภาวะยากลำบาก อีกทั้งประสานหน่วยงานทีเกี่ยวข้องช่วยเหลือในเรื่องการปรับปรุงสภาพที่อยู่อาศัย ให้มีความมั่นคงแข็งแรง เหมาะสำหรับครอบครัวดังกล่าวต่อไป

ที่มา : http://www.thaigov.go.th/news/contents/details/11309