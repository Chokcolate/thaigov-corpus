รัฐบาลไทย-ข่าวทำเนียบรัฐบาล-นักท่องเที่ยวชาวไทย-ต่างชาติ ร่วมชื่นชม ชิม ช็อป กับตำนานร้านอาหารอร่อย ในงานเทศกาล “อาหารอร่อย ร้าน ๑๐๐ ปี” เสิร์ฟโดย กระทรวงวัฒนธรรม

วันศุกร์ที่ 23 กุมภาพันธ์ 2561
นักท่องเที่ยวชาวไทย-ต่างชาติ ร่วมชื่นชม ชิม ช็อป กับตำนานร้านอาหารอร่อย ในงานเทศกาล “อาหารอร่อย ร้าน ๑๐๐ ปี” เสิร์ฟโดย กระทรวงวัฒนธรรม
นักท่องเที่ยวชาวไทย-ต่างชาติ ร่วมชื่นชม ชิม ช็อป กับตำนานร้านอาหารอร่อย ในงานเทศกาล “อาหารอร่อย ร้าน ๑๐๐ ปี” เสิร์ฟโดย กระทรวงวัฒนธรรม
วธ.รวมตำนานความอร่อยเสริฟเมนูเลิศรสให้ประชาชนไทยและนักท่องเที่ยวต่างชาติ ได้เต็มอิ่มกับร้านอาหารคุณภาพอายุกว่า ๑๐๐ ปี และร้านยอดนิยมจากทั่วประเทศ มางานเดียวอร่อยครบทุกรสชาติ ระหว่างวันที่ ๒๑ – ๒๕ กุมภาพันธ์ ๒๕๖๑ ณ ลานพาร์ค พารากอน ศูนย์การค้าสยามพารากอน
(๒๑ กุมภาพันธ์ ๒๕๖๑ ลานพาร์ค พารากอน ชั้นเอ็ม ศูนย์การค้าสยามพารากอน) โดยประธานพิธี นายวิษณุ เครืองาม รองนายกรัฐมนตรี กล่าวว่า ศิลปะและวัฒนธรรมไทย เป็นที่ยอมรับไปทั่วโลก ด้วยความสวยงามวิจิตรบรรจง ประณีตและพิถีพิถัน อันเป็นเอกลักษณ์เฉพาะตัว เช่นเดียวกับมรดกภูมิปัญญา ทางวัฒนธรรมด้านความรู้และแนวปฏิบัติเกี่ยวกับธรรมชาติและจักรวาล ที่ครอบคลุมถึงภูมิปัญญาด้านอาหารและโภชนาการ ซึ่งมีรสชาติหลากหลายแต่ลงตัวจึงเป็นที่นิยมของคนทั่วโลก อีกทั้งยังมีคุณค่าทางโภชนาการที่ให้สรรพคุณทางยาและสมุนไพร ที่สะท้อนให้เห็นถึงอัตลักษณ์ที่แตกต่างกันไปตามวิถีชีวิต วัฒนธรรม ขนบธรรมเนียมประเพณี ตลอดจนความแตกต่างของแหล่งอาหาร และวัตถุดิบ จากความอุดมสมบูรณ์ในแต่ละภูมิภาคของประเทศไทย รวมถึงอิทธิพลที่ได้รับจากอาหารต่างชาติและผู้คนที่ย้ายถิ่นฐานเข้ามาอยู่อาศัยในแต่ละพื้นที่
"รัฐบาล โดยกระทรวงวัฒนธรรม เล็งเห็นถึงความสำคัญของมรดกภูมิปัญญาอาหารไทยที่มีการสืบทอดจากรุ่นสู่รุ่นมาเป็นระยะเวลายาวนานนับร้อยปี จึงได้ดำเนินการจัดงานเทศกาล "อาหารอร่อยร้าน ๑๐๐ ปี” ขึ้น เพื่อส่งเสริมให้อาหารไทย อาหารที่มีเอกลักษณ์อันโดดเด่น และเป็นมรดกภูมิปัญญาทางวัฒนธรรมของชาติ ที่สืบทอดกันมาจากอดีตจนถึงปัจจุบัน รวมถึงวัฒนธรรมการกินอยู่ตามแบบวิถีชีวิตของชาวไทย เป็นที่รู้จักอย่างแพร่หลายทั่วโลก ซึ่งถือเป็นการนำทุนทางวัฒนธรรมของประเทศ มาพัฒนาและสร้างสรรค์ให้เกิดมูลค่าทางเศรษฐกิจและสร้างความยั่งยืนให้แก่ประเทศต่อไป” นายวิษณุ กล่าว
ด้าน นายวีระ โรจน์พจนรัตน์ รัฐมนตรีว่าการกระทรวงวัฒนธรรม (วธ.) กล่าวว่า วธ.ได้ดำเนินงานตามนโยบายรัฐบาล ในเรื่องการนำทุนทางวัฒนธรรมมาส่งเสริม สืบสาน สร้างสรรค์ เพื่อเผยแพร่และสร้างความภาคภูมิใจในความเป็นไทย ตลอดจนการสร้างรายได้ทางเศรษฐกิจ จึงได้มอบหมายให้ กรมส่งเสริมวัฒนธรรม ดำเนินการจัดงานเทศกาล "อาหารอร่อย ร้าน ๑๐๐ ปี” ขึ้น โดยร่วมกับสภาวัฒนธรรมกรุงเทพมหานคร ๕๐ เขต และสำนักงานวัฒนธรรมจังหวัดทั่วประเทศ สำรวจและรวบรวมข้อมูลร้านอาหารเก่าแก่ที่มีอายุเกิน ๑๐๐ ปี และเชิญร้านอาหารเหล่านั้นมาออกร้าน เพื่อเผยแพร่เอกลักษณ์ และมรดก ภูมิปัญญาทางวัฒนธรรมด้านอาหารไทย ให้เป็นที่รู้จักแพร่หลายทั้งในระดับชาติและระดับสากล
กิจกรรมในงานเทศกาลอาหารอร่อย นี้ ประกอบด้วย การออกร้านจำหน่ายอาหารและการสาธิตการทำอาหาร จากร้านค้าทั่วทุกภูมิภาคของประเทศ ซึ่งร้านที่เชิญมาเหล่านี้ส่วนใหญ่เป็นร้านเก่าแก่ของแต่ละจังหวัด ก่อตั้งมาตั้งแต่สมัยรัชกาลที่ ๕ และดำเนินกิจการสืบทอดกันมาจากรุ่นสู่รุ่นกว่า ๑๐๐ ปี เช่น ร้านหมี่กรอบจีนหลี กรุงเทพมหานคร อายุกว่า ๑๓๐ ปี ร้านบะหมี่เม้ง จังหวัดสุโขทัย อายุกว่า ๑๓๐ ปี ร้านแม่ลูกจันทร์ จังหวัดนครปฐม อายุกว่า ๑๑๐ ปี ร้านเค่งหน่ำซาง จังหวัดสตูล อายุกว่า ๑๐๕ ปี ร้านเจียวกี่ จังหวัดอุบลราชธานี อายุกว่า ๑๐๐ ปี และยังมีกิจกรรมถ่ายภาพอาหาร ๓ มิติ กิจกรรม แชะ แอนด์ แชร์ โดยถ่ายภาพตนเองกับบรรยากาศภายในงานแล้วเผยแพร่ผ่านเฟสบุ๊ค เพื่อรับคูปองชิมอาหารอร่อย รวมไปถึงการแสดงทางวัฒนธรรม ที่จะมาสร้างบรรยากาศและความเพลิดเพลินภายในงานด้วย
นอกจากนี้ ผู้ที่ลงทะเบียนเข้าร่วมงานจะได้รับหนังสืออาหารไทย มรดกภูมิปัญญาทางวัฒนธรรม เล่ม ๒ มีเนื้อหาประกอบด้วย อาหารไทยในราชสำนัก อาหารไทย ๔ ภาค อาหารที่ได้รับการขึ้นบัญชีมรดก ภูมิปัญญาทางวัฒนธรรม พร้อมข้อมูลร้านอาหารเก่าแก่ในประเทศไทยทั่วทุกภาค ให้ตามรอยความอร่อยกัน และในส่วนของอาหารอร่อย ร้าน ๑๐๐ ปี กรมส่งเสริมวัฒนธรรม ได้จัดทำหนังสือเพื่อเผยแพร่ ในรูปแบบ ๒ ภาษา ไทย-อังกฤษ เนื้อหาประกอบด้วย รายชื่อ ประวัติ รวมถึงจุดเด่น/เอกลักษณ์ความอร่อย
และที่ตั้งของร้านอาหาร พร้อมภาพร้าน-อาหาร ประกอบ ๔ สีสวยงาม จากทั่วประเทศ และเพื่ออำนวยความสะดวกให้นักชิมได้ตามรอยความอร่อยกันอย่างจุใจ สามารถดาวโหลดหนังสือ ในรูปแบบ E-Book หรือสแกน QR Code เพื่อตรวจสอบข้อมูลร้าน ๑๐๐ ปี ได้ที่ http://book.culture.go.th/food100year/

ที่มา : http://www.thaigov.go.th/news/contents/details/10329
