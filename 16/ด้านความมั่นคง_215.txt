รัฐบาลไทย-ข่าวทำเนียบรัฐบาล-ตลาดประชารัฐยกระดับสู่ตลาดมาตรฐานสะอาด ปลอดภัย เชื่อมโยงการท่องเที่ยว เพื่อสร้างรายได้อย่างยั่งยืน

วันจันทร์ที่ 23 เมษายน 2561
ตลาดประชารัฐยกระดับสู่ตลาดมาตรฐานสะอาด ปลอดภัย เชื่อมโยงการท่องเที่ยว เพื่อสร้างรายได้อย่างยั่งยืน
ตลาดประชารัฐยกระดับสู่ตลาดมาตรฐานสะอาด ปลอดภัย เชื่อมโยงการท่องเที่ยว เพื่อสร้างรายได้อย่างยั่งยืน
วันนี้ (21 เม.ย. 61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทยในฐานะโฆษกกระทรวงมหาดไทย เปิดเผยว่า ตามที่รัฐบาลมอบหมายให้กระทรวงมหาดไทยเป็นหน่วยงานหลักในการบูรณาการร่วมกับหน่วยงานที่เกี่ยวข้องดำเนินโครงการตลาดประชารัฐทั้ง 10 ประเภท และได้ส่งเสริม พัฒนา ต่อยอดการดำเนินโครงการตลาดประชารัฐอย่างต่อเนื่องนั้น
รองปลัดกระทรวงมหาดไทย กล่าวว่า ขณะนี้กระทรวงมหาดไทยประสานความร่วมมือตลาดภาครัฐทุกหน่วยงานเข้าร่วมโครงการฯ และเปิดเป็นตลาดประชารัฐแล้ว จำนวน 5,392 แห่ง มีผู้ลงทะเบียน 120,675 คน จัดสรรผู้ประกอบการลงพื้นที่ในตลาดแล้วจำนวน 96,675 ราย คิดเป็นร้อยละ 85.34 สร้างรายได้ให้ผู้ประกอบการรายใหม่ ยอดสะสม 3 เดือน ไม่หักต้นทุน ทั้งหมด 969.496  ล้านบาท ทั้งนี้ เพื่อเป็นการส่งเสริม พัฒนา และต่อยอดการดำเนินโครงการตลาดประชารัฐ เพื่อให้เป็นตลาดที่ช่วยเหลือเกษตรกร ผู้มีรายได้น้อย และผู้ที่ไม่มีพื้นที่ค้าขายให้มีช่องทางการค้าขาย เพิ่มรายได้ให้กับครัวเรือนอย่างยั่งยืน รวมถึงให้ผู้ซื้อสามารถเลือกซื้อสินค้าที่มีคุณภาพ สะอาด และปลอดภัย กระทรวงมหาดไทยได้สั่งการให้ผู้ว่าราชการจังหวัด ดำเนินการยกระดับตลาดประชารัฐให้มีมาตรฐานตลาดสะอาด ตลาดปลอดภัย ไม่ใช้ภาชนะจากโฟม 4 ด้าน คือ 1) ด้านสุขลักษณะทั่วไป : ความมั่นคงของโครงสร้าง น้ำสะอาดบริการ  2) ด้านการจัดการสุขาภิบาลสิ่งแวดล้อม : การจัดเก็บขยะ สะอาด ห้องน้ำบริการ  3) ด้านความปลอดภัยอาหารและการคุ้มครองผู้บริโภค : เครื่องชั่งมาตรฐาน ไม่ใช้โฟม มีทดสอบสารปนเปื้อน และ 4) ด้านการมีส่วนร่วมของผู้ค้าและผู้ซื้อ :  แต่งกายสะอาด รับฟังความคิดเห็น จัดกิจกรรมสำหรับผู้ค้าและผู้ซื้อ และจากการตรวจประเมินและพัฒนาตลาดทุกตลาดให้ได้มาตรฐานตลาดประชารัฐดังกล่าว ตลาดส่วนใหญ่ผ่านเกณฑ์มาตรฐานตลาดประชารัฐ โดยมีเพียงร้อยละ 17.13 ที่ต้องปรับปรุง นอกจากนี้ ได้มีการแต่งตั้งผู้บริหารจัดการตลาดประชารัฐ (Chief Marketing Officer: CMO) ทั้ง 76 จังหวัด และกรุงเทพมหานคร จำนวน 3,416 คน เป็นผู้บริหารตลาดประชารัฐสู่การยกระดับเศรษฐกิจฐานรากเพื่อความยั่งยืน โดยดำเนินการฝึกอบรม CMO ให้มีความรู้ ความสามารถในด้านการตลาด เพื่อช่วยเหลือผู้ประกอบการรายใหม่ ๆ ในตลาดประชารัฐแล้ว
รองปลัดกระทรวงมหาดไทย กล่าวเพิ่มเติมว่า  สำหรับกิจกรรมการส่งเสริมการตลาดประชารัฐ กระทรวงมหาดไทยได้ร่วมมือกับกระทรวงการท่องเที่ยวและกีฬาเพื่อบรรจุในปฏิทิน “ปีท่องเที่ยววิถีไทย เก๋ไก๋อย่างยั่งยืน” โดยดำเนินการคัดเลือกตลาดประชารัฐที่มีศักยภาพด้านการท่องเที่ยว ในปัจจุบันมีจำนวน 67 จังหวัด รวม 144 แห่ง และจะร่วมมือกับการท่องเที่ยวแห่งประเทศไทย กรมประชาสัมพันธ์ กระทรวงดิจิทัลเพื่อเศรษฐกิจและสังคม ในการประชาสัมพันธ์ตลาดประชารัฐเพื่อการท่องเที่ยว รวมทั้งสร้างเส้นทางการท่องเที่ยวของจังหวัดให้เชื่อมโยงตลาดประชารัฐร่วมกับ OTOP Village for Tourism ให้ครบวงจร “ชม ชิม ช้อป แชร์” เพื่อสร้างโอกาส สร้างอาชีพ สร้างรายได้ให้กับพี่น้องประชาชนอย่างยั่งยืนต่อไป.
ครั้งที่ 88/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11682
