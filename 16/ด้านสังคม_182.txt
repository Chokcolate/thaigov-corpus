รัฐบาลไทย-ข่าวทำเนียบรัฐบาล-รมว.ปิยะสกลร่วมพิธีเปิด “Cuba Health 2018” เพื่อการพัฒนาสุขภาพที่ยั่งยืน

วันอังคารที่ 24 เมษายน 2561
รมว.ปิยะสกลร่วมพิธีเปิด “Cuba Health 2018” เพื่อการพัฒนาสุขภาพที่ยั่งยืน
รัฐมนตรีว่าการกระทรวงสาธารณสุขไทย พร้อมผู้นำด้านสุขภาพในระดับนานาชาติร่วมพิธีเปิด “Cuba Health 2018” แลกเปลี่ยนเรียนรู้ การขับเคลื่อนการประกันสุขภาพถ้วนหน้า เพื่อการพัฒนาสุขภาพที่ยั่งยืน
รัฐมนตรีว่าการกระทรวงสาธารณสุขไทย พร้อมผู้นำด้านสุขภาพในระดับนานาชาติร่วมพิธีเปิด “Cuba Health 2018” แลกเปลี่ยนเรียนรู้ การขับเคลื่อนการประกันสุขภาพถ้วนหน้า เพื่อการพัฒนาสุขภาพที่ยั่งยืน
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วย นพ.เจษฎา โชคดำรงสุข ปลัดกระทรวงสาธารณสุข และคณะผู้บริหาร ร่วมพิธีเปิด “Cuba Health 2018” พร้อมผู้นำด้านสุขภาพในระดับนานาชาติ อาทิ รัฐมนตรีว่าการกระทรวงสาธารณสุขจากกว่า 40 ประเทศ ผู้อำนวยการใหญ่องค์การอนามัยโลก ผู้อำนวยการองค์การอนามัยโลกสำนักงานภูมิภาคอเมริกา เพื่อแลกเปลี่ยนเรียนรู้ การขับเคลื่อนการประกันสุขภาพถ้วนหน้า ณ กรุงฮาวานา สาธารณรัฐคิวบา
ศ.คลินิก เกียรติคุณ นพ.ปิยะสกล  กล่าวว่า ประเด็นสำคัญในการประชุมครั้งนี้คือ การประกันสุขภาพถ้วนหน้าและการพัฒนาที่ยั่งยืน การประกันสุขภาพถ้วนหน้า เป็น 1 ใน 17 เป้าหมายการพัฒนาที่ยั่งยืน (Sustainable Development Goals :SDGs) ที่องค์การสหประชาชาติประกาศใช้เพื่อเป็นแนวทางในการกำกับดูแลการพัฒนาของโลกระหว่างปี ค.ศ.2016-2030 และประเทศไทยได้ลงนามร่วมกับประเทศสมาชิก พร้อมให้คำมั่นระดับนโยบายที่จะร่วมผลักดันเป้าหมายนี้ให้สำเร็จ ซึ่งการประชุมครั้งนี้นับเป็นโอกาสอันดีที่จะแลกเปลี่ยนเรียนรู้และพัฒนาความร่วมมือระหว่างประเทศไทยกับสาธารณรัฐคิวบา
“หากจะเปรียบการประกันสุขภาพถ้วนหน้าเสมือนรางรถไฟ ซึ่งเป็นปัจจัยพื้นฐานสำคัญที่จะนำขบวนงานสุขภาพให้เคลื่อนต่อไปได้ ไทยและคิวบาเป็นตัวอย่างที่ดีที่แสดงให้เห็นว่า ระบบสุขภาพและการประกันสุขภาพถ้วนหน้าที่เข้มแข็ง เป็นพื้นฐานที่จะต่อยอดให้งานสุขภาพประสบความสำเร็จ ซึ่งไทยและคิวบามีการลงทุนและพัฒนาระบบสุขภาพต่อเนื่องยาวนานมาหลายทศวรรษจนมีพื้นฐานที่ดีมาก ทำให้งานสุขภาพมีความก้าวหน้าในหลายด้าน ไม่ว่าจะเป็นงานแม่และเด็กที่ปัจจุบันอัตราการตายในมารดาและทารกต่ำลงมาก สามารถลดโรคติดต่อที่ป้องกันได้ด้วยวัคซีนได้อย่างมีนัยสำคัญ การประสบความสำเร็จในการกำจัดโรคติดเชื้อเอชไอวีจากแม่สู่ลูก”ศ.คลินิก เกียรติคุณ นพ.ปิยะสกล กล่าว
ทั้งนี้ รัฐมนตรีว่าการกระทรวงสาธารณสุขและคณะ ยังเข้าร่วมงาน “the 16th Vaccination Week of the Americas” ซึ่งเป็นกิจกรรมที่จัดขึ้น เพื่อให้ความสำคัญกับการสร้างเสริมภูมิคุ้มกันโรคด้วยวัคซีน ที่ต้องได้รับการสนับสนุนนโยบายอย่างต่อเนื่องและต้องสร้างความเข้าใจและตระหนักรู้แก่ประชาชน และ“Health for all” Trade Fair ที่เป็นกิจกรรมหนึ่งที่แสดงถึงบทบาทของภาคเอกชนและภาคส่วนอื่นที่เป็นภาคีร่วมในการส่งเสริมการพัฒนาสุขภาพประชาชน
******************************************* 24 เมษายน 2561

ที่มา : http://www.thaigov.go.th/news/contents/details/11727
