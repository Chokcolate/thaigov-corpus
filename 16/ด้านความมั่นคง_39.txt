รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย เป็นประธานมอบรางวัลและประกาศเกียรติคุณ เนื่องในวันสถาปนาการประปาส่วนภูมิภาคครบ 39 ปี


วันพุธที่ 28 กุมภาพันธ์ 2561
150
รัฐมนตรีช่วยว่าการกระทรวงมหาดไทย เป็นประธานมอบรางวัลและประกาศเกียรติคุณ เนื่องในวันสถาปนาการประปาส่วนภูมิภาคครบ 39 ปี
รัฐมนตรีช่วยว่าการกระทรวงมหาดไทย เป็นประธานมอบรางวัลและประกาศเกียรติคุณ เนื่องในวันสถาปนาการประปาส่วนภูมิภาคครบ 39 ปี
วันนี้ (28 ก.พ. 61) เวลา 11.00 น. ณ ห้องประชุมชั้น 2 อาคารประปาวิวัฒน์ สำนักงานใหญ่ การประปาส่วนภูมิภาค นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธีมอบรางวัลและประกาศเกียรติคุณ ประจำปี 2560 ในวาระครบ 39 ปี การประปาส่วนภูมิภาค โดยมี นายสมชาย มนต์บุรีนนท์ รักษาการในตำแหน่งผู้ว่าการการประปาส่วนภูมิภาค พร้อมด้วยคณะผู้บริหาร พนักงาน ผู้ได้รับรางวัล และผู้เกี่ยวข้อง เข้าร่วมพิธี ซึ่งในปีนี้ มีผู้ได้รับประกาศเกียรติคุณผู้ทำคุณประโยชน์ให้กับการประปาส่วนภูมิภาค รางวัลการประปาส่วนภูมิภาคสาขาดีเด่น รางวัลนักบริการมือทองสมองเพชร รางวัลนวัตกรรม ประกาศเกียรติคุณทำดี มีผล คนยกย่อง เข็มที่ระลึกผู้ปฏิบัติงานครบ 30 ปี และผู้ปฏิบัติงานครบ 25 ปี รวมจำนวน 455 ราย
โอกาสนี้ รัฐมนตรีช่วยว่าการกระทรวงมหาดไทย ได้กล่าวแสดงความยินดีกับหน่วยงานผู้ทำคุณประโยชน์ และพนักงานการประปาส่วนภูมิภาคที่ได้รับรางวัลและประกาศเกียรติคุณในปีนี้ ถือเป็นความสำเร็จที่มีคุณค่า และคุ้มค่ากับความวิริยะ อุตสาหะ เพราะทุกรางวัลต้องใช้ระยะเวลาในการสั่งสมประสบการณ์ จนกระทั่งมีผลงานประจักษ์ชัดเป็นที่ยอมรับ และเป็นความภาคภูมิใจของการประปาส่วนภูมิภาคที่มีรากฐานมั่นคง คือ การมีบุคลากรในการขับเคลื่อนองค์กรให้มีความเจริญก้าวหน้า เป็นหน่วยงานที่ประชาชนพึ่งพาได้ จึงขอให้ผู้ได้รับรางวัลจงรักษาความดีนี้ไว้ และเป็นพลังสำคัญในการปฏิบัติงานเพื่อขับเคลื่อนการพัฒนาองค์กรให้เป็นที่พึ่งของสังคมอย่างยั่งยืน
รัฐมนตรีช่วยว่าการกระทรวงมหาดไทย กล่าวเพิ่มเติมว่า การประปาส่วนภูมิภาคเป็นรัฐวิสาหกิจในสังกัดกระทรวงมหาดไทยที่สามารถดำเนินงานมาได้เป็นอย่างดีถึง 39 ปีเต็ม มีการบริหารจัดการขยายกิจการออกไปเพื่อบริการน้ำประปาให้แก่พี่น้องประชาชนทั่วทุกภูมิภาคของประเทศ ล้วนเกิดจากความร่วมแรงร่วมใจของพี่น้องพนักงานการประปาส่วนภูมิภาค ที่ได้ร่วมกัน “บำบัดทุกข์ บำรุงสุข” แก่ประชาชน สนองตอบนโยบายรัฐบาล และกระทรวงมหาดไทย รวมทั้งเชื่อมโยงการทำงานกับทุกหน่วยงานเป็นอย่างดี และภายใต้วิสัยทัศน์ของการประปาส่วนภูมิภาคที่เน้นเรื่อง “คุณภาพและบริการ” ขอให้เร่งขยายผลไปสู่การปฏิบัติอย่างต่อเนื่อง ดังค่านิยม “มุ่งมั่นเพื่อปวงชน” ซึ่งเชื่อมโยงกับหลักธรรมาภิบาล จึงขอให้ยึดถือเป็นหลักในการปฏิบัติงาน และขอความร่วมมือให้ผู้บริหารการประปาส่วนภูมิภาคสาขาในทุกพื้นที่ ได้ร่วมมือกับผู้ว่าราชการจังหวัดและนายอำเภอขับเคลื่อนการพัฒนาประเทศตามโครงการไทยนิยม ยั่งยืน เพื่อร่วมกันแก้ไขปัญหาที่ตรงกับความต้องการของพี่น้องประชาชนอย่างยั่งยืน

ที่มา : http://www.thaigov.go.th/news/contents/details/10435