รัฐบาลไทย-ข่าวทำเนียบรัฐบาล-“สคร. จัดเก็บรายได้จากรัฐวิสาหกิจ 7 เดือนแรกของปีงบประมาณ 2561 สูงกว่าเป้าหมาย 36% ช่วยรักษาเสถียรภาพการคลัง”

วันจันทร์ที่ 30 เมษายน 2561
“สคร. จัดเก็บรายได้จากรัฐวิสาหกิจ 7 เดือนแรกของปีงบประมาณ 2561 สูงกว่าเป้าหมาย 36% ช่วยรักษาเสถียรภาพการคลัง”
ในเดือนเมษายน 2561 สคร. จัดเก็บรายได้จากรัฐวิสาหกิจจำนวน 44,441 ล้านบาท สูงกว่าเป้าหมาย จำนวน 19,624 ล้านบาท ส่งผลให้ในช่วง 7 เดือนแรกของปีงบประมาณ 2561 จัดเก็บรายได้จากรัฐวิสาหกิจ จำนวน 112,588 ล้านบาท สูงกว่าเป้าหมายสะสม จำนวน 29,793 ล้านบาท
นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในเดือนเมษายน 2561 สคร. จัดเก็บรายได้จากรัฐวิสาหกิจจำนวน 44,441 ล้านบาท สูงกว่าเป้าหมาย จำนวน 19,624 ล้านบาท ส่งผลให้ในช่วง 7 เดือนแรกของปีงบประมาณ 2561 (ตุลาคม 2560 – เมษายน 2561) สคร. จัดเก็บรายได้จากรัฐวิสาหกิจ จำนวน 112,588 ล้านบาท สูงกว่าเป้าหมายสะสม จำนวน 29,793 ล้านบาท หรือสูงกว่าเป้าหมายร้อยละ 36 ซึ่งมีส่วนช่วยรักษาเสถียรภาพการคลังของประเทศ
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเพิ่มเติมว่า รัฐวิสาหกิจที่นำส่งรายได้สะสมสูงสุด 5 ลำดับแรก ได้แก่ สำนักงานสลากกินแบ่งรัฐบาล การไฟฟ้าฝ่ายผลิตแห่งประเทศไทย บริษัท ปตท. จำกัด (มหาชน) ธนาคารออมสิน และบริษัท ท่าอากาศยานไทย จำกัด (มหาชน)
โดยสาเหตุหลักที่รัฐวิสาหกิจนำส่งรายได้แผ่นดินสูงกว่าเป้าหมาย เนื่องจากรัฐวิสาหกิจมีประสิทธิภาพในการบริหารจัดการเพิ่มมากยิ่งขึ้นจากการนำนวัตกรรมและเทคโนโลยีสารสนเทศมายกระดับกระบวนการทำงานให้มีความคล่องตัว รวดเร็ว สามารถตอบสนองต่อสภาพการแข่งขันหรือสภาวการณ์ทางเศรษฐกิจและสังคม
ที่เปลี่ยนแปลงไปอย่างรวดเร็วได้ดีขึ้น
รัฐวิสาหกิจที่นำส่งเงินรายได้แผ่นดินสะสมสูงสุด 5 อันดับแรก
(ในช่วง 7 เดือนแรกของปีงบประมาณ 2561)
รัฐวิสาหกิจและกิจการที่กระทรวงการคลัง
ถือหุ้นต่ำกว่าร้อยละ 50    รายได้นำส่งจริงสะสม (ล้านบาท)
(ต.ค. 60 – เม.ย. 61)    สัดส่วนรายได้นำส่งรายแห่งจริงสะสมเทียบกับผลรายได้นำส่งจริงสะสม (%) (ต.ค. 60– เม.ย. 61)
1) สำนักงานสลากกินแบ่งรัฐบาล     22,510    20
2) การไฟฟ้าฝ่ายผลิตแห่งประเทศไทย     20,784    18
3) บริษัท ปตท จำกัด (มหาชน)     17,519    15
4) ธนาคารออมสิน     16,580    15
5) บริษัท ท่าอากาศยานไทย จำกัด (มหาชน)       8,600     8
อื่นๆ      26,595    24
รวมทั้งหมด    112,588    100
นายเอกนิติ นิติทัณฑ์ประภาศ ผู้อำนวยการ สคร. กล่าวสรุปว่า ในปีงบประมาณ 2561 สคร. ได้มีนโยบายสนับสนุนให้รัฐวิสาหกิจยกระดับประสิทธิภาพการดำเนินงานผ่านการนำระบบเทคโนโลยีสารสนเทศและนวัตกรรมมาใช้ในการปรับปรุงกระบวนการทำงานให้มีประสิทธิภาพมากยิ่งขึ้น ซึ่งการดำเนินการดังกล่าวส่งผลดีต่อผลประกอบการของรัฐวิสาหกิจอย่างต่อเนื่อง โดยคาดว่ารัฐวิสาหกิจจะสามารถนำส่งรายได้แผ่นดินเป็นไปตามเป้าหมายการจัดเก็บตามเอกสารงบประมาณ 2561 ที่กำหนดไว้จำนวน 137,000 ล้านบาท ซึ่งจะเป็นส่วนสำคัญในการช่วยรักษาเสถียรภาพการคลังของประเทศได้อีกทางหนึ่ง

ที่มา : http://www.thaigov.go.th/news/contents/details/11850
