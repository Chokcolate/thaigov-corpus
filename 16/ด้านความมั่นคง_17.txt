รัฐบาลไทย-ข่าวทำเนียบรัฐบาล-ออท.สาธารณรัฐสังคมนิยมเวียดนาม/ไทย เข้าเยี่ยมคำนับ รอง นรม. และ รมว.กห. 


วันพฤหัสบดีที่ 22 กุมภาพันธ์ 2561
122
ออท.สาธารณรัฐสังคมนิยมเวียดนาม/ไทย เข้าเยี่ยมคำนับ รอง นรม. และ รมว.กห.
ออท.สาธารณรัฐสังคมนิยมเวียดนาม/ไทย เข้าเยี่ยมคำนับ รอง นรม. และ รมว.กห.
เมื่อ 22 ก.พ.61 นาย Nguyen Hai Bang (เหวียน หาย บั่ง) ออท.สาธารณรัฐสังคมนิยมเวียดนาม/ไทย  เข้าเยี่ยมคำนับ พล.อ.ประวิตร วงษ์สุวรรณ รอง นรม.และ รมว.กห. ณ ศาลาว่าการกลาโหม เนื่องในโอกาสเข้ารับตำแหน่งใหม่
ทั้งสองฝ่ายได้กล่าว ถึงความสัมพันธ์ไทย – เวียดนาม ที่อยู่ในระดับที่ดีมาตลอด  โดย นายเหวียน หาย บั่ง ได้กล่าวขอบคุณไทย ที่ดูแลรวมถึงชาวเวียดนามเชื้อสายไทยที่อาศัยอยู่ในดินแดนไทยเป็นอย่างดี  พร้อมทั้ง ชื่นชมความร่วมมือด้านความมั่นคงที่แน่นแฟ้น  ทั้งด้านการทหาร  การแก้ปัญหาการค้ามนุษย์  การลักลอบเข้าเมืองผิดกฎหมาย และด้านแรงงาน โดยเฉพาะความร่วมมือด้านกฎหมายและการทำประมงผิดกฎหมาย ที่รัฐบาลเวียดนามให้ความสนใจเป็นพิเศษ  พร้อมทั้งยืนยันว่า จะไม่ให้มีกลุ่มบุคคลใด ใช้ดินแดนประเทศเวียดนามในการเคลื่อนไหวเพื่อต่อต้านกับอีกประเทศ
พล.อ.ประวิตร ได้ย้ำถึง การพัฒนาสานต่อความร่วมมือของทั้งสองประเทศ ในการแก้ปัญหาการค้ามนุษย์ ตามแนวทางในบันทึกความเข้าใจที่ลงนามร่วมกันไว้ เมื่อปี 2551  และความร่วมมือด้านกฎหมาย สู่การแลกเปลี่ยนนักโทษข้ามแดนต่อไป    พร้อมทั้ง ขอให้เชื่อมั่นว่า รัฐบาลให้ความสำคัญ ในการดูแลคนไทยเชื้อสายเวียดนามในไทย ที่ร่วมสืบต่อมรดกและทำหน้าที่เป็นสะพานทางวัฒนธรรมของทั้งสองประเทศ  และขอให้คำนึงถึง หลักมนุษยธรรม ในการแก้ปัญหาการทำประมงผิดกฎหมายร่วมกันต่อไป

ที่มา : http://www.thaigov.go.th/news/contents/details/10271