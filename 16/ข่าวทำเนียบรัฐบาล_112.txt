รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐประชาชนบังกลาเทศประจำประเทศไทยเข้าเยี่ยมคารวะรัฐมนตรีประจำสำนักนายกรัฐมนตรี 


วันพุธที่ 14 มีนาคม 2561
198
พิมพ์
เอกอัครราชทูตสาธารณรัฐประชาชนบังกลาเทศประจำประเทศไทยเข้าเยี่ยมคารวะรัฐมนตรีประจำสำนักนายกรัฐมนตรี
เอกอัครราชทูตสาธารณรัฐประชาชนบังกลาเทศประจำประเทศไทยเข้าเยี่ยมคารวะรัฐมนตรีประจำสำนักนายกรัฐมนตรี
วันนี้ (14 มี.ค. 61) เวลา 13.00 น. นางซะอีดะฮ์ มุนา ตัสนีม (H.E. Ms. Saida Muna Tasneem) เอกอัครราชทูตสาธารณรัฐประชาชนบังกลาเทศประจำประเทศไทย เข้าเยี่ยมคารวะ นายกอบศักดิ์ ภูตระกูล รัฐมนตรีประจำสำนักนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือ ดังนี้
เอกอัครราชทูตสาธารณรัฐประชาชนบังกลาเทศประจำประเทศไทยกล่าวในการหารือว่าบังกลาเทศต้องการขยายความร่วมมือกับไทยในด้านเศรษฐกิจ การค้า การลงทุน และการส่งเสริมความเชื่อมโยงระหว่างภูมิภาคเอเชียใต้และเอเชียตะวันออกเฉียงใต้ โดยทั้งสองฝ่ายเห็นว่าไทยสามารถเป็นประตูเชื่อมโยงบังกลาเทศเข้าสู่ภูมิภาคเอเชียตะวันออกเฉียงใต้และบังกลาเทศก็สามารถเป็นประตูให้ไทยเข้าสู่ภูมิภาคเอเชียใต้ได้เช่นเดียวกัน
ด้านเศรษฐกิจบังกลาเทศต้องการเชิญชวนนักลงทุนไทยไปลงทุนด้านต่าง ๆ ในประเทศมากขึ้น โดยในปัจจุบันได้มีภาคเอกชนไทยไปลงทุนก่อสร้างรถไฟฟ้าและทางยกระดับในบังกลาเทศแล้ว นอกจากนี้บังกลาเทศยังแสดงความประสงค์ที่จะทำความตกลงเขตการค้าเสรี (FTA) กับไทย พร้อมขอให้ไทยช่วยสนับสนุนบังกลาเทศในการเป็นประเทศหุ้นส่วนคู่เจรจาเฉพาะสาขาของกลุ่มประเทศอาเซียน (Sectoral Dialogue Partner) เนื่องจากต้องการสร้างความร่วมมือทางการค้ากับประเทศในกลุ่มอาเซียนเป็นอย่างมาก
ด้านความเชื่อมโยงระหว่างภูมิภาคเอเชียใต้และเอเชียตะวันออกเฉียงใต้ บังกลาเทศเสนอให้ไทยให้การสนับสนุนการเชื่อมโยงภูมิภาคเอเชียใต้และเอเชียตะวันออกเฉียงใต้ทั้งทางถนนและทางเรือ โดยเสนอให้สร้างถนนเพื่อเชื่อมโยงภูมิภาคทั้งสอง นอกจากนี้ ยังสนับสนุนแนวคิดของไทยในการพัฒนาท่าเรือระนองเพื่อเป็นท่าเรือหลักในการขนส่งสินค้าทางทะเลฝั่งอันดามันโดยเชื่อมโยงเส้นทางการค้ากับประเทศในเอเชียใต้ ตะวันออกกลาง ยุโรป และแอฟริกา ซึ่งรัฐมนตรีประจำสำนักนายกรัฐมนตรีกล่าวว่าขณะนี้ไทยได้เตรียมการเพื่อรองรับการพัฒนาท่าเรือดังกล่าวโดยมีแผนสร้างรถไฟรางคู่เพื่อเชื่อมโยงท่าเรือไปยังจังหวัดและประเทศต่าง ๆ ในภูมิภาค
รัฐมนตรีประจำสำนักนายกรัฐมนตรีกล่าวว่าบังกลาเทศเป็นประเทศที่ไทยกำลังให้ความสำคัญเป็นอย่างยิ่ง และต้องการสร้างความร่วมมืออย่างใกล้ชิด เนื่องจากบังกลาเทศเป็นประเทศที่มีศักยภาพ มีประชากรมากสามารถเป็นทั้งแรงงานและตลาดที่สำคัญให้กับไทย มีอัตราการเติบโตผลิตภัณฑ์มวลรวมภายในประเทศ (GDP) ถึงร้อยละ 7.28 และตั้งอยู่ใกล้ประเทศไทยมาก จึงมั่นใจว่ามูลค่าการค้าและการลงทุนระหว่างไทยและบังกลาเทศจะขยายตัวได้อย่างรวดเร็วในอนาคตอันใกล้ โดยระหว่างวันที่ 25 - 27 เม.ย. ที่จะถึงนี้ รัฐมนตรีประจำสำนักนายกรัฐมนตรีมีกำหนดการนำนักธุรกิจและนักลงทุนไทยไปเยือนบังกลาเทศเพื่อหาช่องทางในการขยายความร่วมมือด้านการค้าและการลงทุนต่าง ๆ ด้วย
*******************

ที่มา : http://www.thaigov.go.th/news/contents/details/10766