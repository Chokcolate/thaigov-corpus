รัฐบาลไทย-ข่าวทำเนียบรัฐบาล-กรมปศุสัตว์ชี้แจงดำเนินการรักษาเสถียรภาพราคาไข่ไก่อย่างต่อเนื่อง


วันเสาร์ที่ 21 เมษายน 2561
58
พิมพ์
กรมปศุสัตว์ชี้แจงดำเนินการรักษาเสถียรภาพราคาไข่ไก่อย่างต่อเนื่อง
กรมปศุสัตว์ชี้แจงดำเนินการรักษาเสถียรภาพราคาไข่ไก่อย่างต่อเนื่อง
เมื่อวันที่ 5 เมษายน 2561 นายอภัย สุทธิสังข์ อธิบดีกรมปศุสัตว์ กระทรวงเกษตรและสหกรณ์ ชี้แจงดำเนินการรักษาเสถียรภาพราคาไข่ไก่อย่างต่อเนื่อง ดังนี้
กรมปศุสัตว์ในฐานะเลขานุการคณะกรรมการพัฒนานโยบายไก่ไข่และผลิตภัณฑ์ (Egg Board) ได้จัดประชุมเมื่อวันที่ 28 ธ.ค. 2560 หลังจากนั้นได้ดำเนินการ โครงการรักษาเสถียรภาพราคาไข่ไก่ปี 2561 โดยจัดประชุมผู้ประกอบการบริษัทรายใหญ่ 16 บริษัท (ที่นำเข้าและเลี้ยงปู่ย่าพันธุ์ไก่ไข่) รวม 7 ครั้งเพื่อแก้ปัญหาราคาไข่ไก่ตกต่ำต่อเนื่อง โดยระยะสั้นกำหนดให้บริษัทและฟาร์มรายใหญ่ปลดแม่ไก่ไข่ยืนกรงอายุไม่เกิน 72 สัปดาห์ ไปแล้วจำนวน 811,059 ตัว เพื่อลดปริมาณผลผลิตไข่ไก่ลง นอกจากนี้ได้สั่งการให้ปศุสัตว์เขตร่วมกับปศุสัตว์จังหวัดจัดชุดเฉพาะกิจลงพื้นที่ตรวจสอบปริมาณการเลี้ยงปู่ย่าพันธุ์และพ่อแม่พันธุ์ไก่ไข่ของทั้ง 16 บริษัทรายใหญ่ซึ่งพบว่าปริมาณปู่ย่าพันธุ์และพ่อแม่พันธุ์ไก่ไข่ที่อยู่ในระยะให้ผลผลิต มีปริมาณที่เหมาะสมสอดคล้องกับมติคณะกรรมการพัฒนานโยบายไก่ไข่และผลิตภัณฑ์ โดยที่ในปี 2561 นี้ กรมปศุสัตว์ตกลงกับบริษัทรายใหญ่ทั้ง 16 รายให้มีการลดการนำเข้าและเลี้ยงพ่อแม่พันธุ์ไก่ไข่ไม่เกิน 550,000 ตัวและปู่ย่าพันธุ์ไก่ไข่ไม่เกิน 4,500 ตัว ซึ่งกรมปศุสัตว์จะติดตามตรวจสอบอย่างเข้มงวดและต่อเนื่อง
ในส่วนการขยายการเลี้ยงของฟาร์มขนาดใหญ่นั้น หากมีการขยายฟาร์มไก่ไข่แห่งใหม่ที่มีปริมาณการเลี้ยงตั้งแต่ 300,000 ตัวขึ้นไป จะต้องมีแผนการตลาดและแผนธุรกิจที่ชัดเจนรองรับ รวมถึงได้สั่งการให้ปศุสัตว์จังหวัดเร่งสำรวจฟาร์มไก่ไข่ที่มีขนาดการเลี้ยงตั้งแต่ 10,000 ตัวขึ้นไปเพื่อเป็นข้อมูลในการวางแผนจัดการผลผลิตไข่ไก่ และล่าสุดกรมปศุสัตว์ ขอความร่วมมือให้บริษัทรายใหญ่ทั้ง 16 ราย ส่งออกไข่ไก่ที่ผลิตจากฟาร์มของตนเอง ไปจำหน่ายยังต่างประเทศตามแผนปฏิบัติการ “PS support” โดยมีเป้าหมายร่วมกันส่งออกไข่ไก่เพิ่มไปจำหน่ายยังต่างประเทศ จำนวน 50 ตู้คอนเทนเนอร์ต่อเดือน (16 ล้านฟองต่อเดือน) ต่อเนื่องเป็นเวลา 3 เดือน (เมษายน – มิถุนายน 2561) โดยจะตรวจสอบและประเมินผลทุกเดือน ทั้งนี้คาดว่าราคาไข่น่าจะปรับสูงขึ้นช่วงกลางเดือนเมษายน 61 นี้
กรมปศุสัตว์จะดำเนินการรักษาเสถียรภาพราคาไข่ไก่อย่างต่อเนื่องด้วยการมีส่วนร่วมของภาคเอกชนรายใหญ่และกลุ่มเกษตรกรผู้เลี้ยงรายย่อย
-----------------------

ที่มา : http://www.thaigov.go.th/news/contents/details/11589