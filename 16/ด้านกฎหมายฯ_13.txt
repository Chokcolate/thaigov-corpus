รัฐบาลไทย-ข่าวทำเนียบรัฐบาล-“ยุติธรรม” หารือการปรับปรุงแก้ไขเพิ่มเติมพระราชบัญญัติกองทุนยุติธรรมฯ

วันจันทร์ที่ 26 กุมภาพันธ์ 2561
“ยุติธรรม” หารือการปรับปรุงแก้ไขเพิ่มเติมพระราชบัญญัติกองทุนยุติธรรมฯ
กระทรวงยุติธรรม หารือการปรับปรุงแก้ไขเพิ่มเติมพระราชบัญญัติกองทุนยุติธรรมฯ
ในวันจันทร์ที่ ๒๖ กุมภาพันธ์ ๒๕๖๑ เวลา ๑๐.๐๐ น.
ณ ห้องประชุมกระทรวงยุติธรรม ๔ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายธวัชชัย ไทยเขียว รองปลัดกระทรวงยุติธรรม
พร้อมด้วย ศ.ดร.บรรเจิด สิงคะเนติ ประธานคณะอนุกรรมการพิจารณาเสนอกฎหมายที่ต้องจัดทำใหม่
เพื่อสนับสนุนยุทธศาสตร์ชาติและการปฏิรูปประเทศ
และนายศราวุฒิ ประทุมราช นักวิชาการปฏิรูปกฎหมายอาวุโส สำนักงานคณะกรรมการปฏิรูปกฎหมาย
เข้าร่วมการประชุมเพื่อหารือเกี่ยวกับการปรับปรุงแก้ไขเพิ่มเติมพระราชบัญญัติกองทุนยุติธรรม พ.ศ.๒๕๕๘
เพื่อรองรับสิทธิของประชาชนในการเข้าถึงความช่วยเหลือทางกฎหมาย (Legal Aid)
ระหว่างกระทรวงยุติธรรมและสำนักงานคณะกรรมการปฏิรูปกฎหมาย (คปก.)
โดยที่ประชุมมีข้อเสนอแนะในการแก้ไขเพิ่มเติมพระราชบัญญัติกองทุนยุติธรรมฯ ในประเด็นต่างๆ อาทิ
การเสนอให้ปรับแก้ไขชื่อพระราชบัญญัติ การเพิ่มหลักการในร่างพระราชบัญญัติ
การเพิ่มภารกิจกองทุนยุติธรรมและการใช้จ่ายเงินกองทุน
การเพิ่มเติมหลักการให้คณะกรรมการเป็นหน่วยงานระดับชาติ โดยมีนายกรัฐมนตรี เป็นประธาน
โดยเพิ่มสัดส่วนของผู้ทรงคุณวุฒิในคณะกรรมการกองทุนและที่มาของผู้ทรงคุณวุฒิจากการคัดเลือกอย่างโปร่งใส
การเพิ่มเติมอำนาจหน้าที่ของคณะกรรมการกองทุน การเพิ่มหลักการในการเข้าถึงความช่วยเหลือทางกฎหมาย
ให้เป็นสิทธิของทุกคน โดยไม่เลือกปฏิบัติและครอบคลุมกลุ่มด้อยโอกาสต่างๆ
การเพิ่มเติมการให้ความช่วยเหลือทางกฎหมายให้ครอบคลุมการให้ความช่วยเหลือด้านล่าม และหน่วยงานช่วยเหลือ
ทางกฎหมายทั้งท้องถิ่น มหาวิทยาลัย ตลอดจนการให้ประชาชนมีสิทธิเลือกทนายความของตนเอง

ที่มา : http://www.thaigov.go.th/news/contents/details/10377
