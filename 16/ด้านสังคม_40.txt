รัฐบาลไทย-ข่าวทำเนียบรัฐบาล-โรงพยาบาลราชวิถี รณรงค์ลดผู้ป่วยโรคหูเสื่อมจากเสียงดัง เนื่องใน “วันการได้ยินโลก”

วันเสาร์ที่ 3 มีนาคม 2561
โรงพยาบาลราชวิถี รณรงค์ลดผู้ป่วยโรคหูเสื่อมจากเสียงดัง เนื่องใน “วันการได้ยินโลก”
โรงพยาบาลราชวิถี  จัดกิจกรรมรณรงค์ เนื่องในวันการได้ยินโลก ปี 2561 พบวัยรุ่นและวัยทำงาน มีแนวโน้มหูเสื่อมมากขึ้น พร้อมแนะนำแอพพลิเคชั่น “Eartone” หรือ “ตรวจการได้ยิน” ตรวจหูด้วยตนเองฟรี
วันนี้ (3 มีนาคม 2561) ที่ โรงพยาบาลราชวิถี  กทม. นายแพทย์เจษฎา โชคดำรงสุข ปลัดกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ นายแพทย์มานัส โพธาภรณ์ ผู้อำนวยการโรงพยาบาลราชวิถี และ ศ.พญ.เสาวรส ภทรภักดิ์ ประธานราชวิทยาลัยโสต ศอ นาสิกแพทย์    แห่งประเทศไทย เปิดกิจกรรมรณรงค์ “โรงพยาบาลราชวิถี ลดเสียง ลดหูหนวก” เนื่องในวันการได้ยินโลก (World Hearing Day)ประจำปี 2561
นายแพทย์เจษฎา กล่าวว่า องค์การอนามัยโลก กำหนดให้วันที่ 3 มีนาคมของทุกปี เป็นวันการได้ยินโลก เพื่อรณรงค์กระตุ้นเตือนให้ประชากรโลกตระหนักถึงความสำคัญของการได้ยิน และการป้องกันการสูญเสียการได้ยิน หรือหูเสื่อม ปัจจุบันทั่วโลกมีประชากรที่มีปัญหาการได้ยิน 360 ล้านคน ในประเทศไทยพบกว่า 2.7 ล้านคน  โดยกลุ่มวัยรุ่นและวัยทำงานมีแนวโน้มหูเสื่อมมากขึ้น ปัญหาการสูญเสียการได้ยิน มีหลายสาเหตุ เช่น จากกรรมพันธุ์ การติดเชื้อแบคทีเรียหรือไวรัส อุบัติเหตุกระทบกระแทกทางศีรษะ ประสาทหูเสื่อมเฉียบพลันโดยไม่ทราบสาเหตุ หรือจากการทำงานหรือไปเที่ยวในสถานที่เสียงดัง โดยกลุ่มเสี่ยงสูงคือกลุ่มคนที่ทำงานในที่มีเสียงดังเกิน 85 เดซิเบล ติดต่อกันเกิน 8 ชั่วโมง
อาการเบื้องต้นของผู้ที่มีปัญหาการสูญเสียการได้ยิน เช่น ได้ยินเป็นเสียงซ่าๆ เหมือนเสียงสัญญาณทีวี เสียงเหมือนน้ำไหล เสียงคล้ายเสียงจิ้งหรีด หรือรู้สึกว่าการได้ยินแย่ลงกว่าเดิม ควรรีบมาพบแพทย์ เพื่อหาสาเหตุ เช่น มีขี้หูอุดตัน หรืออาจมีแก้วหูทะลุ ประสาทหูเสื่อมไม่สามารถรักษาให้หายขาดได้แก้ไขได้ด้วย 2 วิธีคือการใช้เครื่องช่วยฟัง และการผ่าตัดฝังประสาทหูเทียมในกรณีที่ใช้เครื่องช่วยฟังไม่ได้ผล
นายแพทย์เจษฎา กล่าวเพิ่มเติมว่า สำหรับการป้องกันการเกิดโรคหูเสื่อม ทำได้โดยหลีกเลี่ยงอยู่ในที่เสียงดังเป็นเวลานาน หรือหากต้องอยู่ในที่เสียงดัง มีความเสี่ยง ควรป้องกันโดยการใส่เครื่องป้องกันเสียง พักผ่อนให้เพียงพอ ดูแลร่างกายให้แข็งแรงเพื่อป้องกันประสาทหูเสื่อมแบบเฉียบพลัน ทั้งนี้ให้คุณครูและผู้ปกครองที่ใกล้ชิดเด็ก หมั่นสังเกตพฤติกรรมเด็ก ซึ่งหากพบว่าเด็กมีพฤติกรรม เช่น เรียกไม่ได้ยิน พูดช้า    พูดไม่ชัด เป็นต้น อาจเข้าข่ายการบกพร่องทางการได้ยิน ให้รีบนำเด็กไปพบแพทย์ผู้เชี่ยวชาญเพื่อวินิจฉัยและเข้ารับการรักษาอย่างถูกต้อง
ด้านนายแพทย์มานัส โพธาภรณ์ ผู้อำนวยการ โรงพยาบาลราชวิถี กล่าวว่า โรงพยาบาลราชวิถี    กรมการแพทย์ กระทรวงสาธารณสุข ร่วมกับราชวิทยาลัยโสต ศอ นาสิกแพทย์แห่งประเทศไทย   จัดกิจกรรมรณรงค์ “โรงพยาบาลราชวิถี ลดเสียง ลดหูหนวก” เนื่องในวันการได้ยินโลก และในแต่ละปีโรงพยาบาลราชวิถีได้ผ่าตัดฝังประสาทหูเทียมให้ผู้ป่วยสูญเสียการได้ยิน  กว่า 3,000 คนต่อปี มากที่สุดในประเทศไทย อย่างไร   ก็ตาม ปัจจุบันมีแอพพลิเคชัน ชื่อ “Eartone” หรือ “ตรวจการได้ยิน” พัฒนาขึ้นโดยแพทย์ผู้เชี่ยวชาญในการตรวจผู้ป่วยด้านหู ประชาชนสามารถทดสอบประสิทธิภาพของการได้ยินแบบละเอียดได้ด้วยตนเอง ทราบถึงระดับหูตึงหรือเปอร์เซ็นต์ของประสาทหูเสื่อม โดยสามารถดาวน์โหลดบนโทรศัพท์มือถือทั้งระบบ ios และ ระบบ Android โดยไม่เสียค่าใช้จ่าย
************************************* 3 มีนาคม 2561

ที่มา : http://www.thaigov.go.th/news/contents/details/10481
