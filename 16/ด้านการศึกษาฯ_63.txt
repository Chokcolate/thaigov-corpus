รัฐบาลไทย-ข่าวทำเนียบรัฐบาล-ภารกิจ รมว.ศธ. ที่ฟุกุโอกะ ญี่ปุ่น

วันพุธที่ 18 เมษายน 2561
ภารกิจ รมว.ศธ. ที่ฟุกุโอกะ ญี่ปุ่น
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ และคณะ ประกอบด้วยนางวัฒนาพร ระงับทุกข์ รองปลัดกระทรวงศึกษาธิการ และ น.ส.นงศิลินี โมสิกะ ผู้อำนวยการสำนักความสัมพันธ์ต่างประเทศ สำนักงานปลัดกระทรวงศึกษาธิการ เดินทางไปเยือนจังหวัดฟุกุโอกะ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ และคณะ ประกอบด้วยนางวัฒนาพร ระงับทุกข์ รองปลัดกระทรวงศึกษาธิการ และ น.ส.นงศิลินี โมสิกะ ผู้อำนวยการสำนักความสัมพันธ์ต่างประเทศ สำนักงานปลัดกระทรวงศึกษาธิการ เดินทางไปเยือนจังหวัดฟุกุโอกะ ตามคำเชิญของประธานสภาจังหวัดฟุกุโอกะ เมื่อวันที่ 12 เมษายน 2561
ในโอกาสนี้ ได้หารือข้อราชการกับนาย Akira Higuchi ประธานสภาจังหวัดฟุกุโอกะ และนาย Hiroshi Ogawa ผู้ว่าราชการจังหวัดฟุกุโอกะ
รมว. ศึกษาธิการ ได้กล่าวขอบคุณสภาจังหวัดฟุกุโอกะ ที่เชิญคณะผู้แทนไทยมาเยือนในครั้งนี้ รวมทั้งได้ประสานงานเพื่อให้ได้เข้าพบรัฐมนตรีว่าการกระทรวงศึกษาธิการของญี่ปุ่นด้วย ในอนาคตอันใกล้นี้จะมีสถานกงสุลใหญ่ไทย ณ ฟุกุโอกะ การแลกเปลี่ยนความร่วมมือระหว่างกันก็จะเพิ่มมากยิ่งขึ้นตามลำดับ
รมว. ศึกษาธิการ ได้กล่าวถึงการดูงานที่ KOSEN โตเกียว ทำให้ได้รับทราบถึงข้อมูล วิสัยทัศน์ และภารกิจที่แท้จริงของ KOSEN และประสงค์จะให้ KOSEN ไปเปิดสาขาในประเทศไทยด้วย สำหรับความร่วมมือโครงการโรงเรียนพี่โรงเรียนน้องกับฟุกุโอกะ ก็ขอให้ขยายเพิ่มมากขึ้นจากเดิมที่ทำอยู่กับกรุงเทพมหานคร โดยให้เพิ่มจำนวนโรงเรียนของกระทรวงศึกษาธิการด้วย
นาย Akira Higuchi ประธานสภาจังหวัดฟุกุโอกะ กล่าวว่า ในจังหวัดฟุกุโอกะมี KOSEN 3 แห่ง และจะเรียนเชิญรัฐมนตรีว่าการกระทรวงศึกษาธิการไปเยี่ยมในโอกาสที่เหมาะสม สำหรับโครงการแลกเปลี่ยนนักเรียนมัธยมปลาย ขณะนี้มีนักเรียนไทยมาที่ฟุกุโอกะแล้วประมาณ 4 พันคน ทั้งนี้ขอให้ฝ่ายไทยสนับสนุนการจัดตั้งสำนักงานการท่องเที่ยวแห่งประเทศไทยในฟุกุโอกะในโอกาสต่อไป
นาย Hiroshi Ogawa ผู้ว่าราชการจังหวัดฟุกุโอกะ ได้กล่าวขอบคุณรัฐมนตรีว่าการกระทรวงศึกษาธิการของไทยที่ได้สนับสนุนการจัดตั้งสถานกงสุลใหญ่ ณ ฟุกุโอกะ นับเป็นประวัติศาสตร์หน้าใหม่อย่างแท้จริง ความสัมพันธ์ทางการทูตไทยและญี่ปุ่นได้ครบรอบ 130 ปี เมื่อปี 2560 หวังว่าจะมีการสานสัมพันธ์กันต่อไปในทุกด้าน รวมถึงการแลกเปลี่ยนเยาวชน บุคลากร และศิลปวัฒนธรรม ทั้งในระดับท้องถิ่นและระดับประเทศ และขอเชิญชวนให้นักเรียนไทยเรียนภาษาญี่ปุ่นมากขึ้น
รมว. ศึกษาธิการ กล่าวสนับสนุนโครงการแลกเปลี่ยนนักเรียนระหว่างสองประเทศ โดยจะเพิ่มจำนวนนักเรียนไทยให้มากขึ้น ขณะนี้มีคนไทยเดินทางไปฟุกุโอกะปีละประมาณ 5 หมื่นคน หากมีการแลกเปลี่ยนนักเรียนกันมากขึ้น ก็จะสามารถเพิ่มจำนวนคนมาฟุกุโอกะเพิ่มขึ้น นอกเหนือไปจากเมืองอื่น ๆ ที่คนไทยนิยมไปเที่ยว เช่น โตเกียว ฮอกไกโด โอซากา ฯลฯ
และขอยืนยันว่ารัฐบาลไทย ให้ความสำคัญกับประเทศญี่ปุ่น ในการพัฒนาความร่วมมือระหว่างกันทั้งด้านเศรษฐกิจ การค้า และสังคม โดยเฉพาะด้านการศึกษา
Written by นงศิลินี โมสิกะ
Photo Credit นงศิลินี โมสิกะ
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11553
