รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิงวัย 3 ขวบ ถูกเพื่อนบ้านทำร้ายร่างกายได้รับบาดเจ็บสาหัส และล่วงละเมิดทางเพศ ที่ จ.พระนครศรีอยุธยา พร้อมช่วยเหลือผู้ด้อยโอกาสทางสังคม

วันอังคารที่ 24 เมษายน 2561
พม. เร่งเยียวยาจิตใจเด็กหญิงวัย 3 ขวบ ถูกเพื่อนบ้านทำร้ายร่างกายได้รับบาดเจ็บสาหัส และล่วงละเมิดทางเพศ ที่ จ.พระนครศรีอยุธยา พร้อมช่วยเหลือผู้ด้อยโอกาสทางสังคม
พม. เร่งเยียวยาจิตใจเด็กหญิงวัย 3 ขวบ ถูกเพื่อนบ้านทำร้ายร่างกายได้รับบาดเจ็บสาหัส และล่วงละเมิดทางเพศ ที่ จ.พระนครศรีอยุธยา พร้อมช่วยเหลือผู้ด้อยโอกาสทางสังคม ที่ จ.นครปฐม ชลบุรี และประจวบคีรีขันธ์
วันนี้ (24 เม.ย. 61) เวลา 08.30 น. นายอภิชาติ อภิชาตบุตร หัวหน้าผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่63/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงรายหนึ่งนำลูกสาววัย 3 ขวบ ไปฝากเลี้ยงกับเพื่อนบ้าน แต่ถูกทำร้ายร่างกายได้รับบาดเจ็บสาหัส มีทั้งรอยฟกช้ำทั่วร่างกาย มีรอยแผลถูกน้ำร้อนลวก แขนหักทั้ง 2 ข้าง และมีร่องรอยถูกล่วงละเมิดทางเพศ ที่จังหวัดพระนครศรีอยุธยา ได้กำชับพัฒนาสังคมและความมั่นคงของมนุษย์จังหวัดพระนครศรีอยุธยา (พมจ.พระนครศรีอยุธยา) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น สามารถใช้ชีวิตในสังคมได้อย่างปกติสุขโดยเร็วที่สุด อีกทั้ง ดูแลช่วยเหลือในเรื่องของการตรวจสุขภาพและการรักษาพยาบาลอาการบาดเจ็บ พร้อมดูแลคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ต่อไป
อีกกรณีหญิงสาววัย 22 ปี ร่างกายพิการตั้งแต่กำเนิด ช่วยเหลือตัวเองไม่ได้ และไม่มีบัตรประจำตัวใดๆ อาศัยอยู่กับตาทวดแก่ชราวัย 74 ปี ที่ป่วยเป็นโรคอัมพฤกษ์ พิการเดินไม่ได้ และยายทวดวัย 73 ปี ป่วยหลายโรครุมเร้า ทั้งน้ำท่วมปอด กระดูกทับเส้นประสาท เบาหวาน และความดัน มีเพียงผู้เป็นป้าที่ทำงานหาเลี้ยงครอบครัวเพียงคนเดียว ครอบครัวมีฐานะยากจน รายได้ไม่เพียงพอค่าใช้จ่าย ที่ จังหวัดนครปฐม และกรณีชายหนุ่มอายุ 22 ปี ป่วยเป็นโรคมะเร็งที่โพรงจมูก ระยะที่ 4 และลุกลามไปที่ตับ บริเวณลำคอมีก้อนเนื้อบวมโตขนาดใหญ่ เจ็บปวดทุกข์ทรมานเป็นอย่างมาก ร่างกายผอมซูบ นอนป่วยติดเตียงช่วยเหลือตัวเองไม่ได้ ด้านภรรยาทอดทิ้งไป และทิ้งลูกชายวัย 2 ขวบไว้ อาศัยอยู่กับพ่อแก่ชราวัย 66 ปี และแม่ ครอบครัวมีฐานะยากจน ต้องไปกู้หนี้นอกระบบมาเป็นค่ารักษาพยาบาล ที่จังหวัดชลบุรี รวมทั้งกรณีหญิงชราวัย 76 ปี เป็นชาวกะเหรี่ยง ร่างกายพิการ นอนป่วยติดเตียง ช่วยเหลือตัวเองไม่ได้ ต้องเจาะคอเพื่อดูดเสมหะ และให้อาหารทางสายยาง อาศัยอยู่กับลูกสาววัย 45 ปี ที่ทำงานหาเลี้ยงครอบครัวเพียงคนเดียว อีกทั้งต้องรับภาระดูแลพี่สาวที่ร่างกายไม่แข็งแรง และสามีของพี่สาวที่พิการตาบอดและแขนด้วน ทั้ง 4 ชีวิต อาศัยในห้องเช่าสภาพคับแคบ ครอบครัวมีฐานะยากจน รายได้ไม่เพียงพอค่าใช้จ่าย ที่ จ.ประจวบคีรีขันธ์ นั้น ได้กำชับให้พัฒนาสังคมและความมั่นคงของมนุษย์ (พมจ.) ทั้ง 3 จังหวัด ได้แก่ พมจ.นครปฐม พมจ.ชลบุรี และ พมจ.ประจวบคีรีขันธ์ พร้อมทีม One Home ทั้ง 3 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด รวมทั้งให้คำปรึกษาแนะนำในเรื่องสวัสดิการสังคม และการทำบัตรประจำตัวคนพิการ เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
ทั้งนี้ จากสถานการณ์สภาพอากาศที่แปรปรวน เกิดลมพายุพัดรุนแรงอย่างต่อเนื่องในหลายพื้นที่ของประเทศไทย ส่งผล ให้ประชาชนโดยเฉพาะกลุ่มเป้าหมายของกระทรวง พม. ได้แก่ เด็ก เยาวชน ผู้สูงอายุ คนพิการ และผู้ด้อยโอกาส ได้รับความเดือดร้อนจำนวนมาก ส่งผลให้ที่อยู่อาศัยพังเสียหาย นั้น ได้กำชับให้หน่วยงานสังกัดกระทรวง พม. ในพื้นที่ เร่งสำรวจและให้ความช่วยเหลือในเบื้องต้น เพื่อบรรเทาความเดือดร้อนของผู้ได้รับผลกระทบ ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงาน ที่เกี่ยวข้องเพื่อดำเนินการช่วยเหลือต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กหนุ่มวัย 22 ปี ต้องทำงานหารายได้เลี้ยงดู 5 ชีวิต ครอบครัวมีฐานะยากจน ที่กรุงเทพมหานคร นั้น ทางทีม One Home ได้ลงพื้นที่เยี่ยมบ้านเพื่อตรวจสอบข้อเท็จจริง พร้อมมอบเครื่องอุปโภคบริโภค และอุปกรณ์ทางการศึกษา มอบเงินสงเคราะห์เด็กในครอบครัวยากจน และพิจารณาช่วยเหลือเงินสงเคราะห์เด็กในครอบครัวอุปถัมภ์ รวมทั้ง ประสานหน่วยงานที่เกี่ยวข้องดำเนินการเกี่ยวกับการออกบัตรคนพิการ และร่วมหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/11724
