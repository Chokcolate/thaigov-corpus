รัฐบาลไทย-ข่าวทำเนียบรัฐบาล-รอง นรม วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 1/2561

วันพุธที่ 28 กุมภาพันธ์ 2561
รอง นรม วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 1/2561
รอง นรม วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 1/2561 เพื่อก้าวไปสู่เศรษฐกิจดิจิทัล การพัฒนาเศรษฐกิจฐานรากสอดคล้องกับโครงการไทยนิยม ยั่งยืน ของรัฐบาล
วันนี้ ( 28 กุมภาพันธ์ 2561) เวลา 13.30 น. ห้องประชุม 301 ตึกบัญชาการ 1 ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 1/2561 มีสาระการประชุม ดังนี้
ที่ประชุมได้พิจารณาและมีมติเห็นชอบการมอบหมายและมอบอำนาจ “กรมเจ้าท่า” ตามกฎหมายการเดินเรือในน่านน้ำไทยให้แก่องค์กรปกครองส่วนท้องถิ่น ซึ่งเป็นไปตามความเห็นชอบของคณะอนุกรรมการบริหารแผนการกระจายอำนาจให้แก่องค์กรปกครองส่วนท้องถิ่นฯ และตามที่องค์การบริหารส่วนตำบลบางขุนไทร อำเภอบ้านแหลม จังหวัดเพชรบุรี เสนอ
พร้อมกันนี้ ที่ประชุมได้พิจารณาและมีมติเห็นชอบในหลักการกรณีการให้การสนับสนุนโครงการสร้างระบบการจัดการขยะเพื่อผลิตเป็นเชื้อเพลิงและปุ๋ยอินทรีย์ ณ เทศบาลตำบลวังดิน อำเภอลี้ จังหวัดลำพูน เพื่อเป็นการส่งเสริม ผลักดัน และต่อยอดนวัตกรรมโครงการฯ ซึ่งฝ่ายเลขานุการฯ ได้เชิญผู้แทนเทศบาลตำบลวังดิน พร้อมมหาวิทยาลัยเทคโนโลยีสุรนารี รวมทั้งผู้ที่เกี่ยวข้องมาให้รายละเอียดเพิ่มเติมด้วย
ทั้งนี้ โครงการดังกล่าวจะเป็นประโยชน์อย่างยิ่งส่งผลให้เกิดระบบการจัดการขยะชุมชนอย่างครบวงจรและเป็นรูปธรรม ทั้งการคัดแยก การนำกลับมาใช้ประโยชน์ใหม่อย่างมีประสิทธิภาพ โดยสามารถกำจัดขยะชุมชนได้กว่า 9,125 ตันต่อปีอย่างถูกต้องตามหลักสุขาภิบาล พร้อมไม่ส่งผลกระทบต่อสิ่งแวดล้อม อีกทั้งช่วยแก้ไขปัญหาวิกฤติด้านขยะครอบคลุมพื้นที่เทศบาลตำบลวังดินและพื้นที่ใกล้เคียง ตลอดจนเป็นการช่วยประหยัดพลังงานของประเทศได้อีกทางหนึ่งรวมทั้งเกิดความคุ้มค่าทางด้านเศรษฐกิจได้ดียิ่งขึ้น
อย่างไรก็ตาม ที่ประชุมมีความเห็นว่าควรให้ผู้แทนเทศบาลตำบลวังดินไปพิจารณาแก้ไขประเด็นที่ดินที่จะทำโครงการนี้ซึ่งเป็นที่ดิน สปก. ดำเนินการแก้ไขให้เรียบร้อยก่อน จากนั้นเห็นควรนำเสนอโครงการนี้ให้กระทรวงมหาดไทยประสานหน่วยงานที่เกี่ยวข้อง เพื่อให้โครงการนี้สามารถต่อยอดเกิดผลเป็นรูปธรรมและผลประโยชน์ตกแก่ชุมชนอย่างแท้จริงต่อไป
นอกจากนี้ ที่ประชุมได้พิจารณาและมีมติเห็นชอบข้อเสนอแนะเชิงนโยบาย จำนวน 4 ประเด็น ประกอบด้วยการบริหารจัดการขยะ การตรวจสอบคุณภาพสิ่งแวดล้อม การคุ้มครองผู้บริโภค และการดูแลโบราณสถาน โดยที่ประชุมมอบหมายให้ สำนักงานคณะกรรมการกระจายอำนาจให้แก่องค์กรปกครองส่วนท้องถิ่นจัดทำหนังสือแจ้งให้ส่วนราชการที่เกี่ยวข้องกับทั้ง 4 ประเด็น นั้น ไปดำเนินการตามข้อเสนอแนะพร้อมรายงานให้ที่ประชุมฯ ทราบในครั้งต่อไป
ตอนท้ายของการประชุม ได้รับทราบมติคณะรัฐมนตรี เมื่อวันที่ 14 มกราคม 2561 ซึ่งมีมติเห็นชอบวงเงินงบประมาณรายจ่ายประจำปีงบประมาณ พ.ศ.2562 และการจัดสรรงบประมาณให้แก่องค์กรปกครองส่วนท้องถิ่น (อปท.) โดยจัดสรรรายได้ให้แก่ อปท. ในสัดส่วนร้อยละ 29.50 ของรายได้สุทธิของรัฐบาล ซึ่งฝ่ายเลขานุการได้แจ้งให้หน่วยงานที่เกี่ยวข้องรับทราบและดำเนินการต่อไปด้วยแล้ว
ทั้งนี้ งบประมาณดังกล่าวกระจายสู่ท้องถิ่นครอบคลุมทุกภูมิภาค โดยรัฐบาลให้ความสำคัญกับความสอดคล้องเชื่อมโยงกับแผนพัฒนาภาค เมือง จังหวัด กลุ่มจังหวัด และ อปท. เพื่อให้ประเทศสามารถขับเคลื่อนและแก้ไขปัญหา พร้อมส่งเสริม ตลอดจนพัฒนาให้เกิดการกระจายรายได้ และความเจริญไปสู่ภูมิภาคและท้องถิ่นตลอดจนชุมชนอย่างเป็นรูปธรรม อีกทั้งรัฐบาล ให้ความสำคัญในการจัดทำงบประมาณที่ส่งผลให้เกิดการขับเคลื่อนเพื่อปฏิรูปประเทศ ลดความเหลื่อมล้ำในสังคม พร้อมก้าวไปสู่เศรษฐกิจดิจิทัลและเป็นการพัฒนาเศรษฐกิจฐานรากให้เกิดประสิทธิภาพสอดคล้องกับโครงการไทยนิยม ยั่งยืน ของรัฐบาล ที่ยึดถือความต้องการและความเดือดร้อนของประชาชนเป็นศูนย์กลาง เพื่อปฏิบัติการให้เกิดผลสัมฤทธิ์ต่อการพัฒนาคุณภาพชีวิตของประชาชนอย่างทั่วถึงและยั่งยืนต่อไป
.......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10438
