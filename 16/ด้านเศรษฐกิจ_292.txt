รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงอุตสาหกรรม นำผู้บริหารกระทรวงฯ ลงพื้นที่หมู่บ้าน CIV ชุมชนบ้านวังหอน จ.นครศรีธรรมราช

วันพฤหัสบดีที่ 29 มีนาคม 2561
รัฐมนตรีช่วยว่าการกระทรวงอุตสาหกรรม นำผู้บริหารกระทรวงฯ ลงพื้นที่หมู่บ้าน CIV ชุมชนบ้านวังหอน จ.นครศรีธรรมราช
รัฐมนตรีช่วยว่าการกระทรวงอุตสาหกรรม นำผู้บริหารกระทรวงฯ ลงพื้นที่หมู่บ้าน CIV ชุมชนบ้านวังหอน จ.นครศรีธรรมราช
วันนี้ (29 มี.ค. 61) ดร.สมชาย หาญหิรัญ รัฐมนตรีช่วยว่าการอุตสาหกรรม เยี่ยมชมการพัฒนาหมู่บ้านอุตสาหกรรมสร้างสรรค์ หรือ หมู่บ้าน CIV (Creative Industry Village) ชุมชนบ้านวังหอน ต.วังอ่าง อ.ชะอวด จ.นครศรีธรรมราช ซึ่งเป็นชุมชนที่ได้รับการคัดเลือกจากจังหวัดให้เป็นหมู่บ้าน CIV โดยมีอัตลักษณ์ ต้นทุนทางสังคม วัฒนธรรม และธรรมชาติ เหมาะแก่การพัฒนาเป็นแหล่งท่องเที่ยว สร้างรายได้เข้าสู่ชุมชน โดยการลงพื้นที่ของรัฐมนตรีช่วยฯ พร้อมผู้บริหารกระทรวงอุตฯ มีนายวิษณุ ทับเที่ยง (อธิบดีกรมอุตสาหกรรมพื้นฐานและการเหมืองแร่) นายเอกภัทร วังสุวรรณ (รองเลขาธิการคณะกรรมการอ้อยและน้ำตาลทราย) อุตสาหกรรมจังหวัดนครศรีธรรมราช อุตสาหกรรมจังหวัดพื้นที่ใกล้เคียง ผู้อำนวยการศูนย์ส่งเสริมอุตสาหกรรมภาคที่ 10 ผู้บริหารและเจ้าหน้าที่กระทรวงอุตสาหกรรม โดยมีนายขจรเกียรติ รักพานิชมณี (รองผู้ว่าราชการจังหวัดฯ) พาณิชย์จังหวัด นายอำเภอ ผู้นำท่ัองถิ่น ให้การต้อนรับ
จุดเด่นของชุมชนวังหอน เป็นหมู่บ้านที่มีสมุนไพรขมิ้นที่ได้ชื่อว่าดีที่สุดในประเทศไทย สามารถนำมาต่อยอดเป็นผลิตภัณฑ์ชุมชนได้หลายอย่าง มีต้นกาแฟอายุร้อยปีที่ยังให้ผลผลิตรอให้นักท่องเที่ยวเข้ามาชิม เป็นชุมชนเกษตรปลอดสารพิษ มีแหล่งท่องเที่ยวทางวัฒนธรรมและธรรมชาติถึง 18 จุด เช่น ป่าต้นน้ำ น้ำตกหนานสวรรค์ ล่องแพบ้านวังหอน ไร่เพชรทับทิม เป็นต้น และที่สำคัญเป็นชุมชนที่มีความเข้มแข็ง ได้รับการสนับสนุนส่งเสริมจากภาครัฐและเอกชน โดยเฉพาะบิ๊กบราเธอร์ ในจังหวัด คือ บจก.ปูนซีเมนต์ไทย (ทุ่งสง) และ บมจ.ศรีตรังแอโกรอินดัสทรีส์ ที่ให้คำปรึกษา และสนับสนุนกิจกรรมของชุมชน
ซึ่งกิจกรรมชุมชนในวันนี้ท่านรัฐมนตรีช่วยว่าการฯ ได้เป็นประธานในการเปิดป้ายอาคารจุดบริการนักท่องเที่ยว ศาลา CIV-SCG มอบป้ายอาหารชุมชนปลอดภัย และมอบอุปกรณ์กีฬาให้กับโรงเรียนในชุมชน และเยี่ยมชมผลิตภัณฑ์และบริการของชุมชน โดยมอบหมายให้สำนักงานอุตสาหกรรมจังหวัดและกรมส่งเสริมอุตสาหกรรม เข้ามาช่วยชาวบ้านพัฒนาการออกแบบบรรจุภัณฑ์ ส่งเสริมความรู้ด้านการตลาด และด้านอื่นๆ ตามที่ชุมชนต้องการ เพื่อให้หมู่บ้าน CIV ชุมชนบ้านวังหอนพัฒนาตนเอง สร้างรายได้เข้าสู่ชนชน ตามนโยบายส่งเสริมเศรษฐกิจฐานรากของรัฐบาล

ที่มา : http://www.thaigov.go.th/news/contents/details/11191
