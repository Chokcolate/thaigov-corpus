รัฐบาลไทย-ข่าวทำเนียบรัฐบาล-ผลการประชุมคณะกรรมการนโยบายการท่องเที่ยวแห่งชาติ ครั้งที่ 1/2561


วันจันทร์ที่ 12 มีนาคม 2561
911
พิมพ์
ผลการประชุมคณะกรรมการนโยบายการท่องเที่ยวแห่งชาติ ครั้งที่ 1/2561
ที่ประชุมมีมติเห็นชอบแนวทางพัฒนาการท่องเที่ยวในเขตพัฒนาการท่องเที่ยวฝั่งตะวันตก
พร้อมกำหนดเขตพัฒนาการท่องเที่ยวเพิ่มเติม 6 กลุ่มพื้นที่
วันนี้ (12 มีนาคม 2561) เวลา 09.30 น. ณ ห้องประชุม 1 ชั้น 2 อาคารกระทรวงการท่องเที่ยวและกีฬา ถนนราชดำเนินนอก กรุงเทพมหานคร นายสมคิด จาตุศรีพิทักษ์ รองนายกรัฐมนตรีเป็นประธานการประชุมคณะกรรมการนโยบายการท่องเที่ยวแห่งชาติ (กก.) ครั้งที่ 1/2561
หลังจากเลิกประชุม รองนายกรัฐมนตรี ได้มอบหมายให้นายวีระศักดิ์ โควสุรัตน์ รัฐมนตรีว่าการกระทรวงท่องเที่ยวและกีฬา แถลงข่าวผลการประชุม ซึ่งสรุปสาระสำคัญได้ดังนี้
สถานการณ์การท่องเที่ยว 2 เดือนแรกของปี 2561 ขยายตัวอย่างต่อเนื่อง และแนวโน้มปี 2561 มีนักท่องเที่ยวจำนวน 7,110,313 คน (ขยายตัวร้อยละ 14.94) โดยเฉพาะในเดือนกุมภาพันธ์ที่ผ่านมาขยายตัวสูงถึงร้อยละ 19.29 นำรายได้เข้าสู่ประเทศทั้งหมด 382,000 ล้านบาท (ขยายตัวร้อยละ 16.38) และคาดการณ์ไว้ว่าจะมีการขยายตัวของนักท่องเที่ยวชาวต่างชาติ และคนไทยท่องเที่ยวภายในประเทศ เพื่อสร้างรายได้ตลอดปี 2561 ประมาณ 3 ล้านล้านบาท ตามเป้าหมายที่กำหนดไว้
จากนั้น ที่ประชุมได้พิจารณาและมีมติเห็นชอบแนวทางพัฒนาการท่องเที่ยวในเขตพัฒนาการท่องเที่ยวฝั่งตะวันตก (Thailand Riviera) ซึ่งเป็นพื้นที่ที่มีศักยภาพมีความพร้อมในการพัฒนาบนฐานที่มีทรัพยากรธรรมชาติที่มีความโดดเด่นของแต่ละจังหวัด (จังหวัดเพชรบุรี จังหวัดประจวบคีรีขันธ์ จังหวัดชุมพร และจังหวัดระนอง) และมีโอกาสจากแผนงานโครงการลงทุนขนาดใหญ่ของภาครัฐ โดยภาครัฐได้มีการจัดตั้งกลไกพิเศษที่จะขับเคลื่อนการพัฒนาและบูรณาการ ร่วมกับหน่วยงานที่เกี่ยวข้องเพื่อพัฒนา Thailand Riviera ให้เกิดผลเป็นรูปธรรม
พร้อมกันนี้ ที่ประชุมได้พิจารณาและมีมติเห็นชอบการประเมินผลความเหมาะสมพื้นที่ทั่วประเทศเพื่อกำหนดเป็นเขตพัฒนาการท่องเที่ยวเพิ่มเติมในเบื้องต้นอีก 6 กลุ่มพื้นที่ (1) เขตพัฒนาการท่องเที่ยว เมืองเก่ามีชีวิต (2) เขตพัฒนาการท่องเที่ยว วิถีชีวิตชายฝั่งอ่าวไทย (3) เขตพัฒนาการท่องเที่ยว ผืนป่ามรดกโลกดงพญาเย็น - เขาใหญ่ (4) เขตพัฒนาการท่องเที่ยว ธรณีวิทยาถิ่นอีสาน (5) เขตพัฒนาการท่องเที่ยว วิถีชีวิตลุ่มน้ำทะเลสาบสงขลา และ (6) เขตพัฒนาการท่องเที่ยว พหุวัฒนธรรมชายแดนใต้ พร้อมทั้งมีมติมอบหมายให้กระทรวงการท่องเที่ยวและกีฬาศึกษารายละเอียด และจัดประชุมรับฟังความคิดเห็น พร้อมกับความต้องการของชุมชนในพื้นที่เพื่อประกอบการพิจารณาอย่างรอบครอบ และดำเนินการออกกฎกระทรวงเพื่อกำหนดเขตพัฒนาการท่องเที่ยงตามขั้นตอนโดยเร็วต่อไป
ก่อนจบการแถลงข่าวดังกล่าว รัฐมนตรีว่าการกระทรวงท่องเที่ยวและกีฬา ได้กล่าวชื่นชมกับ “งานอุ่นไอรัก คลายความหนาว” ซึ่งจัดขึ้นตั้งแต่วันที่ 8 กุมภาพันธ์ 2561 จนกระทั่งถึงวันที่ 11 มีนาคมที่ผ่านมาว่า คนไทยทุกภาคส่วนได้ร่วมกันเป็นเจ้าบ้านที่ดี เพื่อสร้างความประทับใจให้กับนักท่องเที่ยวชาวต่างชาติที่มาร่วมงาน พร้อมทั้งส่งผลกระตุ้นรายได้ให้กับประเทศอีกด้วย
........................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10708