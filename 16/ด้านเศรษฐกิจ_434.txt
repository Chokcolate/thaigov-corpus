รัฐบาลไทย-ข่าวทำเนียบรัฐบาล-พาณิชย์จัดติวเข้มร้านค้าธงฟ้าประชารัฐยกระดับเป็นโชห่วยไฮบริด


วันพฤหัสบดีที่ 26 เมษายน 2561
171
พาณิชย์จัดติวเข้มร้านค้าธงฟ้าประชารัฐยกระดับเป็นโชห่วยไฮบริด
“พาณิชย์”เดินหน้ายกระดับร้านค้าธงฟ้าประชารัฐเป็นโชห่วยไฮบริด เตรียมจัดโครงการติวเข้มเจ้าของร้าน     3 หมื่นราย ตั้งแต่เดือน พ.ค.-ก.ย.นี้
สอนเทคนิคการทำธุรกิจ การบริหารจัดการร้าน การเงิน และภาษี มั่นใจช่วยสร้างความเข้มแข็งให้กับร้านค้าได้แน่
นายวิชัย โภชนกิจ รองปลัดกระทรวงพาณิชย์ เปิดเผยว่า ได้มอบแนวทางการทำงานให้กับพาณิชย์จังหวัดทั่วประเทศ เพื่อช่วยในการดำเนินการจัดทำโครงการอบรมเชิงปฏิบัติติการยกระดับร้านค้าธงฟ้าประชารัฐสู่การเป็นโชห่วยมืออาชีพ จำนวน 30,000 ราย โดยกระทรวงพาณิชย์มีเป้าหมายที่จะทำการฝึกอบรมเจ้าของร้านหรือผู้แทนร้านค้าธงฟ้าประชารัฐร้านค้าละ 1 คน ตั้งเป้าหมายอบรมทั้งสิ้น 376 รุ่น อบรมรุ่นละ 50-80 คน เพื่อพัฒนาร้านค้าธงฟ้าประชารัฐให้มีความรู้ ความเข้าใจในการทำธุรกิจ และสามารถพัฒนาจนเป็นโช่ห่วยมืออาชีพหรือร้านโชห่วยไฮบริดได้ในอนาคต โดยจะเริ่มดำเนินการระหว่างเดือนพ.ค.-ก.ย.2561
ทั้งนี้ แนวทางการดำเนินการ สำนักงานพาณิชย์จังหวัดในแต่ละพื้นที่จะต้องประสานและติดตามให้เจ้าของร้านค้าธงฟ้าประชารัฐเข้าร่วมรับการฝึกอบรมโดยจะร่วมกับกรมพัฒนาธุรกิจการค้า กรมการค้าภายใน สำนักงานบัญชีคุณภาพ ผู้ประกอบการ ผู้ผลิต ร้านค้าส่ง และภาครัฐและเอกชน  ผู้เชี่ยวชาญ และสถาบันการศึกษาในพื้นที่ จัดทำหลักสูตรและจัดหาวิทยากร โดยจะมีการติดตาม เป็นพี่เลี้ยงในการดูแลร้านค้าธงฟ้าประชารัฐไประยะหนึ่ง จนกว่าจะสามารถดำเนินการได้อย่างเข้มแข็ง
“จะจัดฝึกอบรมแบบเข้มข้นเป็นระยะเวลา 5 วัน โดยจะกำหนดหลักสูตรที่เข้มข้นและมีวิทยากรที่เชี่ยวชาญในแต่ละด้านมาให้ความรู้ ทั้งการสอนเทคนิคการทำธุรกิจ การบริหารธุรกิจ การบริหารจัดการร้าน การวางแผนซื้อ-ขาย การบริหารจัดการคลังสินค้า จัดการขนส่งและกระจายสินค้า การบริหารการเงิน การจัดทำบัญชีรับ-จ่ายอย่างง่ายการวางแผนด้านภาษี การเชื่อมโยง รวบรวม และกระจายผลิตภัณฑ์ชุมชนและท้องถิ่น” นายวิชัยกล่าว
นอกจากนี้ กระทรวงฯ จะมีการประสานผู้ประกอบการผลิตภัณฑ์ชุมชน ผู้ผลิตสินค้า ร้านค้าส่งระดับจังหวัด  และระดับอำเภอ ให้เข้าร่วมกิจกรรมเพิ่มช่องทางการตลาดในการนำผลิตภัณฑ์ชุมชนเข้ามาจำหน่ายในร้านค้าธงฟ้าประชารัฐ รวมถึงเพิ่มช่องทางในการกระจายสินค้าออกนอกพื้นที่ด้วย
สำหรับการติดตามดูแลร้านค้าธงฟ้าประชารัฐ ได้มอบหมายให้สำนักงานพาณิชย์จังหวัดทำการติดตาม และตรวจสอบการปฏิบัติตามหลักเกณฑ์ เงื่อนไข และกฎกติกาที่ร้านค้าธงฟ้าต้องปฏิบัติตามประกาศของกรมการค้าภายในอย่างใกล้ชิด เพื่อป้องกันไม่ให้มีการกระทำผิดเงื่อนไข โดยหากพบว่าร้านค้าใดมีการปฏิบัติไม่ถูกต้อง ให้ดำเนินมาตรการจากเบาไปหาหนัก ตั้งแต่การตักเตือน จนถึงขั้นถอดออกจากการเข้าร่วมโครงการและยึดคืนเครื่องรูดบัตร

ที่มา : http://www.thaigov.go.th/news/contents/details/11786