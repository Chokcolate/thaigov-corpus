รัฐบาลไทย-ข่าวทำเนียบรัฐบาล-คณะผู้แทน OIC ยกย่องไทยเป็นแบบอย่างที่ดี แสดงให้เห็นทุกศาสนาสามารถอยู่ร่วมกันได้อย่างสันติ

วันพุธที่ 28 มีนาคม 2561
คณะผู้แทน OIC ยกย่องไทยเป็นแบบอย่างที่ดี แสดงให้เห็นทุกศาสนาสามารถอยู่ร่วมกันได้อย่างสันติ
คณะผู้แทน OIC ยกย่องไทยเป็นแบบอย่างที่ดี แสดงให้เห็นทุกศาสนาสามารถอยู่ร่วมกันได้อย่างสันติ
8 คณะผู้แทนจากประเทศสมาชิกองค์การความร่วมมืออิสลาม (OIC) และผู้แทนจากสำนักเลขาธิการ OIC เดินทางเยือนประเทศไทย ระหว่างวันที่ 25 กุมภาพันธ์ – 4 มีนาคม 2561 โดยในระหว่างการเยือน คณะผู้แทน OIC ได้เดินทางไปยังจังหวัดชายแดนใต้ เพื่อพบปะแลกเปลี่ยนความคิดเห็นกับหน่วยราชการที่เกี่ยวข้อง รวมทั้งเยี่ยมชมและเรียนรู้วิถีชีวิตท้องถิ่นที่อาศัยอยู่ร่วมกัน
คณะผู้แทน OIC แสดงความชื่นชมรัฐบาลไทยที่ใช้แนวทางการแก้ไขปัญหาโดยสันติวิธี สนับสนุนให้ชาวไทยมุสลิมได้รับโอกาสทางการศึกษาและศาสนกิจ รวมทั้งได้รับประโยชน์จากแผนพัฒนาของรัฐบาลในด้านต่างๆ อย่างเท่าเทียม เป็นตัวอย่างให้ประเทศต่างๆ ในภูมิภาคได้เป็นอย่างดี โดยเฉพาะโครงการพาคนกลับบ้าน ที่เปิดโอกาสให้ผู้ที่มีความเห็นต่างจากรัฐหรือเคยต่อสู้กับรัฐได้กลับมาแก้ปัญหาร่วมกับรัฐบาล
รัฐบาลไทยสามารถทำให้รู้สึกว่าพี่น้องมุสลิมทุกคนเป็นเสมือนพี่น้องและได้พยายามทำสิ่งที่ดีที่สุดเพื่อชาวมุสลิม คณะผู้แทน OIC ยังได้กล่าวขอให้ชาวมุสลิมภูมิใจที่ได้เกิดบนแผ่นดินไทยและร่วมมือกันสร้างสันติสุข รวมทั้งให้ความร่วมมือกับรัฐบาลไทยในการแก้ไขปัญหา
คณะผู้แทน OIC เห็นว่า การทำให้เยาวชนรู้จักหน้าที่พลเมือง มีจริยธรรม และเคารพกฎหมาย เป็นสิ่งสำคัญที่ทำให้การพัฒนาของรัฐบาลสัมฤทธิ์ผล โดยเฉพาะอย่างยิ่งหากมีการน้อมนำแนวพระราชดำริของพระบาทสมเด็จพระปรมินทรมหาภูมิพลอดุลยเดช บรมนาถบพิตรมาเป็นหลักปฏิบัติ จะช่วยแก้ปัญหาในพื้นที่ได้อย่างแน่นอน
นอกจากนี้ คณะผู้แทน OIC ยังกล่าวชื่นชมรัฐบาลไทยในการดำเนินการด้านศาสนาอิสลาม รวมถึงนโยบายและความพยายามของรัฐบาลในการพัฒนาจังหวัดชายแดนใต้ ทั้งในด้านเศรษฐกิจ สังคม และการศึกษา และยินดีที่ได้เห็นพี่น้องชาวไทยมุสลิมใช้ชีวิตเป็นปกติสุข และพร้อมสนับสนุนไทยในการแก้ไขปัญหา โดยเห็นว่าเป็นเรื่องภายในของไทย โดยจะนำผลการเยือนของคณะในครั้งนี้ไปขยายผล สร้างการรับรู้และเผยแพร่ด้านการข่าวต่อไป
ทั้งนี้ ในการแก้ปัญหาจังหวัดชายแดนใต้ นายกรัฐมนตรีย้ำเสมอว่า แนวทางการแก้ไขอย่างยั่งยืนนั้นควรลดความเหลื่อมล้ำและสร้างโอกาสทางการศึกษา โดยทุกคนทุกฝ่ายต้องช่วยกันดูแลพื้นที่ด้วยสันติวิธีมากกว่าที่จะใช้ความรุนแรง เพื่อผลสัมฤทธิ์ร่วมกันในการทำให้จังหวัดชายแดนใต้เกิดสันติสุข และประเทศชาติยั่งยืน
*************************

ที่มา : http://www.thaigov.go.th/news/contents/details/11137
