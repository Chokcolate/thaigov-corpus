รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมหารือทวิภาคีกับ รมว.กระทรวงคมนาคมฯ ตุรกี พร้อมกระชับความร่วมมือด้านดิจิทัล

วันพุธที่ 18 เมษายน 2561
รมว.ดิจิทัลฯ ร่วมหารือทวิภาคีกับ รมว.กระทรวงคมนาคมฯ ตุรกี พร้อมกระชับความร่วมมือด้านดิจิทัล
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมหารือทวิภาคีกับ นายอาเหม็ด อาสลาน รัฐมนตรีว่าการกระทรวงคมนาคม การเดินเรือ และการสื่อสารสาธารณรัฐตุรกี โดย รมว. กระทรวงดิจิทัลฯ ได้ย้ำถึงความสัมพันธ์ที่แนบแน่นของทั้งสองประเทศ ซึ่งในปีนี้เป็นปีแห่งการเฉลิมฉลองครบรอบ 60 ปี ความสัมพันธ์ทางการทูตระหว่างไทยกับตุรกี โดยฝ่ายไทยมีความยินดีในการเพิ่มปริมาณการค้า การลงทุน และเชิญชวนให้กระทรวงคมนาคมฯ แห่งตุรกี มาร่วมลงทุนในโครงการระเบียงเศรษฐกิจพิเศษภาคตะวันออก (EEC) เพื่อเพิ่มปริมาณนักท่องเที่ยวของทั้งสองประเทศ นอกจากนี้ในโอกาสที่ประเทศไทยจะเป็นประธานของอาเซียนในปีหน้า ฝ่ายไทยจึงได้เชิญชวนตุรกีให้ใช้ไทยเป็นฐานในการกระจายความร่วมมือด้านเศรษฐกิจ โดยเฉพาะอย่างยิ่งความสัมพันธ์ด้านอีคอมเมิรซ์ผ่านไปรษณีย์ของทั้งสองประเทศ การพัฒนาอุตสาหกรรมดิจิทัล รัฐบาลดิจิทัล รวมถึงความมั่นคงปลอดภัยทางไซเบอร์ ทั้งนี้ ทั้งสองฝ่ายยังยินดีจะสนับสนุนซึ่งกันและกันในการสมัครเป็นกรรมการบริหารระดับภูมิภาคของสหภาพโทรคมนาคมระหว่างประเทศ (ITU) ด้วย การหารือดังกล่าวมีขึ้นเมื่อวันที่ 13 เมษายน 2561 ณ สาธารณรัฐตุรกี
*******************

ที่มา : http://www.thaigov.go.th/news/contents/details/11554
