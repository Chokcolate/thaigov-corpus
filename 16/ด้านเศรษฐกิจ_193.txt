รัฐบาลไทย-ข่าวทำเนียบรัฐบาล-รมช.เกษตรฯ เปิดการประชุมเชิงปฏิบัติการการแก้ไขปัญหาการทำประมงผิดกฎหมายแบบบูรณาการ

วันจันทร์ที่ 19 มีนาคม 2561
รมช.เกษตรฯ เปิดการประชุมเชิงปฏิบัติการการแก้ไขปัญหาการทำประมงผิดกฎหมายแบบบูรณาการ
รมช.เกษตรฯ เปิดการประชุมเชิงปฏิบัติการการแก้ไขปัญหาการทำประมงผิดกฎหมายแบบบูรณาการ มุ่งพัฒนาให้ผู้บังคับใช้กฎหมาย สามารถพิจารณาคดีได้อย่างถูกต้อง รวดเร็ว และเป็นธรรม นำไปสู่การลงโทษผู้กระทำผิดได้อย่างเหมาะสมและมีประสิทธิภาพ
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเปิดการประชุมเชิงปฏิบัติการการแก้ไขปัญหาการทำประมงผิดกฎหมายแบบบูรณาการ ณ โรงแรมดุสิตธานี พัทยา จ.ชลบุรี ว่า ตามที่ประเทศไทยได้รับการประกาศเตือนจากสหภาพยุโรปถึงการจัดให้มีมาตรการในการป้องกันและยับยั้ง และขจัดการทำการประมงผิดกฎหมาย ขาดการรายงานและไร้การควบคุม (Illegal, Unreported and Unregulated Fishing: IUU Fishing) รัฐบาลจึงได้ยกระดับการแก้ไขปัญหาการทำการประมงผิดกฎหมายให้สามารถดำเนินการอย่างมีประสิทธิภาพ โดยได้มีการออกพระราชกำหนดการประมง พ.ศ.2558 ยกเลิกพระราชบัญญัติการประมง พ.ศ.2558 มีการจัดตั้งศูนย์บัญชาการแก้ไขปัญหาการทำการประมงผิดกฎหมาย (ศปมผ.) ขึ้น เพื่อเป็นศูนย์กลางในการบูรณาการเจ้าหน้าที่จากหน่วยงานที่เกี่ยวข้อง เพื่อปราบปรามการทำการประมงผิดกฎหมาย นอกจากนั้นคณะรักษาความสงบแห่งชาติได้ออกคำสั่งหัวหน้าคณะรักษาความสงบแห่งชาติหลายฉบับเพื่อแก้ไขปัญหาการทำการประมงผิดกฎหมายเป็นการเร่งด่วน อย่างไรก็ตาม ในปัจจุบันหน่วยงานที่เกี่ยวข้องกับการบังคับใช้กฎหมายในการดำเนินคดีการทำการประมงผิดกฎหมายยังคงประสบปัญหาในด้านความรู้ ความเข้าใจ รวมทั้งการนำกฎหมาย และคำสั่งต่าง ๆ ไปปรับใช้ในการดำเนินคดีกับการทำการประมงผิดกฎหมาย อีกทั้งยังพบปัญหาข้อขัดข้องในการปฏิบัติงาน ขาดการประสานงานระหว่างหน่วยงาน   คณะอนุกรรมการตรวจสอบและติดตามการบังคับใช้กฎหมาย จึงได้จัดโครงการประชุมเชิงปฏิบัติการเพื่อระดมความคิดเห็นจากผู้บริหารและผู้ปฏิบัติงานในหน่วยงานบังคับใช้กฎหมายที่เกี่ยวข้องในประเด็นปัญหาและข้อขัดข้องต่าง ๆ และร่วมกันกำหนดหาแนวทางในการแก้ไขปัญหาข้อขัดข้องในการทำงานแบบบูรณาการ
ทั้งนี้ การสัมมนาดังกล่าว มีวัตถุประสงค์เพื่อสร้างความรู้ความเข้าใจในกฎหมาย คำสั่ง ประกาศต่าง ๆ ที่เกี่ยวข้องในการดำเนินคดี การทำการประมงผิดกฎหมาย และเพื่อระดมความคิดเห็นจากผู้เข้าร่วมประชุมและนำเสนอ ในประเด็นปัญหาและข้อขัดข้องในการดำเนินคดีการทำการประมงผิดกฎหมาย และร่วมกันหาแนวทางแก้ไข เพื่อให้การปฏิบัติงานตามขั้นตอนต่าง ๆ เป็นไปอย่างมีประสิทธิภาพ อีกทั้งเพื่อให้ผู้เข้าประชุมได้ศึกษาดูงานการปฏิบัติงานจริงในพื้นที่ เพื่อทราบขั้นตอนการทำงานจริง รับฟังข้อขัดข้องต่าง ๆ ในทางปฏิบัติเพื่อนำมาหาแนวทางแก้ไข โดยมีผู้เข้าร่วมสัมมนาจากทุกภาคส่วน ทั้งผู้แทนจากสำนักงานศาลยุติธรรม สำนักงานตำรวจแห่งชาติ สำนักงานอัยการสูงสุด ศูนย์บัญชาการแก้ไขปัญหาการทำประมงผิดกฎหมาย และผู้บริหารและผู้ปฏิบัติการจาก กรมประมง กระทรวงเกษตรและสหกรณ์ด้วย
"การทำการประมงผิดกฎหมายถือเป็นปัญหาระดับชาติ และเป็นวาระแห่งชาติที่ทุกภาคส่วนต้องช่วยกัน เนื่องจากการที่ประเทศไทยได้รับการประกาศเตือนจากสหภาพยุโรป เรื่องมาตรการในการป้องกัน ยับยั้ง และขจัดการทำการประมงผิดกฎหมาย ขาดการรายงานและไร้การควบคุม (IUU Fishing) ทำให้ส่งผลโดยตรงต่อเศรษฐกิจของไทยเกี่ยวกับการส่งออกอาหารทะเลไปยังประเทศกลุ่มสหภาพยุโรป ซึ่งปัญหาที่เกิดขึ้นจำเป็นต้องได้รับการแก้ไขด้วยกลไกของการบังคับใช้กฎหมายอย่างครอบคลุมและเคร่งครัด เพื่อที่จะรักษาไว้ซึ่งทรัพยากรทางทะเลที่มีอยู่อย่างจำกัด อย่างไรก็ตาม การสร้างความรู้ความเข้าใจให้กับเจ้าหน้าที่ที่เกี่ยวข้องจะเป็นการพัฒนาให้ผู้บังคับใช้กฎหมายทุกหน่วยงานสามารถดำเนินคดีและพิจารณาคดีได้อย่างถูกต้อง รวดเร็ว และเป็นธรรม นำไปสู่การลงโทษผู้กระทำผิดได้อย่างเหมาะสมและมีประสิทธิภาพ" นายลักษณ์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/10849
