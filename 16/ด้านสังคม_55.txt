รัฐบาลไทย-ข่าวทำเนียบรัฐบาล-พม. จัดประชุมระหว่างประเทศระดับภูมิภาคลุ่มแม่น้ำโขง ครั้งที่ 8

วันพุธที่ 7 มีนาคม 2561
พม. จัดประชุมระหว่างประเทศระดับภูมิภาคลุ่มแม่น้ำโขง ครั้งที่ 8
พม. จัดประชุมระหว่างประเทศระดับภูมิภาคลุ่มแม่น้ำโขง ครั้งที่ 8 ภายใต้หัวข้อ “การช่วยเหลือผู้เสียหายจากการค้ามนุษย์เพื่อสร้างชีวิตใหม่ : สำรวจการส่งผู้เสียหายคืนสู่สังคมที่ประสบความสำเร็จ และหาวิธีที่ดีเพื่อส่งเสริมกรณีตัวอย่าง”
วันนี้ (7 มี.ค. 61) เวลา 09.15 น. นางสุวรีย์ ใจหาญ รักษาการที่ปรึกษาวิชาการพัฒนาสังคม เป็นประธานเปิด "การประชุมระหว่างประเทศระดับภูมิภาคลุ่มแม่น้ำโขง ครั้งที่ 8 หัวข้อเรื่อง การช่วยเหลือผู้เสียหายจากการค้ามนุษย์เพื่อสร้างชีวิตใหม่ : สำรวจการส่งผู้เสียหายคืนสู่สังคมที่ประสบความสำเร็จ และหาวิธีที่ดีเพื่อส่งเสริมกรณีตัวอย่าง” โดยมีผู้เข้าร่วมประชุมฯ จำนวนกว่า 120 คนประกอบด้วย ผู้ปฏิบัติงาน ด้านการค้ามนุษย์จากหน่วยงานภาครัฐและองค์กรพัฒนาเอกชนจาก 5 ประเทศ ได้แก่ กัมพูชา ลาว เมียนมา เวียดนาม และไทย รวมทั้ง ผู้สังเกตการณ์จากองค์การระหว่างประเทศของประเทศจีนและญี่ปุ่น ซึ่งจัดขึ้นระหว่างวันที่ 7 - 9 มีนาคม 2561 ณ โรงแรมเดอะ ทวินทาวเวอร์ กรุงเทพฯ
การประชุมระหว่างประเทศระดับภูมิภาคลุ่มแม่น้ำโขง ครั้งที่ 8 อยู่ภายใต้โครงการพัฒนาศักยภาพการช่วยเหลือผู้เสียหายจากการค้ามนุษย์ในประเทศอนุภูมิภาคลุ่มแม่น้ำโขง (Project on Capacity Development on Assisting Victims of Trafficking in the Greater Mekong Sub - Regional Countries) ซึ่งเป็นโครงการความร่วมมือทางวิชาการไทย - ญี่ปุ่น ระหว่างกระทรวงการพัฒนาสังคมและความมั่นคงของมนุษย์ กับองค์การความร่วมมือระหว่างประเทศของญี่ปุ่น (Japan International Cooperation Agency - JICA) ระยะเวลา 4 ปี (เมษายน 2558 - เมษายน 2562) โดยมีวัตถุประสงค์เพื่อเสริมสร้างศักยภาพของทีมสหวิชาชีพในการช่วยเหลือผู้เสียหายจากการค้ามนุษย์ พัฒนาระบบการประสานงานระหว่างหน่วยงานที่เกี่ยวข้อง และสนับสนุนการทำงานของกลไกการส่งกลับและคืนสู่สังคมของผู้เสียหายฯ
การประชุมครั้งนี้ นับเป็นเวทีในการแบ่งปันและแลกเปลี่ยนข้อมูลด้านสถานการณ์การค้ามนุษย์ ระบบการช่วยเหลือส่งกลับ และการคืนสู่สังคมของผู้เสียหายจากการค้ามนุษย์ของประเทศในอนุภูมิภาคลุ่มแม่น้ำโขง รวมทั้ง เพื่อเป็นการสร้างเครือข่ายการดำเนินงานร่วมกันระหว่างประเทศในอนุภูมิภาคดังกล่าว อันจะนำไปสู่การดำเนินงาน เพื่อต่อต้านการค้ามนุษย์ที่เข้มแข็งต่อไป

ที่มา : http://www.thaigov.go.th/news/contents/details/10602
