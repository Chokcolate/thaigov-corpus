รัฐบาลไทย-ข่าวทำเนียบรัฐบาล-พม. ชื่นชมหญิงพิการสู้ชีวิต ทักไหมพรมเป็นพวงกุญแจขาย หารายได้เลี้ยงดูครอบครัว ที่ จ.สุโขทัย พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม


วันพฤหัสบดีที่ 22 มีนาคม 2561
92
พม. ชื่นชมหญิงพิการสู้ชีวิต ทักไหมพรมเป็นพวงกุญแจขาย หารายได้เลี้ยงดูครอบครัว ที่ จ.สุโขทัย พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม
พม. ชื่นชมหญิงพิการสู้ชีวิต ทักไหมพรมเป็นพวงกุญแจขาย หารายได้เลี้ยงดูครอบครัว ที่ จ.สุโขทัย พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ย่านประชาสงเคราะห์ กทม. และ จ.ปทุมธานี
วันนี้ (22 มี.ค. 61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 51/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงวัย 38 ปี ร่างกายพิการเป็นอัมพาตครึ่งตัว ไม่สามารถเดินได้ แต่สู้ชีวิต ฝึกถักไหมพรมทำเป็นพวงกุญแจรูปตุ๊กตาต่างๆ ส่งขาย เพื่อหารายได้จุนเจือครอบครัว เลี้ยงดูลูกชายวัย 8 ขวบ และแม่ที่ป่วยหลายโรครุมเร้า ด้านสามีได้ทอดทิ้งไปมีครอบครัวใหม่ ที่จังหวัดสุโขทัย นั้น ขอชื่นชมหญิงคนดังกล่าวที่มีจิตใจที่เข้มแข็ง มีความมุมานะอดทน และขยันหมั่นเพียร ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต ด้วยการประกอบอาชีพที่สุจริต เพื่อหารายได้เลี้ยงดูตนเองและจุนเจือครอบครัว นับว่าน่ายกย่องเป็นแบบอย่างที่ดีของคนพิการที่สู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดสุโขทัย (พมจ.สุโขทัย) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจคนพิการ และเด็ก ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา พร้อมประสานหน่วยงานที่เกี่ยวข้อง ในพื้นที่ให้ความช่วยเหลือในเรื่องการศึกษาแก่เด็กชายอย่างต่อเนื่องในระยะยาว อีกทั้งให้คำแนะนำปรึกษาในเรื่องสวัสดิการสังคม เพื่อขอรับสิทธิตามความเหมาะสม รวมทั้ง ส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
อีกกรณีชายชราวัย 82 ปี ประกอบอาชีพขี่ซาเล้งเก็บของเก่าขาย ถูกวัยรุ่นชายวัย 21 ปี ทำร้ายร่างกายจนได้รับบาดเจ็บสาหัส กลายเป็นผู้ป่วยติดเตียง ช่วยเหลือตัวเองไม่ได้ อาศัยอยู่เพียงลำพังกับภรรยาแก่ชราในบ้านสภาพเก่าทรุดโทรม ครอบครัวมีฐานะยากจน ไม่มีเงินเพียงพอค่ารักษาพยาบาล ที่ย่านประชาสงเคราะห์ กรุงเทพมหานคร และกรณีชายชราวัย 76 ปี ป่วยหลายโรครุมเร้า ทั้งโรคหัวใจโต หอบหืด ต่อมลูกหมากโต โรคเก๊าท์ ภาวะหายใจติดขัด ต้องเจาะคอใส่ท่อออกซิเจนในการช่วยหายใจ นอนป่วยติดเตียง ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดปทุมธานี นั้น ได้กำชับให้หน่วยงานในสังกัดกระทรวงการพัฒนาสังคมและความมั่นคงของมนุษย์ (พม.) พร้อมทีม One Home ทั้ง 2 จังหวัด ได้แก่ กรุงเทพมหานคร และปทุมธานี เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานในพื้นที่ช่วยเหลือในเรื่องการรักษาพยาบาลอาการป่วย ของผู้ป่วยทั้งหมดอย่างใกล้ชิด และลงพื้นที่เยี่ยมบ้านติดตามเฝ้าดูอาการอย่างเป็นระยะ อีกทั้งให้ความช่วยเหลือและคำแนะนำปรึกษาในเรื่องสวัสดิการสังคม เพื่อขอรับสิทธิตามความเหมาะสมต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิง 6 ขวบ ที่ป่วยเป็นโรคดักแด้ พิการหูหนวกและตาพร่ามั่ว กำพร้าพ่อแม่ อาศัยอยู่กับยาย ที่จังหวัดสกลนคร นั้น ทางทีม One Home ได้ลงพื้นที่เยี่ยมบ้าน และมอบเงินสงเคราะห์ครอบครัวฯ พร้อมประสานหน่วยงานสาธารณสุขลงเยี่ยมติดตามพัฒนาการของเด็กเป็นประจำทุกเดือน อีกทั้งร่วมกันนหาแนวทางการช่วยเหลือระยะยาวต่อไป และ 2) กรณีหญิง รายหนึ่ง ป่วยหลายโรครุมเร้า รับภาระเพียงลำพังเลี้ยงน้องชายที่พิการ และหลานสาววัย 6 ขวบ ที่จังหวัดพิษณุโลก นั้น ทางทีม One Home ได้ลงพื้นที่เยี่ยมบ้าน พร้อมมอบสิ่งของเครื่องใช้ที่จำเป็น เงินสงเคราะห์เด็กฯ และดำเนินการจัดหารถเข็นนั่งสำหรับคนพิการ (วิลแชร์) เพื่อความสะดวกของผู้ป่วยในระยะยาวต่อไป

ที่มา : http://www.thaigov.go.th/news/contents/details/10962