รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุมบอร์ด EEC ครั้งที่ 3/61 รับทราบสาระสำคัญของ TOR โครงการรถไฟความเร็วสูงเชื่อม 3 สนามบิน คาดจะได้รายชื่อผู้ชนะการประมูลภายใน พ.ย.61

วันพฤหัสบดีที่ 19 เมษายน 2561
นายกรัฐมนตรีเป็นประธานประชุมบอร์ด EEC ครั้งที่ 3/61 รับทราบสาระสำคัญของ TOR โครงการรถไฟความเร็วสูงเชื่อม 3 สนามบิน คาดจะได้รายชื่อผู้ชนะการประมูลภายใน พ.ย.61
นายกรัฐมนตรีเป็นประธานประชุมบอร์ด EEC ครั้งที่ 3/61 รับทราบความคืบหน้าการพัฒนาเมืองใหม่อัจฉริยะน่าอยู่ รับทราบสาระสำคัญของ TOR โครงการรถไฟความเร็วสูงเชื่อม 3 สนามบิน ดอนเมือง-สุวรรณภูมิ-อู่ตะเภา คาดจะได้รายชื่อผู้ชนะประมูลภายใน พ.ย.2561
วันนี้ (18 เม.ย.61) เวลา 09.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายการพัฒนาระเบียงเศรษฐกิจพิเศษภาคตะวันออก : กนศ. (EEC) ครั้งที่ 3/2561 โดยมีนายสมคิด จาตุศรีพิทักษ์ รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอุตตม สาวนายน รัฐมนตรีว่าการกระทรวงอุตสาหกรรม นายกอบศักดิ์ ภูตระกูล รัฐมนตรีประจำสำนักนายกรัฐมนตรี และผู้ที่เกี่ยวข้องเข้าร่วมการประชุม
ภายหลังการประชุม นายคณิศ แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (เลขาธิการ EEC) เปิดเผยว่า ที่ประชุม กนศ. วันนี้ได้รับทราบความคืบหน้าของการพัฒนาเมืองใหม่อัจฉริยะน่าอยู่ (เมืองตัวอย่างใน EEC) โดยการพัฒนาเมืองอัจฉริยะ หรือ Smart City มีคณะกรรมการดำเนินการ คือ คณะกรรมการขับเคลื่อนการพัฒนาเมืองอัจฉริยะ ที่มี พล.อ.อ.ประจิน จั่นตอง รองนายกรัฐมนตรี  เป็นประธาน และมีฝ่ายเลขานุการฯ จาก 3 หน่วยงานที่เกี่ยวข้อง ได้แก่ สำนักงานส่งเสริมเศรษฐกิจดิจิทัล (สศด.) สำนักงานนโยบายและแผนการขนส่งและจราจร (สนข.) สำนักงานนโยบายและแผนพลังงาน (สนพ.) เป็นเลขานุการร่วม โดยคณะกรรมการขับเคลื่อนฯ จะทำงานโดยไปดูเมืองเก่าเป็นหลัก เช่น กรุงเทพมหานคร ศึกษาและวางแผนเพื่อจัดทำแผนพัฒนาย่านปทุมวัน  ดูท่าเรือแหลมฉบัง ว่าต้องการมีความอัจฉริยะด้านใด ตั้งแต่การคมนาคมขนส่ง พลังงาน เศรษฐกิจ สิ่งแวดล้อม  ซึ่งขณะนี้คณะกรรมการขับเคลื่อนฯ ได้ไปดำเนินการในบางเมือง บางเรื่องไปแล้ว เช่น ที่ปทุมวัน ชลบุรี และเชียงใหม่
เลขาธิการ EEC กล่าวว่า นายกรัฐมนตรีเร่งรัดให้หน่วยงานที่เกี่ยวข้องศึกษาแผนการสร้างเมืองใหม่อัจฉริยะในพื้นที่ EEC โดยนายกรัฐมนตรีได้สั่งการให้สำนักงานคณะกรรมการส่งเสริมการลงทุน หรือบีโอไอ ไปช่วยดูที่อยู่อาศัยของผู้ใช้แรงงาน ว่าจะให้สิทธิประโยชน์และจัดระบบให้มีการอยู่อาศัยอย่างเป็นระบบได้อย่างไร  เพราะในหลายเมืองมีแรงงานชาวไทยและชาวต่างชาติจำนวนมากที่อยู่กันอย่างกระจัดกระจาย และมีสภาพความเป็นอยู่ที่ไม่ค่อยดี  ซึ่งบีโอไอจะได้นำเสนอมาตรการส่งเสริมการลงทุนการพัฒนาเมืองอัจฉริยะ ต่อที่ประชุมคณะกรรมการส่งเสริมการลงทุน ในวันที่ 9 พฤษภาคมนี้
เลขาธิการ EEC กล่าวต่อไปว่า นายกรัฐมนตรีได้สั่งการให้คณะกรรมการนโยบายการพัฒนาระเบียงเศรษฐกิจพิเศษภาคตะวันออก ไปดูว่าถ้าจะมีเมืองใหม่เกิดขึ้นในจังหวัดฉะเชิงเทรา ชลบุรี และที่อื่น ๆ จะให้สิทธิประโยชน์อย่างไร และจะมีเงื่อนไขอย่างไร  ซึ่งฝ่ายเลขานุการได้รายงานว่า ถ้าจะเป็นเมืองใหม่  ก็อยากจะให้มีความเป็นอัจฉริยะทั้ง 6 ด้าน คือ ชุมชนอัจฉริยะ สิ่งแวดล้อมอัจฉริยะ การคมนาคมขนส่งอัจฉริยะ พลังงานอัจฉริยะ เศรษฐกิจอัจฉริยะ และการบริหารจัดการอัจฉริยะ นายกรัฐมนตรีจึงมอบหมายให้ไปดูพื้นที่ของเอกชนว่ามีพื้นที่อยู่เท่าไร เพื่อจะได้กำหนดพื้นที่ จะหาทางให้เอกชนเป็นผู้ดำเนินการได้อย่างไร  พร้อมกับให้ไปดูเรื่องข้อกฎหมายว่าเรื่องไหนทำได้หรือไม่ได้  และจะต้องทำอะไรบ้าง  ซึ่งข้อกฎหมายมีอยู่ทั้งหมด 16 เรื่อง เช่น ถ้าสมมติว่าเป็นเมืองใหม่ขึ้นมา เรื่องขุดดินถมดินจะทำอย่างไร เรื่องเกี่ยวกับอาคารจะทำอย่างไร เรื่องการให้สิทธิประโยชน์จะให้อะไรเขาได้บ้าง  สิทธิประโยชน์เรื่องโรงพยาบาล เรื่องการปกครองพื้นที่ ซึ่งอยู่ระหว่างการศึกษา  จะต้องดูรายละเอียดให้ชัดเจน
พร้อมกันนี้ เลขาธิการ EEC กล่าวว่า ที่ประชุมรับทราบสาระสำคัญของ TOR โครงการรถไฟความเร็วสูงเชื่อม 3 สนามบิน ดอนเมือง-สุวรรณภูมิ-อู่ตะเภา ที่ดำเนินการจัดทำร่าง TOR เกือบจะแล้วเสร็จ โดยยังมีประเด็นที่ต้องปรับแก้อีกเล็กน้อยตามข้อสังเกตเพิ่มเติมของคณะกรรมการ กนศ. คาดว่าอีกประมาณ 2 สัปดาห์จะแล้วเสร็จสามารถเปิด TOR ได้ โดยไม่ต้องนำเข้ามาพิจารณาในที่ประชุม กนศ. อีก ทั้งนี้ เมื่อเปิด TOR แล้ว จะมีการเปิดรับฟังความเห็นจากภาคเอกชน (Market Sounding) และจะเชิญสื่อมวลชนเข้าร่วมรับฟังด้วย  ซึ่งขณะนี้มีนักลงทุนหลายรายสนใจเข้ามาร่วมลงทุนในโครงการ  เมื่อเปิด TOR แล้วจะให้เวลา 4 เดือนกับผู้ที่สนใจเพื่อไปทำข้อเสนอโครงการ  แล้วยื่นข้อเสนอกลับมา  คณะกรรมการคัดเลือกจะพิจารณาข้อเสนอและเลือกผู้ที่ชนะ โดยจะใช้เวลาเจรจาอีกประมาณ 1 เดือน จากนั้นจะรายงานให้ที่ประชุมคณะรัฐมนตรีรับทราบ  จึงคาดว่าจะใช้เวลาอีกประมาณ 5 เดือนจะแล้วเสร็จได้รายชื่อผู้ชนะการประมูลประมาณเดือนพฤศจิกายนนี้
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11576
