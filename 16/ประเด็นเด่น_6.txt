รัฐบาลไทย-ข่าวทำเนียบรัฐบาล-กระทรวงการต่างประเทศชี้แจง ประเด็นความไม่โปร่งใส การประมูลโครงการจ้างผลิตหนังสือเดินทาง


วันพฤหัสบดีที่ 22 กุมภาพันธ์ 2561
137
พิมพ์
กระทรวงการต่างประเทศชี้แจง ประเด็นความไม่โปร่งใส การประมูลโครงการจ้างผลิตหนังสือเดินทาง
อธิบดีกรมสารนิเทศ กระทรวงการต่างประเทศ ชี้แจงประเด็นความไม่โปร่งใสการประมูลโครงการจ้างผลิตหนังสือเดินทาง
เมื่อที่ 19 กุมภาพันธ์ 2561 นางสาวบุษฎี สันติพิทักษ์ อธิบดีกรมสารนิเทศ กระทรวงการต่างประเทศ ชี้แจงประเด็นความไม่โปร่งใสการประมูลโครงการจ้างผลิตหนังสือเดินทาง  ตามที่ บทความ “คมคิด ฅนเขียน” นสพ.เดลินิวส์ ตั้งข้อสังเกตโครงการจ้างผลิตและให้บริการจัดทำหนังสือเดินทางอิเล็กทรอนิกส์ ระยะที่ 3 ด้วยวิธี E-bidding จำนวน 15 ล้านเล่ม ปรากฏว่ามีเอกชนเพียงรายเดียวที่ได้สัญญาจ้างผลิตมาตั้งแต่ปี 2548 คือ บริษัท จันวาณิชย์ ซีเคียวรีตี้พริ้นท์ติ้ง จำกัด ผู้เขียนกล่าวหาว่าการตรวจสอบคุณสมบัติบริษัทที่เข้ารับการพิจารณาจัดซื้อจัดจ้างใช้เวลาน้อยมากเพียง 4 วัน ครอบคลุมกระบวนการตรวจสอบข้อกำหนดทั้งหมด และเงื่อนไขการมีผลงานในการผลิตหนังสือเดินทาง พบว่าเป็นการเอื้อประโยชน์ให้กับบริษัท จันวาณิชย์ ซีเคียวรีตี้พริ้นท์ติ้ง จำกัด โดยเฉพาะ นั้น  กระทรวงการต่างประเทศขอชี้แจง ดังนี้
กระทรวงการต่างประเทศได้เผยแพร่ร่าง TOR บนเว็บไซต์ตั้งแต่วันที่ 5 ก.พ. 2561 ซึ่งหากนับถึงวันเสนอราคาในวันที่ 20 เม.ย. 2561 มีระยะกว่า 2 เดือนครึ่ง ซึ่งเป็นระยะเวลามากกว่าที่ พ.ร.บ.จัดซื้อจัดจ้าง พ.ศ. 2560 และระเบียบที่เกี่ยวข้องกำหนดไว้ว่าตั้งแต่วันเผยแพร่เอกสารประกวดราคาจนถึงวันเสนอราคาต้องมีระยะเวลาไม่น้อยกว่า 20 วันทำการ
กระบวนการทดสอบสาธิต (benchmark test) ในวันที่ 26 - 27 เม.ย. 2561 ซึ่งเป็นกระบวนการหลักเพื่อทดสอบประสิทธิภาพของผู้เสนอราคา เป็นกระบวนการทดสอบคุณภาพผลิตภัณฑ์ซึ่งโดยปกติผู้ประกอบการที่มีความเชี่ยวชาญในงานด้านหนังสือเดินทางชั้นนำ (ซึ่งมีอยู่จำนวนหลายรายทั่วโลก รวมถึงผู้ประกอบการของไทยด้วยและเป็นกลุ่มเป้าหมายเพื่อเชิญชวนให้เข้าร่วมการประกวดราคา) พึงมีอยู่แล้ว มิได้เป็นการทดสอบผู้เสนอราคาด้วยการให้สร้างโครงสร้างสถาปัตยกรรมทางสารสนเทศขึ้นใหม่หมดแต่อย่างใด นอกจากนี้ ตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 ต้องจัดทำการสาธิตภายใน 5 วันทำการ นับถัดจากวันเสนอราคา (20 เม.ย. 2561)
อนึ่ง โดยที่กระบวนการจัดซื้อจัดจ้างในกำหนดการปัจจุบันจะเสร็จสิ้นลงและกระทรวงการต่างประเทศจะต้องลงนามกับผู้ชนะการประกวดราคาภายในวันที่ 31 พ.ค. 2561 เพื่อให้มีระยะเวลาที่เหลืออยู่ (ประมาณ 9 เดือน) สำหรับเตรียมการขึ้นระบบงานหนังสือเดินทางอิเล็กทรอนิกส์ระยะที่ 3 โดยมีกำหนดเริ่มโครงการในวันที่ 1 มี.ค. 2562 เมื่อสัญญาช่วงเปลี่ยนผ่านโครงการสิ้นสุดลง ดังนั้น การขยายระยะเวลาของกระบวนการจัดซื้อจัดจ้างออกไป อาจก่อให้เกิดความเสี่ยงในการขึ้นโครงการที่จะไม่สามารถดำเนินการได้ทันในกรอบเวลาดังกล่าว อันจะส่งผลกระทบต่องานหนังสือเดินทางซึ่งเป็นบริการสาธารณะและอาจก่อให้เกิดความเสียหายต่อประชาชนในที่สุด
ทั้งนี้ การดำเนินการโครงการนี้ได้ดำเนินการตามกฎหมายและกฎระเบียบต่างๆ ที่เกี่ยวข้องกับการจัดซื้อจัดจ้างภาครัฐ ซึ่งกระทรวงการต่างประเทศได้ให้ความสำคัญสูงสุดกับเรื่องความโปร่งใส โดยได้จัดทำข้อตกลงคุณธรรม (Integrity Pact) ซึ่งเป็นความร่วมมือป้องกันและต่อต้านการทุจริตในการจัดซื้อจัดจ้างภาครัฐ ที่อยู่ภายใต้การตรวจสอบของคณะกรรมการความร่วมมือป้องกันการทุจริต (ค.ป.ท.) เพื่อให้การดำเนินโครงการเป็นไปอย่างคุ้มค่า มีประสิทธิภาพและเกิดประโยชน์แก่ประเทศชาติและประชาชนอย่างแท้จริง
---------------------------

ที่มา : http://www.thaigov.go.th/news/contents/details/10282