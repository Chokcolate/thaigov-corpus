รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 2/2561

วันพฤหัสบดีที่ 22 มีนาคม 2561
รอง นรม. วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 2/2561
รอง นรม. วิษณุฯ เป็นประธานการประชุมคณะกรรมการวัฒนธรรมแห่งชาติ ครั้งที่ 2/2561 ซึ่งรับทราบการจัดงานสัปดาห์วันอนุรักษ์มรดกไทย งานประเพณีสงกรานต์วิถีไทย ใช้น้ำคุ้มค่า ชีวาปลอดภัย และงานใต้ร่มพระบารมี 236 ปี กรุงรัตนโกสินทร์ ในเดือนเมษายน 2561
วันนี้ (22 มีนาคม 2561) เวลา 13.30 น. ณ ห้องประชุม 301 ตึกบัญชาการ ทำเนียบรัฐบาล นายวิษณุ เครืองาม รองนายกรัฐมนตรี ได้เป็นประธานการประชุมคณะกรรมการวัฒนธรรมแห่งชาติ ครั้งที่ 2/2561 สรุปสาระสำคัญดังนี้
ที่ประชุมรับทราบการจัดงานสัปดาห์วันอนุรักษ์มรดกไทย ประจำปี 2561 ซึ่งจะจัดให้มีกิจกรรมเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี กิจกรรมสัปดาห์วันอนุรักษ์มรดกไทย (2 - 8 เมษายน 2561)  นิทรรศการพิเศษเนื่องในวันอนุรักษ์มรดกไทย “จากบ้านสู่เมือง : รัฐโบราณแรกเริ่มบนแผ่นดินไทย” กิจกรรมยกย่องเชิดชูเกียรติและคัดเลือกผู้อนุรักษ์มรดกไทยดีเด่นและผู้สนับสนุนการดำเนินงานด้านศิลปวัฒนธรรมของชาติ กิจกรรมตามหาบุคคลในภาพ กิจกรรมทางศาสนาและศิลปวัฒนธรรม กิจกรรมรณรงค์ดูแลรักษามรดกศิลปวัฒนธรรมของชาติพร้อมเพรียงกันทั่วทั้งประเทศ กิจกรรมรณรงค์ เผยแพร่ ประชาสัมพันธ์ และให้ความรู้ความเข้าใจเกี่ยวกับมรดกทางวัฒนธรรมและการอนุรักษ์ โดยจะมีการยกเว้นค่าธรรมเนียมการเข้าชมอุทยานประวัติศาสตร์และพิพิธภัณฑสถานแห่งชาติทั่วประเทศ
พร้อมกันนี้ ที่ประชุมยังรับทราบการจัดงานประเพณีสงกรานต์ประจำปี 2561 ภายใต้แนวคิด “สงกรานต์วิถีไทย ใช้น้ำคุ้มค่า ชีวาปลอดภัย” ซึ่งร่วมจัดโดยหน่วยงานราชการ รัฐวิสาหกิจ และหน่วยงานไม่แสวงหากำไรกว่า 20 หน่วยงาน อาทิ กรมการปกครอง กรมส่งเสริมการปกครองท้องถิ่น กรมป้องกันและบรรเทาสาธารณภัย กรมทรัพยากรน้ำ กรมชลประทาน กรมอุตุนิยมวิทยา การประปานครหลวง การประปาส่วนภูมิภาค กรมการท่องเที่ยว การท่องเที่ยวแห่งประเทศไทย สำนักงานตำรวจแห่งชาติ กองบังคับการตำรวจจราจร กรมประชาสัมพันธ์ กรมการขนส่งทางบก สำนักวัฒนธรรม กีฬา และการท่องเที่ยว กรุงเทพมหานคร สภาวัฒนธรรมกรุงเทพมหานคร สภาวัฒนธรรมเขต สำนักงานวัฒนธรรมจังหวัด สำนักงานกองทุนสนับสนุนการสร้างเสริมสุขภาพ (สสส.) และมูลนิธิเมาไม่ขับ โดยมีกิจกรรมต่าง ๆ มากมาย อาทิ การจัดงานประเพณีสงกรานต์ ในพื้นที่กรุงเทพมหานคร ระหว่างวันที่ 12 - 15 เมษายน 2561 ณ วัดปทุมวนารามวรวิหาร ศูนย์การค้าสยามพารากอน สยามสแควร์ ถนนสีลม และถนนข้าวสาร รวมทั้งงานประเพณีสงกรานต์อาเซียนในจังหวัดต่าง ๆ โดยมีแนวทางการรณรงค์จัดกิจกรรมสงกรานต์
นอกจากนี้ ยังรับทราบการจัดงานใต้ร่มพระบารมี 236 ปี กรุงรัตนโกสินทร์ ซึ่งกำหนดจัดระหว่างวันที่ 21 -25 เมษายน 2561 ณ บริเวณเกาะรัตนโกสินทร์ ซึ่งจะมีกิจกรรมอาทิ การเสริมสร้างความรู้เข้าใจเกี่ยวกับกรุงรัตนโกสินทร์ กิจกรรม “เสน่ห์ไทยเมื่อวันวาน” กิจกรรม “เสน่ห์บางกอก” ณ สวนสันติชัยปราการ ตลาดประชารัฐภายใต้แนวคิด “ไทยนิยม ไทยยั่งยืน” จากทุกภูมิภาค ณ ลานคนเมือง ศาลาว่าการกรุงเทพมหานคร และกิจกรรมอื่น ๆ อีกมากมาย
อีกทั้งที่ประชุมพิจารณาและมีมติเห็นชอบร่างระเบียบคณะกรรมการวัฒนธรรมแห่งชาติที่ออกตามพระราชบัญญัติวัฒนธรรมแห่งชาติ พ.ศ. 2553 และร่างกรอบทิศทางยุทธศาสตร์ส่งเสริมภาษาไทย (พ.ศ. 2561 - 2564) ทั้งนี้ ประธานฯ มอบหมายให้คณะกรรมการฯ ไปพิจารณาปรับร่างฯ ให้สอดคล้องกับกับยุทธศาสตร์ชาติ 20 ปี ทั้ง 6 ด้าน โดยเฉพาะด้านการพัฒนาคนและทรัพยากรมนุษย์ โดยให้นำมาเสนอในที่ประชุมอีกครั้ง
นอกจากนี้ ที่ประชุมยังได้พิจารณาและมีมติเห็นชอบการแต่งตั้งคณะอนุกรรมการในคณะกรรมการวัฒนธรรมแห่งชาติเพื่อเตรียมบทเพลงและการแสดงศิลปวัฒนธรรมในเวทีนานาชาติและจัดทำหนังสือชุด “มรดกวัฒนธรรมอีสาน”
………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10978
