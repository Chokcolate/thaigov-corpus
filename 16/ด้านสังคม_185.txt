รัฐบาลไทย-ข่าวทำเนียบรัฐบาล-พม. ชื่นชม 2 เด็กหญิงยอดกตัญญู กำพร้าพ่อแม่ เป็นเด็กเรียนดี ดูแลยายแก่ชราป่วยเป็นอัมพาต ที่ จ.พิษณุโลก พร้อมช่วยเหลือผู้ด้อยโอกาสและประสบปัญหาทางสังคม ที่ จ.สุรินทร์ และสิงห์บุรี


วันพุธที่ 25 เมษายน 2561
74
พม. ชื่นชม 2 เด็กหญิงยอดกตัญญู กำพร้าพ่อแม่ เป็นเด็กเรียนดี ดูแลยายแก่ชราป่วยเป็นอัมพาต ที่ จ.พิษณุโลก พร้อมช่วยเหลือผู้ด้อยโอกาสและประสบปัญหาทางสังคม ที่ จ.สุรินทร์ และสิงห์บุรี
พม. ชื่นชม 2 เด็กหญิงยอดกตัญญู กำพร้าพ่อแม่ เป็นเด็กเรียนดี ดูแลยายแก่ชราป่วยเป็นอัมพาต ที่ จ.พิษณุโลก พร้อมช่วยเหลือผู้ด้อยโอกาสและประสบปัญหาทางสังคม ที่ จ.สุรินทร์ และสิงห์บุรี
วันนี้ (25 เม.ย. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 64/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กหญิงวัย 10 ขวบ นักเรียนชั้น ป.4 เป็นเด็กเรียนดี แต่ครอบครัวมีฐานะยากจน กำพร้าพ่อ-แม่ อาศัยอยู่กับยายแก่ชราวัย 64 ปี ที่ป่วยเป็นโรคอัมพาต โดยตอนพักกลางวันจะต้องรีบกลับมาดูแลป้อนข้าวให้ยายเป็นประจำ ทั้ง 2 ชีวิตอาศัยในบ้านสภาพเก่าทรุดโทรม ที่จังหวัดพิษณุโลก และกรณีเด็กหญิงวัย 11 ปี นักเรียนชั้น ป.5 เป็นเด็กเรียนดี ไม่มีบัตรประจำตัวใดๆ เนื่องจากพ่อ–แม่ทอดทิ้งไป และไม่เคยแจ้งเกิด ครอบครัวมีฐานะยากจน อาศัยอยู่เพียงลำพังกับย่าแก่ชราที่ร่างกายพิการ ที่จังหวัดพิษณุโลก อีกกรณี 3 พี่น้องชาย-หญิง วัย 5-13 ปี ต้องอาศัยอยู่กันเพียงลำพัง เนื่องจากผู้เป็นแม่ป่วยเป็นโรคตับแข็ง นอนรักษาตัวอยู่ที่โรงพยาบาล ไม่มีคนดูแล ทั้งนี้พี่ชายคนโตวัย 13 ปี ไม่ได้เรียนหนังสือ ทำงานรับจ้างตัดสติ๊กเกอร์ หารายได้จุนเจือครอบครัว ที่จังหวัดชัยภูมิ นั้น ขอชื่นชมเด็กทั้งหมดที่มีจิตใจเข้มแข็ง ขยันหมั่นเพียร มุมานะอดทน กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.พิษณุโลก และ พมจ.ชัยภูมิ พร้อมทีม One Home ทั้ง 2 จังหวัด ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 3 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว และการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคม และการทำบัตรประจำตัวของเด็ก เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
อีกกรณีชายชราวัย 81 ปี สายตาพร่ามัว มองไม่เห็น อาศัยอยู่เพียงลำพังกับภรรยาแก่ชราวัย 82 ปี ที่ป่วยเป็นโรคพาร์กินสัน มีลูกทั้งหมด 4 คน 3 คนไปทำงานต่างจังหวัด ไม่เคยกลับมาเยี่ยมเยียน ส่วนอีก 1 คน ทำงานรับจ้าง มีฐานะยากจน ทั้ง 2 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ต้องขุดปูนาและจิ้งหรีดนำมาประกอบอาหารกินประทังชีวิต ที่จังหวัดสุรินทร์ และกรณีหญิงวัย 59 ปี พิการตาบอด 1 ข้าง และป่วยเป็นโรคความดัน ต้องรับภาระดูแลสามีแก่ชราวัย 67 ปี ที่พิการเป็นอัมพาต นอนป่วยติดเตียงช่วยเหลือตัวเองไม่ได้ มีลูก 5 คน แต่แยกย้ายออกไปไม่เคยกลับมาเยี่ยมเยือน ทั้ง 2 ชีวิตอาศัยในบ้านสภาพเก่าสุดโทรมใกล้ผุพัง ไม่สามารถกันฝนได้ ครอบครัวมีฐานะยากจน อาศัยเพียงเบี้ยยังชีพคนพิการและผู้สูงอายุใช้ประทังชีวิต ที่จังหวัดสิงห์บุรี นั้น ได้กำชับให้พัฒนาสังคมและ ความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สุรินทร์ และ พมจ.สิงห์บุรี พร้อมทีม One Home ทั้ง 2 จังหวัด เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของผู้ที่ป่วยทั้งหมดอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/11763