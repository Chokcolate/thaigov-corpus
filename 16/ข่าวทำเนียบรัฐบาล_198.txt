รัฐบาลไทย-ข่าวทำเนียบรัฐบาล-นายกรัฐมนตรี ลงพื้นที่บ้านควนลังงามอบอุปกรณ์กีฬา 5 โรงเรียน ให้แก่เด็กนักเรียนเพื่อพัฒนาทักษะด้านกีฬาแก่เยาวชน และใช้เวลาว่างให้เกิดประโยชน์


วันพุธที่ 4 เมษายน 2561
528
พิมพ์
นายกรัฐมนตรี ลงพื้นที่บ้านควนลังงามอบอุปกรณ์กีฬา 5 โรงเรียน ให้แก่เด็กนักเรียนเพื่อพัฒนาทักษะด้านกีฬาแก่เยาวชน และใช้เวลาว่างให้เกิดประโยชน์
นายกรัฐมนตรี ลงพื้นที่บ้านควนลังงามอบอุปกรณ์กีฬาให้แก่เด็กนักเรียนในพื้นที่เพื่อพัฒนาทักษะด้านกีฬาแก่เยาวชน ขณะที่ภาคประชาชน รัฐบาลเน้นช่วยเหลือเกษตรกรอย่างเต็มที่ แนะให้เรียนรู้ปรับตัวด้านเทคโนโลยีและแรงงานให้ทันกับสถานการณ์นำไปสู่การลดต้นทุนการผลิต
วันนี้ (4 เมษายน 2561) เวลา 14.20 น. บ้านควนลังงา ต.ทรายขาว อ.โคกโพธิ์ จ.ปัตตานี พลเอก ประยุทธ์ จันทร์โอชา นายกรัฐมนตรี พร้อมคณะ ได้สักการะพระประธาน ณ โบสถ์และวิหาร วัดทรายขาว เพื่อความเป็นสิริมงคล จากนั้นมอบอุปกรณ์กีฬาให้ตัวแทนแก่นักเรียนของโรงเรียนในพื้นที่ จำนวน 5 โรงเรียน ได้แก่ โรงเรียนบ้านควนลังงา โรงเรียนวัดนาประดู่ โรงเรียนวัดทรายขาว โรงเรียนวัดบันลือคชาวาส และโรงเรียนสมเด็จหลวงพ่อทวดวัดช้างให้ อุปกรณ์กีฬาที่มอบได้แก่ ฟุตบอล วอลเลย์บอล ตะกร้อ และอุปกรณ์อื่น ๆ โดยมีคณะครู เยาวชนนักเรียน ประชาชนและกลุ่มวิสาหกิจชุมชนให้การต้อนรับกว่า 200 คน
สำหรับกลุ่มวิสาหกิจชุมชน ที่มาต้อนรับประกอบด้วยกลุ่มทุเรียนทรายขาว โครงการส่งเสริมการขยายพันธุ์พืชเศรษฐกิจ ภายใต้โครงการ 9101 กลุ่มทอผ้าไหมมัดหมี่จวนตานี กลุ่มศิลปาชีพปักผ้าบ้านทรายขาวออก กลุ่มแปรรูปผลิตภัณฑ์ส้มแขก และกล้วย และกลุ่มโฮมสเตย์ ชุมชนท่องเที่ยว ทรายขาว เป็นชุมชนที่มีความอุดมสมบูรณ์และมีความงามตามธรรมชาติ เช่นน้ำตกทรายขาวที่มีน้ำใสไหลเย็นตลอดทั้งปี มีสถานที่ท่องเที่ยวสำคัญ อาทิ อุทยานแห่งชาติน้ำตกทรายขาว หินผาพญางู จุดชมวิวเขาหินช้าง พระใหญ่ (พระพุทธมหามุนินทโลกนาท) ทะเลหมอก วัดทรายขาว วัดช้างให้ และมัสยิดนัจมุดดีน พร้อมเป็นแหล่งท่องเที่ยวเมืองรองที่ปลอดภัย
จากนั้น นายกรัฐมนตรี กล่าวทักทายประชาชนที่มาให้การต้อนรับ ย้ำให้เด็กหันมาสนใจเล่นกีฬาให้มาก และตั้งใจศึกษาเล่าเรียนให้เก่ง แต่หากไม่เก่งไม่เป็นไร แต่ต้องสามารถทำงานให้ได้ พร้อมกล่าวให้เด็กและเยาวชนดูแลสุขภาพพ่อแม่ และเคารพครู อาจารย์ โดยให้ศูนย์การศึกษานอกโรงเรียนช่วยพัฒนาประชาชนเพื่อสร้างวุฒิภาวะความเป็นผู้นำ เพื่อเป็นช่องทางหลักสำหรับคนที่เข้าไม่ถึงการศึกษานำไปสู่การมีรายได้ที่เพิ่มขึ้น ทั้งนี้ ครู อาจารย์ต้องช่วยกันสร้างการรับรู้สร้างความเข้าใจและคิดวางแผนระยะยาวด้วย
ขณะที่ในส่วนภาคประชาชน นายกรัฐมนตรีกล่าวว่า รัฐบาลเน้นช่วยเหลือเกษตรกรอย่างเต็มที่ เพราะปัจจุบันมีรายได้ที่ยังต่ำอยู่ อีกทั้งต้นทุนการเกษตรในประเทศมีราคาที่สูงกว่าต่างประเทศ ซึ่งเกษตรกรต้องเรียนรู้และปรับตัวด้านเทคโนโลยีและด้านแรงงานให้ทันกับสถานการณ์เพื่อนำมาลดต้นทุนการผลิต พร้อมแนะนำให้กลุ่มวิสาหกิจชุมชน สร้างเรื่องราวจุดขายของผลิตภัณฑ์ชุมชน หรือ Story ให้น่าสนใจ เช่น กระบวนการผลิตที่ทำด้วยใจ ใส่เรื่องราวดี ๆ และให้พัฒนาอย่างต่อเนื่อง เป็นต้น
อนึ่ง ชุมชนบ้านทรายขาว ในอดีตพระยาภัคดีชุมพล ได้เดินทางมาจากเมืองไทรบุรี  และได้พบกับสถานที่อันอุดมสมบูรณ์ไปด้วยน้ำและอาหาร ซึ่งคือชุมชนทรายขาวในปัจจุบัน เหมาะแก่การตั้งที่อยู่อาศัย จึงได้ตัดสินใจตั้งบ้านเรือน ณ ที่แห่งนี้ ซึ่งตอนนั้นมีประชากรเพียงไม่กี่ครัวเรือน ซึ่งเป็นคนพื้นที่เดิมที่อยู่มาตั้งแต่สมัยโบราณ สมัยที่รัฐกลันตัน ตรังกานู ไทรบุรี ปะลิส และปีนัง ยังอยู่ในราชอาณาจักรไทย ซึ่งชาวบ้านในชุมชนดังกล่าวได้มีการติดต่อกับคนไทยรัฐต่าง ๆ ข้างต้นตลอดมา
...........................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11339