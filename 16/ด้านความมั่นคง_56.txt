รัฐบาลไทย-ข่าวทำเนียบรัฐบาล-อธิบดี กสร. สั่งดูแลลูกจ้างเจนเนอรัล มอเตอร์สรายงานตัว  พร้อมช่วยเหลือทันทีหากพบเลิกจ้าง

วันพุธที่ 7 มีนาคม 2561
อธิบดี กสร. สั่งดูแลลูกจ้างเจนเนอรัล มอเตอร์สรายงานตัว  พร้อมช่วยเหลือทันทีหากพบเลิกจ้าง
อธิบดีกรมสวัสดิการและคุ้มครองแรงงาน สั่งดูแลลูกจ้างเจนเนอรัล มอเตอร์ส จ.ระยอง หลังนายจ้างเรียกรายงานตัววันนี้ พร้อมให้ติดตามหลังจากเข้าทำงาน หากพบโดนเลิกจ้างให้เข้าช่วยเหลือทันที
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีที่ บจก.เจนเนอรัล มอเตอร์ส (ประเทศไทย) เรียกลูกจ้างให้ไปรายงานตัวเพื่อกลับเข้าทำงานตามคำสั่งคณะกรรมการแรงงานสัมพันธ์ หรือ ครส. โดยนัดรายงานตัวในวันนี้ (7 มี.ค.61) ณ สนามกอล์ฟพัฒนา อ.ศรีราชา จ.ชลบุรี จึงได้สั่งการให้พนักงานตรวจแรงงานในพื้นที่ติดตามสถานการณ์การรายงานตัวของลูกจ้าง และดูแลสิทธิประโยชน์ตามกฎหมายแรงงาน
อธิบดีกสร. กล่าวต่อไปว่า สำหรับประเด็นที่ลูกจ้างกังวลว่าเมื่อได้กลับเข้าทำงานแล้ว อาจจะถูกนายจ้างเลิกจ้างได้นั้น ตนได้กำชับให้พนักงานตรวจแรงงานติดตามการปฏิบัติงานของลูกจ้างกลุ่มนี้ รวมไปถึงเข้าไปส่งเสริมระบบแรงงานสัมพันธ์ให้กับนายจ้างลูกจ้างอย่างต่อเนื่อง แต่หากพบว่ามีการเลิกจ้างจริง จะเข้าไปดำเนินการให้ความช่วยเหลือโดยทันทีเพื่อให้ลูกจ้างได้รับสิทธิประโยชน์ตามกฎหมายต่อไป

ที่มา : http://www.thaigov.go.th/news/contents/details/10570
