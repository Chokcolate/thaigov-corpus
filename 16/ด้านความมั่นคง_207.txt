รัฐบาลไทย-ข่าวทำเนียบรัฐบาล-มท. แจ้ง ปชช. เฝ้าระวังโจรขโมยมาตรวัดน้ำ หลัง กปภ. เผย มีเหตุระบาดหนักในพื้นที่ขอนแก่น


วันศุกร์ที่ 20 เมษายน 2561
146
มท. แจ้ง ปชช. เฝ้าระวังโจรขโมยมาตรวัดน้ำ หลัง กปภ. เผย มีเหตุระบาดหนักในพื้นที่ขอนแก่น
มท. แจ้ง ปชช. เฝ้าระวังโจรขโมยมาตรวัดน้ำหลัง กปภ. เผย มีเหตุระบาดหนักในพื้นที่ขอนแก่น
วันนี้ (20 เม.ย. 61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่ การประปาส่วนภูมิภาค (กปภ.) ได้แจ้งเตือนประชาชนเกี่ยวกับเหตุโจรกรรมมาตรวัดน้ำ โดยเฉพาะในพื้นที่ กปภ.สาขาขอนแก่น พร้อมขอความร่วมมือจากประชาชนให้ช่วยกันเฝ้าระวัง และหากพบเห็นสิ่งผิดปกติ โปรดแจ้งเจ้าหน้าที่ตำรวจในพื้นที่โดยเร็วที่สุด ทั้งนี้สืบเนื่องจากในขณะนี้พื้นที่ให้บริการน้ำประปาของ กปภ.สาขาขอนแก่น ได้มีโจรตระเวนขโมยมาตรวัดน้ำของ กปภ. ในหลายพื้นที่ เช่นที่เกิดขึ้นในพื้นที่บ้านโนนตุ่น ตำบลเมืองเก่า จนถึงเขตพื้นที่ท่าพระ ตำบลท่าพระ อำเภอเมือง จังหวัดขอนแก่น สร้างความเดือดร้อนให้แก่ผู้ใช้น้ำอย่างมาก กปภ. จึงขอความร่วมมือจากพี่น้องประชาชนทุกท่าน โปรดเพิ่มความระมัดระวังในการสอดส่องดูแลมาตรวัดน้ำอย่างสม่ำเสมอ รวมถึงร้านค้ารับซื้อของเก่าที่รับซื้อมาตรวัดน้ำ ขอให้หยุดรับซื้อหรือสังเกตความผิดปกติของผู้ที่นำมาตรวัดน้ำมาขาย ทั้งนี้ หากเป็นมาตรวัดน้ำที่โจรกรรมมา ผู้ซื้อจะมีความผิดฐานรับซื้อของโจรด้วย
โฆษกกระทรวงมหาดไทย กล่าวเพิ่มเติมว่า กระทรวงมหาดไทย จึงขอความร่วมมือจากพี่น้องประชาชนช่วยกันสอดส่องดูแลและคอยเป็นหูเป็นตาให้กับพื้นที่ชุมชนของตนเองอยู่เป็นระยะ ทั้งนี้ หากพบเห็นสิ่งผิดปกติหรือเบาะแสผู้กระทำความผิด โปรดแจ้งสถานีตำรวจในพื้นที่โดยเร็วที่สุด และแจ้ง กปภ.สาขาในพื้นที่ให้บริการของท่าน หรือที่ PWA Contact Center โทร 1662 สำหรับในพื้นที่จังหวัดขอนแก่น นั้น ท่านสามารถแจ้งไปได้ที่ กปภ.สาขาขอนแก่น โทร 0 4322 4022, 0 4322 1218 ต่อ 110, 109, 125 และ 105 ตามวันและเวลาราชการ หรือต่อ 124 ตลอด 24 ชั่วโมง.

ที่มา : http://www.thaigov.go.th/news/contents/details/11650