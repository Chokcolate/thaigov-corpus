รัฐบาลไทย-ข่าวทำเนียบรัฐบาล-รัฐมนตรีว่าการกระทรวงประสานงานด้านกิจการทางทะเล สาธารณรัฐอินโดนีเซีย เข้าเยี่ยมคารวะ นายกรัฐมนตรี 


วันพุธที่ 28 มีนาคม 2561
291
พิมพ์
รัฐมนตรีว่าการกระทรวงประสานงานด้านกิจการทางทะเล สาธารณรัฐอินโดนีเซีย เข้าเยี่ยมคารวะ นายกรัฐมนตรี
รัฐมนตรีว่าการกระทรวงประสานงานด้านกิจการทางทะเล สาธารณรัฐอินโดนีเซีย เข้าเยี่ยมคารวะ นายกรัฐมนตรี
วันนี้ (26 มี.ค. 61) เวลา 13.30 น. พลเอก ลูฮุท บินซาร์ ปันด์จัยตัน (H.E. Gen. Luhut Binsar Pandjaitan, Retired) รัฐมนตรีว่าการกระทรวงประสานงานด้านกิจการทางทะเลสาธารณรัฐอินโดนีเซีย พร้อมด้วยผู้ว่าการธนาคารอินโดนีเซีย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี เพื่อนำส่งสารเชิญนายกรัฐมนตรีเข้าร่วมการประชุม ASEAN Leaders’ Gathering จากประธานาธิบดีอินโดนีเซีย ณ ห้องสีงาช้าง ตึกไทยคู่ฟ้า ทำเนียบรัฐบาล โดยมีพลเอก ฉัตรชัย สาริกัลยะ รองนายกรัฐมนตรี เข้าร่วมการหารือครั้งนี้ด้วย สรุปสาระสำคัญการหารือ ดังนี้
นายกรัฐมนตรีกล่าวว่ารู้สึกยินดีที่ได้พบกับรัฐมนตรีว่าการกระทรวงประสานงานด้านกิจการทางทะเลสาธารณรัฐอินโดนีเซีย และผู้ว่าการธนาคารอินโดนีเซียในครั้งนี้ ทั้งสองฝ่ายชื่นชมความสัมพันธ์ที่ทั้งสองประเทศมีร่วมกันมายาวนาน และฝ่ายอินโดนีเซียแจ้งว่า ประธานาธิบดีอินโดนีเซียได้ฝากความระลึกถึงนายกรัฐมนตรีมาในโอกาสนี้ด้วย
ทั้งสองฝ่ายได้มีการหารือถึงความร่วมมือด้านประมง ซึ่งฝ่ายไทยได้ย้ำถึงเจตนารมณ์ที่จะร่วมมือกับฝ่ายอินโดนีเซียเพื่อแก้ไขปัญหาการทำประมงผิดกฎหมาย (IUU) อย่างรอบด้าน ซึ่งต้องขอขอบคุณที่อินโดนีเซียให้ความร่วมมือในการแก้ไขปัญหาดังกล่าวแก่ฝ่ายไทยเสมอมา ในส่วนของไทย รัฐบาลได้มอบหมายรองนายกรัฐมนตรี 2 ท่าน ได้แก่ พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม และพลเอก ฉัตรชัย สาริกัลยะ รองนายกรัฐมนตรี รับผิดชอบติดตามและแก้ปัญหาประมงผิดกฎหมายอย่างจริงจัง โดยมุ่งมั่นที่จะดำเนินการปฏิรูปการประมงทั้งระบบอย่างต่อเนื่อง
นายกรัฐมนตรีได้กล่าวขอบคุณที่อินโดนีเซียดูแลและมอบทุนการศึกษาแก่นักเรียนไทย รวมทั้งการอำนวยความสะดวกแก่นักลงทุนชาวไทยในอินโดนีเซีย ซึ่งภาคเอกชนไทยเชื่อมั่นในศักยภาพการเจริญเติบโตทางเศรษฐกิจและโอกาสขยายการลงทุนในอินโดนีเซียอย่างมาก พร้อมกันนี้ นายกรัฐมนตรียังได้กล่าวถึงความร่วมมือสินค้าเกษตร ทั้งยางพาราและน้ำมันปาล์ม และขอให้อินโดนิเซียพิจารณาสนับสนุนลำไยของไทยด้วย  นายกรัฐมนตรียังกล่าวขอบคุณอินโดนีเซีย ซึ่งเป็นหนึ่งในประเทศที่มีบทบาทสำคัญใน OIC ที่เข้าใจและให้การสนับสนุนการแก้ไขปัญหาจังหวัดชายแดนภาคใต้ของไทยมาโดยตลอด
โอกาสนี้  รัฐมนตรีว่าการกระทรวงประสานงานด้านกิจการทางทะเลสาธารณรัฐอินโดนีเซีย กล่าวถึงวัตถุประสงค์สำคัญในการเดินทางมาเยือนไทยครั้งนี้เพื่อมอบสารจากประธานาธิบดีอินโดนีเซียเชิญนายกรัฐมนตรีพิจารณาเข้าร่วมการประชุม ASEAN Leaders’ Gathering ในวันที่ 11 ตุลาคม 2561 ที่เกาะบาหลี ซึ่งนายกรัฐมนตรีกล่าวขอบคุณสำหรับสารเชิญดังกล่าว และกล่าวชื่นชมบทบาทของอินโดนีเซียในอาเซียน และเชื่อมั่นในภราดรภาพและความเป็นหนึ่งเดียวกันของอาเซียน จะมีส่วนสำคัญในการขับเคลื่อนประชาคมอาเซียนให้ก้าวไปข้างหน้าได้อย่างมั่นคงและยั่งยืน โดยเป็นประชาคมที่มีประชาชนเป็นศูนย์กลางอย่างแท้จริง และรัฐมนตรีที่เกี่ยวข้องจะได้หารือกันในรายละเอียดต่อไป

ที่มา : http://www.thaigov.go.th/news/contents/details/11057