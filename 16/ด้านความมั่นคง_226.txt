รัฐบาลไทย-ข่าวทำเนียบรัฐบาล-ทส. เปิดโครงการป่าในเมือง “สวนป่าประชารัฐ เพื่อความสุขของคนไทย” พื้นที่ภาคตะวันออก ณ สวนพฤกษศาสตร์บ้านเพ จังหวัดระยอง

วันพฤหัสบดีที่ 26 เมษายน 2561
ทส. เปิดโครงการป่าในเมือง “สวนป่าประชารัฐ เพื่อความสุขของคนไทย” พื้นที่ภาคตะวันออก ณ สวนพฤกษศาสตร์บ้านเพ จังหวัดระยอง
ทส. เปิดโครงการป่าในเมือง “สวนป่าประชารัฐ เพื่อความสุขของคนไทย” พื้นที่ภาคตะวันออก ณ สวนพฤกษศาสตร์บ้านเพ จังหวัดระยอง
ตามที่ พลเอก ประยุทธ์ จันทร์โอชา นายกรัฐมนตรี ได้ตระหนักถึงความสำคัญของทรัพยากรป่าไม้ การรักษาและเพิ่มพื้นที่ป่า และมีนโยบายให้พัฒนาป่าในเขตเมืองขึ้น
จึงได้มอบหมายให้หน่วยงานในสังกัดกระทรวงทรัพยากรธรรมชาติและสิ่งแวดล้อมร่วมกันจัดทำโครงการป่าในเมือง “สวนป่าประชารัฐ เพื่อความสุขของคนไทย” ซึ่งกระทรวงทรัพยากรธรรมชาติและสิ่งแวดล้อม มีพื้นที่ดำเนินโครงการป่าในเมืองจำนวน ๙๙ แห่ง อยู่ในความรับผิดชอบของกรมอุทยานแห่งชาติ สัตว์ป่า และพันธุ์พืช ๕๑ แห่ง กรมป่าไม้ ๒๘ แห่ง กรมทรัพยากรทางทะเลและชายฝั่ง ๒๐ แห่ง และพร้อมเปิดเพิ่มอีกหลายแห่ง หากพื้นที่มีความเหมาะสม โดยหวังให้ประชาชนภายในเขตเมืองได้มีสถานที่ออกกำลังกายมีแหล่งศึกษาเรียนรู้ธรรมชาติ ระบบนิเวศ เพิ่มสถานที่ท่องเที่ยวพักผ่อนหย่อนใจ ช่วยลดมลภาวะและสร้างสภาพแวดล้อมภายในเมืองให้ดีขึ้น
การดำเนินโครงการ "สวนป่าประชารัฐ เพื่อความสุขของคนไทย" จะใช้พื้นที่ของวนอุทยาน สวนพฤกษศาสตร์ สวนรุกขชาติ หรือพื้นที่อื่น ๆ ที่อยู่ในการดูแลของกรมอุทยานแห่งชาติฯ  โดยได้มีการกำหนดรูปแบบพื้นที่เพื้อให้ประชาชนได้มาใช้ประโยชน์ มีการปรับปรุงสิ่งอำนวยความสะดวก เส้นทางศึกษาธรรมชาติ ป้ายสื่อความหมาย ลานกีฬา
ลานกิจกรรม ลานดนตรี ตลาดประชารัฐ เส้นทางจักรยาน ทางเดิน วิ่ง หรือการออกกำลังกายรูปแบบต่าง ๆ ซึ่งกำหนดพื้นที่ไว้ ๕๑ แห่ง และกรมอุทยานแห่งชาติฯ ได้มีการเปิดโครงการไปแล้ว ๑๕ แห่ง (รวมสวนพฤกษศาสตร์บ้านเพ) และจะทยอยเปิดจนกว่าจะครบจำนวน
โดยในครั้งนี้ พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้เกียรติเป็นประธานเปิดโครงการฯ พร้อมทั้งมอบโล่เกียรติคุณแก่ผู้สนับสนุนโครงการป่าในเมือง กิจกรรมปั่นจักรยานจากสวนพฤกษศาสตร์บ้านเพ ไปยังที่ทำการอุทยานแห่งชาติเขาแหลมหญ้า-หมู่เกาะเสม็ด  กิจกรรมเก็บขยะบริเวณชายหาด การสาธิตการกู้ชีพทางทะเล กิจกรรมปล่อยสัตว์น้ำ ฯลฯ

ที่มา : http://www.thaigov.go.th/news/contents/details/11789
