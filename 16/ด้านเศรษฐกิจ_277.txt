รัฐบาลไทย-ข่าวทำเนียบรัฐบาล-กระทรวงเกษตรฯ เปิดสัมมนาขับเคลื่อนการขจัดความหิวโหยของประเทศไทย

วันพฤหัสบดีที่ 29 มีนาคม 2561
กระทรวงเกษตรฯ เปิดสัมมนาขับเคลื่อนการขจัดความหิวโหยของประเทศไทย
กระทรวงเกษตรฯ เปิดสัมมนาขับเคลื่อนการขจัดความหิวโหยของประเทศไทยหวังสร้างความมั่นคงทางอาหารตามเป้าหมายการดำเนินงานในภูมิภาคเอเชียและแปซิฟิก
นายระพีภัทร์จันทรศรีวงศ์ผู้ช่วยปลัดกระทรวงเกษตรและสหกรณ์ เป็นประธานพิธีเปิดการสัมมนาหน่วยงานที่เกี่ยวข้องกับการดำเนินงานขับเคลื่อนการขจัดความหิวโหย ของประเทศไทย(Zero Hunger Challenge Thailand)ซึ่งกระทรวงเกษตรและสหกรณ์ โดยสำนักการเกษตรต่างประเทศ ในฐานะสำนักเลขาธิการคณะกรรมการประสานงานกับองค์การอาหารและการเกษตรแห่งสหประชาชาติ (เอฟเอโอ) และการเกษตรต่างประเทศ และสำนักงานองค์การอาหารและเกษตรแห่งสหประชาชาติ ประจำภูมิภาคเอเชียและแปซิฟิก ได้ร่วมกันจัดขึ้น เพื่อจัดทำแนวทางและผลักดันการดำเนินงานขับเคลื่อนและการขจัดความหิวโหยในประเทศไทยให้เป็นรูปธรรมโดยมี นายจอง จินคิม รองผู้แทนเอฟเอโอ ประจำภูมิภาคเอเชียและแปซิฟิก และ ดร.ยุคล ลิ้มแหลมทอง อดีตรองนายกรัฐมนตรี และอดีตรัฐมนตรีว่าการกระทรวงเกษตรและสหกรณ์  เข้าร่วม ณ โรงแรมพูลแมน คิง เพาเวอร์ รางนา กรุงเทพฯ โดยกล่าวว่าโครงการ Zero Hunger Challenge ได้เปิดตัวอย่างเป็นทางการระหว่างการประชุมคณะกรรมาธิการเศรษฐกิจและสังคมแห่งสหประชาชาติ หรือ การประชุม UN ESCAP ครั้งที่ 69 ณ กรุงเทพฯ ตั้งแต่เดือนเม.ย.2556 เพื่อเป็นจุดเริ่มต้นการให้ความช่วยเหลือและสนับสนุนการดำเนินงานโครงการเพื่อขจัดความอดอยากหิวโหยในภูมิภาคเอเชียและแปซิฟิก โดยประเทศไทยได้เข้าร่วมโครงการเมื่อวันที่ 12 เม.ย. 2559 ซึ่งคณะรัฐมนตรีมีมติมอบหมายให้กระทรวงเกษตรและสหกรณ์เป็นหน่วยงานหลัก และมีหลายหน่วยงานที่เกี่ยวข้องให้การสนับสนุน
ทั้งนี้ พระบาทสมเด็จพระเจ้าอยู่หัวภูมิพลอดุลยเดช บรมนาถบพิตร และพระบรมวงศานุวงศ์ทรงให้ความสำคัญกับการกินดีอยู่ดีของราษฎรและผู้ยากไร้มาโดยตลอด ดังที่สมเด็จพระเทพรัตนราชสุดาฯ สยามบรมราชกุมารีทรงดำเนินโครงการหลายโครงการเพื่อช่วยลดความหิวโหยมาตั้งแต่ปี 2523 เช่น โครงการเกษตรเพื่ออาหารกลางวัน ซึ่งเป็นโครงการที่ได้รับการยอมรับในระดับนานาชาติ จนกระทั่งเอฟเอโอ ได้ทูลเกล้าถวายตำแหน่งทูตพิเศษด้านขจัดความหิวโหยสำหรับภูมิภาคเอเชียและแปซิฟิกแด่สมเด็จพระเทพรัตนราชสุดาฯ สยามบรมราชกุมารี เมื่อเดือนต.ค.2559 และปัจจุบันพระองค์ได้มีพระราชดำริให้ดำเนินโครงการความร่วมมือกับประเทศเพื่อนบ้าน เช่น ลาว พม่า และ กัมพูชาอีกทั้งการเข้าถึงอาหารอย่างเพียงพอของประชากรทุกคนเป็นหนึ่งในเป้าหมายการดำเนินงานเพื่อขจัดความหิวโหยของไทย โดยปัจจัยสำคัญที่สุดที่ส่งเสริมให้มีอาหารที่เพียงพอ คือ การบริหารจัดการทรัพยากรการผลิตที่ดีทั้งดินและน้ำ  โดยโครงการตามแนวพระราชดำริเพื่อแก้ไขปัญหาด้านดินในฐานะทรัพยากรต้นกำเนิดอาหารของพระบาทสมเด็จพระปรมินทรมหาภูมิพลอดุลยเดช บรมนาถบพิตรเป็นที่ประจักษ์ในระดับนานาชาติ จึงทำให้เอฟเอโอ มีมติเมื่อปี 2555 ให้วันที่ 5 ธันวาคมของทุกปี ซึ่งตรงกับวันคล้ายวันพระราชสมภพของพระบาทสมเด็จพระปรมินทรมหาภูมิพลอดุลยเดช บรมนาถบพิตร เป็น "วันดินโลก" และประเทศไทยยังได้รับความไว้วางใจจากประเทศสมาชิกลงมติเห็นชอบให้ดำรงตำแหน่งประธานคณะกรรมการอำนวยการและเลขานุการกลุ่มความร่วมมือด้านดินระดับภูมิภาคเอเซีย (Asian Soil Partnership: ASP) ซึ่งไทยจะดำรงตำแหน่งประธานวาระแรกเป็นเวลา 3 ปี คือ พ.ศ.2559-2561
“กระทรวงเกษตรและสหกรณ์ ได้ให้ความสำคัญกับการบริหารจัดการทรัพยากรดินและน้ำเพื่อสร้างความมั่นคงทางอาหาร และเน้นย้ำเรื่องการผลิตอาหารที่ปลอดภัย มีมาตรฐาน รวมทั้งการส่งเสริมให้เกษตรกรพึ่งพาตนเองได้ ผ่านโครงการไทยนิยมยั่งยืนของกระทรวงเกษตรและสหกรณ์ อาทิเช่น โครงการเพิ่มทักษะอาชีพให้แก่เกษตรกรสำหรับเกษตรกรผู้มีรายได้น้อย การปรับเปลี่ยนพื้นที่ไม่เหมาะสมในการปลูกข้าวเพื่อผลิตสินค้าเกษตรอื่นที่เหมาะสม การลดการใช้สารเคมีทางการเกษตรและส่งเสริมเกษตรอินทรีย์ เป็นต้น โดยมุ่งหวังว่าประชาชนคนไทยทุกคนจะมีอาหารที่ปลอดภัย เพียงพอ เกษตรกรรายย่อยมีรายได้และผลผลิตเพิ่มขึ้น และมีความมั่นคงทางอาหาร ตามเป้าหมายการดำเนินงานในภูมิภาคเอเชียและแปซิฟิก”  นายระพีภัทร์ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11144
