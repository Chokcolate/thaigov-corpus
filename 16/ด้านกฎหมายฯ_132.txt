รัฐบาลไทย-ข่าวทำเนียบรัฐบาล-"ยุติธรรม" ลงนาม MOU ร่วมกับ สคบ. คุ้มครองสิทธิและเสรีภาพของประชาชน


วันจันทร์ที่ 30 เมษายน 2561
120
"ยุติธรรม" ลงนาม MOU ร่วมกับ สคบ. คุ้มครองสิทธิและเสรีภาพของประชาชน
กระทรวงยุติธรรม ลงนาม MOU ร่วมกับ สคบ. คุ้มครองสิทธิและเสรีภาพของประชาชน
ในวันจันทร์ที่ ๓๐ เมษายน ๒๕๖๑ เวลา ๑๐.๓๐ น.
ณ ห้องประชุมวายุภักษ์ แกรนด์บอลรูม ชั้น ๔
โรงแรมเซ็นทรา บายเซ็นทาราศูนย์ราชการและคอนเวนชั่น เซ็นเตอร์ แจ้งวัฒนะ กรุงเทพฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
และนายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ประธานกรรมการคุ้มครองผู้บริโภค
ร่วมเป็นสักขีพยานในการลงนามบันทึกข้อตกลงความร่วมมือการดำเนินงานด้านการคุ้มครองสิทธิ
และเสรีภาพของประชาชน ระหว่างกระทรวงยุติธรรม กับสำนักงานคณะกรรมการคุ้มครองผู้บริโภค (สคบ.)
โดยมีศาสตราจารย์พิเศษวิศิษฏ์  วิศิษฏ์สรอรรถ ปลัดกระทรวงยุติธรรม
และพลตำรวจตรี ประสิทธิ์ เฉลิมวุฒิศักดิ์ เลขาธิการคณะกรรมการคุ้มครองผู้บริโภค ลงนามบันทึกข้อตกลงฯ
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า
กระทรวงยุติธรรมได้กำหนดเป้าหมายในปี พ.ศ. ๒๕๖๑ – ๒๕๖๒
ที่จะเป็นองค์กรหลักในการสร้างหลักประกันความยุติธรรมของประเทศไทย
ลดความเหลื่อมล้ำในการเข้าถึงความยุติธรรม สร้างความเสมอภาคและเท่าเทียม
โดยสนับสนุนงานยุติธรรมชุมชนให้เกิดผลอย่างเป็นรูปธรรม เป็นศูนย์กลางด้านสิทธิมนุษยชนของประเทศ
มุ่งเน้นใช้เทคโนโลยีเข้ามาสนับสนุน ดำเนินการในเชิงรุก และเชื่อมโยงการทำงานเข้ากับหน่วยงานอื่น
เพื่อช่วยเหลือประชาชนอย่างครบวงจร
กระทรวงยุติธรรม ได้ตระหนักถึงความสำคัญของการคุ้มครองสิทธิและเสรีภาพของประชาชน
ด้วยความเสมอภาคและความเป็นธรรม โดยเฉพาะการคุ้มครองสิทธิของประชาชนในฐานะผู้บริโภค
ให้ได้รับความเป็นธรรม และปลอดภัยจากการใช้สินค้าและบริการ จึงได้ร่วมกับ สคบ.
ในการเชื่อมโยงข้อมูลผ่านช่องทางอิเล็กทรอนิกส์ โดยทำบันทึกข้อตกลงและเชื่อมโยงข้อมูลระหว่างหน่วยงาน
เพื่อยกระดับและบูรณาการการเชื่อมโยงข้อมูลการรับเรื่องราวร้องทุกข์
ให้มีประสิทธิภาพและคล่องตัว เพื่อให้ประชาชนสามารถติดต่อขอรับบริการได้อย่างสะดวก
รวดเร็ว และมีประสิทธิภาพมากยิ่งขึ้น

ที่มา : http://www.thaigov.go.th/news/contents/details/11852