รัฐบาลไทย-ข่าวทำเนียบรัฐบาล-รอง นรม. พลเอก ฉัตรชัยฯ เป็นประธานการประชุมคณะกรรมการสร้างเสริมกิจการเพื่อสังคมแห่งชาติ  


วันพฤหัสบดีที่ 26 เมษายน 2561
336
รอง นรม. พลเอก ฉัตรชัยฯ เป็นประธานการประชุมคณะกรรมการสร้างเสริมกิจการเพื่อสังคมแห่งชาติ
ผลการประชุมคณะกรรมการสร้างเสริมกิจการเพื่อสังคมแห่งชาติ ครั้งที่ 1/2561
วันนี้ (26 เม.ย. 61)   เวลา 09.00 น. ณ ห้องประชุม 301 ตึกบัญชาการ1 ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการสร้างเสริมกิจการเพื่อสังคมแห่งชาติ ครั้งที่ 1/2561  ร่วมกับหน่วยงานที่เกี่ยวข้องซึ่งผลการประชุมสรุปสาระสำคัญดังนี้
ที่ประชุมเห็นชอบ(ร่าง) ประกาศคณะกรรมการสร้างเสริมกิจการเพื่อสังคมแห่งชาติ ว่าด้วยหลักเกณฑ์และวิธีการยื่นคำขอหนังสือรับรองกิจการเพื่อสังคม พ.ศ. 2561 รวมทั้งการแต่งตั้งอนุกรรมการพิจารณาคำขอหนังสือรับรองกิจการเพื่อสังคม หลักเกณฑ์และวิธีการสำหรับการสรรหากรรมการผู้ทรงคุณวุฒิในคณะกรรมการสร้างเสริมกิจการเพื่อสังคมแห่งชาติ พ.ศ. 2561 ตลอดจนการแต่งตั้งคณะอนุกรรมการจัดทำแผนการสร้างเสริมกิจการเพื่อสังคม พ.ศ. 2561-2564 การแต่งตั้งผู้ช่วยเลขานุการในคณะกรรมการสร้างเสริมกิจการเพื่อสังคมแห่งชาติ และแผนการขับเคลื่อนกิจกรรมเพื่อสังคมประจำปี 2561
พร้อมกันนี้ ที่ประชุมเห็นชอบให้มีการส่งเสริมสถานประกอบการให้ดำเนินกิจการเพื่อสังคม สนับสนุนและพัฒนาคุณภาพชีวิตคนไร้ที่พึ่ง ผู้ประสบปัญหาความยากจนและขาดโอกาส คนในชุมชนพื้นที่ที่อาศัยในบริเวณใกล้ป่า  คนพิการทางสายตา สตรีด้อยโอกาส โดยมีกิจกรรมการจ้างงาน การส่งเสริมและพัฒนาอาชีพ และสวัสดิการเชิงธุรกิจ เพื่อเป็นกลไกสำคัญในการดำเนินงานอย่างเป็นรูปธรรมและมีธรรมาภิบาล รวมทั้งส่งเสริม สนับสนุน และพัฒนาคน สังคม ให้สามารถดูแลตนเอง ครอบครัว ชุมชน และสังคม ได้อย่างยั่งยืน

ที่มา : http://www.thaigov.go.th/news/contents/details/11785