รัฐบาลไทย-ข่าวทำเนียบรัฐบาล-นายกรัฐมนตรี เชิญชวนชาวพุทธร่วมสืบทอดพระพุทธศาสนาเนื่องในเทศกาลมาฆบูชา 2561 


วันอังคารที่ 20 กุมภาพันธ์ 2561
1,249
พิมพ์
นายกรัฐมนตรี เชิญชวนชาวพุทธร่วมสืบทอดพระพุทธศาสนาเนื่องในเทศกาลมาฆบูชา 2561
นายกรัฐมนตรีเชิญชวนชาวพุทธร่วมสืบทอดพระพุทธศาสนา เนื่องในเทศกาลมาฆบูชา 2561 น้อมนำหลักธรรมคำสอนทางพระพุทธศาสนามาประพฤติปฏิบัติ นำสู่สังคมสงบสุข พร้อมจัดงานมาฆบูชาอาเซียน 16 จังหวัดชายแดนเพื่อนบ้าน ใช้มิติศาสนาเชื่อมสัมพันธไมตรี
วันนี้ (20 กุมภาพันธ์ 2561) เวลา 08.30 น. ณ ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี   นายวีระ โรจน์พจนรัตน์ รัฐมนตรีว่าการกระทรวงวัฒนธรรม พร้อมด้วยผู้บริหารกระทรวงวัฒนธรรม กรมการศาสนา และองค์กรเครือข่ายทางพระพุทธศาสนา มาพบ พลเอก ประยุทธ์ จันทร์โอชา นายกรัฐมนตรีเพื่อประชาสัมพันธ์การจัดงานสัปดาห์ส่งเสริมพระพุทธศาสนา เนื่องในเทศกาลมาฆบูชา ประจำปี 2561 ระหว่างวันที่ 25 กุมภาพันธ์ – 1 มีนาคม 2561
โอกาสนี้ นายกรัฐมนตรี ได้ลงนามในบัตรอวยพรวันมาฆบูชา เพื่อรณรงค์ให้ประชาชนเห็นความสำคัญของวันสำคัญทางศาสนา ส่งเสริมให้พุทธศาสนิกชนได้น้อมนำหลักธรรมคำสอนทางพระพุทธศาสนามาประพฤติปฏิบัติ นำสู่สังคมสงบสุข พร้อมเชิญชวนพุทธศาสนิกชน เข้าร่วมกิจกรรมดังกล่าว ซึ่งกรมการศาสนา ได้ร่วมกับหน่วยงานภาครัฐ 20 กระทรวง เป็นเจ้าภาพหลักในการจัดกิจกรรม ณ วัดต่าง ๆ
โดยกิจกรรมในส่วนกลาง วันที่ 1 มีนาคม 2561 ประกอบด้วย
1. กิจกรรมสนองพระราชพิธีทรงบำเพ็ญพระราชกุศลในวันมาฆบูชา ตามโบราณราชประเพณีที่พระมหากษัตริย์ทรงปฏิบัติพระราชกรณียกิจสืบมาโดยไม่ขาดสาย คือ การพระราชทานเทียนรุ่งไปจุดถวายบูชาพระรัตนตรัย ณ พระอารามหลวง 6 พระอาราม ได้แก่ วัดพระศรีรัตนศาสดาราม วัดพระเชตุพนวิมลมังคลาราม วัดบวรนิเวศวิหาร วัดราชบพิธสถิตมหาสีมาราม วัดราชประดิษฐสถิตมหาสีมาราม และวัดเบญจมบพิตรดุสิตวนาราม  2. เชิญทูตานุทูตที่นับถือพระพุทธศาสนา 10 ประเทศ ได้แก่ สปป.ลาว กัมพูชา เวียดนาม เมียนมาร์ ศรีลังกา ภูฏาณ จีน อินเดีย เนปาล และมองโกเลีย เข้าร่วมพิธีเจริญพระพุทธมนต์ ทำบุญตักบาตร และเวียนเทียนร่วมกับพุทธศาสนิกชนชาวไทย ณ วัดปทุมวนาราม เขตปทุมวัน กรุงเทพฯ เป็นการสร้างความสัมพันธ์อันดีระหว่างประเทศที่มีประชาชนนับถือพระพุทธศาสนา  3. การจัดกิจกรรมเผยแผ่ ณ ลานคนเมือง ศาลาว่าการกรุงเทพฯ (เสาชิงช้า) เขตพระนคร ได้แก่ พิธีอัญเชิญพระบรมสารีริกธาตุสู่มณฑป พิธีตักบาตรพระสงฆ์ 67 รูป และพิธีเวียนเทียนรอบมณฑปพระบรมสารีริกธาตุ  และ 4. การประกวดสวดมนต์หมู่สรรเสริญพระรัตนตรัย ทำนองสรภัญญะ ระดับส่วนกลาง (กรุงเทพฯ) ระหว่างวันที่ 27 กุมภาพันธ์ – 1 มีนาคม 2561 ณ วัดพระเชตุพนวิมลมังคลาราม เขตพระนคร กรุงเทพฯ
กิจกรรมในส่วนภูมิภาค มีการจัดกิจกรรมสัปดาห์ส่งเสริมพระพุทธศาสนา เนื่องในเทศกาลมาฆบูชา ณ วัดทุกจังหวัดทั่วประเทศ และจัดงานมาฆบูชาอาเซียนในจังหวัดที่มีชายแดนติดกับประเทศเพื่อนบ้าน 16 จังหวัด เพื่อให้ประชาชนมีส่วนร่วมในการส่งเสริมสัมพันธไมตรีในระดับภาครัฐ ภาคเอกชน และภาคประชาชน ก่อให้เกิดความสัมพันธ์ที่ดีในมิติศาสนา
ทั้งนี้ วันมาฆบูชา ตรงกับวันเพ็ญเดือนมาฆะ เป็นวันที่เกิดเหตุการณ์สำคัญทางพระพุทธศาสนา คือ 1. เป็นวันเพ็ญเดือนมาฆมาส 2. เป็นวันที่พระสงฆ์ จำนวน 1,250 รูป มาเฝ้าพระพุทธเจ้าพร้อมกันโดยมิได้นัดหมาย 3. ภิกษุเหล่านั้นล้วนเป็นเอหิภิกขุ คือ ได้รับการอุปสมบทจากพระพุทธเจ้า และ 4. ภิกษุเหล่านั้นล้วนเป็นพระอรหันต์ การประจวบพร้อมกันด้วยเหตุการณ์ทั้ง 4 นี้ จึงเรียกว่า วันจาตุรงคสันนิบาต คือการประชุมซึ่งประกอบด้วยองค์ 4 ในวันดังกล่าว พระพุทธเจ้าทรงแสดงโอวาทปาติโมกข์ เป็นการวางหลักธรรมทางพระพุทธศาสนา ไว้ 3 ประการ คือ ไม่ทำความชั่วทั้งปวง ทำแต่ความดี ทำจิตใจให้ผ่องใส
จากนั้น นายกรัฐมนตรี ได้เดินเยี่ยมชมบูธต่าง ๆ พร้อมกล่าวว่าขอให้ทุกคนมุ่งมั่นทำความดี ละเว้นความชั่ว และทำจิตใจให้ผ่องใส รวมทั้งได้อวยพรให้เด็ก ๆ เป็นคนดีของสังคม ยึดถือหลัก หิริโอตัปปะ หิริ คือ ความละอายต่อบาปที่ตนกระทำ โอตตัปปะ คือ ความเกรงกลัวต่อบาป เป็นความรู้สึกกลัว กลัวว่าเมื่อทำไปแล้วบาปอาจจะส่งผลเป็นความทุกข์ทรมานแก่เรา จึงไม่ยอมทำบาป
................................................................................
กลุ่มเผยแพร่และประชาสัมพันธ์ สำนักโฆษก

ที่มา : http://www.thaigov.go.th/news/contents/details/10206