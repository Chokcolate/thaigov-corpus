รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.อุดรธานี สุพรรณบุรี และนครศรีธรรมราช

วันศุกร์ที่ 23 มีนาคม 2561
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.อุดรธานี สุพรรณบุรี และนครศรีธรรมราช
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.อุดรธานี สุพรรณบุรี และนครศรีธรรมราช
วันนี้ (23 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 52/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กหญิงวัย 7 ขวบ ที่กำพร้าพ่อ แม่ถูกจำคุก และยายเสียชีวิต ไม่มีผู้เลี้ยงดู ต้องไปขออาศัยอยู่กับ เพื่อนบ้าน ซึ่งมีฐานะครอบครัวยากจน และอยู่อาศัยรวมกันถึง 7 ชีวิต ในบ้านสภาพเก่าทรุดโทรม ที่จังหวัดอุดรธานี และกรณีหญิงชราวัย 77 ปี ต้องรับภาระเพียงลำพังเลี้ยงดูหลาน 3 คน วัยกำลังเรียน ซึ่งกำพร้าพ่อ-แม่ ครอบครัว มีฐานะยากจน ไม่มีเงินเรียนหนังสือต่อ อาศัยเวลาว่างในวันหยุดช่วยกันออกรับจ้างถางหญ้า เพื่อหารายได้ประทังชีวิต ที่จังหวัดสุพรรณบุรี รวมทั้งกรณีชายวัย 30 ปี ป่วยพิการทางสมองตั้งแต่กำเนิด และเป็นโรคกล้ามเนื้ออ่อนแรง ร่างกายผอมซูบ แขน-ขาหงิกงอ นอนป่วยติดเตียง ช่วยเหลือตัวเองไม่ได้ อาศัยอยู่กับพ่อแก่ชราวัย 67 ปี ครอบครัวมีฐานะยากจน อาศัยเพียงเบี้ยยังชีพผู้สูงอายุและคนพิการใช้ประทังชีวิต ที่จังหวัดนครศรีธรรมราช นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 3 จังหวัด ได้แก่ พมจ.อุดรธานี พมจ.สุพรรณบุรี และ พมจ.นครศรีธรรมราช พร้อมทีม One Home ทั้ง 3 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคม ของครอบครัวดังกล่าวทั้งหมด เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการศึกษาของเด็กทั้งหมดอย่างต่อเนื่อง ในระยะยาว อีกทั้ง การปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึง การส่งเสริมการประกอบอาชีพ เพื่อสร้างรายได้ ที่เพียงพอและมั่นคงต่อไป ทั้งนี้ กรณีเด็กหญิงกำพร้าวัย 7 ขวบ หากตรวจสอบพบว่าไม่มีญาติ และครอบครัวของ เพื่อนบ้านไม่พร้อมดูแลเด็ก ทางกระทรวง พม. มีบ้านพักเด็กและครอบครัวจังหวัดอุดรธานี พร้อมรับเด็กมาดูแลคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายชราวัย 78 ปี ที่พิการทางการเคลื่อนไหว ป่วยหลายโรครุมเร้า ไม่สามารถช่วยเหลือตัวเองได้ ครอบครัวฐานะยากจน อาศัยอยู่ร่วมกัน 5 ชีวิต ในบ้านสภาพเก่าทรุดโทรมใกล้ผุพัง ที่จังหวัดปทุมธานี นั้น ทางทีม One Home ได้ลงพื้นที่เยี่ยมบ้าน และมอบเครื่องอุปโภคบริโภค สิ่งของเครื่องใช้ที่จำเป็น อีกทั้ง ให้คำปรึกษาแนะนำเกี่ยวกับการดูแลผู้ป่วย และให้คำปรึกษาเรื่องการกู้ยืมเงินผู้ดูแลคนพิการ พร้อมพิจารณาให้ความช่วยเหลือเงินสงเคราะห์ และปรับปรุงที่อยู่อาศัย 2) กรณีหญิงวัย 37 ปี ร่างกายพิการเป็นอัมพาตครึ่งตัว แต่สู้ชีวิตถักไหมพรมเป็นกุญแจขาย เพื่อเลี้ยงดู ลูกชายวัย 8 ขวบ และแม่ที่ป่วย ที่จังหวัดสุโขทัย นั้น ทางทีม One Home ได้ลงพื้นที่เยี่ยมบ้าน และมอบสิ่งของเครื่องใช้ที่จำเป็น พร้อมมอบเงินสงเคราะห์และฟื้นฟูสมรรถภาพคนพิการ เงินสงเคราะห์เด็กขาดแคลน อีกทั้ง ให้คำปรึกษาแนะนำการต่อยอดในการประกอบอาชีพ และให้การสนับสนุนหาตลาดรองรับสินค้าพวงกุญแจ ในการนำสินค้าไปขาย พร้อมประสานให้ความช่วยเหลือตามความเหมาะสมต่อไป

ที่มา : http://www.thaigov.go.th/news/contents/details/11004
