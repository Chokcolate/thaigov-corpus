รัฐบาลไทย-ข่าวทำเนียบรัฐบาล-ประธานกลุ่มความเป็นผู้นำด้านโลกาภิวัตน์อาลีบาบา นำคณะผู้บริหารบริษัท อาลีบาบา กรุ๊ป จำกัด เข้าเยี่ยมคารวะ รองนายกรัฐมนตรี


วันพุธที่ 7 มีนาคม 2561
308
พิมพ์
ประธานกลุ่มความเป็นผู้นำด้านโลกาภิวัตน์อาลีบาบา นำคณะผู้บริหารบริษัท อาลีบาบา กรุ๊ป จำกัด เข้าเยี่ยมคารวะ รองนายกรัฐมนตรี
ประธานกลุ่มความเป็นผู้นำด้านโลกาภิวัตน์อาลีบาบา นำคณะผู้บริหารบริษัท อาลีบาบา กรุ๊ป จำกัด เข้าเยี่ยมคารวะ รองนายกรัฐมนตรี
วันนี้(7 มีนาคม 2561) เวลา 10.30 น. นางจ้าว อิ่ง (Angel Zhao Ying) ประธานกลุ่มความเป็นผู้นำด้านโลกาภิวัตน์อาลีบาบา (Alibaba Globalization Leadership Group) นำคณะผู้บริหารบริษัท อาลีบาบา กรุ๊ป จำกัด เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล ภายหลังการหารือ รองนายกรัฐมนตรีและนายอุตตม สาวนายน รัฐมนตรีว่าการกระทรวงอุตสาหกรรม ได้แถลงข่าวต่อสื่อมวลชน โดยสรุปสาระสำคัญดังนี้
การเยือนไทยครั้งนี้ของประธานกลุ่มความเป็นผู้นำด้านโลกาภิวัตน์อาลีบาบาสืบเนื่องมาจากนายแจ็ค หม่า ประธานบริหารกลุ่มอาลีบาบาเคยเข้าพบหารือกับนายกรัฐมนตรีและรองนายกรัฐมนตรีมาก่อนหน้านี้ และได้เสนอความร่วมมือที่จะเข้ามาพัฒนาเทคโนโลยีดิจิทัลให้กับประเทศไทย ทั้งการพัฒนาบุคลากรและโครงสร้างทางเศรษฐกิจดิจิทัลเพื่อขับเคลื่อนนโยบายประเทศไทย 4.0 ให้ประสบความสำเร็จ ประธานกลุ่มความเป็นผู้นำด้านโลกาภิวัตน์อาลีบาบาและรองนายกรัฐมนตรีได้หารือถึงแผนในการพัฒนาดิจิทัลให้กับประเทศไทยของอาลีบาบา ได้แก่ การพัฒนาผู้ประกอบการ โดยเฉพาะผู้ประกอบการSMEsและStartup ซึ่งเป็นความร่วมมือระหว่างอาลีบาบาและกระทรวงต่างๆ ที่เกี่ยวข้อง อาทิ กระทรวงอุตสาหกรรม กระทรวงวิทยาศาสตร์และเทคโนโลยี กระทรวงพาณิชย์ กระทรวงเกษตรกรรม เป็นต้น โดยเน้นการลงพื้นที่ชุมชนใช้เครือข่ายศูนย์อุตสาหกรรมที่มีอยู่ระดับภาคและระดับจังหวัด นอกจากนี้ อาลีบาบายังมีแผนลงทุนขนาดใหญ่ที่จะสร้าง Digital Hub ในพื้นที่ระเบียงเศรษฐกิจพิเศษภาคตะวันออก (EEC) โดยมุ่งเสริมสร้างความแข็งแกร่งให้ผู้ประกอบการSMEs ในเรื่องการใช้พาณิชย์อิเล็กทรอนิกส์และการทำตลาดออนไลน์ รวมทั้งตั้งเป้าให้ไทยเป็นศูนย์กลางทางด้านเทคโนโลยีดิจิทัล และศูนย์กระจายสินค้าที่เชื่อมโยงประเทศในภูมิภาคสู่ตลาดโลก
นอกจากนี้ ทั้งสองฝ่ายยังหารือถึงความร่วมมือทางด้านดิจิทัลในการพัฒนาการท่องเที่ยวและการศึกษาของไทย ในเรื่องการท่องเที่ยว รองนายกรัฐมนตรีชื่นชมเทคโนโลยีของอาลีบาบาที่มีแพลตฟอร์มที่จะช่วยอำนวยความสะดวกให้กับนักท่องเที่ยวชาวจีนที่เดินทางมาประเทศไทย โดยขณะนี้รัฐบาลมีนโยบายส่งเสริมการท่องเที่ยวในจังหวัดใหม่ๆ ให้เป็นที่ดึงดูดนักท่องเที่ยวมากยิ่งขึ้น เทคโนโลยีของอาลีบาบาจะมีส่วนสำคัญอย่างยิ่งที่จะทำให้นักท่องเที่ยวชาวจีนเดินทางมาท่องเที่ยวไทยในจุดหมายปลายทางใหม่ๆ ได้สะดวกมากยิ่งขึ้น สำหรับความร่วมมือทางการศึกษา รองนายกรัฐมนตรีเสนอให้อาลีบาบาจัดตั้งสถาบันในพื้นที่ระเบียงเศรษฐกิจพิเศษภาคตะวันออก (EEC) ที่จะช่วยพัฒนาทรัพยากรบุคคล อาทิ เกษตรกรและStartupรุ่นใหม่ ให้มีความรู้เกี่ยวกับพาณิชย์อิเล็กทรอนิกส์และการทำตลาดออนไลน์ให้มากยิ่งขึ้น ซึ่งทางอาลีบาบายินดีนำไปพิจารณา

ที่มา : http://www.thaigov.go.th/news/contents/details/10596