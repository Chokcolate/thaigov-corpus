รัฐบาลไทย-ข่าวทำเนียบรัฐบาล-เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะรัฐมนตรีประจำสำนักนายกรัฐมนตรี ในโอกาสที่เข้ารับหน้าที่

วันศุกร์ที่ 20 เมษายน 2561
เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะรัฐมนตรีประจำสำนักนายกรัฐมนตรี ในโอกาสที่เข้ารับหน้าที่
เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะรัฐมนตรีประจำสำนักนายกรัฐมนตรี ในโอกาสที่เข้ารับหน้าที่
นายไฆเม บีร์กิลิโอ นัวลาร์ต ซานเชซ (H.E. Mr. Jaime Virgilio Nualart Sánchez) เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะนายกอบศักดิ์ ภูตระกูล รัฐมนตรีประจำสำนักนายกรัฐมนตรี ในโอกาสที่เข้ารับหน้าที่ สรุปสาระสำคัญของการสนทนาดังนี้
ทั้งสองฝ่ายกล่าวยินดีที่ได้พบกัน โดยไทยเห็นว่าเม็กซิโกเป็นหนึ่งในหุ้นส่วนที่สำคัญของไทยในภูมิภาคลาตินอเมริกาและแคริบเบียน ซึ่งไทยประสงค์จะส่งเสริมความเป็นหุ้นส่วนระหว่างไทยกับเม็กซิโกให้แน่นแฟ้นยิ่งขึ้นไปในทุก ๆ ด้าน โดยไทยยินดีที่การค้าของทั้งสองฝ่ายเพิ่มขึ้นอย่างต่อเนื่อง และเชื่อมั่นว่า การค้าและการลงทุนของทั้งสองฝ่ายจะขยายตัวยิ่งขึ้นในอนาคต โดยพาะอย่างยิ่งที่บริษัทชั้นนำของไทย ได้เข้าไปลงทุนในเม็กซิโกแล้ว
ทั้งนี้ รัฐมนตรีกอบศักดิ์กล่าวว่า รัฐบาลไทยกำลังดำเนินโครงการระเบียงเศรษฐกิจพิเศษภาคตะวันออก (EEC) ซึ่งไทยหวังว่าจะได้มีโอกาสเรียนรู้จากเม็กซิโกในเรื่องที่เม็กซิโกมีความเชี่ยวชาญ และพร้อมจะแลกเปลี่ยนประสบการณ์และพัฒนาความร่วมมือกับเม็กซิโก รวมถึงเชิญชวนนักลงทุนให้มาลงทุนใน EEC ด้วย
ทั้งสองฝ่ายยังเห็นพ้องถึงศักยภาพและที่ตั้งของไทย ซึ่งสามารถเป้นประตูสู่อาเซียน ในขณะที่เม็กซิโกสามารถเป็นประตูสู่อเมริกาเหนือและลาตินอเมริกา ทั้งสองฝ่ายจึงหวังที่จะกระชับความร่วมมือ โดยเฉพาะในด้านเศรษฐกิจ
ด้านเอกอัครราชทูตสหรัฐเม็กซิโกประจำประเทศไทยกล่าววขอบคุณที่ให้เข้าพบในวันนี้ โดยเห็นว่าทั้งไทยและเม็กซิโกมีความคล้ายคลึงกันในหลายด้าน พร้อมย้ำว่าเม็กซิโกพร้อมร่วมมือกับไทย เพื่อพัฒนาความสัมพันธ์ทวิภาคีให้เป็นรูปธรรมโดยเร็วต่อไป
*********************************

ที่มา : http://www.thaigov.go.th/news/contents/details/11630
