รัฐบาลไทย-ข่าวทำเนียบรัฐบาล-รัฐบาล รณรงค์ให้ตระหนักเห็นคุณค่าและความสำคัญของผู้สูงอายุ เนื่องในวันผู้สูงอายุแห่งชาติ 13 เม.ย 61


วันอังคารที่ 3 เมษายน 2561
381
พิมพ์
รัฐบาล รณรงค์ให้ตระหนักเห็นคุณค่าและความสำคัญของผู้สูงอายุ เนื่องในวันผู้สูงอายุแห่งชาติ 13 เม.ย 61
นรม. ขอให้ทุกคนเห็นคุณค่าและความสำคัญของผู้สูงอายุ
วันนี้ (3 เมษายน 2561) เวลา 8.30 น. ณ บริเวณโถงกลาง ตึกบัญชาการ 1 ทำเนียรัฐบาล ก่อนการประชุม คณะรัฐมนตรี พลเอกอนันตพร กาณจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วยนางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ และคณะเข้าพบ พลเอก ประยุทธ์ จันทร์โอชา นายกรัฐมนตรี เนื่องในโอกาสประชาสัมพันธ์การจัดกิจกรรมเนื่องในวันผู้สูงอายุแห่งชาติ ปี 2561
นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ กล่าวรายงานว่า ตามที่คณะรัฐมนตรีมีมติเห็นชอบกำหนดให้ ทุกวันที่ 13 เมษายนของทุกปี เป็นวันผู้สูงอายุแห่งชาติ โดยได้มีการจัดกิจกรรมพิเศษเนื่องในโอกาสดังกล่าว เพือรณรงคืให้สังคมได้ตระหนักถึงคุณค่าและความสำคัญของผู้สูงอายุ โดยมี “ดอกลำดวน” เป็นสัญลักษณ์ของผู้สูงอายุ เนื่องด้วยเป็นต้นไม้ที่มีความร่มเย็น มีลำต้นที่แข็งแรงและมีใบไม้สีเขียวตลอดทั้งปีซึ่งให้ร่มเงาดี อีกทั้งดอกลำดวนนั้นมีลักษณะสีนวล กลิ่นหอมเย็นสดชื่น กลีบมีความแข็งแรงไม่ร่วงง่าย จึงเปรียบเสมือนผู้สูงอายุที่มีคุณงามความดีซึ่งเป็นแบบอย่างที่ดีแก่ลูกหลานตลอดไป
โอกาสนี้ เจ้าหน้าที่ฯ ได้กลัดเข็มกลัดดอกลำดวนแก่นายกรัฐมนตรี พร้อมกล่าวย้ำว่าขอให้ทุกคนเห็นคุณค่าและความสำคัญของผู้สูงอายุ พร้อมเอาใจใส่ดูแลผู้สูงอายุให้ดีตลอดไป
....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11304