รัฐบาลไทย-ข่าวทำเนียบรัฐบาล-นายกรัฐมนตรี พึงพอใจแนวโน้มเศรษฐกิจดีขึ้นอย่างต่อเนื่อง ดัชนีเชื่อมั่นของผู้บริโภคสูงสุดในรอบ 35 เดือน

วันอังคารที่ 6 มีนาคม 2561
นายกรัฐมนตรี พึงพอใจแนวโน้มเศรษฐกิจดีขึ้นอย่างต่อเนื่อง ดัชนีเชื่อมั่นของผู้บริโภคสูงสุดในรอบ 35 เดือน
นายกรัฐมนตรี พึงพอใจแนวโน้มเศรษฐกิจดีขึ้นอย่างต่อเนื่อง ดัชนีเชื่อมั่นของผู้บริโภคสูงสุดในรอบ 35 เดือน
วันนี้ (6 มีนาคม 2561) เวลา 13.00 น. ณ บริเวณหน้าห้องประชุมรอยัล ดุสิต บอลรูม เอ โรงแรมดุสิตธานี หัวหิน อำเภอชะอำ จังหวัดประจวบคีรีขันธ์ ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี กล่าวให้สัมภาษณ์ว่า ธนาคารแห่งประเทศไทยได้รายงานภาวะเศรษฐกิจไทยประจำเดือนมกราคม 2561 ต่อที่ประชุมคณะรัฐมนตรี ซึ่งโดยภาพรวมดีขึ้นในทุกด้าน และต้องติดตามสถานการณ์ต่อไป ส่วนทางสมาคมผู้ค้าปลีกไทย คาดการณ์จีดีพี ประจำปี 2561 ว่าจะขยายตัว 3.8 - 4.0 % ซึ่งเป็นผลสืบเนื่องมาจากปัจจัยการใช้จ่ายและการลงทุนของภาครัฐ การขยายตัวของการบริโภค นอกจากนี้สมาคมขนส่งสินค้าทางเรือแห่งประเทศไทย ได้คาดการณ์ว่า การส่งออกของประเทศไทยในปี 2561 จะขยายตัวได้ 5.5% ส่วนด้านธุรกิจออนไลน์ แนวโน้มน่าจะขยายตัวได้ถึง 22 %
ทั้งนี้ นายกรัฐมนตรี กล่าวเพิ่มเติมว่า สถานการณ์ค่าเงินบาทที่อ่อนตัวลงในขณะนี้ อันเป็นผลมาจากตลาดหลักทรัพย์ในต่างประเทศอยู่ในเกณฑ์สูงกว่า 1,800 กว่าจุด ซึ่งไม่ได้เกิดประโยชน์เฉพาะผู้เล่นหุ้นเท่านั้น แต่ยังส่งผลให้บริษัทที่จดทะเบียนในตลาดหลักทรัพย์มีผลประกอบการที่ดี และส่งผลดีต่อพนักงานบริษัททำให้มีรายได้และโบนัสเพิ่มมากขึ้น
นายกรัฐมนตรีกล่าวย้ำอีกว่า โดยส่วนตัวแล้วมีความพึงพอใจในแนวโน้มเศรษฐกิจและค่าดัชนีความเชื่อมั่นของผู้บริโภค และคาดการณ์ว่าเศรษฐกิจในปี 2561 จะขยายตัวเพิ่มขึ้นอีก โดยรัฐบาลมีความพยายามในการกระตุ้นเศรษฐกิจของประเทศให้ดีขึ้นตามลำดับ ทั้งนี้ ต้องอาศัยปัจจัยหลายๆด้านประกอบกัน อย่างไรก็ตาม รัฐบาลยังคงดูแลและให้ความสำคัญกับภาคการเกษตรและกลุ่มประชาชนผู้มีรายได้น้อย จึงได้นำโครงการไทยนิยมยั่งยืนไปส่งเสริมและพัฒนาด้านการประกอบอาชีพให้แก่ประชาชนมากขึ้น
……………………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10561
