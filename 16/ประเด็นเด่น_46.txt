รัฐบาลไทย-ข่าวทำเนียบรัฐบาล-สศค.ชี้แจงข้อวิจารณ์ ร่าง พ.ร.บ.การบริหารจัดการบัญชีเงินฝากที่ไม่มีการเคลื่อนไหว ของสถาบันการเงิน พ.ศ. ....  


วันเสาร์ที่ 24 มีนาคม 2561
143
พิมพ์
สศค.ชี้แจงข้อวิจารณ์ ร่าง พ.ร.บ.การบริหารจัดการบัญชีเงินฝากที่ไม่มีการเคลื่อนไหว ของสถาบันการเงิน พ.ศ. ....
สำนักงานเศรษฐกิจการคลังชี้แจงข้อวิจารณ์ ร่าง พ.ร.บ.การบริหารจัดการบัญชีเงินฝากที่ไม่มีการเคลื่อนไหว ของสถาบันการเงิน พ.ศ. ....
ยืนยันฐานะการคลังของรัฐบาลอยู่ในระดับที่เข้มแข็ง
วันที่ 22 มีนาคม 2561 นายสุวิชญ โรจนวานิช ผู้อำนวยการสำนักงานเศรษฐกิจการคลัง สำนักงานเศรษฐกิจการคลัง กระทรวงการคลัง ชี้แจงข้อวิจารณ์ร่าง พ.ร.บ.การบริหารจัดการบัญชีเงินฝากที่ไม่มีการเคลื่อนไหวของสถาบันการเงิน พ.ศ. ....  ตามที่โซเชียลมีเดียและคอลัมน์นิสต์ตั้งข้อสังเกตถึงการออกกฎหมายริบเงินฝาก (พ.ร.บ.การบริหารจัดการบัญชีเงินฝากที่ไม่มีการเคลื่อนไหวของสถาบันการเงิน พ.ศ. …) ว่าไม่เป็นไปตามหลักนิติรัฐที่ต้องคุ้มครองตามหลักกรรมสิทธิทรัพย์สินส่วนบุคคลตามรัฐธรรมนูญ การออกกฎหมายนี้ย่อมขัดต่อรัฐธรรมนูญและเป็นโมฆะ ซึ่งจะทำให้ประชาชนเกิดความเข้าใจว่ารัฐบาลไม่มีเงิน (ถังแตก) และไม่สามารถหาเงินด้วยวิธีอื่นได้ จึงต้องยึดเงินของประชาชน นั้น สำนักงานเศรษฐกิจการคลัง ขอชี้แจงดังนี้
ร่าง พ.ร.บ. การบริหารจัดการบัญชีเงินฝากที่ไม่มีการเคลื่อนไหวของสถาบันการเงิน พ.ศ. .... เป็นการให้อำนาจกระทรวงการคลังจัดทำฐานข้อมูลออนไลน์ในการสืบค้นเงินฝากที่ไม่มีการเคลื่อนไหวตั้งแต่ 10 ปีขึ้นไป ซึ่งถือเป็นการอำนวยความสะดวกให้เจ้าของบัญชีหรือทายาทสามารถสืบค้นข้อมูลบัญชีเงินฝากที่ไม่มีการเคลื่อนไหวได้ในทันที โดยไม่จำเป็นต้องติดต่อสอบถามเป็นรายสถาบันการเงิน นอกจากนี้ ร่างกฎหมายฉบับนี้ได้กำหนดให้กระทรวงการคลังเป็นผู้ดูแลเงินฝากที่ไม่มีการเคลื่อนไหวเกินกว่า 10 ปีขึ้นไป โดยนำเงินดังกล่าวฝากไว้ที่บัญชีเงินคงคลังและเจ้าของบัญชีหรือทายาทยังคงมีสิทธิขอเงินคืนได้ตลอดเวลา ซึ่งเงินดังกล่าวมิได้ตกเป็นเงินแผ่นดิน จึงไม่ถือเป็นการริบเงินประชาชน
ร่างกฎหมายดังกล่าวได้มีการกำหนดบทบัญญัติที่เป็นการจำกัดสิทธิตามรัฐธรรมนูญมาตรา 25 มาตรา 26 และ มาตรา 37 ไว้แล้ว เนื่องจากมีบทบัญญัติที่กระทบต่อสิทธิเสรีภาพทางทรัพย์สินของประชาชน โดยการยกร่างกฎหมายฉบับนี้ได้คำนึงถึงการจำกัดสิทธิเสรีภาพของบุคคลเท่าที่จำเป็นและไม่เกินสมควร จึงไม่ถือเป็นการขัดต่อรัฐธรรมนูญ
ฐานะการคลังของรัฐบาลอยู่ในระดับที่เข้มแข็ง โดยระดับเงินคงคลัง ณ สิ้นเดือนกุมภาพันธ์ 2561 อยู่ที่ 189,327 ล้านบาท และสูงกว่าช่วงเดียวกันของปีที่แล้วถึง 80,856 ล้านบาท อีกทั้ง คาดการณ์เงินคงคลัง ณ สิ้นปีงบประมาณ 2561 อยู่ที่ 4.2 แสนล้านบาท ซึ่งอยู่ในระดับที่เพียงพอ เหมาะสม และใกล้เคียงกับจำนวนเงินคงคลังในช่วงหลายปีที่ผ่านมา แสดงให้เห็นว่าฐานะการคลังยังอยู่ในระดับที่เข้มแข็งและเพียงพอต่อการรองรับมาตรการการคลังเพื่อสนับสนุนการขยายตัวทางเศรษฐกิจของประเทศในระยะต่อไป ดังนั้น เจตนาของการยกร่างกฎหมายฉบับนี้ จึงไม่เกี่ยวข้องกับข้อวิจารณ์คลังถังแตกแต่อย่างใด
------------------------------

ที่มา : http://www.thaigov.go.th/news/contents/details/11019