รัฐบาลไทย-ข่าวทำเนียบรัฐบาล-ผลการประชุมคณะกรรมการการป้องกันและแก้ไขการตั้งครรภ์วัยรุ่น

วันศุกร์ที่ 2 มีนาคม 2561
ผลการประชุมคณะกรรมการการป้องกันและแก้ไขการตั้งครรภ์วัยรุ่น
ผลการประชุมคณะกรรมการการป้องกันและแก้ไขการตั้งครรภ์วัยรุ่น
วันนี้ (2 มีนาคม 2561 ) เวลา 09.30 น. ณ ห้องประชุม 301 ตึกบัญชาการ ทำเนียบรัฐบาล พลเอกฉัตรชัย    สาริกัลยะ รองนายกรัฐมนตรี  เป็นประธานเปิดประชุมคณะกรรมการป้องกันและแก้ไขปัญหาการตั้งครรภ์ในวัยรุ่น ครั้งที่ 1/2561 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญดังนี้
ที่ประชุมรับทราบความก้าวหน้าการดำเนินงานตามยยุทธศาสตร์การป้องกันและแก้ไขปัญหาการตั้งครรภ์ในวัยรุ่น ระดับชาติ พ.ศ.2560-2569 และแนวทางติดตามประเมินผล โดยจัดตั้งคณะกรรมการ 4 คณะ ได้แก่  1) คณะอนุกรรมการการพัฒนากฎหมาย กฎระเบียบและแนวทางการปฎิบัติ 2) อนุกรรมการการขับเคลื่อนนโยบายและยุทธศาสตร์ ฯ 3 ) คณะอนุกรรมการป้องกันและแก้ไขปัญหาการตั้งครรภ์ในวัยรุ่นระดับจังหวัดและกรุงเทพมหานคร 4) คณะอนุกรรมการสรรหาบุคคล เพื่อเสนอให้ได้รับการแต่งตั้งเป็นอนุกรรมการที่ปรึกษาด้านการป้องกัน และแก้ปัญหาในวัยรุ่น
นอกจากนี้ ที่ประชุมได้มีการนำเสนอความก้าวหน้าการดำเนินการขับเคลื่อนการเรียนการสอนเพศศึกษาและการประกวดคลิปวิดีโอ โดยกระทรวงสาธารณสุข ร่วมกับกระทรวงศึกษาธิการ และสำนักงานกองทุนสนับสนุนการสร้างเสริมสุขภาพ (สสส.) เพื่อสร้างการตระหนักรู้แก่วัยรุ่น ในเรื่องการป้องกันและปัญหาการตั้งครรภ์ไม่พร้อม รวมถึงส่งเสริมบทบาทองค์กรปกครองส่วนท้องถิ่นในการขับเคลื่อน และแก้ไขปัญหาการตั้งครรภ์ในวัยรุ่น โดยมีการจัดเวทีการแลกเปลี่ยนเรียนรู้ทั้งในระดับภาคและระดับประเทศ เพื่อแลกเปลี่ยนเรียนรู้ประสบการณ์ และเฝ้าระวังสถานการณ์ร่วมกัน มีการทำเว๊บไซต์ สื่อสังคมออนไลน์ส่วนกลางในการเชื่อมโยงข้อมูลร่วมกันของภาคีเครือข่าย การดำเนินการด้านการป้องกันและแก้ไขปัญหาการตั้งครรภ์ในวัยรุ่น
------------------------

ที่มา : http://www.thaigov.go.th/news/contents/details/10470
