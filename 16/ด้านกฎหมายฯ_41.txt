รัฐบาลไทย-ข่าวทำเนียบรัฐบาล-“ยุติธรรม” หารือเกี่ยวกับการพัฒนากฎหมายกองทุนยุติธรรม เพื่ออำนวยความยุติธรรมให้แก่ประชาชน

วันพฤหัสบดีที่ 15 มีนาคม 2561
“ยุติธรรม” หารือเกี่ยวกับการพัฒนากฎหมายกองทุนยุติธรรม เพื่ออำนวยความยุติธรรมให้แก่ประชาชน
นายธวัชชัย ไทยเขียว รองปลัดกระทรวงยุติธรรม เป็นประธานการประชุมคณะอนุกรรมการพัฒนากฎหมายกองทุนยุติธรรม ครั้งที่ ๑/๒๕๖๑
ในวันพฤหัสบดีที่ ๑๕ มีนาคม ๒๕๖๑ เวลา ๐๙.๓๐น.
ณ ห้องประชุมสำนักงานกองทุนยุติธรรม
อาคารซอฟต์แวร์ปาร์ค ชั้น ๒๒ จังหวัดนนทบุรี
นายธวัชชัย ไทยเขียว รองปลัดกระทรวงยุติธรรม
เป็นประธานการประชุมคณะอนุกรรมการพัฒนากฎหมายกองทุนยุติธรรม ครั้งที่ ๑/๒๕๖๑
เพื่อรับทราบผลการดำเนินงานด้านการพัฒนากฎหมายของกองทุนยุติธรรมในเรื่องต่างๆ อาทิ
มาตรการทางภาษีตามพระราชกฤษฎีกา ออกตามความในประมวลรัษฎากรว่าด้วยการยกเว้นรัษฎากร (ฉบับที่ 651) พ.ศ. 2561 ประกาศนโยบายการบริหารทุนหมุนเวียนว่าด้วยมาตรฐานการบริหารงานบุคคลของทุนหมุนเวียน และการพิจารณาให้ความช่วยเหลือประชาชน ตามนโยบายสร้างความปรองดองและสมานฉันท์
นอกจากนี้ ที่ประชุมได้ร่วมกันพิจารณาในประเด็นต่างๆ อาทิ ร่างประกาศคณะกรรมการกองทุนยุติธรรม
เรื่องหลักเกณฑ์ว่าด้วยการรับ การจ่ายเงินบริจาค และการดำเนินการอื่นใดที่เกี่ยวข้อง ร่างระเบียบคณะกรรมการกองทุนยุติธรรม ว่าด้วยหลักเกณฑ์ วิธีการยื่นอุทธรณ์และวิธีการพิจารณาอุทธรณ์ การหารือกรณีค่าฤชาธรรมเนียม ตามระเบียบคณะกรรมการกองทุนยุติธรรม ว่าด้วยหลักเกณฑ์ วิธีการ และเงื่อนไขในการช่วยเหลือประชาชนในการดำเนินคดี ตลอดจนการให้ความช่วยเหลือประชาชนในคดีความมั่นคง และการพิจารณาให้ความช่วยเหลือผู้ถูกละเมิดสิทธิมนุษยชน ซึ่งที่ประชุมพิจารณามีมติในแต่ละประเด็น ส่วนในเรื่องการละเมิดสิทธิมนุษยชนได้ให้ข้อเสนอแนะ
โดยให้จัดเวทีรับฟังความคิดเห็นจากผู้ที่เกี่ยวข้อง และรายงานเสนอคณะกรรมการกองทุนยุติธรรม
หรือหากมีประเด็นเกี่ยวกับปัญหาข้อกฎหมายให้นำเข้าสู่ที่ประชุมอนุกรรมการพัฒนากฎหมายกองทุนยุติธรรมต่อไป

ที่มา : http://www.thaigov.go.th/news/contents/details/10801
