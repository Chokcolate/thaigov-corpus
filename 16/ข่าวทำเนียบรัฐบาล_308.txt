รัฐบาลไทย-ข่าวทำเนียบรัฐบาล-นายกรัฐมนตรีกล่าวให้โอวาทโดยขอให้คณะนักกีฬาฟุตบอลหญิงทีมชาติไทยทุกคน มีความตั้งใจ  และมุ่งมั่นในการฝึกซ้อม พร้อมทำหน้าที่ของตนเองให้ดีที่สุด


วันอังคารที่ 1 พฤษภาคม 2561
130
พิมพ์
นายกรัฐมนตรีกล่าวให้โอวาทโดยขอให้คณะนักกีฬาฟุตบอลหญิงทีมชาติไทยทุกคน มีความตั้งใจ  และมุ่งมั่นในการฝึกซ้อม พร้อมทำหน้าที่ของตนเองให้ดีที่สุด
นรม. แสดงความยินดีและชื่นชมในความสำเร็จของคณะนักกีฬาฟุตบอลหญิงทีมชาติไทย สามารถเข้ารอบสุดท้ายชิงแชมป์เอเชีย 2018
ณ กรุงอัมมาน ประเทศจอร์แดน ระหว่างวันที่ 7 – 22 เมษายน ที่ผ่านมา
วันนี้ (1 พฤษภาคม 2561) เวลา 09.00 น. ณ ห้องรับรอง 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา พร้อมนางนวลพรรณ ล่ำซำ ผู้จัดการฟุตบอลหญิงทีมชาติไทย นายสกล วรรณพงษ์ ผู้ว่าการการกีฬาเเห่งประเทศไทย (กกท.) ดร. หนึ่งฤทัย สระทองเวียน หัวหน้าผู้ฝึกสอนฟุตบอลหญิงทีมชาติไทย พ.ต.ท. ชัยยง ขำเปี่ยม ผู้ฝึกสอนผู้รักษาประตู พร้อมคณะนักกีฬาฟุตบอลหญิงทีมชาติไทย เข้าพบ พลเอก ประยุทธ์  จันทร์โอชา  นายกรัฐมนตรี เพื่อรายงานความสำเร็จการแข่งขัน “ฟุตบอลหญิงชิงแชมป์เอเชีย 2018 รอบสุดท้าย” ณ กรุงอัมมาน ประเทศจอร์แดน ระหว่างวันที่ 7 – 22 เมษายน 2561 ที่ผ่านมา โดยมี พลเอก วิลาศ อรุณศรี เลขาธิการนายกรัฐมนตรี และนางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ร่วมในการเข้าพบครั้งนี้ด้วย
โอกาสนี้ ผู้ว่าการการกีฬาเเห่งประเทศไทย ได้กล่าวรายงานว่า คณะนักกีฬาฟุตบอลหญิงทีมชาติไทย ซึ่งเข้าร่วมแข่งขันฟุตบอลหญิงชิงแชมป์ เอเชีย 2018 รอบสุดท้าย สามารถชนะเลิศการแข่งขัน ณ กรุงอัมมาน ประเทศจอร์แดน ระหว่างวันที่ 7 – 22 เมษายน ที่ผ่านมา ซึ่งสร้างความประทับใจและความภาคภูมิใจแก่คนไทยทุกคน โดยการแข่งขันดังกล่าว ได้รับการสนับสนุนเป็นอย่างดีจากหน่วยงานภาครัฐและภาคเอกชนที่เกี่ยวข้อง
จากนั้น นายกรัฐมนตรี ได้กล่าวแสดงความยินดีและอวยพรพร้อมให้โอวาทว่า ขอให้คณะนักกีฬาทุกคนตั้งใจและมุ่งมั่นฝึกซ้อมเพื่อทำหน้าที่ของทุกคนให้ดีที่สุด ในทุก ๆ การแข่งขันที่จะมีในครั้งต่อไปเพื่อให้สมกับการเป็นตัวแทนของประเทศไทย พร้อมกับชื่นชมที่ทุกคนต่างทุ่มเท เสียสละ และนายกรัฐมนตรีได้มอบขวัญและกำลังใจให้กับคณะนักกีฬาดังกล่าว ที่มีความมุ่งมั่นในการแข่งขันในครั้งนี้ด้วย
พร้อมกันนี้ นายกรัฐมนตรีได้ให้เกียรติถ่ายภาพเป็นที่ระลึกร่วมกับผู้จัดการฟุตบอลหญิงทีมชาติไทย และคณะผู้เข้าพบครั้งนี้ด้วยอัธยาศัยอันดี
..........................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11883