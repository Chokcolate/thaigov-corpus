รัฐบาลไทย-ข่าวทำเนียบรัฐบาล-ธ.ก.ส.ร่วมงาน Money Expo กรุงเทพ ครั้งที่ 18

วันพุธที่ 25 เมษายน 2561
ธ.ก.ส.ร่วมงาน Money Expo กรุงเทพ ครั้งที่ 18
ธ.ก.ส. นำผลิตภัณฑ์เงินฝากและสินเชื่อ เข้าร่วมงาน Money Expo กรุงเทพ ครั้งที่ 18 ภายใต้แนวคิด “BAAC Smart Office and Happiness Society”
ธ.ก.ส. นำผลิตภัณฑ์เงินฝากและสินเชื่อ เข้าร่วมงาน Money Expo กรุงเทพ ครั้งที่ 18 ภายใต้แนวคิด “BAAC Smart Office and Happiness Society” พร้อมเปิดโครงการเงินฝากเพื่อผู้สูงอายุ และให้คำปรึกษาโครงการสินเชื่อ SMEs เกษตร วันที่ 10-13 พฤษภาคม 2561 ณ อาคารชาเลนเจอร์ 2-3 อิมแพ็ค เมืองทองธานี
นายนิพัฒน์ เกื้อสกุล ผู้ช่วยผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า  ในงานมหกรรมการเงิน ครั้งที่ 18 Money Expo 2018 ซึ่งจัดขึ้นระหว่างวันที่ 10-13 พฤษภาคม 2561 ณ อาคารชาเลนเจอร์ 2-3 อิมแพ็ค เมืองทองธานี ธ.ก.ส. ได้นำเสนอผลิตภัณฑ์ทางการเงินและบริการ ภายใต้แนวคิด “BAAC Smart Office and Happiness Society” โดยจำลองรูปแบบสาขาของธนาคารในอนาคต เน้นความเป็น Smart Office ที่ทันสมัย ประหยัดพลังงาน พร้อมทั้งการให้บริการทางการเงินที่ทันสมัย แบบ Self Service ด้วย Application “ธ.ก.ส. A-Mobile” เพื่อตอบโจทย์ทุก Life Style ของลูกค้าผู้เข้ามาใช้บริการ การชำระค่าสินค้า และการนำสินค้า SMEs เกษตร ระดับ Premium มาจำหน่าย ภายใต้ชื่อ “A-Shop” เพื่อให้คนในเมืองได้ร่วมสนับสนุนสินค้าชุมชนที่ได้มาตรฐาน รวมทั้งนำเสนอรูปแบบการท่องเที่ยววิถีชุมชนในลักษณะ Travel Corner เพื่อส่งเสริมเศรษฐกิจชุมชนให้เกิดรายได้ที่ยั่งยืน อันนำไปสู่การสร้าง “ชุมชนอุดมสุข (Happiness Society)”
สำหรับผลิตภัณฑ์ทางการเงินที่ ธ.ก.ส. นำมาให้บริการภายในงาน แคมเปญ “สูงวัยลุ้นล้าน” สำหรับลูกค้าอายุ 50 ปีขึ้นไป เปิดบัญชีเงินฝาก (Senior Saving)  ตั้งแต่ 5,000 บาทขึ้นไป รับทันทีสลากออมทรัพย์ ธ.ก.ส.ชุดเกษตรมั่งคั่ง 2  มูลค่า 100 บาท และเมื่อเปิดบัญชีตั้งแต่ 20,000 บาทขึ้นไป
รับดอกเบี้ยเพิ่มเป็นร้อยละ 0.99 ต่อปี  นอกจากนี้ยังมีเงินฝากประจำปลอดภาษี 24 เดือน อัตราดอกเบี้ยร้อยละ 2.50 ต่อปี เงินฝากออมทรัพย์ทวีโชค ลุ้นจับรางวัลทุก 6 เดือน และรางวัลใหญ่ระดับประเทศ เงินฝากออมทรัพย์พิเศษ เปิดบัญชีขั้นต่ำ 10,000 บาท ฝากครั้งต่อไป 1,000 บาท อัตราดอกเบี้ยร้อยละ 1.10 ต่อปี พร้อมทั้งให้คำปรึกษาโครงการสินเชื่อ SMEs เกษตร และบริการ “ธ.ก.ส. A-Mobile” ที่ให้ทั้งความรู้และการบริการทางการเงินบนสมาร์ทโฟนที่สะดวกสบาย รวดเร็ว การรับชำระค่าบริการและค่าธรรมเนียม  และรับลงทะเบียน Promtpay

ที่มา : http://www.thaigov.go.th/news/contents/details/11754
