รัฐบาลไทย-ข่าวทำเนียบรัฐบาล-เกษตรฯ เตรียมเรียกประชุมคณะกรรมการไก่ไข่ถกคุมนำเข้าพ่อแม่พันธุ์ตามแผน 5.5 แสนตัว

วันจันทร์ที่ 26 มีนาคม 2561
เกษตรฯ เตรียมเรียกประชุมคณะกรรมการไก่ไข่ถกคุมนำเข้าพ่อแม่พันธุ์ตามแผน 5.5 แสนตัว
เกษตรฯ เตรียมเรียกประชุมคณะกรรมการไก่ไข่ถกคุมนำเข้าพ่อแม่พันธุ์ตามแผน 5.5 แสนตัว พร้อมเรียก 4 บริษัทผู้ผลิตไก่ไข่ยักษ์ใหญ่ร่วมมือลดจำนวนพ่อแม่พันธุ์
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังหารือร่วมกับกลุ่มสหกรณ์ผู้เลี้ยงไก่ไข่ ซึ่งได้รับผลกระทบจากปัญหาราคาไข่ไก่ตกต่ำในปัจจุบันที่พบว่าราคาไข่คละหน้าฟาร์มเฉลี่ยที่ 2.50 – 2.60 บาท/ฟอง ขณะที่ราคาต้นทุนการผลิตอยู่ที่ 2.90 บาท/ฟอง เนื่องจากผลกระทบจากการนำเข้าพ่อแม่พันธุ์ (PS) ที่มากกว่า 5.5 แสนตัว/ปี ดังนั้น แนวทางที่กระทรวงเกษตรฯ รับพิจารณาและกำหนดแนวทางแก้ไขปัญหาดังกล่าว คือ 1. กำหนดให้มีการประชุมคณะกรรมการนโยบายพัฒนาไก่ไข่และผลิตภัณฑ์หรือ Egg Board ภายในสัปดาห์นี้ เพื่อกำหนดมาตรการจำกัดการนำเข้าพ่อแม่พันธุ์ไม่ให้เกิน 5.5 แสนตัว/ปี แต่พบว่าปัจจุบันมีปริมาณพ่อแม่พันธุ์แล้ว 6.2 แสนตัว ซึ่งส่งผลกระทบต่อราคาไข่ไก่ 2. มอบหมายกรมปศุสัตว์พิจารณากำหนดมาตรการตรวจนับปู่ย่าพันธุ์ (GS)ให้ชัดเจน ซึ่งเป็นปัจจัยสำคัญที่ส่งผลต่อปริมาณพ่อแม่พันธุ์ที่จะผลิตไข่ไก่ออกสู่ตลาด โดยเฉพาะบริษัทผู้เลี้ยงไก่ไข่รายใหญ่ 3.กระทรวงเกษตรฯ จะหารือร่วมกับกระทรวงพาณิชย์พิจารณาแนวทางการออกประกาศกระทรวงเรื่องการนำเข้าพ่อแม่พันธุ์ไก่ไข่ตามกฎหมายที่กระทรวงพาณิชย์กำกับดูแล ซึ่งจะมีผลให้ผู้นำเข้าต้องแจ้งข้อมูลการนำเข้าพ่อแม่พันธุ์ที่ชัดเจน และ 4. กระทรวงเกษตรฯ จะประสานเชิญ 4 บริษัทผู้ผลิตไข่ไก่รายใหญ่ ได้แก่ บริษัทเจริญโภคภัณฑ์อาหาร จำกัด (มหาชน) หรือซีพี,บริษัท เบทาโกร จำกัด (มหาชน), บริษัทแสงทอง และบริษัท แหลมทองสหการ จำกัดหารือร่วมกันเพื่อขอความร่วมมือในการลดจำนวนพ่อแม่พันธุ์ให้เหลือคงที่ 5.5 แสนตัว ซึ่งจะส่งผลให้สถานการณ์ราคาไข่ไก่ดีขึ้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11036
