รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือครอบครัวหญิงสาวกตัญญู เลี้ยงดู พ่อ-แม่พิการ และลูกอีก 3 คน และต้องอาศัยในที่ดินวัด ที่ย่านบางกอกน้อย กรุงเทพฯ


วันจันทร์ที่ 26 มีนาคม 2561
86
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือครอบครัวหญิงสาวกตัญญู เลี้ยงดู พ่อ-แม่พิการ และลูกอีก 3 คน และต้องอาศัยในที่ดินวัด ที่ย่านบางกอกน้อย กรุงเทพฯ
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือครอบครัวหญิงสาวกตัญญู เลี้ยงดู พ่อ-แม่พิการ และลูกอีก 3 คน และต้องอาศัยในที่ดินวัด ที่ย่านบางกอกน้อย กรุงเทพฯ
วันนี้ (26 มี.ค. 61) เวลา 09.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้อง ลงพื้นที่ให้ความช่วยเหลือครอบครัวของหญิงสาวอายุ 24 ปี ไม่ได้ประกอบอาชีพ แต่ต้องรับภาระเลี้ยงดูพ่อ-แม่ที่พิการ รวมทั้งลูก 3 คน โดยทั้ง 7 ชีวิต ต้องอาศัยในบ้านสภาพเก่าทรุดโทรมในที่ดินของวัด ที่ย่านบางกอกน้อย กรุงเทพฯ
จากกรณีหญิงสาวอายุ 24 ปี ต้องรับภาระเลี้ยงดูพ่อวัย 78 ปี ที่พิการทางการเห็น แม่วัย 62 ปี ที่พิการ ทางการได้ยิน และลูกอีก 3 คน ซึ่งลูกชายคนโตวัย 9 ขวบ กำลังศึกษาอยู่ชันประถมศึกษาปีที่ 3 แต่หญิงคนดังกล่าว ไม่สามารถประกอบอาชีพได้ เพราะต้องอยู่ดูแล พ่อ-แม่ ที่พิการ และลูกชายคนเล็กวัยแรกคลอด มีเพียงผู้เป็นสามี ที่ทำงานรับจ้างหารายได้จุนเจือครอบครัว บางวันไม่มีงานจ้าง ต้องอาศัยขอข้าวที่วัดกินเพื่อประทังชีวิต โดยทั้ง 7 ชีวิตอาศัยในบ้านสภาพเก่าทรุดโทรมในพื้นที่บริเวณวัด ย่านริมคลองบางกอกน้อย แขวงอรุณอัมรินทร์ เขตบางกอกน้อย กรุงเทพ นั้น กระทรวง พม. พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้องในสังกัดกระทรวง พม. ได้แก่ กรมพัฒนาสังคมและสวัสดิการ (พส.) กรมส่งเสริมและพัฒนาคุณภาพชีวิตคนพิการ (พก.) และ กรมกิจการเด็กและเยาวชน (ดย.) ได้ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริง และประเมินทางสังคม อีกทั้งเร่งดำเนินการช่วยเหลือในเบื้องต้นตามภารกิจของกระทรวง พม.
ทั้งนี้ หน่วยงานสังกัดกระทรวง พม. ได้ดำเนินการช่วยเหลือครอบครัวหญิงดังกล่าว อาทิ 1) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภคสำหรับใช้ในชีวิตประจำวัน และประสานอาสาสมัครพัฒนาสังคมและความมั่นคงของมนุษย์ (อพม.) ในพื้นที่ เพื่อเยี่ยมบ้านและเฝ้าระวังเป็นระยะอย่างต่อเนื่อง 2) ดย. มอบเงินสงเคราะห์เด็กในครอบครัว และเครื่องอุปโภคบริโภคที่จำเป็น และ 3) พก. ให้การช่วยเหลือตาม สิทธิสวัสดิการและการสงเคราะห์ครอบครัว อีกทั้งประสานความร่วมมือไปยังศูนย์บริการสาธารณสุข 30 วัดเจ้าอาม กทม. เพื่อติดตามดูแลและให้คำแนะนำเรื่องการดูแลคนพิการ สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. จะร่วมกันหาแนวทางช่วยเหลือดูแลในเรื่องการจัดสวัสดิการสังคมที่เหมาะสมให้กับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง อาทิ การประสานหน่วยงานที่เกี่ยวข้องในการช่วยเหลือดูแล เรื่องการศึกษาของเด็กในระยะยาว และการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมอาชีพและทุนประกอบอาชีพ เพื่อสร้างรายได้ที่มั่นคงและเพียงพอในระยะยาวให้กับครอบครัวดังกล่าวต่อไป
หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป

ที่มา : http://www.thaigov.go.th/news/contents/details/11052