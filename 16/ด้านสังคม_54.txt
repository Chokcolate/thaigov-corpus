รัฐบาลไทย-ข่าวทำเนียบรัฐบาล-รพ.เขาชะเมาเฉลิมพระเกียรติฯ บริการผู้ป่วยโรคเอ็นซีดีครบวงจร

วันพุธที่ 7 มีนาคม 2561
รพ.เขาชะเมาเฉลิมพระเกียรติฯ บริการผู้ป่วยโรคเอ็นซีดีครบวงจร
โรงพยาบาลเขาชะเมาเฉลิมพระเกียรติ 80 พรรษา ให้บริการผู้ป่วยโรคไม่ติดต่อเรื้อรังแบบครบวงจร รองรับประชาชนที่มีภาวะอ้วนลงพุงร้อยละ 26 รวมทั้งผู้ป่วย/เสี่ยงป่วยเบาหวานและความดันโลหิตสูงที่พบรวมกันอีกร้อยละ 20 นำเข้าระบบให้คำปรึกษา
โรงพยาบาลเขาชะเมาเฉลิมพระเกียรติ 80 พรรษา ให้บริการผู้ป่วยโรคไม่ติดต่อเรื้อรังแบบครบวงจร รองรับประชาชนที่มีภาวะอ้วนลงพุงร้อยละ 26 รวมทั้งผู้ป่วย/เสี่ยงป่วยเบาหวานและความดันโลหิตสูงที่พบรวมกันอีกร้อยละ 20 นำเข้าระบบให้คำปรึกษา ส่งเสริมการปรับพฤติกรรมการรับประทานอาหาร และออกกำลังกายเป็นหลัก เพื่อป้องกันการเป็นผู้ป่วยรายใหม่
วันนี้ (7 มีนาคม 2561) ที่อำเภอเขาชะเมา จังหวัดระยอง พลอากาศเอก ชลิต  พุกผาสุข  องคมนตรี  และรองประธานกรรมการมูลนิธิเทพรัตนเวชชานุกูล ลงพื้นที่ตรวจเยี่ยมติดตามการดำเนินงานโรงพยาบาลเขาชะเมาเฉลิมพระเกียรติ 80 พรรษา โดยมีนายแพทย์โสภณ เมฆธน ที่ปรึกษารัฐมนรีว่าการกระทรวงสาธารณสุข พร้อมด้วยนายแพทย์สุเทพ เพชรมาก ผู้ตรวจราชการเขตสุขภาพที่ 6 คณะผู้ริหาร เจ้าหน้าที่โรงพยาบาล ให้การต้อนรับ
นายแพทย์โสภณ กล่าวว่า โรงพยาบาลเขาชะเมาเฉลิมพระเกียรติ 80 พรรษา เป็น 1 ใน 10 โรงพยาบาลชุมชนที่กระทรวงสาธารณสุขสร้างขึ้น เพื่อเฉลิมพระเกียรติพระบาทสมเด็จพระเจ้าอยู่หัวภูมิพลอดุลยเดชฯ เนื่องในวโรกาสมหามงคลเฉลิมพระชนมพรรษา 80 พรรษา 5 ธันวาคม 2550 ดูแลประชาชนในพื้นที่ห่างไกลทุรกันดาร โดยมีอัตลักษณ์ของการดำเนินงาน “โรงพยาบาลที่เป็นมากกว่าโรงพยาบาล” (More than Hospitals) ปัจจุบันเป็นโรงพยาบาลขนาด 30 เตียง ดูแลประชาชนในพื้นที่ 23,864 คน ให้บริการผู้ป่วยนอกเฉลี่ย 200 คนต่อวัน โดยได้รับความร่วมมือจากผู้นำท้องถิ่น องค์กรปกครองส่วนท้องถิ่น ภาคเอกชน และภาคประชาชน ร่วมดูแลพัฒนาโรงพยาบาลในรูปแบบคณะกรรมการพัฒนา  ในการจัดบริการประชาชน เน้นการดูแลสุขภาพแบบองค์รวม และให้ความสำคัญเรื่องการส่งเสริมสุขภาพและป้องกันโรค โดยเฉพาะโรคไม่ติดต่อเรื้อรัง หรือโรคเอ็นซีดี ซึ่งเป็นสาเหตุการเจ็บป่วยและเสียชีวิตที่สำคัญในพื้นที่ โดยจัดบริการเชิงรุกตรวจคัดกรองสุขภาพประชาชน คัดแยกเป็น 3กลุ่ม คือ กลุ่มสุขภาพดี  กลุ่มเสี่ยงป่วย และกลุ่มผู้ป่วย เพื่อจัดบริการที่เหมาะสมกับสภาวะสุขภาพ ผลการตรวจคัดกรองในกลุ่มอายุ 15 ปีขึ้นไปพบผู้มีภาวะอ้วนลงพุง 2,233 คนจาก 8,590 คน คิดเป็นร้อยละ 26 ในกลุ่มอายุ 35 ปีขึ้นไปพบเสี่ยงป่วยและป่วยโรคเบาหวานร้อยละ 13  ส่วนโรคความดันโลหิตสูงพบร้อยละ 7 สาเหตุส่วนใหญ่เกิดจากพฤติกรรมการรับประทานอาหาร หวาน มัน เค็ม และการออกกำลังกายไม่พอเพียง
นอกจากนี้  ได้เปิดโครงการคลินิกไร้พุง (Diet & Physical Activity Clinic) รองรับโรคอ้วนลงพุง ดำเนินการครอบคลุมทั้งในโรงพยาบาลเขาชะเมาเฉลิมพระเกียรติ ฯ และโรงพยาบาลส่งเสริมสุขภาพตำบล 6 แห่ง ดูแลประชาชนและเจ้าหน้าที่ที่มีภาวะอ้วนลงพุง ไม่ให้เกิดภาวะแทรกซ้อน รวมทั้งป้องกันไม่ให้เกิดโรคที่มาจากภาวะอ้วนลงพุง ด้วยกิจกรรม 1.การให้คำปรึกษาในการดูแลสุขภาพ การรับประทานอาหาร การควบคุมน้ำหนัก   2.ส่งเสริมการปรับเปลี่ยนพฤติกรรม 3 อ. (อาหาร ออกกำลังกาย อารมณ์)  2 ส. (สุรา บุหรี่) งดทานหวาน   มัน เค็ม 3.ส่งเสริมการออกกำลังกายทุกวัน ประเมินผลทุก 3 เดือน รวมทั้งติดตามคัดกรองความสุ่มเสี่ยงของการเกิดโรคแทรกซ้อน เช่น เบาหวาน ความดันโลหิตสูง หลอดเลือดหัวใจ หลอดเลือดสมอง อย่างต่อเนื่อง ผลการดำเนินงานพบว่า สามารถป้องกันไม่ให้กลุ่มป่วยมีโรคแทรกซ้อนเพิ่ม ส่วนกลุ่มเสี่ยงสามารถป้องกันการพัฒนาไปเป็นผู้ป่วยโรคเอ็นซีดีรายใหม่ได้

ที่มา : http://www.thaigov.go.th/news/contents/details/10599
