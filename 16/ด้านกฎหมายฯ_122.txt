รัฐบาลไทย-ข่าวทำเนียบรัฐบาล-ยธ. ลงพื้นที่จังหวัดเชียงราย เพื่อช่วยเหลือประชาชนให้เข้าถึงความเป็นธรรม และเข้าถึงสิทธิขั้นพื้นฐานต่างๆ

วันพฤหัสบดีที่ 26 เมษายน 2561
ยธ. ลงพื้นที่จังหวัดเชียงราย เพื่อช่วยเหลือประชาชนให้เข้าถึงความเป็นธรรม และเข้าถึงสิทธิขั้นพื้นฐานต่างๆ
กระทรวงยุติธรรม ลงพื้นที่จังหวัดเชียงราย เพื่อช่วยเหลือประชาชนให้เข้าถึงความเป็นธรรม และเข้าถึงสิทธิขั้นพื้นฐานต่างๆ
ในวันพุธที่ ๒๕ เมษายน ๒๕๖๑ เวลา ๑๐.๓๐ น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๖/๒๕๖๑ พร้อมทั้งเยี่ยมชมกิจกรรมการอำนวยความเป็นธรรม คืนสิทธิ สร้างโอกาส (ตรวจ DNA พิสูจน์สถานะทางทะเบียนราษฎร) “เชียงราย DNA” โดยมีคณะผู้บริหารกระทรวงยุติธรรม เข้าร่วม ณ ที่ว่าการอำเภอเวียงแก่น จังหวัดเชียงราย พร้อมทั้งตรวจเยี่ยมศูนย์ยุติธรรมชุมชนตำบลปอ อำเภอเวียงแก่น จังหวัดเชียงราย พร้อมรับฟังปัญหาความเดือดร้อนของประชาชนในพื้นที่
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า จากนโยบายของรัฐบาลที่ตระหนักและให้ความสำคัญกับการให้ความช่วยเหลือราษฎรที่ไร้สถานะ โดยการตรวจสารพันธุกรรมให้กับกลุ่มชาติพันธุ์ จึงเป็นที่มาของการจัดโครงการอำนวยความเป็นธรรม คืนสิทธิ สร้างโอกาส (ตรวจ DNA พิสูจน์สถานะทางทะเบียนราษฎร) ในพื้นที่จังหวัดเชียงราย เนื่องจากเป็นจังหวัดหนึ่งที่มีปัญหากลุ่มคนไร้สัญชาติ มีความหลากหลายกลุ่มชาติพันธุ์ที่อาศัยอยู่ในพื้นที่ติดแนวตะเข็บชายแดน และขาดความรู้ ความเข้าใจในกระบวนการรับรองสถานะทางทะเบียนราษฎร จึงไม่มีโอกาสเข้าถึงสิทธิขั้นพื้นฐานต่างๆ เช่น สิทธิในกระบวนการยุติธรรม การศึกษา การรักษาพยาบาล ที่อยู่อาศัย ดังนั้น คณะกรรมการพัฒนาการบริหารงานยุติธรรมระดับจังหวัด หรือ กพยจ. จังหวัดเชียงราย ได้ร่วมกับสำนักงานยุติธรรมจังหวัดเชียงราย และสถาบันนิติวิทยาศาสตร์ กระทรวงยุติธรรม ดำเนินการจัดเก็บสารพันธุกรรม ในพื้นที่ ๑๒ อำเภอ ของจังหวัดเชียงราย โดยได้รับความร่วมมือจากอำเภอและองค์กรปกครองส่วนท้องถิ่นทุกแห่งในจังหวัดเชียงราย สำรวจและคัดกรอง เพื่อให้ความช่วยเหลือราษฎรที่ไร้สถานะโดยการตรวจสารพันธุกรรมให้กับกลุ่มชาติพันธุ์ซึ่งส่วนใหญ่เป็นชาวอาข่า จำนวนทั้งสิ้น ๕๐๒ ราย ใช้ระยะเวลาดำเนินการ ระหว่างวันที่ ๒๕-๒๗ เมษายน ๒๕๖๑ โดยที่ประชาชนไม่ต้องเสียค่าใช้จ่ายแต่อย่างใด ซึ่งผลการตรวจสารพันธุกรรม หรือการตรวจ ดีเอ็นเอ (DNA) จะสามารถใช้เป็นหลักฐานยืนยันตัวบุคคลที่มีความแม่นยำ และสามารถนำมาใช้เป็นข้อมูลประกอบการรับรองสถานะทางทะเบียนตามกฎหมายร่วมกับฐานข้อมูลของกรมการปกครอง กระทรวงมหาดไทยต่อไป
นอกจากนี้ กระทรวงยุติธรรมมีนโยบายส่งเสริมให้ประชาชนสามารถเข้าถึงกระบวนการยุติธรรมได้ง่ายขึ้น เพื่อสร้างความเป็นธรรม และความสงบสุขให้เกิดขึ้นแก่ประชาชนในทุกระดับทุกพื้นที่ ทั้งที่เป็นการให้บริการของหน่วยงานในสังกัดกระทรวงยุติธรรม และการช่วยเหลือประชาชนให้เข้าถึงความเป็นธรรม เช่น งานกองทุนยุติธรรม ที่ให้ความช่วยเหลือประชาชนในการเข้าถึงกระบวนการยุติธรรมในด้านต่าง ๆ อาทิ การช่วยเหลือประชาชนในการดำเนินคดี การขอปล่อยชั่วคราวผู้ต้องหาหรือจำเลย การช่วยเหลือผู้ถูกละเมิด หรือผู้ได้รับผลกระทบจากการถูกละเมิดสิทธิมนุษยชน  การให้ความรู้ทางกฎหมายแก่ประชาชน การให้คำปรึกษาทางกฎหมาย การคุ้มครองสิทธิและเสรีภาพในด้านต่างๆ ค่าตอบแทนผู้เสียหายและค่าทดแทนแก่จำเลยในคดีอาญา ซึ่งเป็นค่าใช้จ่ายเกี่ยวกับค่ารักษาพยาบาล ค่าฟื้นฟูสมรรถภาพ ค่าขาดรายได้ ค่าใช้จ่ายที่จำเป็น รวมถึงค่าทดแทนการถูกจำคุก และคลินิกยุติธรรม ซึ่งให้คำปรึกษาทางด้านกฎหมายและกระบวนการยุติธรรม ซึ่งประจำอยู่ที่สำนักงานยุติธรรมจังหวัดทั่วประเทศ การสร้างความรับรู้ ความเข้าใจเกี่ยวกับกฎหมายและกระบวนการยุติธรรม การกำหนดนโยบายสร้างความรับรู้ด้านกฎหมายและกระบวนการยุติธรรม อันเป็นส่วนหนึ่งในนโยบายสำคัญของรัฐบาล โดยมีแนวทางการสร้างการรับรู้ด้านกฎหมายและกระบวนการยุติธรรมแก่ประชาชนอีกด้วย
โอกาสนี้ รองนายกรัฐมนตรีและรัฐมนตรีว่าการกระทรวงยุติธรรม ได้มอบเงินค่าตอบแทนผู้เสียหายและจำเลยในคดีอาญาให้แก่นายราชัน ทะนันชัย จำนวน ๘๒,๕๐๐ บาท (แปดหมื่นสองพันห้าร้อยบาท) และมอบรางวัลให้แก่สถานีตำรวจภูธรเวียงแก่น และหน่วยเรือรักษาความสงบเรียบร้อยตามลำน้ำโขง เขตเชียงราย เพื่อเป็นการสร้างขวัญและกำลังใจให้เจ้าหน้าที่ที่ปฏิบัติงานสกัดกั้นและปราบปรามยาเสพติด จนมีผลการจับกุมยาเสพติดรายสำคัญและปริมาณมาก
ต่อมา เวลา ๑๓.๐๐ น.
รองนายกรัฐมนตรีและรัฐมนตรีว่าการกระทรวงยุติธรรม นำคณะผู้บริหารตรวจเยี่ยมศูนย์ยุติธรรมชุมชนตำบลปอ อำเภอเวียงแก่น จังหวัดเชียงราย พร้อมรับฟังปัญหาความเดือดร้อนของประชาชนในพื้นที่
รองนายกรัฐมนตรีและรัฐมนตรีว่าการกระทรวงยุติธรรม กล่าวว่า กระทรวงยุติธรรม มีความตั้งใจนำบริการของรัฐ มาสู่พี่น้องประชาชนในพื้นที่ เพื่อมุ่งหวังให้ประชาชนเข้าถึงสิทธิพื้นฐานด้านต่างๆ อาทิ การตรวจ DNA เพื่อยืนยันตัวบุคคล  และการให้คำปรึกษาด้านกฎหมาย เป็นต้น ทั้งนี้ กระทรวงยุติธรรม โดยหน่วยงานในสังกัดทั้งส่วนกลางและส่วนภูมิภาค รวมถึงหน่วยงานที่เกี่ยวข้อง จะร่วมขับเคลื่อนภารกิจการอำนวยความยุติธรรม และแก้ไขปัญหาในระดับพื้นที่ อาทิ ปัญหาการถูกเอารัดเอาเปรียบจากเจ้าหนี้ ปัญหาด้านการศึกษา การรักษาพยาบาล ราคาสินค้าเกษตรตกต่ำ และปัญหาข้อพิทพาทเรื่องที่ดินระหว่างประชาชนกับรัฐ เป็นต้น เพื่อแก้ไขปัญหาต่างๆ ที่เกิดขึ้นให้กับพี่น้องประชาชน  จนสามารถลดความเหลื่อมล้ำในสังคมได้ต่อไป
โอกาสนี้ รองนายกรัฐมนตรีและรัฐมนตรีว่าการกระทรวงยุติธรรม ได้มอบเงินช่วยเหลือให้แก่ญาติและครอบครัวของนายทวีศักดิ์  ยอดมณีบรรพต กำนันตำบลปอ อำเภอเวียงแก่นจังหวัดเชียงราย และรองประธานศูนย์ยุติธรรมตำบลปอ จากกรณีนายทวีศักดิ์ฯ พร้อมครอบครัว จำนวน 3 คน ถูกคนร้ายใช้อาวุธสงครามไม่ทราบชนิดซุ่มยิง เป็นเหตุให้ภรรยาและลูกสาวอายุประมาณ 4-5 ขวบ ถึงแก่กรรม ส่วนนายทวีศักดิ์ฯได้รับบาดเจ็บสาหัส ถูกนำตัวส่งโรงพยาบาลเชียงรายประชานุเคราะห์
ด้านศาสตราจารย์พิเศษวิศิษฏ์ วิศิษฏ์สรอรรถ  ปลัดกระทรวงยุติธรรม กล่าวว่า
สำนักงานยุติธรรมจังหวัดเชียงราย จะเป็นกลไกการสื่อสาร เพื่อช่วยเหลือศูนย์ยุติธรรมชุมชนให้สามารถทำงานและแก้ไขปัญหาต่างๆ ให้กับพี่น้องประชาชนในพื้นที่ต่อไป

ที่มา : http://www.thaigov.go.th/news/contents/details/11768
