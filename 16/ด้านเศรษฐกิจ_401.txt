รัฐบาลไทย-ข่าวทำเนียบรัฐบาล-การจำหน่ายพันธบัตรออมทรัพย์ของกระทรวงการคลังในปีงบประมาณ พ.ศ. 2561 ครั้งที่ 2

วันศุกร์ที่ 20 เมษายน 2561
การจำหน่ายพันธบัตรออมทรัพย์ของกระทรวงการคลังในปีงบประมาณ พ.ศ. 2561 ครั้งที่ 2
กระทรวงการคลังจะออกพันธบัตรออมทรัพย์ของกระทรวงการคลัง วงเงิน 30,000 ล้านบาท รุ่นอายุ 5 ปี และ 10 ปี อัตราดอกเบี้ยคงที่ แบบไร้ใบตราสาร (Scripless) จำหน่ายตั้งแต่วันที่ 10 พฤษภาคม – 10 กันยายน 2561
นายประภาศ คงเอียด ผู้อำนวยการสำนักงานบริหารหนี้สาธารณะ แถลงข่าวเรื่องพันธบัตรออมทรัพย์ของกระทรวงการคลัง ในปีงบประมาณ พ.ศ. 2561 ครั้งที่ 2 ดังนี้ กระทรวงการคลังจะออกพันธบัตรออมทรัพย์ของกระทรวงการคลัง วงเงิน 30,000 ล้านบาท รุ่นอายุ 5 ปี และ 10 ปี อัตราดอกเบี้ยคงที่ แบบไร้ใบตราสาร (Scripless) จำหน่ายตั้งแต่วันที่ 10 พฤษภาคม – 10 กันยายน 2561 โดยมีวัตถุประสงค์เพื่อเป็นการส่งเสริมการออมที่มั่นคง ของประชาชน และเป็นทางเลือกในการลงทุนของประชาชนที่ถือพันธบัตรออมทรัพย์ของกระทรวงการคลัง ซึ่งส่วนหนึ่งจะครบกำหนดอายุในเดือนพฤษภาคมและกันยายน 2561 โดยพันธบัตรออมทรัพย์มีรูปแบบและเงื่อนไข ดังนี้
รุ่นอายุ 5 ปี    อัตราดอกเบี้ยคงที่ร้อยละ 2.15 ต่อปี
รุ่นอายุ 10 ปี    อัตราดอกเบี้ยคงที่ร้อยละ 3.00 ต่อปี
วงเงินรวม                 30,000 ล้านบาท
ระยะเวลาจำหน่าย    วันที่ 10 พฤษภาคม – 10 กันยายน 2561
วงเงินซื้อต่อราย    1,000 บาทขึ้นไป ไม่จำกัดวงเงินซื้อขั้นสูง
ช่องทางการจำหน่าย    จำหน่ายผ่านเคาน์เตอร์ทุกสาขา ATM ระบบอินเตอร์เน็ต และผ่าน Mobile Application*   ของธนาคารตัวแทนจำหน่าย 4 แห่ง ได้แก่ ธนาคารกรุงเทพ จำกัด (มหาชน) ธนาคารกรุงไทย จำกัด (มหาชน) ธนาคารกสิกรไทย จำกัด (มหาชน) ธนาคารไทยพาณิชย์ จำกัด (มหาชน)
ผู้มีสิทธิ์ซื้อ                 บุคคลธรรมดาที่ถือสัญชาติไทยหรือมีถิ่นที่อยู่ในประเทศไทย สภากาชาดไทย มูลนิธิ สมาคม วัด สถานศึกษาของรัฐ โรงพยาบาลของรัฐ หรือนิติบุคคลอื่นที่ไม่มีวัตถุประสงค์ในการแสวงหากำไร
หมายเหตุ * ธนาคารกรุงเทพฯ และธนาคารไทยพาณิชย์ฯ จะสามารถจำหน่ายพันธบัตรออมทรัพย์ผ่าน Mobile Application ได้ภายในเดือนมิถุนายน 2561
ผู้ที่สนใจสามารถซื้อพันธบัตรออมทรัพย์ผ่านช่องทางการจำหน่ายต่างๆ ของธนาคารตัวแทนจำหน่าย ได้ตั้งแต่เวลา 8.30 น. ของวันที่ 10 พฤษภาคม 2561 จนถึงเวลา 15.00 น. ของวันที่ 10 กันยายน 2561 โดยผู้มีสิทธิ์ซื้อสามารถทำรายการซื้อพันธบัตรออมทรัพย์ได้ที่
ธนาคารกรุงเทพฯ    www.bangkokbank.com/ibanking
ธนาคารกรุงไทยฯ    www.ktbnetbank.com
ธนาคารกสิกรไทยฯ    https://online.kasikornbankgroup.com
ธนาคารไทยพาณิชย์ฯ    www.scbeasy.com
ทั้งนี้ ผู้ซื้อพันธบัตรออมทรัพย์รายใหม่ที่ไม่เคยลงทะเบียนข้อมูลและเปิดบัญชีฝากหลักทรัพย์สำหรับพันธบัตรออมทรัพย์ของกระทรวงการคลังแบบไร้ใบตราสาร (Scripless) ต้องลงทะเบียนและเปิดบัญชีฝากหลักทรัพย์ที่ธนาคารตัวแทนจำหน่าย
การลงทะเบียน ใช้หลักฐานดังนี้
1. สำเนาบัตรประจำตัวประชาชน พร้อมลงนามรับรองสำเนาถูกต้อง
2. สำเนาหน้าแรกสมุดบัญชีเงินฝาก (ยกเว้นบัญชีเงินฝากออมทรัพย์พิเศษและบัญชีเงินฝากประจำ) ของผู้ซื้อที่เปิดบัญชีไว้กับธนาคารตัวแทนจำหน่ายพร้อมลงนามรับรองสำเนาถูกต้อง ในกรณีที่ไม่มีบัญชีเงินฝากผู้ซื้อต้องเปิดบัญชีใหม่
ผู้ที่สนใจซื้อพันธบัตรสามารถขอรายละเอียดเพิ่มเติมได้ที่ธนาคารตัวแทนจำหน่ายหรือที่ www.pdmo.go.th www.bot.or.th  www.bangkokbank.com  www.ktb.co.th  www.scb.co.th  www.kasikornbank.com
จึงขอประกาศให้ทราบโดยทั่วกัน
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809 / 0 2265 8050 ต่อ 5308

ที่มา : http://www.thaigov.go.th/news/contents/details/11647
