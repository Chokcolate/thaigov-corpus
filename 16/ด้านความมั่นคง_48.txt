รัฐบาลไทย-ข่าวทำเนียบรัฐบาล-มหาดไทยเผยประชาชนร่วมประชาคมไทยนิยม ยั่งยืน แล้วกว่า 3.2 ล้านคน


วันจันทร์ที่ 5 มีนาคม 2561
161
มหาดไทยเผยประชาชนร่วมประชาคมไทยนิยม ยั่งยืน แล้วกว่า 3.2 ล้านคน
มหาดไทยเผยประชาชนร่วมประชาคมไทยนิยม ยั่งยืน แล้วกว่า 3.2 ล้านคน
วันนี้ (4 มี.ค.61) ที่กระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย ในฐานะผู้ช่วยเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน เปิดเผยว่า ตามที่คณะรัฐมนตรีได้มีมติให้กระทรวงมหาดไทยเป็นหน่วยงานหลักบูรณาการร่วมกับส่วนราชการและหน่วยงานที่เกี่ยวข้องดำเนินโครงการไทย นิยม ยั่งยืน โดยทีมขับเคลื่อนฯ ระดับตำบลเป็นแกนหลักในระดับพื้นที่
รองปลัดกระทรวงมหาดไทย กล่าวว่า ในขณะนี้ ทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล ได้ลงพื้นที่ทำประชาคมหมู่บ้าน/ชุมชนไปแล้วกว่า 2.7 หมื่นหมู่บ้าน/ชุมชน พบว่าการดำเนินงานเป็นไปด้วยความเรียบร้อย ได้รับความสนใจจากพี่น้องประชาชนในทุกหมู่บ้าน/ชุมชน ร่วมสะท้อนสภาพปัญหาและความต้องการของหมู่บ้าน/ชุมชน และเสนอแนะแนวทางแก้ไขปัญหา โดยมีจำนวนพี่น้องประชาชนเข้าร่วมแล้วกว่า 3.2 ล้านคน
รองปลัดกระทรวงมหาดไทย กล่าวเพิ่มเติมว่า กระทรวงมหาดไทย โดยทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล มีความมุ่งมั่นในการลงพื้นที่ทำประชาคมหมู่บ้าน/ชุมชน เพื่อรวบรวมสภาพปัญหา ความต้องการของพี่น้องประชาชน ทั้งนี้ การดำเนินการตาม Roadmap ไทยนิยม ยั่งยืน ครั้งที่ 1 จะสิ้นสุดในวันที่ 20 มีนาคม 2561 จึงขอเชิญชวนพี่น้องประชาชนร่วมทำประชาคมหมู่บ้านชุมชนกับทีมขับเคลื่อนฯ ระดับตำบล เพื่อให้การขับเคลื่อนโครงการไทยนิยม ยั่งยืน บรรลุวัตถุประสงค์ มีความโปร่งใส และตอบสนองความต้องการของพี่น้องประชาชนอย่างแท้จริงและยั่งยืน.
ครั้งที่ 48/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10496