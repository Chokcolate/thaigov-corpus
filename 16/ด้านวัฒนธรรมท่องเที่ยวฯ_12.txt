รัฐบาลไทย-ข่าวทำเนียบรัฐบาล-ครม. แต่งตั้ง “สรพงศ์ ชาตรี” นั่งเก้าอี้กรรมการผู้ทรงคุณวุฒิบอร์ดส่งเสริมศิลปะร่วมสมัย


วันพุธที่ 28 มีนาคม 2561
201
ครม. แต่งตั้ง “สรพงศ์ ชาตรี” นั่งเก้าอี้กรรมการผู้ทรงคุณวุฒิบอร์ดส่งเสริมศิลปะร่วมสมัย
ครม. แต่งตั้ง “สรพงศ์ ชาตรี” นั่งเก้าอี้กรรมการผู้ทรงคุณวุฒิบอร์ดส่งเสริมศิลปะร่วมสมัย
เมื่อวันที่ 27 มีนาคม 2561 นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เปิดเผยภายหลังประชุมคณะรัฐมนตรี (ครม.) ที่ทำเนียบรัฐบาลว่า ที่ประชุม ครม. มีมติเห็นชอบแต่งตั้งกรรมการผู้ทรงคุณวุฒิในคณะกรรมการส่งเสริมศิลปะร่วมสมัย จำนวน 1 ราย ได้แก่ นายกรีพงศ์ เทียมเศวต หรือ สรพงศ์ ชาตรี  ศิลปินแห่งชาติ สาขาศิลปะการแสดง (นักแสดงภาพยนตร์และละครโทรทัศน์) ปี 2551 เพื่อดำรงตำแหน่งแทนนายวีระศักดิ์ โควสุรัตน์ เนื่องจากลาออกจากการเป็นกรรมการผู้ทรงคุณวุฒิฯสาขาภาพยนตร์
ดังนั้น วธ. โดยสำนักงานศิลปวัฒนธรรมร่วมสมัย (สศร.) จึงนำเสนอแต่งตั้งทดแทนตำแหน่งว่าง ตามมาตรา 5 ของพระราชบัญญัติ (พ.ร.บ.) ส่งเสริมศิลปะร่วมสมัย พ.ศ.2551 ที่กำหนดไว้ให้มีคณะกรรมการส่งเสริมศิลปะร่วมสมัยคณะหนึ่ง ประกอบด้วย รัฐมนตรีว่าการกระทรวงวัฒนธรรมเป็นประธานกรรมการ ปลัดกระทรวงวัฒนธรรม เป็นรองประธานกรรมการ เลขาธิการคณะกรรมการวัฒนธรรมแห่งชาติ อธิบดีกรมศิลปากร และผู้ทรงคุณวุฒิ โดย ครม. มีอำนาจแต่งตั้งจากผู้มีความรู้ความเชี่ยวชาญด้านศิลปะร่วมสมัย 8 คนและนักวิชาการด้านศิลปะร่วมสมัยจากสถาบันอุดมศึกษาทั้งภาครัฐและเอกชน 4 คนเป็นกรรมการ โดยให้ผู้อำนวยการ สศร. เป็นกรรมการและเลขานุการ
-----------------

ที่มา : http://www.thaigov.go.th/news/contents/details/11134