รัฐบาลไทย-ข่าวทำเนียบรัฐบาล-คลินิกหมอครอบครัวเชียงราย ดูแลผู้ป่วยโรคเรื้อรังได้ดี ร้อยละ98.5 ไม่เข้านอนรพ.ซ้ำใน 28 วัน

วันศุกร์ที่ 23 กุมภาพันธ์ 2561
คลินิกหมอครอบครัวเชียงราย ดูแลผู้ป่วยโรคเรื้อรังได้ดี ร้อยละ98.5 ไม่เข้านอนรพ.ซ้ำใน 28 วัน
รัฐมนตรีว่าการกระทรวงสาธารณสุข ตรวจเยี่ยมคลินิกหมอครอบครัว ศูนย์สุขภาพชุมชนเมืองเชียงราย ให้บริการเชิงรุก ต่อเนื่อง สร้างเครือข่ายการมีส่วนร่วม ดูแลผู้ป่วยโรคเรื้อรังอย่างดี ร้อยละ 98.5 ไม่ต้องกลับเข้านอนรพ.ซ้ำภายใน 28 วันหลังออกจากโรงพยาบาล
วันนี้ (23 กุมภาพันธ์ 2561) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวภายหลังตรวจเยี่ยมและติดตามการดำเนินงานคลินิกหมอครอบครัว (Primary Care Cluster : PCC) ที่ศูนย์สุขภาพชุมชนเมืองเชียงราย จ.เชียงราย ว่า ขณะนี้ทั่วประเทศมีทีมหมอครอบครัวเปิดให้บริการจำนวน 596 ทีม ร้อยละ 70 เป็นทีมจากโรงพยาบาลศูนย์และโรงพยาบาลทั่วไป ที่เหลือเป็นทีมจากโรงพยาบาลชุมชน ผลการดำเนินงานของทีมหมอครอบครัวในปี 2560 ได้คัดกรองผู้ป่วยโรคเบาหวาน ความดันโลหิตสูงที่ขึ้นทะเบียนรักษาในคลินิกหมอครอบครัวเพื่อประเมินโอกาสเสี่ยงต่อโรคหัวใจและหลอดเลือดไปแล้วถึงร้อยละ 70 เยี่ยมบ้านผู้ป่วยโรคเรื้อรัง ติดบ้านติดเตียงเพื่อรักษาและฟื้นฟูร้อยละ 62 ให้บริการควบคุมป้องกันโรคร้อยละ 48 การดูแลสุขภาพช่องปากเพื่อส่งเสริมสุขภาพร้อยละ 27 และช่วยลดค่าใช้จ่ายจากที่ต้องไปรับบริการที่โรงพยาบาลขนาดใหญ่ได้ถึง 3-4 เท่า
ทั้งนี้ จากการตรวจเยี่ยมคลินิกหมอครอบครัว ศูนย์สุขภาพชุมชนเมืองเชียงราย โรงพยาบาลเชียงรายประชานุเคราะห์ ดูแลประชาชน 59 ชุมชน 80,000 คน และโรงพยาบาลส่งเสริมสุขภาพตำบล 30 แห่ง ประชาชนเข้ารับบริการเฉลี่ยสูงถึง 300-400 รายต่อวัน ช่วยลดความแออัดผู้ป่วยไปใช้บริการในโรงพยาบาลเชียงรายประชานุเคราะห์ มีทีมแพทย์เวชศาสตร์ครอบครัวและสหวิชาชีพ 7 ทีม ให้บริการเชิงรุกต่อเนื่อง ดูแลผู้ป่วย ผู้สูงอายุติดบ้านติดเตียงในพื้นที่รับผิดชอบได้ทั้งหมด รวมทั้งดูแลผู้ป่วยโรคเรื้อรังได้เป็นอย่างดี สามารถลดอัตราการเข้ารับการรักษาตัวในโรงพยาบาลซ้ำภายใน 28 วันหลังออกจากโรงพยาบาลได้ตามเกณฑ์ที่กำหนดคือไม่เกินร้อยละ 5 โดยความร่วมมือจากองค์กรปกครองส่วนท้องถิ่น อาสาสมัครสาธารณสุขประจำหมู่บ้าน จิตอาสา ในปี 2560 มีผู้ป่วย 11 กลุ่มโรค เช่น โรคหลอดเลือดสมอง อัมพฤกษ์อัมพาต โรคปอดอุดกั้นเรื้อรังที่ต้องดูแลต่อเนื่องหลังออกจากโรงพยาบาล 653 คน มีผู้ป่วยที่ต้องกลับมาโรงพยาบาลซ้ำภายใน 28 วันเพียง 10 คน หรือคิดเป็นร้อยละ 1.5
นอกจากนี้ ศูนย์สุขภาพชุมชนเมืองเชียงราย ยังเป็นแหล่งเรียนรู้และฝึกอบรมของแพทย์ประจำบ้านสาขาเวชศาสตร์ครอบครัว ของเขตบริการสุขภาพที่ 1 โดยความร่วมมือของโรงพยาบาลเชียงรายประชานุเคราะห์ สำนักงานบริหารโครงการแพทย์เพิ่มเพื่อชาวชนบท และราชวิทยาลัยแพทย์เวชศาสตร์ครอบครัว ในปี 2561 ผลิตแพทย์ผู้เชี่ยวชาญด้านเวชศาสตร์ครอบครัว 10 คน อยู่ระหว่างการฝึกอบรมจำนวน 19 คน  และมีแผนการพัฒนาแพทย์เวชศาสตร์ครอบครัวร่วมกับมหาวิทยาลัยแม่ฟ้าหลวง เพื่อรองรับการพัฒนาระบบบริการปฐมภูมิในพื้นที่จังหวัดเชียงรายต่อไป

ที่มา : http://www.thaigov.go.th/news/contents/details/10328
