รัฐบาลไทย-ข่าวทำเนียบรัฐบาล-กรมทรัพย์สินทางปัญญาชี้แจง ข่าวผู้ประกอบการในจีนนำคำว่า “หมอนทอง” ไปจดทะเบียนเครื่องหมายการค้าในจีน


วันพฤหัสบดีที่ 29 มีนาคม 2561
324
พิมพ์
กรมทรัพย์สินทางปัญญาชี้แจง ข่าวผู้ประกอบการในจีนนำคำว่า “หมอนทอง” ไปจดทะเบียนเครื่องหมายการค้าในจีน
กรมทรัพย์สินทางปัญญาชี้แจง ข่าวผู้ประกอบการในจีนนำคำว่า “หมอนทอง” ไปจดทะเบียนเครื่องหมายการค้าในจีน
วันที่ 26 มีนาคม 2561 นายทศพล ทังสุบุตร อธิบดีกรมทรัพย์สินทางปัญญา  กระทรวงพาณิชย์ ชี้แจงข่าวผู้ประกอบการในจีนนำคำว่า “หมอนทอง” ไปจดทะเบียนเครื่องหมายการค้าในจีน ตามที่สื่อมวลชนไทยลงข่าวว่า เพจอ้ายจงโพสต์ข้อความว่าผู้ประกอบการในจีนนำคำว่า “หมอนทอง” หรือในภาษาจีน คือ 金枕头 จินเจิ่นโท Jīn zhěntou" ไปจดทะเบียนเครื่องหมายการค้าครอบคลุมสินค้าในหลายหมวด เช่น หมวดเหล้าจีน/อาหารและขนมขบเคี้ยว โดยเฉพาะ “ผลไม้อบแห้ง” หมวดอุปกรณ์อิเล็กทรอนิกส์และคอมพิวเตอร์ และอาหารสัตว์ ทำให้ผู้ประกอบการไทยต้องระวัง หากมี 金哲头 จินเจิ่นโท เป็นส่วนหนึ่งของชื่อแบรนด์หรือบนบรรจุภัณฑ์แบบเด่นชัด และส่งออกไปขายในจีน อาจจะโดนฟ้องร้องได้
กรมทรัพย์สินทางปัญญา ขอชี้แจงว่า ในเบื้องต้น กรมทรัพย์สินทางปัญญา ได้ดำเนินการตรวจสอบข้อมูลการรับจดทะเบียนเครื่องหมายการค้า ในคำว่า “หมอนทอง” หรือในภาษาจีน คือ 金枕头 จินเจิ่นโท ในจีน ผ่านเว็บไซต์สำนักงานเครื่องหมายการค้าแห่งสาธารณรัฐประชาชนจีน (China Trademark Office หรือ CTMO) พบว่ามีผู้ประกอบการจีนหลายรายนำคำว่า “หมอนทอง” ทั้งภาษาจีนและภาษาอังกฤษ ไปจดทะเบียนเครื่องหมายการค้าในรายการสินค้าหลายจำพวก โดยเฉพาะรายการสินค้าจำพวก “ผลไม้อบแห้ง/ทุเรียนอบแห้ง” เช่น บริษัท Xinguowei Business Service Co., Ltd. เป็นเจ้าของเครื่องหมายการค้า 金哲头 (จินเจิ่นโถว) และผู้ประกอบการจีนรายอื่นจดทะเบียนเครื่องหมายการค้า
ในชั้นนี้ จากการประสานสอบถามสำนักงานพาณิชย์ในต่างประเทศ ณ กรุงปักกิ่ง ยังไม่พบข้อร้องเรียนจากผู้ประกอบการไทยในการนำเข้าสินค้าไทยที่ใช้คำว่า “หมอนทอง” ในจีน
อย่างไรก็ดี เพื่อลดผลกระทบในอนาคตที่อาจจะเกิดขึ้นในกรณีการละเมิดเครื่องหมายการค้าของจีน เช่น ผู้ประกอบการไทยส่งออกสินค้าไทยในรายการสินค้าจำพวกอาหาร/ขนมขบเคี้ยว/ผลไม้อบแห้ง/ทุเรียนอบแห้ง หรือผลิตผลทางการเกษตร ที่ใช้คำว่า 金哲头 (จินเจิ่นโถว) ที่แปลว่า “หมอนทอง” เป็นชื่อแบรนด์หรือแสดงบนบรรจุภัณฑ์ของสินค้า กรมทรัพย์สินทางปัญญา กระทรวงพาณิชย์ ได้มีหนังสือถึงสำนักงานเครื่องหมายการค้าแห่งสาธารณรัฐประชาชนจีน หรือ CTMO ลงวันที่ 26 มีนาคม 2561 เพื่อแสดงข้อกังวลในการรับจดทะเบียนเครื่องหมายการค้า คำว่า “หมอนทอง” เป็นเครื่องหมายการค้าในจีน ซึ่งถือเป็นคำที่เล็งเห็นถึงคุณลักษณะของสินค้าที่ยื่นขอโดยตรง และทราบโดยทั่วไปอย่างแพร่หลายทั้งในไทยและต่างประเทศ ว่า “หมอนทอง” นั้น เป็นชื่อพันธุ์ผลไม้ทุเรียนของไทย ที่มีชื่อเสียงไปทั่วโลก จึงไม่อาจจดทะเบียนเป็นเครื่องหมายการค้าในจีนได้ อีกทั้ง ในหนังสือฉบับดังกล่าวยังได้ขอความร่วมมือ CTMO ให้ข้อมูลด้านกฎหมายเครื่องหมายการค้าของจีน และร่วมกันแสวงหาแนวทางในการแก้ไขปัญหาและหลีกเลี่ยงไม่ให้บุคคลใดถือครองสิทธิในคำว่า “หมอนทอง” เป็นเครื่องหมายการค้าต่อไป
นอกจากนี้ กรมทรัพย์สินทางปัญญา ยังได้เร่งประสานงานกับกรมส่งเสริมการค้าระหว่างประเทศและกับสำนักงานพาณิชย์ในต่างประเทศ ณ กรุงปักกิ่ง เพื่อขอข้อมูลทางการค้าของผู้ประกอบการไทยที่ส่งออกสินค้าในรายการสินค้าทุเรียนหมอนทองไปยังจีน เพื่อสร้างความรับรู้ที่ถูกต้องและร่วมกันแสวงหาแนวทางในการลดผลกระทบด้านการส่งออกต่อไป
-------------------------

ที่มา : http://www.thaigov.go.th/news/contents/details/11180