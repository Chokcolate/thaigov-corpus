รัฐบาลไทย-ข่าวทำเนียบรัฐบาล-สธ.กำชับโรงพยาบาลในแหล่งท่องเที่ยวทั้งเมืองหลักและเมืองรอง พร้อมรองรับเทศกาลสงกรานต์ 


วันพุธที่ 11 เมษายน 2561
118
สธ.กำชับโรงพยาบาลในแหล่งท่องเที่ยวทั้งเมืองหลักและเมืองรอง พร้อมรองรับเทศกาลสงกรานต์
กระทรวงสาธารณสุข กำชับโรงพยาบาลในสังกัดทั่วประเทศ  โดยเฉพาะโรงพยาบาลในแหล่งท่องเที่ยวทั้งเมืองหลักและเมืองรอง  รวมทั้งโรงพยาบาลที่อยู่บนเส้นทางหลวงหลัก เพิ่มอัตรากำลังเป็นกรณีพิเศษ  พร้อมรองรับเหตุฉุกเฉินที่อาจเกิดขึ้นในช่วงเทศกาลสงกรานต์
กระทรวงสาธารณสุข กำชับโรงพยาบาลในสังกัดทั่วประเทศ  โดยเฉพาะโรงพยาบาลในแหล่งท่องเที่ยวทั้งเมืองหลักและเมืองรอง  รวมทั้งโรงพยาบาลที่อยู่บนเส้นทางหลวงหลัก เพิ่มอัตรากำลังเป็นกรณีพิเศษ  พร้อมรองรับเหตุฉุกเฉินที่อาจเกิดขึ้นในช่วงเทศกาลสงกรานต์
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ช่วงเทศกาลสงกรานต์ปีนี้ มีวันหยุดต่อเนื่อง 5 วัน ตั้งแต่ 12-16 เมษายน 2561ประชาชนส่วนใหญ่จะเดินทางกลับภูมิลำเนา รวมทั้งเดินทางไปท่องเที่ยวในแหล่งท่องเที่ยวสำคัญทั้งในเมืองหลักและเมืองรอง ได้สั่งการให้โรงพยาบาลในสังกัดทุกแห่ง โดยเฉพาะที่ตั้งอยู่ในแหล่งท่องเที่ยวสำคัญ รวมทั้งโรงพยาบาลที่ตั้งบนเส้นทางหลวงหลัก เพิ่มอัตรากำลังเป็นกรณีพิเศษ  พร้อมรองรับเหตุฉุกเฉินที่อาจเกิดขึ้น โดยจัดเตรียม  3 ระบบสำคัญคือ     1.การดูแลผู้บาดเจ็บ/เจ็บป่วยฉุกเฉินที่จุดเกิดเหตุ ด้วยทีมแพทย์กู้ชีพ รถพยาบาลพร้อมเครื่องมืออุปกรณ์การแพทย์  ระบบรับแจ้งเหตุสายด่วน 1669  ตลอด 24 ชั่วโมง 2.ความพร้อมในโรงพยาบาล ทั้งห้องฉุกเฉิน ห้องผ่าตัด คลังเลือด หอผู้ป่วยหนัก ทีมแพทย์เฉพาะทาง  และ 3.ระบบการส่งต่อผู้ป่วยที่อาการรุนแรงแบบไร้รอยต่อ
นอกจากนี้ ได้ให้สำนักงานสาธารณสุขจังหวัดออกตรวจเตือนร้านค้าให้ปฏิบัติตาม พ.ร.บ.เครื่องดื่มแอลกอฮอล์ พ.ศ.2551 ร่วมกับองค์กรปกครองส่วนท้องถิ่น ตั้งด่านชุมชน จุดตรวจ/จุดบริการ รณรงค์ปฏิบัติตามกฎจราจร เช่น สวมหมวกนิรภัย คาดเข็มขัดนิรภัย ไม่ขับเร็ว สกัดคนเมาในหมู่บ้าน เพื่อป้องกันอุบัติเหตุจากเมาแล้วขับ

ที่มา : http://www.thaigov.go.th/news/contents/details/11467