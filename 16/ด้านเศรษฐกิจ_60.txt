รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังประจำเดือนมกราคม 2561


วันจันทร์ที่ 26 กุมภาพันธ์ 2561
227
พิมพ์
รายงานภาวะเศรษฐกิจการคลังประจำเดือนมกราคม 2561
เศรษฐกิจไทยในเดือนมกราคม 2561 ขยายตัวได้ดีต่อเนื่อง โดยเฉพาะด้านอุปสงค์ที่ขยายตัวได้อย่างแข็งแกร่งจากการส่งออกสินค้าที่ขยายตัวสูงสุดในรอบ 62 เดือน
“เศรษฐกิจไทยในเดือนมกราคม 2561 ขยายตัวได้ดีต่อเนื่อง โดยเฉพาะด้านอุปสงค์ที่ขยายตัวได้อย่างแข็งแกร่งจากการส่งออกสินค้าที่ขยายตัวสูงสุดในรอบ 62 เดือน การบริโภคภาคเอกชนที่ขยายตัวได้ดีจากภาษีมูลค่าเพิ่ม ณ ราคาคงที่ ปริมาณจำหน่ายรถยนต์นั่ง และดัชนีความเชื่อมั่นผู้บริโภคเกี่ยวกับเศรษฐกิจโดยรวมที่ปรับตัวสูงสุดในรอบ 34 เดือน การลงทุนภาคเอกชนยังได้รับปัจจัยสนับสนุนจากมาตรการภาษีเพื่อส่งเสริมการลงทุนในประเทศ ส่วนในด้านอุปทาน พบว่า จำนวนนักท่องเที่ยวต่างประเทศยังคงขยายตัวในระดับสูง ดัชนีผลผลิตการเกษตรที่ขยายตัวในอัตราเร่ง ประกอบกับความเชื่อมั่นภาคอุตสาหกรรมที่ปรับตัวสูงสุดในรอบ 36 เดือน”
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยรายงานภาวะเศรษฐกิจการคลังประจำเดือนมกราคม 2561 ว่า “เศรษฐกิจไทยในเดือนมกราคม 2561 ขยายตัวได้ดีต่อเนื่อง โดยเฉพาะด้านอุปสงค์ที่ขยายตัวได้อย่างแข็งแกร่งจากการส่งออกสินค้าที่ขยายตัวสูงสุดในรอบ 62 เดือน การบริโภคภาคเอกชนที่ขยายตัวได้ดีจากภาษีมูลค่าเพิ่ม ณ ราคาคงที่ ปริมาณจำหน่ายรถยนต์นั่ง และดัชนีความเชื่อมั่นผู้บริโภคเกี่ยวกับเศรษฐกิจโดยรวมที่ปรับตัวสูงสุดในรอบ 34 เดือน การลงทุนภาคเอกชนยังได้รับปัจจัยสนับสนุนจากมาตรการภาษีเพื่อส่งเสริมการลงทุนในประเทศ ส่วนในด้านอุปทาน พบว่า จำนวนนักท่องเที่ยวต่างประเทศยังคงขยายตัวในระดับสูง ดัชนีผลผลิตการเกษตรที่ขยายตัวในอัตราเร่ง ประกอบกับความเชื่อมั่นภาคอุตสาหกรรมที่ปรับตัวสูงสุดในรอบ 36 เดือน” โดยมีรายละเอียดสรุป ได้ดังนี้
เครื่องชี้เศรษฐกิจด้านการใช้จ่ายเพื่อการบริโภคภาคเอกชนยังขยายตัวได้ดีต่อเนื่อง สะท้อนจากภาษีมูลค่าเพิ่ม ณ ราคาคงที่ ในเดือนมกราคม 2561 ขยายต่อเนื่องที่ร้อยละ 6.9 ต่อปี และเมื่อปรับผลทางฤดูกาล ขยายตัวร้อยละ 1.6 ต่อเดือน ซึ่งเป็นการขยายตัวได้ดีจากการจัดเก็บภาษีมูลค่าเพิ่มจากฐานการใช้จ่ายภายในประเทศ และภาษีมูลค่าเพิ่มจากการนำเข้า สำหรับปริมาณการจำหน่ายรถยนต์นั่งในเดือนมกราคม 2561 ขยายตัวต่อเนื่องติดต่อกันเป็นเดือนที่ 13 นับตั้งแต่ต้นปี 2560 และขยายตัวสูงถึงร้อยละ 27.3 ต่อปี และเมื่อปรับผลทางฤดูกาลออก ขยายตัวร้อยละ 0.9 ต่อเดือน โดยเป็นผลจากการแนะนำรถยนต์รุ่นใหม่ที่ออกสู่ตลาดในช่วงปลายปีของค่ายรถยนต์ต่าง ๆ ขณะที่ปริมาณรถจักรยานยนต์จดทะเบียนใหม่ในมกราคม 2561 ขยายตัวร้อยละ 3.5 ต่อปี และเมื่อปรับผลทางฤดูกาลออกขยายตัวร้อยละ 0.1 ต่อเดือน โดยเป็นการขยายตัวทั้งในเขตกรุงเทพฯ และในเขตภูมิภาค สำหรับดัชนีความเชื่อมั่นผู้บริโภคเกี่ยวกับเศรษฐกิจโดยรวมในเดือนมกราคม 2561 อยู่ที่ระดับ 67.0 เป็นการปรับตัวเพิ่มขึ้นเป็นเดือนที่ 6 ติดต่อกัน และถือเป็นระดับสูงสุดในรอบ 34 เดือน นับตั้งแต่เดือนเมษายน 2558 เป็นต้นมา
เครื่องชี้เศรษฐกิจด้านการลงทุนภาคเอกชนขยายตัวต่อเนื่องจากเดือนก่อนหน้า ทั้งจากการลงทุนในหมวดเครื่องมือเครื่องจักรและหมวดก่อสร้างที่ได้รับปัจจัยสนับสนุนจากมาตรการภาษีเพื่อส่งเสริมการลงทุนในประเทศ สะท้อนจากปริมาณจำหน่ายรถยนต์เชิงพาณิชย์ในเดือนมกราคม 2561 ขยายตัวต่อเนื่องที่ร้อยละ 10.2 ต่อปี จากยอดจำหน่ายรถกระบะขนาด 1 ตัน เป็นสำคัญ ขณะที่การลงทุนในหมวดก่อสร้าง สะท้อนจากปริมาณจำหน่ายปูนซีเมนต์ภายในประเทศในเดือนมกราคม 2561 ขยายตัวที่ร้อยละ 1.1 ต่อปี ขณะที่ภาษีการทำธุรกรรมอสังหาริมทรัพย์ ในเดือนมกราคม 2561 กลับมาขยายตัวสูงถึงร้อยละ 21.1 ต่อปี สำหรับดัชนีราคาวัสดุก่อสร้างในเดือนมกราคม 2561 ขยายตัวร้อยละ 2.8 ต่อปี
อุปสงค์จากต่างประเทศผ่านการส่งออกสินค้าขยายตัวในระดับสูง และขยายตัวต่อเนื่องเป็นเดือนที่ 11 ติดต่อกัน และถือเป็นการขยายตัวสูงสุดในรอบ 62 เดือน โดยมูลค่าการส่งออกสินค้าในเดือนมกราคม 2561 ขยายตัวร้อยละ 17.6 ต่อปี และเมื่อปรับผลทางฤดูกาลขยายตัวร้อยละ 6.3 ต่อเดือน โดยหมวดสินค้าสำคัญที่ขยายตัวได้ดี ได้แก่ ยานพาหนะอุปกรณ์และส่วนประกอบ อิเล็กทรอนิกส์ สินค้าเกษตรกรรม และเคมีภัฑณ์ เป็นต้น ขณะที่ประเทศคู่ค้าที่ขยายตัวได้ดี เช่น อาเซียน-9 ญี่ปุ่น อาเซียน-5 อินเดีย อินโดจีน (CLMV) จีน และสหรัฐอเมริกา เป็นสำคัญ สำหรับมูลค่าการนำเข้าสินค้าขยายตัวต่อเนื่องที่ร้อยละ 24.3 ต่อปี และเมื่อปรับผลทางฤดูกาลขยายตัวร้อยละ 2.4 ต่อเดือน โดยกลุ่มสินค้าที่ขยายตัวได้ดี ได้แก่ วัตถุดิบและกึ่งสำเร็จรูป สินค้าทุน สินค้าแร่และเชื้อเพลิง และสินค้าอุปโภคบริโภค เป็นต้น ทั้งนี้ ผลของมูลค่าการส่งออกสินค้าที่น้อยกว่ามูลค่าการนำเข้าสินค้าส่งผลให้ดุลการค้าในเดือนมกราคม 2561 ขาดดุลจำนวน -0.1 พันล้านดอลลาร์สหรัฐ
เครื่องชี้เศรษฐกิจไทยด้านอุปทาน ได้รับปัจจัยสนับสนุนจากจำนวนนักท่องเที่ยวต่างประเทศที่เดินทางเข้าประเทศไทยที่ขยายตัวในระดับสูง และดัชนีผลผลิตสินค้าเกษตรที่ขยายตัวได้ดี โดยจำนวนนักท่องเที่ยวต่างประเทศที่เดินทางเข้าประเทศไทยในเดือนมกราคม 2561 ขยายตัวร้อยละ 10.9 ต่อปี และเมื่อปรับผลทางฤดูกาลออก ขยายตัวร้อยละ 2.4 ต่อเดือน โดยนักท่องเที่ยวที่ขยายตัวได้ดีมาจาก จีน รัสเซีย เกาหลีใต้ ลาว อินเดีย และยุโรปตะวันออก เป็นหลัก สำหรับดัชนีผลผลิตสินค้าเกษตรขยายตัวต่อเนื่องที่ร้อยละ 13.0 ต่อปี และเมื่อปรับผลทางฤดูกาลออกขยายตัวร้อยละ 2.4 ต่อเดือน เป็นผลจากหมวดพืชผลสำคัญ หมวดปศุสัตว์ และหมวดประมง ที่ขยายตัวได้ดี ส่วนดัชนีความเชื่อมั่นภาคอุตสาหกรรม (TISI) อยู่ที่ระดับ 91.0 ปรับตัวเพิ่มขึ้นเป็นเดือนที่ 3 ติดต่อกัน และถือเป็นระดับสูงสุดในรอบ 36 เดือน โดยมีปัจจัยบวกจากการบริโภคภายในประเทศ ที่ขยายตัวต่อเนื่องตั้งแต่ช่วงปลายปี 2560 และการใช้จ่ายด้านการลงทุนโครงสร้างพื้นฐานของภาครัฐ
ด้านเสถียรภาพเศรษฐกิจภายในประเทศยังอยู่ในเกณฑ์ดี และเสถียรภาพภายนอกอยู่ในระดับที่มั่นคง สะท้อนจากอัตราเงินเฟ้อทั่วไปในเดือนมกราคม 2561 อยู่ที่ร้อยละ 0.7 ต่อปี อัตราเงินเฟ้อพื้นฐานอยู่ที่ร้อยละ 0.6 ต่อปี สำหรับอัตราการว่างงานในเดือนมกราคม 2561 อยู่ที่ร้อยละ 1.3 ของกำลังแรงงานรวม ขณะที่สัดส่วนหนี้สาธารณะต่อ GDP ณ สิ้นเดือนธันวาคม 2560 อยู่ที่ร้อยละ 41.2 ต่อ GDP ซึ่งอยู่ภายใต้กรอบความยั่งยืนทางการคลังที่ตั้งไว้ไม่เกินร้อยละ 60 ต่อ GDP สำหรับเสถียรภาพภายนอกยังอยู่ในระดับมั่นคงและสามารถรองรับความเสี่ยงจากความผันผวนของเศรษฐกิจโลกได้ สะท้อนจากทุนสำรองระหว่างประเทศ ณ สิ้นเดือนมกราคม 2561 อยู่ที่ระดับ 214.7 พันล้านดอลลาร์สหรัฐ มากกว่าหนี้ต่างประเทศระยะสั้น 3.3 เท่า

ที่มา : http://www.thaigov.go.th/news/contents/details/10370