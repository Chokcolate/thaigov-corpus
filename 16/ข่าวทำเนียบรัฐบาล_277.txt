รัฐบาลไทย-ข่าวทำเนียบรัฐบาล-นายกรัฐมนตรีตอบคำถามจากสื่อมวลชนเรื่องการจัดประชุมสุดยอดระหว่างสหรัฐอเมริกา-เกาหลีเหนือ และการเข้าร่วม TPP ของไทย

วันจันทร์ที่ 30 เมษายน 2561
นายกรัฐมนตรีตอบคำถามจากสื่อมวลชนเรื่องการจัดประชุมสุดยอดระหว่างสหรัฐอเมริกา-เกาหลีเหนือ และการเข้าร่วม TPP ของไทย
นายกรัฐมนตรีตอบคำถามจากสื่อมวลชนเรื่องการจัดประชุมสุดยอดระหว่างสหรัฐอเมริกา-เกาหลีเหนือ และการเข้าร่วม TPP ของไทย
วันนี้ (24 เมษายน 2561) เวลา 14.15 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ตอบคำถามจากสื่อมวลชนภายหลังการประชุมคณะรัฐมนตรี กรณีที่สำนักข่าวบลูมเบิร์กรายงานว่ากรุงเทพมหานครติดหนึ่งในสถานที่ทั่วโลกที่มีโอกาสจัดประชุมสุดยอดระหว่างนายโดนัลด์ ทรัมป์ ประธานาธิบดีสหรัฐอเมริกา กับ นายคิม จอง-อึน ผู้นำสูงสุดของเกาหลีเหนือ โดยนายกรัฐมนตรียินดีต้อนรับ และมีความพร้อมหากไทยได้รับเลือกให้เป็นเจ้าภาพในการประชุมสุดยอดดังกล่าว อย่างไรก็ตาม การประชุมสุดยอดฯ ต้องขึ้นอยู่กับข้อตกลงของทั้งสหรัฐฯ และเกาหลีเหนือ
นอกจากนี้ นายกรัฐมนตรียังกล่าวถึงกรณีการเข้าร่วมเป็นสมาชิกความตกลงหุ้นส่วนยุทธศาสตร์เศรษฐกิจเอเชีย-แปซิฟิก (TPP) ของไทยว่า ในขณะนี้อยู่ในช่วงดำเนินการพิจารณาของรัฐบาลถึงข้อตกลง ผลประโยชน์ และ ผลกระทบ ในการเข้าร่วมเป็นสมาชิกดังกล่าว รวมไปถึงผลประโยชน์ต่างๆ ที่ไทยจะได้รับ อาทิ สาธารณสุข เกษตรกรรม เป็นต้น อย่างไรก็ดี รัฐบาลต้องคำนึงถึงโอกาสที่จะได้รับ และจะพิจารณาอย่างรอบคอบ

ที่มา : http://www.thaigov.go.th/news/contents/details/11726
