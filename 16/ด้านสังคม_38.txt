รัฐบาลไทย-ข่าวทำเนียบรัฐบาล-รมว.พม. ต้อนรับ นายแพทย์วินเมียต เอ รัฐมนตรีว่าการกระทรวงสวัสดิการสังคม การบรรเทาทุกข์ และการตั้งถิ่นฐานใหม่ เมียนมา พร้อมเน้นย้ำความร่วมมือต่อต้านการค้ามนุษย์อย่างมีประสิทธิภาพ

วันศุกร์ที่ 2 มีนาคม 2561
รมว.พม. ต้อนรับ นายแพทย์วินเมียต เอ รัฐมนตรีว่าการกระทรวงสวัสดิการสังคม การบรรเทาทุกข์ และการตั้งถิ่นฐานใหม่ เมียนมา พร้อมเน้นย้ำความร่วมมือต่อต้านการค้ามนุษย์อย่างมีประสิทธิภาพ
รมว.พม. ต้อนรับ นายแพทย์วินเมียต เอ รัฐมนตรีว่าการกระทรวงสวัสดิการสังคม การบรรเทาทุกข์ และการตั้งถิ่นฐานใหม่ เมียนมา พร้อมเน้นย้ำความร่วมมือต่อต้านการค้ามนุษย์อย่างมีประสิทธิภาพ
วันนี้ (2 มี.ค. 61) เวลา 10.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับ นายแพทย์วินเมียต เอ (Dr. Win Myat Aye) รัฐมนตรีว่าการกระทรวงสวัสดิการสังคมการบรรเทาทุกข์ และการตั้งถิ่นฐานใหม่เมียนมา พร้อมคณะ ในโอกาสเข้าเยี่ยมคารวะ และร่วมหารือถึงแนวทางการดำเนินงานส่งเสริมความร่วมมือด้านการต่อต้านการค้ามนุษย์ระหว่างไทยกับเมียนมา ณ ห้องรับรองชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
สำหรับ นายแพทย์วินเมียต เอ (Dr. Win Myat Aye) รัฐมนตรีว่าการกระทรวงสวัสดิการสังคมการบรรเทาทุกข์ และการตั้งถิ่นฐานใหม่เมียนมา มีกำหนดการเดินทางเยือนประเทศไทยอย่างเป็นทางการ ระหว่างวันที่ 1 – 5 มีนาคม 2561 และได้กำหนดการเข้าเยี่ยมชมสถานคุ้มครองผู้เสียหายจากการค้ามนุษย์ภายใต้ความดูแลของกระทรวง พม. จำนวน 2 แห่ง ได้แก่ สถานคุ้มครองผู้เสียหายจากการค้ามนุษย์ (บ้านเกร็ดตระการ) จังหวัดนนทบุรี และชมสถานแรกรับเด็กชายปากเกร็ด (บ้านภูมิเวท) จังหวัดนนทบุรี ซึ่งนับว่าเป็นโอกาสอันดีที่ประเทศไทยและเมียนมาในการกระชับความสัมพันธ์อันดี และส่งเสริมความร่วมมือระหว่างกันให้มีประสิทธิภาพมากยิ่งขึ้นในทุกด้าน โดยเฉพาะความร่วมมือด้านการต่อต้านการค้ามนุษย์ ซึ่งเป็นข้อท้าทายที่ทั้งสองประเทศกำลังเผชิญและจำเป็นต้องเร่งหาแนวทางการแก้ไขปัญหาดังกล่าว
ในโอกาสนี้ นายแพทย์วินเมียต เอ ได้กล่าวขอบคุณ พลเอก อนันตพร กาญจนรัตน์ รมว.พม. สำหรับการต้อนรับอย่างอบอุ่น พร้อมหารือแลกเปลี่ยนข้อคิดเห็นเกี่ยวกับแนวทางการดำเนินงานด้านการต่อต้านการค้ามนุษย์ รวมทั้ง การขยายความร่วมมือในการดำเนินงานด้านสาขาการพัฒนาสังคม การจัดสวัสดิการสังคม และการคุ้มครองเด็กและผู้เสียหายจากการค้ามนุษย์ โดยฝ่ายเมียนมาได้ชื่นชมแนวทางการปฏิบัติที่ดีของไทย ที่มุ่งเน้นการส่งเสริมและพัฒนาคุณภาพชีวิตของคนทุกกลุ่ม โดยเฉพาะเด็กและเยาวชน พร้อมทั้งกล่าวชื่นชมความพยายามของรัฐบาลไทยในการป้องกันและปราบปรามการค้ามนุษย์ โดยพร้อมให้การสนับสนุนการดำเนินงานระหว่างสองประเทศทั้งในระดับทวิภาคีและพหุภาคี
สำหรับการหารือครั้งนี้ ตนได้เน้นย้ำถึงความพยายามของรัฐบาลไทยที่มุ่งมั่นแก้ไขปัญหาการค้ามนุษย์อย่างเต็มที่และมีประสิทธิภาพ อีกทั้งแสดงเจตนารมณ์ที่จะขยายความร่วมมือระหว่างสองประเทศในทุกมิติ เพื่อเสริมสร้างความสัมพันธ์ที่แน่นแฟ้นมากยิ่งขึ้น นอกจากนี้ นายแพทย์วินเมียต เอ และคณะ ได้เยี่ยมชมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ศูนย์ช่วยเหลือสังคม สายด่วน 1300 และร้านทอฝัน by พม. (ร้านจำหน่ายผลิตภัณฑ์จากฝีมือของผู้เสียหายจากการค้ามนุษย์) ณ กระทรวง พม. สะพานขาว กรุงเทพฯ รวมทั้ง สถานคุ้มครองผู้เสียหายจากการค้ามนุษย์ (บ้านเกร็ดตระการ) จังหวัดนนทบุรี

ที่มา : http://www.thaigov.go.th/news/contents/details/10467
