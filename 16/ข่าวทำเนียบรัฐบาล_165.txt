รัฐบาลไทย-ข่าวทำเนียบรัฐบาล-นายกรัฐมนตรีแสดงความห่วงใยการเดินทางช่วงเทศกาลสงกรานต์ เน้นย้ำใช้น้ำอย่างรู้คุณค่า ฝากผู้ประกอบการปฏิบัติตามกฎหมาย

วันอังคารที่ 27 มีนาคม 2561
นายกรัฐมนตรีแสดงความห่วงใยการเดินทางช่วงเทศกาลสงกรานต์ เน้นย้ำใช้น้ำอย่างรู้คุณค่า ฝากผู้ประกอบการปฏิบัติตามกฎหมาย
นายกรัฐมนตรีแสดงความห่วงใยการเดินทางช่วงเทศกาลสงกรานต์ เน้นย้ำใช้น้ำอย่างรู้คุณค่า ฝากผู้ประกอบการปฏิบัติตามกฎหมาย
วันนี้ (27 มีนาคม 2561) เวลา 14.15 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงความปลอดภัยในการเดินทางว่า เป็นสิ่งที่ต้องระมัดระวังและรัฐบาลมีมาตราการกวดขัน ดูแลอย่างต่อเนื่อง ไม่เน้นเฉพาะช่วงเทศกาลสงกรานต์เท่านั้น แต่เน้นย้ำความปลอดภัยตลอดทั้งปี โดยได้สั่งการให้มีการตรวจสภาพยานพาหนะ ตรวจหาสารเสพติดของพนักงานขับรถทุกคัน หากมีการตรวจพบสารเสพติดจะต้องมีบทลงโทษ และขึ้นบัญชีจนกว่าจะผ่านการตรวจสอบ สำหรับในปีนี้ขอให้เป็นสงกรานต์ที่ปลอดภัย ใช้น้ำอย่างมีคุณค่า ประหยัด อย่าใช้น้ำเพื่อความสนุกสนานเพียงอย่างเดียว เล่นสงกรานต์ตามขนบธรรมเนียมประเพณี ส่วนเรื่องอุบัติเหตุมีนโยบายทำอย่างไรให้การโดยสารรถเพื่อเดินทางไปต่างจังหวัดมีความปลอดภัย ซึ่งที่ผ่านมาอาจขาดมาตรการการควบคุมที่เข้มงวด รถโดยสารสาธารณะมีความสูงเกินที่กฎหมายกำหนด รัฐบาลจะมีมาตรการเร่งรัดออกมาบังคับใช้ซึ่งอาจทำให้ส่งผลกระทบกับธุรกิจแต่ขอเน้นย้ำผู้ประกอบการต้องปฏิบัติตามกฎหมายของกรมการขนส่งทางบก ทั้งนี้ แนวทางดังกล่าวเป็นมาตรการระยะยาวที่จะดำเนินการปรับแก้ เพื่อช่วยลดอัตราการสูญเสียในอนาคต
---------------------------------------

ที่มา : http://www.thaigov.go.th/news/contents/details/11103
