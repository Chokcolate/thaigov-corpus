รัฐบาลไทย-ข่าวทำเนียบรัฐบาล-ทูตญี่ปุ่น เข้าพบ  “พล.ต.อ. อดุลย์ฯ ” หารือส่งเสริมแรงงานไทยไปฝึกปฏิบัติงาน

วันพฤหัสบดีที่ 1 มีนาคม 2561
ทูตญี่ปุ่น เข้าพบ  “พล.ต.อ. อดุลย์ฯ ” หารือส่งเสริมแรงงานไทยไปฝึกปฏิบัติงาน
รมว.แรงงาน ให้การต้อนรับ นายชิโระ ซะโดะชิมะ เอกอัครราชทูตญี่ปุ่นประจำประเทศไทย หารือข้อราชการด้านแรงงาน ร่วมมือส่งเสริมแรงงานไทยฝึกปฏิบัติงานเทคนิคในประเทศญี่ปุ่น
วันที่ 28 กุมภาพันธ์ 2561  พล.ต.อ. อดุลย์ แสงสิงแก้ว รัฐมนตรีว่าการกระทรวงแรงงาน ให้การต้อนรับ นายชิโระ ซะโดะชิมะ (H.E. Mr. Shiro Sadoshima) เอกอัครราชทูตญี่ปุ่นประจำประเทศไทย และคณะ ที่เข้าเยี่ยมคารวะและหารือข้อราชการด้านแรงงานเกี่ยวกับการปรับปรุงกฎหมายคุ้มครองแรงงาน การจัดทำบันทึกความร่วมมือโครงการฝึกปฏิบัติงานเทคนิคในประเทศญี่ปุ่น (Memorandum of Cooperation on the Technical Intern Training Program: MOC) และการเข้าสู่สังคมผู้สูงอายุ ณ ห้องรับรองรัฐมนตรีว่าการกระทรวงแรงงาน ชั้น ๖ อาคารกระทรวงแรงงาน โดยกล่าวถึงการหารือกับนายชิโระว่า   กระทรวงแรงงานมีความยินดีเป็นอย่างยิ่งที่ได้ร่วมมือกับประเทศญี่ปุ่น ในการดำเนินโครงการด้านแรงงานต่าง ๆ ที่มีร่วมกันมายาวนาน ซึ่งประเทศญี่ปุ่นเป็นประเทศที่มีความเข้มแข็งทางด้านวัฒนธรรม  มีความสามารถในการพัฒนาเทคโนโลยี  การดูแลคนพิการและการจ้างงานผู้สูงอายุที่มีประสิทธิภาพ อีกทั้งยังเป็นอีกประเทศหนึ่งที่แรงงานไทยนิยมเข้าไปทำงานเป็นจำนวนมาก  เนื่องจากได้รับสวัสดิการและการคุ้มครองที่ดี มีประเพณีวัฒนธรรมไม่แตกต่างกันมากนัก  นอกจากนี้ ยังมีสถานประกอบการของประเทศญี่ปุ่นกว่า 1,900 แห่งที่อยู่ในประเทศไทย  มีการจ้างแรงงานไทยกว่า 500,000 คน อีกด้วย
พล.ต.อ. อดุลย์ฯ กล่าวเพิ่มเติมว่า  สำหรับการหารือเกี่ยวกับโครงการฝึกปฏิบัติงานเทคนิคในประเทศญี่ปุ่น (Memorandum of Cooperation on the Technical Intern Training Program: MOC) ขณะนี้อยู่ระหว่างการพิจารณา  เนื่องจากรัฐบาลประเทศญี่ปุ่นได้ปรับเปลี่ยนกฎหมายว่าด้วยการดำเนินการเกี่ยวกับการฝึกงานด้านเทคนิคสำหรับชาวต่างชาติและการคุ้มครองผู้ฝึกงานด้านเทคนิคให้เป็นไปอย่างเหมาะสม  ซึ่งกระทรวงแรงงานจะต้องพิจารณาข้อกฎหมายและแนวปฏิบัติร่วมกับหน่วยงานที่เกี่ยวข้องอย่างละเอียดรอบคอบ  เพื่อให้เกิดประโยชน์ทั้งกับแรงงานไทยและฝ่ายประเทศญี่ปุ่น
--------------------------------

ที่มา : http://www.thaigov.go.th/news/contents/details/10442
