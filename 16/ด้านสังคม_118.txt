รัฐบาลไทย-ข่าวทำเนียบรัฐบาล-สธ.ดูแลแรงงานเมียนมาร์ที่ประสบอุบัติเหตุไฟไหม้รถบัส ที่จังหวัดตาก

วันศุกร์ที่ 30 มีนาคม 2561
สธ.ดูแลแรงงานเมียนมาร์ที่ประสบอุบัติเหตุไฟไหม้รถบัส ที่จังหวัดตาก
กระทรวงสาธารณสุข ให้การดูแลรักษาแรงงานชาวเมียนมาร์ที่ได้รับบาดเจ็บจากอุบัติเหตุไฟไหม้รถบัสที่จังหวัดตาก ขณะนี้ พักรักษาตัวที่โรงพยาบาลสมเด็จพระเจ้าตากสินมหาราช 1 ราย  ส่งต่อไปรักษาที่หน่วยไฟไหม้น้ำร้อนลวก โรงพยาบาลพุทธชินราช จ.พิษณุโลก 1 ราย
กระทรวงสาธารณสุข ให้การดูแลรักษาแรงงานชาวเมียนมาร์ที่ได้รับบาดเจ็บจากอุบัติเหตุไฟไหม้รถบัสที่จังหวัดตาก ขณะนี้ พักรักษาตัวที่โรงพยาบาลสมเด็จพระเจ้าตากสินมหาราช 1 ราย  ส่งต่อไปรักษาที่หน่วยไฟไหม้น้ำร้อนลวก โรงพยาบาลพุทธชินราช จ.พิษณุโลก 1 ราย  และอีก 1 รายใส่เฝือกขาที่หัก กลับบ้านแล้ว
นายแพทย์โอภาส การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์กรณีรถทัวร์โดยสาร 2 ชั้นเกิดอุบัติเหตุไฟไหม้เมื่อเช้ามืดวันนี้ (30 มีนาคม 2561) บริเวณปากทางเข้าอุทยานพระเจ้าตากสิน ถ.ตาก-แม่สอด ต.แม่ท้อ อ.เมือง จ.ตาก ว่า ได้รับรายงานจากนพ.จรัล วิวัฒน์คุณูปการ  ผู้อำนวยการโรงพยาบาลสมเด็จพระเจ้าตากสินมหาราช จ.ตาก ว่า มีแรงงานชาวเมียนมาร์เสียชีวิต 20 ราย และได้รับบาดเจ็บ 3 ราย ในจำนวนนี้ 1 ราย อาการสาหัส มีแผลไฟไหม้รุนแรงที่บริเวณใบหน้าและลำตัว สำลักควันไฟ ส่งตัวไปรักษาที่หน่วยไฟไหม้น้ำร้อนลวก (Burn Unit) โรงพยาบาลพุทธชินราช จ.พิษณุโลก รายที่ 2 กระดูกข้อเท้าหัก ใส่เฝือกที่ข้อเท้า กลับบ้านได้  และรายที่ 3 สูดดมควันไฟ รับตัวไว้นอนสังเกตอาการที่โรงพยาบาลสมเด็จพระเจ้าตากสินมหาราช จังหวัดตาก ซึ่งนายแพทย์เจษฎา  โชคดำรงสุข ปลัดกระทรวงสาธารณสุข ได้กำชับให้ทีมแพทย์ดูแลรักษาอย่างใกล้ชิด
**************************************  30 มีนาคม 2561

ที่มา : http://www.thaigov.go.th/news/contents/details/11214
