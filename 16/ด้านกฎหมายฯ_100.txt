รัฐบาลไทย-ข่าวทำเนียบรัฐบาล-"ยุติธรรม" พิจารณาแนวทางป้องกัน แก้ไขปัญหา และให้ความช่วยเหลือประชาชน กรณีถูกหลอกลวง


วันอังคารที่ 10 เมษายน 2561
192
"ยุติธรรม" พิจารณาแนวทางป้องกัน แก้ไขปัญหา และให้ความช่วยเหลือประชาชน กรณีถูกหลอกลวง
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะกรรมการการจัดการเรื่องราวร้องทุกข์ ประจำกระทรวงยุติธรรม ครั้งที่ ๔/๒๕๖๑
ในวันอังคารที่ ๑๐ เมษายน ๒๕๖๑ เวลา ๐๙.๐๐ น.
ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะกรรมการการจัดการเรื่องราวร้องทุกข์ ประจำกระทรวงยุติธรรม ครั้งที่ ๔/๒๕๖๑
เพื่อติดตามสถานการณ์กรณีที่มีการชักชวนประชาชนเข้าร่วมลงทุนธุรกิจหรือรับผลประโยชน์
อันอาจเข้าข่ายการหลอกลวงประชาชนในพื้นที่ต่างๆ ทั่วประเทศ
พร้อมพิจารณาแนวทางป้องกัน แก้ไขปัญหา และการติดตามให้ความช่วยเหลือประชาชน
โดยมีผู้แทนจากหน่วยงานที่เกี่ยวข้อง เข้าร่วมประชุมฯ
ปลัดกระทรวงยุติธรรม กล่าวว่า ความยากจนเป็นปัญหาหลัก ที่นำไปสู่การถูกหลอกลวง
โดยรูปแบบการหลอกลวงมักเป็นไปในการจูงใจให้เห็นว่ามีค่าตอบแทนหรือผลประโยชน์สูง
ซึ่งประเภทของกิจกรรมที่ใช้ในการหลอกลวง แบ่งได้เป็น ๒ ประเภท คือ
๑) กิจกรรมที่อาศัยกลไกของภาครัฐและสถาบันทางการเงินในการดำเนินการเพื่อให้เกิดความน่าเชื่อถือ
เป็นการหลอกลวงที่มีความรุนแรงสูง และกระจายตัวอย่างรวดเร็ว
และ ๒) กิจกรรมที่ไม่ได้อาศัยกลไกของภาครัฐและสถาบันทางการเงินในการดำเนินการ
แต่ดำเนินการโดยใช้แรงจูงใจ หรือทำให้เห็นถึงผลตอบแทนที่สูงน่าลงทุน มีลักษณะคล้ายแชร์ลูกโซ่
ซึ่งสร้างความเดือดร้อนให้กับประชาชนในวงกว้างเช่นกัน
ทั้งนี้ ขอให้ทุกหน่วยงานในสังกัดกระทรวงยุติธรรม ทั้งส่วนกลางและส่วนภูมิภาค
เร่งรวบรวมข้อมูล และสถานการณ์ปัญหาความเดือดร้อนของประชาชนในพื้นที่ต่างๆ ทั่วประเทศ
โดยเฉพาะปัญหาเงินนอกระบบ และหนี้นอกระบบ
แล้วส่งให้ศูนย์บริการร่วมกระทรวงยุติธรรม เป็นหน่วยงานรวบรวม พร้อมประมวลผลข้อมูลในภาพรวม
เพื่อดำเนินการให้ความช่วยเหลือประชาชน
พร้อมสรุปผลความคืบหน้านำเรียนรัฐมนตรีว่าการกระทรวงยุติธรรมต่อไป

ที่มา : http://www.thaigov.go.th/news/contents/details/11456