รัฐบาลไทย-ข่าวทำเนียบรัฐบาล-ผลประชุม ก.พ.อ. 2/2561


วันศุกร์ที่ 2 มีนาคม 2561
727
ผลประชุม ก.พ.อ. 2/2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 2/2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 2/2561 เมื่อวันพุธที่ 28 กุมภาพันธ์ 2561 ณ ห้องประชุม ศ.วิจิตร ศรีสอ้าน ชั้น 5 สกอ. โดยมีสาระสำคัญสรุปดังนี้
● การกำหนดชื่อสาขาวิชา สำหรับการเสนอขอกำหนดตำแหน่งทางวิชาการฯ
ที่ประชุมให้ความเห็นชอบในหลักการ (ร่าง) ประกาศ ก.พ.อ. เรื่อง การกำหนดชื่อสาขาวิชาสำหรับการเสนอขอกำหนดตำแหน่งทางวิชาการและการเทียบเคียงสาขาวิชาที่เคยกำหนดไปแล้ว ตลอดจนบัญชีรายชื่อกลุ่มสาขาวิชา ตามที่คณะอนุกรรมการเฉพาะกิจเพื่อศึกษาและกำหนดแนวทางการดำเนินการพิจารณากำหนดตำแหน่งทางวิชาการเสนอ เพื่อประโยชน์ของผู้เสนอขอกำหนดตำแหน่งทางวิชาการ และเป็นแนวทางให้สถาบันอุดมศึกษาใช้ในการกำหนดสาขาวิชาของผู้ดำรงตำแหน่งทางวิชาการ รวมทั้งการคัดสรรผู้ทรงคุณวุฒิเพื่อประเมินผลงานทางวิชาการด้วย
โดยมีเกณฑ์การกำหนดสาขาวิชาในตำแหน่งทางวิชาการ คือ มีความสอดคล้องกับสาขาวิชาในสากลและนำมาประยุกต์ใช้กับระบบสถาบันอุดมศึกษาของไทย โดยให้น้ำหนักกับการกำหนดกลุ่มสาขาวิชาที่สะท้อนวิชาชีพชั้นสูง พร้อมจัดหมวดหมู่เป็น "กลุ่มสาขาวิชา" และเพิ่มอนุสาขาวิชา (Sub-Discipline) ในแต่ละสาขาวิชาตามฐานการวิจัยและการเรียนการสอนในระบบอุดมศึกษา โดยจัดให้มีการทบทวนสาขาวิชาและอนุสาขาวิชาอย่างเป็นระบบทุก 3-5 ปี
ทั้งนี้ ให้มีการระบุสาขาวิชาสำหรับการเสนอขอกำหนดตำแหน่งทางวิชาการฯ ตามประกาศนี้ แต่หากประสงค์จะขอกำหนดวิชาเพิ่มเติม ให้เสนอขอความเห็นชอบจาก ก.พ.อ. ก่อน ส่วนกรณีพนักงานในสถาบันอุดมศึกษา ขอความร่วมมือให้มีการผูกพันและปฏิบัติตามเกณฑ์นี้ด้วย และกรณีผู้ดำรงตำแหน่งทางวิชาการในปัจจุบัน โดยที่ยังไม่ระบุสาขาวิชา หรือระบุสาขาที่แตกต่างจากประกาศ หรือระบุสาขาวิชาที่ไม่สะท้อนความเชี่ยวชาญ อาจขอระยะเวลาผ่อนผันให้สภาสถาบันอุดมศึกษากำหนดสาขาวิชาใหม่ได้ภายในวันที่ 1 พฤศจิกายน 2561
รมว.ศึกษาธิการ กล่าวว่า ที่ผ่านมายังไม่มีการกำหนดชื่อสาขาวิชาสำหรับการเสนอขอตำแหน่งทางวิชาการที่เป็นระบบชัดเจน เป็นเพียงการอ้างอิงสาขาวิชาที่จำแนกตาม ISCED (International Standard Classification of Education) อย่างกว้าง ๆ เท่านั้น ทำให้มีสาขาวิชาที่แตกต่างหลากหลายกันไปในแต่ละมหาวิทยาลัย ประกอบกับปัจจุบันมีการผนวกรวมบางสาขาวิชาที่มีอยู่เดิม การเติบโตของอนุสาขาวิชาขึ้นเป็นสาขาวิชา รวมทั้งเกิดสาขาวิชาใหม่ ๆ จำนวนมาก จึงมอบให้คณะอนุกรรมการเฉพาะกิจ ฯ ศึกษาและกำหนดหลักเกณฑ์ แนวทาง การกำหนดสาขาวิชา โดยยึดหลักการจำแนกหลักการ ISCED และให้สอดคล้องกับสาขาวิชาที่มีอยู่ เพื่อให้สถาบันอุดมศึกษานำไปใช้เป็นแนวทางเดียวกัน
ทั้งนี้ ให้ใช้บังคับตั้งแต่วันถัดจากประกาศในราชกิจจานุเบกษา เป็นต้นไป
● แต่งตั้งศาสตราจารย์ 4 ราย และศาสตราจารย์ ได้รับเงินเดือนขั้นสูง 2 ราย
ที่ประชุมให้ความเห็นชอบให้นำความกราบบังคมทูลเพื่อทรงพระกรุณาโปรดเกล้าฯ แต่งตั้งข้าราชการพลเรือนในสถาบันอุดมศึกษา ให้ดำรงตำแหน่งศาสตราจารย์ จำนวน 4 ราย และศาสตราจารย์ ได้รับเงินเดือนขั้นสูง 2 ราย ดังนี้
- รศ.บุญไชย สถิตมั่นในธรรม ให้ดำรงตำแหน่งศาสตราจารย์ โดยวิธีที่ 2 ในสาขาวิชาวิศวกรรมโยธา จุฬาลงกรณ์มหาวิทยาลัย
- รศ.กีรติ เจริญชลวานิช ให้ดำรงตำแหน่งศาสตราจารย์ ในสาขาวิชาศัลยศาสตร์ออร์โธปิดิกส์ มหาวิทยาลัยมหิดล
- รศ.ทรงพล กาญจนชูชัย ให้ดำรงตำแหน่งศาสตราจารย์ ในสาขาวิชาวิศวกรรมไฟฟ้า จุฬาลงกรณ์มหาวิทยาลัย
- รศ.วัชรี สวามิวัศดุ์ ให้ดำรงตำแหน่งศาสตราจารย์ ในสาขาวิชาสถาปัตยกรรม สถาบันเทคโนโลยีพระจอมเกล้าเจ้าคุณทหารลาดกระบัง
- ศ.ณัฐนันท์ สินชัยพานิช ให้ดำรงตำแหน่งศาสตราจารย์ ได้รับเงินเดือนขั้นสูง ในสาขาวิชาเภสัชอุตสาหกรรม มหาวิทยาลัยมหิดล
- ศ.วัชรินทร์ รุกขไชยศิริกุล ให้ดำรงตำแหน่งศาสตราจารย์ ได้รับเงินเดือนขั้นสูง ในสาขาวิชาเคมีอินทรีย์ มหาวิทยาลัยสงขลานครินทร์
● ผลการพิจารณากลั่นกรองคุณสมบัติและผลงานทางวิชาการ
ที่ประชุมรับทราบ สรุปผลการพิจารณากลั่นกรองคุณสมบัติและผลงานทางวิชาการของผู้เสนอขอกำหนดตำแหน่งผู้ช่วยศาสตราจารย์ รองศาสตราจารย์ ศาสตราจารย์ และศาสตราจารย์ได้รับเงินเดือนขั้นสูงของข้าราชการพลเรือนในสถาบันอุดมศึกษา ซึ่งอยู่ในระหว่างการพิจารณาของ ก.พ.อ. ระหว่างเดือนมกราคม-กุมภาพันธ์ 2561 มีจำนวนทั้งสิ้น 33 ราย ประกอบด้วยตำแหน่งศาสตราจารย์และศาสตราจารย์ได้รับเงินเดือนขั้นสูง 5 ราย ตำแหน่งผู้ช่วยศาสตราจารย์และรองศาสตราจารย์ จำนวน 28 ราย
● (ร่าง) แผนกลยุทธ์การพัฒนาบุคลากรวิจัยและนวัตกรรม ระยะ 20 ปี
ที่ประชุมรับทราบ (ร่าง) แผนกลยุทธ์การพัฒนาบุคลากรวิจัยและนวัตกรรม ระยะ 20 ปี (พ.ศ.2560-2575) เพื่อผลิตและพัฒนาบุคลากรวิจัยและนวัตกรรมให้มีความสามารถทัดเทียมนานาประเทศ เพื่อพัฒนาแรงงานให้มีทักษะสูง และสร้างระบบผลิตนักเรียนนักศึกษาที่มีคุณภาพป้อนสู่อาชีพบุคลากรวิจัยและนวัตกรรม โดยประกอบด้วย 3 กลยุทธ์หลัก คือ
1) ขับเคลื่อนเศรษฐกิจนวัตกรรมด้วยบุคลากรวิจัยและนวัตกรรมระดับหัวรถจักร
2) พัฒนาต่อยอดเทคโนโลยีรองรับการผลิต บริการ สังคม และชุมชน ด้วยบุคลากรวิจัยและนวัตกรรมคุณภาพสูง
3) เตรียมความพร้อมเข้าสู่เศรษฐกิจฐานความรู้ในอนาคต ด้วยการขยายฐานบุคลากรด้านวิทยาศาสตร์และเทคโนโลยี
Written by นวรัตน์ รามสูต
Photo Credit ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร
More Photos facebook ข่าวสำนักงานรัฐมนตรี

ที่มา : http://www.thaigov.go.th/news/contents/details/10460