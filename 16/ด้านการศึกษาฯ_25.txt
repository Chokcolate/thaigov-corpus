รัฐบาลไทย-ข่าวทำเนียบรัฐบาล-ระเบียบกระทรวงศึกษาธิการ ว่าด้วยการชักธงชาติในสถานศึกษา

วันจันทร์ที่ 12 มีนาคม 2561
ระเบียบกระทรวงศึกษาธิการ ว่าด้วยการชักธงชาติในสถานศึกษา
เว็บไซต์ราชกิจจานุเบกษา เมื่อวันที่ 8 มีนาคม 2561 ได้เผยแพร่ระเบียบกระทรวงศึกษาธิการ ว่าด้วยการชักธงชาติในสถานศึกษา (ฉบับที่ 2) พ.ศ. 2561
เว็บไซต์ราชกิจจานุเบกษา เมื่อวันที่ 8 มีนาคม 2561 ได้เผยแพร่ระเบียบกระทรวงศึกษาธิการ ว่าด้วยการชักธงชาติในสถานศึกษา (ฉบับที่ 2) พ.ศ. 2561
ระเบียบกระทรวงศึกษาธิการ
ว่าด้วยการชักธงชาติในสถานศึกษา (ฉบับที่ 2)
พ.ศ. 2561
โดยที่เป็นการสมควรแก้ไขเพิ่มเติมระเบียบกระทรวงศึกษาธิการ ว่าด้วยการชักธงชาติในสถานศึกษา พ.ศ. 2547 ในส่วนของการชักและประดับธงชาติ ณ สถานศึกษา ในโอกาสและวันพิธีสำคัญให้มีความเหมาะสมยิ่งขึ้น และเพื่อให้สอดคล้องกับระเบียบสำนักนายกรัฐมนตรี ว่าด้วยการใช้ การชัก หรือการแสดงธงชาติ และธงของต่างประเทศในราชอาณาจักร (ฉบับที่ 4) พ.ศ. 2560
อาศัยอำนาจตามความในข้อ 12 (4) แห่งระเบียบสำนักนายกรัฐมนตรี ว่าด้วยการใช้ การชัก หรือการแสดงธงชาติ และธงของต่างประเทศในราชอาณาจักร พ.ศ. 2529 กระทรวงศึกษาธิการ จึงวางระเบียบไว้ ดังนี้
ข้อ 1 ระเบียบนี้เรียกว่า “ระเบียบกระทรวงศึกษาธิการ ว่าด้วยการชักธงชาติในสถานศึกษา (ฉบับที่ 2) พ.ศ. 2561”
ข้อ 2 ระเบียบนี้ให้ใช้บังคับเมื่อได้ประกาศในราชกิจจานุเบกษาเป็นต้นไป
ข้อ 3 ให้ยกเลิกบทนิยามคำว่า “หัวหน้าสถานศึกษา” ในข้อ 4 ของระเบียบกระทรวงศึกษาธิการ ว่าด้วยการชักธงชาติในสถานศึกษา พ.ศ. 2547 และให้ใช้ความต่อไปนี้แทน
““หัวหน้าสถานศึกษา” หมายความว่า ผู้อำนวยการ อธิการบดี หรือหัวหน้าสถานศึกษา ที่เรียกชื่ออย่างอื่น ทั้งของรัฐและเอกชนที่มีอำนาจหน้าที่หรือวัตถุประสงค์ในการจัดการศึกษา”
ข้อ 4 ให้ยกเลิกความในข้อ 7 ของระเบียบกระทรวงศึกษาธิการว่าด้วยการชักธงชาติในสถานศึกษา พ.ศ. 2547 และให้ใช้ความต่อไปนี้แทน
“ข้อ 7 ในโอกาสและวันพิธีสำคัญ ให้ชักและประดับธงชาติ ณ สถานศึกษา ตามกำหนดวันและระยะเวลา ดังต่อไปนี้
(1) วันขึ้นปีใหม่ วันที่ 1 มกราคม 1 วัน
(2) วันมาฆบูชา 1 วัน
(3) วันพระบาทสมเด็จพระพุทธยอดฟ้าจุฬาโลกมหาราช และวันที่ระลึกมหาจักรีบรมราชวงศ์ วันที่ 6  เมษายน1 วัน
(4) วันสงกรานต์ วันที่ 13 เมษายน 1 วัน
(5) วันพืชมงคล 1 วัน
(6) วันวิสาขบูชา 1 วัน
(7) วันอาสาฬหบูชา 1 วัน
(8) วันเข้าพรรษา 1 วัน
(9) วันเฉลิมพระชนมพรรษาสมเด็จพระเจ้าอยู่หัว มหาวชิราลงกรณ บดินทรเทพยวรางกูร วันที่ 28 และวันที่ 29 กรกฎาคม 2 วัน
(10) วันเฉลิมพระชนพรรษาสมเด็จพระบรมราชินีนาถ วันที่ 12 สิงหาคม 1 วัน
(11) วันพระราชทานธงชาติไทย วันที่ 28 กันยายน 1 วัน
(12) วันสหประชาชาติ วันที่ 24 ตุลาคม 1 วัน
(13) วันคล้ายวันเฉลิมพระชนมพรรษาพระบาทสมเด็จพระปรมินทรมหาภูมิพลอดุลยเดช บรมนาถบพิตร วันชาติ และวันพ่อแห่งชาติ วันที่ 5 และวันที่ 6 ธันวาคม 2 วัน
(14) วันรัฐธรรมนูญ วันที่ 10 ธันวาคม 1 วัน
การชักและประดับธงชาติในโอกาสหรือวันพิธีสำคัญอื่น ๆ ให้เป็นไปตามที่ทางราชการ จะประกาศให้ทราบเป็นครั้งคราว
ส่วนการชักและประดับธงชาติในงานพิธีสำคัญอื่น ๆ ตามประเพณีนิยม ให้ปฏิบัติต่อธงด้วยความเคารพ”
ประกาศ ณ วันที่ 31 มกราคม พ.ศ. 2561
ธีระเกียรติ เจริญเศรษฐศิลป์
รัฐมนตรีว่าการกระทรวงศึกษาธิการ
อ้างจาก: ราชกิจจานุเบกษา
Rewriter บัลลังก์ โรหิตเสถียร
Editor บัลลังก์ โรหิตเสถียร

ที่มา : http://www.thaigov.go.th/news/contents/details/10701
