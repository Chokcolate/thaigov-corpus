รัฐบาลไทย-ข่าวทำเนียบรัฐบาล-พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สมุทรปราการ ชัยนาท และตาก


วันศุกร์ที่ 23 กุมภาพันธ์ 2561
205
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สมุทรปราการ ชัยนาท และตาก
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.สมุทรปราการ ชัยนาท และตาก
วันนี้ (23 ก.พ. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 40/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงวัย 50 ปี ประสบอุบัติเหตุกระดูกหลังหักทับเส้นประสาท ทำให้พิการท่อนล่างใช้การไม่ได้ อาศัยอยู่เพียงลำพังกับลูกชายที่พิการเป็นใบ้และหูหนวก ครอบครัวมีฐานะยากจน ที่จังหวัดสมุทรปราการ และกรณีหญิงวัย 53 ปี พิการแขน-ขาด้วน ถูกพี่เขยแอบถอนเงินจากบัญชีที่มีผู้ใจบุญบริจาคให้ เป็นเงินเกือบ 3 แสนบาท แล้วหลบหนีไป ซึ่งตอนนี้ได้รับความลำบากเป็นอย่างมาก เนื่องจากต้องใช้เงินเลี้ยงดูตนเองและพ่อแม่แก่ชรา ที่จังหวัดชัยนาท นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ สมุทรปราการ และชัยนาท พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคม ของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด พร้อมให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
อีกกรณีเด็กหญิงวัย 5 เดือน มีอาการป่วยศีรษะโต ซึ่งเคยผ่าตัดศีรษะเพื่อใส่สายระบายน้ำ แต่ไม่สามารถรักษาให้หายได้ อีกทั้งมีอาการปัสสาวะตลอดเวลา โดยอาศัยอยู่กับผู้เป็นแม่ ครอบครัวมีฐานะยากจน ที่จังหวัดตาก นั้น ได้กำชับให้พัฒนาสังคมและความมั่นคงของมนุษย์จังหวัดตาก (พมจ.ตาก) พร้อมทีม One Home เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กหญิงดังกล่าวอย่างใกล้ชิด พร้อมให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึง การส่งเสริมการประกอบอาชีพให้แก่ผู้เป็นแม่ เพื่อสร้างรายได้ที่เพียงพอและมั่นคงสามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงสาววัย 19 ปี ต้องหยุดเรียน เพื่อดูแล 5 ชีวิต ครอบครัวมีฐานะยากจน ที่จังหวัดราชบุรี นั้น ทางทีม One Home ได้ลงพื้นที่เยี่ยมบ้านเพื่อตรวจสอบข้อเท็จจริง พร้อมมอบเงินสงเคราะห์เด็กในครอบครัวยากจน เงินสำหรับผู้มีรายได้น้อย และเครื่องอุปโภคบริโภคที่จำเป็น รถเข็น และประสานหน่วยงานที่เกี่ยวข้องช่วยเหลือในเรื่องของการ จดทะเบียนผู้พิการและจดทะเบียนเด็กแรกเกิด และ 2) กรณีเด็กหญิงวัย 11 ขวบ เป็นเด็กเรียนดี ต้องดูแลพ่อวัย 43 ปี ป่วยเป็นโรคกล้ามเนื้ออ่อนแรง ทั้ง 2 ชีวิต อาศัยในเพิงพักสภาพเก่าทรุดโทรม ไม่มีห้องน้ำใช้ ที่จังหวัดบุรีรัมย์ นั้น ทางทีม One Home ได้ลงพื้นที่เยี่ยมบ้าน พร้อมให้คำแนะนำเสนอแนวทางแก่พ่อของเด็กหญิงในเรื่องการดูแล หรือ ในกรณีที่ไม่สามารถดูแลเด็กได้ พร้อมมอบเงินสงเคราะห์เด็กในครอบครัวยากจน ทั้งนี้ ได้ประสานหน่วยงานที่เกี่ยวข้องช่วยเหลือในเรื่องการศึกษาของเด็กหญิงอย่างต่อเนื่องในระยะยาว และนำผู้เป็นพ่อเข้ารับการฝึกอาชีพ สำหรับผู้พิการ

ที่มา : http://www.thaigov.go.th/news/contents/details/10316