รัฐบาลไทย-ข่าวทำเนียบรัฐบาล-ผลการประชุมยุทธศาสตร์ผู้สูงอายุในการเตรียมความพร้อมรองรับสังคมผู้สูงอายุ

วันศุกร์ที่ 9 มีนาคม 2561
ผลการประชุมยุทธศาสตร์ผู้สูงอายุในการเตรียมความพร้อมรองรับสังคมผู้สูงอายุ
รอง นรม. พลเอก ฉัตรชัยฯ เป็นประธานการประชุมยุทธศาสตร์ผู้สูงอายุ ครั้งที่ 1/2561 ในการขับเคลื่อนนโยบายเตรียมความพร้อมรองรับสังคมผู้สูงอายุ
วันนี้ (9 มีนาคม 2561) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี เป็นประธานการประชุมยุทธศาสตร์ผู้สูงอายุ ครั้งที่ 1/2561 ซึ่งผลการประชุมสรุปสาระสำคัญ ดังนี้
ที่ประชุมเห็นชอบการขับเคลื่อนนโยบายเตรียมความพร้อมรองรับสังคมผู้สูงอายุ เนื่องจากสถานการณ์เปลี่ยนแปลงโครงสร้างประชากร ในปี 2564 ประเทศไทยจะเป็นสังคมสูงอายุอย่างสมบูรณ์ โดยมีผู้สุงอายุมากกว่า 20 % ของประชากรทั้งหมด ซึ่งจะส่งผลกระทบต่อการพัฒนาประเทศ และการเจริญเติบโตทางเศรษฐกิจ ของประเทศไทยในระยะยาว ซึ่งรัฐบาลได้กำหนดนโยบายและมาตรการต่าง ๆ ตลอดจนทุกภาคส่วนได้ตระหนักต่อสถานการณ์ดังกล่าว จึงให้มีการดำเนินงานด้านผู้สูงอายุ เพื่อเร่งขับเคลื่อนนโยบาย แต่จากการดำเนินการที่ผ่านมา พบว่าปัญหาการขับเคลื่อนงานด้านผู้สูงอายุ มีดังนี้ 1.การขับเคลื่อนการดำเนินงานด้านผู้สูงอายุ โดยจะต้องได้รับความร่วมมือจากทุกภาคส่วนต้องทำงานอย่างบูรณาการ เพื่อนำนโยบายด้านผู้สูงอายุไปสู่การปฏิบัติอย่างแท้จริง 2. กลไกการติดตามผลการดำเนินงาน ปัจจุบันข้อมูลผลการดำเนินงานด้านผู้สูงอายุ ไม่สามารถแสดงให้เห็นผลการดำเนินงานที่เป็นปัจจุบันได้จากทุกภาคส่วนที่มีการดำเนินงาน จึงส่งผลต่อการประเมินสถารณ์การณ์และการกำหนดนโยบายในระดับต่าง ๆ
ทั้งนี้ ปัญหาดังกล่าวถือเป็นประเด็นเร่งด่วนที่ต้องดำเนินงานด้านผู้สูงอายุ โดยคณะกรรมการมอบหมายให้หน่วยงานหลักและ หน่วยงานอื่น ๆ ที่เกี่ยวข้อง ขับเคลื่อนนโยบายด้านผู้สูงอายุอย่างบูรณาการ ไม่ว่าจะเป็น การออม การส่งเสริมการรวมกลุ่ม การส่งเสริมการมีงานทำ ที่อยู่อาศัยที่เหมาะสม ชุมชนและเมืองที่เป็นมิตรกับผู้สูงอายุ ระบบการดูแลระยะกลางและระยะยาว การส่งเสริมและจูงใจให้ภาคเอกชนร่วมดำเนินการดูแลผู้สูงอายุให้ได้มาตรฐานการดูแลผู้สูงอายุ บุคลากรด้านผู้สูงอายุ และฐานข้อมูลด้านผู้สูงอายุ เพื่อเป็นการเตรียมพร้อมในการเข้าสู่สังคมผู้สูงอายุในอนาคตต่อไป
..........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10650
