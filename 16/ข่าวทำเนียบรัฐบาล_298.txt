รัฐบาลไทย-ข่าวทำเนียบรัฐบาล-นายกรัฐมนตรีพบหารือกับนายอู วิน มยิน ประธานาธิบดีแห่งสาธารณรัฐแห่งสหภาพเมียนมา

วันจันทร์ที่ 30 เมษายน 2561
นายกรัฐมนตรีพบหารือกับนายอู วิน มยิน ประธานาธิบดีแห่งสาธารณรัฐแห่งสหภาพเมียนมา
นายกรัฐมนตรีพบหารือกับนายอู วิน มยิน ประธานาธิบดีแห่งสาธารณรัฐแห่งสหภาพเมียนมา
วันนี้ (28 เมษายน 2561) เวลา 09.00 น. พลเอก ประยุทธ์ จันทร์โอชา นายกรัฐมนตรี พบหารือกับ นาย อู วิน มยิน (H.E. U Win Myint) ประธานาธิบดีแห่งสาธารณรัฐแห่งสหภาพเมียนมา ระหว่างการประชุมสุดยอดอาเซียน ครั้งที่ 32 ณ โรงแรม Shangri-La สาธารณรัฐสิงคโปร์ ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความยินดีกับนายอู วิน มยิน ที่ได้รับเลือกให้ดำรงตำแหน่งประธานาธิบดีแห่งสาธารณรัฐแห่งสหภาพเมียนมาคนใหม่ พร้อมกล่าวว่ารัฐบาลไทยพร้อมทำงานร่วมกับรัฐบาลเมียนมาในทุกด้าน โดยเฉพาะในการสร้างเสถียรภาพและความมั่นคงในการพัฒนาพื้นที่ชายแดนเพื่อความมั่นคง มั่งคั่งและยั่งยืนของทั้งสองประเทศ โดยนายกรัฐมนตรีเสนอให้เมียนมาเร่งกระบวนการลงทะเบียนแรงงานให้แล้วเสร็จตามระยะเวลาที่กฎหมายกำหนด เฝ้าระวังการลักลอบขนยาเสพติดตามแนวชายแดน และแก้ปัญหาการค้าขายสินค้าผิดกฎหมายตามแนวชายแดน
ในโอกาสนี้ ไทยและเมียนมายินดีที่ความร่วมมือดำเนินไปอย่างมีพลวัตเป็นที่น่าพอใจในทุกมิติ โดยเห็นว่าในฐานะเพื่อนบ้านที่ใกล้ชิดไทยและเมียนมาควรสร้างความเชื่อมโยงให้มากที่สุด และต้องเชื่อมโยงกับอนุภูมิภาคด้วย สำหรับโครงการพัฒนาเขตเศรษฐกิจพิเศษทวายนั้น นายกรัฐมนตรีได้ขอให้เร่งการเจรจา 3 ฝ่ายคือไทย เมียนมา และญี่ปุ่น โดยเร็วเพื่อให้โครงการดำเนินต่อไปได้ นอกจากนี้ ผู้นำทั้งสองย้ำว่าประเด็นด้านชายแดนจะต้องไม่เป็นอุปสรรคต่อการพัฒนาพื้นที่ จึงขอให้ทั้งสองฝ่ายหารือกันอย่างสร้างสรรค์เพื่อผลประโยชน์ของประชาชนทั้งสองประเทศต่อไป
สำหรับสถานการณ์ในรัฐยะไข่ นายกรัฐมนตรีเห็นพัฒนาการทางบวกและความตั้งใจจริงของเมียนมาในการแก้ปัญหานี้ โดยเห็นว่าควรมุ่งเน้นการดูแลรักษาความปลอดภัยในพื้นที่ควบคู่ไปกับการพัฒนาเศรษฐกิจและมิติทางสังคม ในขณะเดียวกันความช่วยเหลือด้านการพัฒนาต่างๆ ประชาคมระหว่างประเทศซึ่งมีความพร้อมทั้งด้านการเงินและทรัพยากรต่างๆ สามารถมีส่วนร่วมและช่วยสนับสนุนได้ ทั้งนี้นายกรัฐมนตรีเห็นว่ากระบวนการสันติภาพและกระบวนการปรองดองในเมียนมาเป็นปัจจัยสำคัญต่อการพัฒนาประชาธิปไตย เศรษฐกิจและสังคมของเมียนมา ซึ่งจะช่วยเกื้อหนุนให้เกิดความมั่นคงของภูมิภาคด้วยเช่นกัน
โอกาสนี้นายกรัฐมนตรีกล่าวว่าไทยจะเป็นเจ้าภาพการประชุม ACMECS ครั้งที่ 8 ระหว่างวันที่ 15-16 มิถุนายน 2561 จึงใช้โอกาสนี้เชิญประธานาธิบดีและภริยาเข้าร่วมการประชุม ACMECS ที่กรุงเทพฯ ในช่วงเวลาดังกล่าวด้วย

ที่มา : http://www.thaigov.go.th/news/contents/details/11829
