รัฐบาลไทย-ข่าวทำเนียบรัฐบาล-กสร. เผยนายจ้าง ลูกจ้างใส่ใจแรงงานสัมพันธ์ทวิภาคีเพิ่มขึ้น


วันอังคารที่ 27 กุมภาพันธ์ 2561
1,151
พิมพ์
กสร. เผยนายจ้าง ลูกจ้างใส่ใจแรงงานสัมพันธ์ทวิภาคีเพิ่มขึ้น
กรมสวัสดิการและคุ้มครอง เผยสถานประกอบกิจการเข้าร่วมประกวดสถานประกอบกิจการดีเด่นด้านแรงงานสัมพันธ์และสวัสดิการแรงงานเพิ่มขึ้นอย่างต่อเนื่อง แรงงาน ชี้นายจ้าง ลูกจ้างให้ความสำคัญการพัฒนาแรงงานสัมพันธ์และสวัสดิการแรงงานแบบทวิภาคี
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร. ได้จัดทำโครงการส่งเสริมสถานประกอบกิจการให้มีระบบบริหารจัดการที่ดีด้านแรงงานสัมพันธ์และสวัสดิการแรงงาน ผ่านกิจกรรมอย่างต่อเนื่อง ทั้งเพื่อให้นายจ้างและลูกจ้างได้ตระหนักถึงความสำคัญในการเสริมสร้างแรงงานสัมพันธ์และการจัดสวัสดิการแรงงานในสถานประกอบกิจการ และร่วมมือกันพัฒนารูปแบบของการแรงงานสัมพันธ์และสวัสดิการแรงงานที่ดีได้มาตรฐานในสถานประกอบกิจการ เพื่อส่งเสริมคุณภาพชีวิตการทำงานที่ดีและจากข้อมูลสถานประกอบกิจการที่เข้าร่วมกิจกรรมการประกวดสถ่านประกอบกิจการดีเด่นฯ ระหว่างปี 2559 ถึง 2561 พบว่า มีสถานประกอบกิจการให้ความสนใจเข้าร่วมกิจกรรมเพิ่มขึ้นอย่างต่อเนื่องโดยในปี 2559 มีสถานประกอบกิจการเข้าร่วมกิจกรรม 943 แห่ง ปี 2560 มีสถานประกอบกิจการเข้าร่วมกิจกรรม 1,060 แห่ง และในปี 2561 มีสถานประกอบกิจการเข้าร่วมกิจกรรมจำนวน 1,095 แห่ง แสดงให้เห็นว่านายจ้าง ลูกจ้าง ได้ให้ความสำคัญกับการพัฒนาระบบแรงงานสัมพันธ์ในรูปแบบทวิภาคเพิ่มมากขึ้น เนื่องจากหลักเกณฑ์สำคัญในการประกวดสถานกอบกิจการดีเด่นด้านแรงงานสัมพันธ์และสวัสดิการแรงงานก็คือความร่วมมือของนายจ้าง ลูกจ้างในการพัฒนาคุณภาพชีวิตของผู้ใช้แรงงานผ่านการบริหารจัดการด้านแรงงานสัมพันธ์และสวัสดิการในสถานประกอบกิจการ
นายอนันต์ชัย กล่าวเพิ่มเติมว่า สถานประกอบกิจการที่ผ่านเกณฑ์ประเมินเป็นสถานประกอบกิจการดีเด่นด้านแรงงานสัมพันธ์และสวัสดิการแรงงาน ประจำปี 2561 จะเป็นต้นแบบให้กับสถานประกอบกิจการอื่นในการพัฒนาคุณภาพชีวิตของลูกจ้างผ่านการบริหารจัดการด้านแรงงานสัมพันธ์และสวัสดิการแรงงานในรูปแบบทวิภาคีซึ่งจะยังประโยชน์ให้กับนายจ้างและลูกจ้างได้อย่างแท้จริง

ที่มา : http://www.thaigov.go.th/news/contents/details/10387