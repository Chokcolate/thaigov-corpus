รัฐบาลไทย-ข่าวทำเนียบรัฐบาล-ม.ล.ปนัดดาฯ บรรยายพิเศษแก่คณะข้าราชการ และบุคลากรในสถานพินิจฯ  เน้นย้ำการมีคุณธรรมจริยธรรมเป็นหลักพื้นฐานในการดำเนินชีวิต


วันอังคารที่ 24 เมษายน 2561
110
ม.ล.ปนัดดาฯ บรรยายพิเศษแก่คณะข้าราชการ และบุคลากรในสถานพินิจฯ  เน้นย้ำการมีคุณธรรมจริยธรรมเป็นหลักพื้นฐานในการดำเนินชีวิต
ม.ล.ปนัดดาฯ บรรยายพิเศษแก่คณะข้าราชการ และบุคลากรในสถานพินิจฯ เน้นย้ำการมีคุณธรรมจริยธรรมเป็นหลักพื้นฐานในการดำเนินชีวิต
เมื่อวันจันทร์ที่ ๒๓ เมษายน ๒๕๖๑ เวลา ๐๙.๔๕ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
บรรยายพิเศษแก่คณะครูอาจารย์ ข้าราชการ และบุคลากร ในสถานพินิจและคุ้มครองเด็กและเยาวชน
จาก 76 จังหวัด และกรุงเทพมหานคร ณ ห้องประชุม บ้านอุเบกขา อำเภอพุทธมณฑล จังหวัดนครปฐม
ม.ล.ปนัดดาฯ กล่าวในการบรรยายตอนหนึ่งว่า "ข้าราชการทุกท่านคงจดจำได้ว่า
ครูอาจารย์ท่านสั่งสอนอบรมเรามาแต่เด็ก ว่าด้วยเรื่องคุณธรรมจริยธรรมนั้น มีความสำคัญมากเพียงใด
ถือเป็นหัวใจหรือพื้นฐานแห่งชีวิตคนทุกคน หรือการแก้กองกิเลสทำตนให้เป็นคน ทุกท่านจึงต้อง
ช่วยให้คำสอนสั่งอบรมนี้เกิดผลทางการปฏิบัติได้ เราอาจเรียกว่าเป็นข้อไม่พึงกระทำ
ในที่นี้ขอยกตัวอย่างสิ่งที่เรียกว่า "6 ไม่ หรือ 6 Don't" มีความสำคัญในการดำรงชีวิต
สังคมจะมีความร่มเย็น มีความจริงใจ มีความเสมอต้นเสมอปลายต่อกัน คือ :
1. ไม่เกียจคร้าน
2. ไม่ทุจริตคดโกง
3. ไม่อวดเบ่ง
4. ไม่หยาบคาย
5. ไม่กล่าวคำเท็จ
6. ไม่เนรคุณ
ทั้งนี้ ขอฝากคุณครูทุกท่าน ใช้เป็นมาตรฐานสอนสั่งอบรมแก่ลูกหลานสถานพินิจฯ และศูนย์ฝึกและอบรมฯ
ในรูปแบบที่ให้เกิดความเข้าใจ เข้าถึง และนำสู่การพัฒนา ครูต้องอธิบายด้วยว่า สิ่งที่ผ่านมาต้องถือเป็นอุทาหรณ์สอนใจ อย่ากระทำผิดซ้ำซาก และความผิดกับความชั่วไม่เหมือนกัน ลูกหลานต้องเคารพบุพการี ครูอาจารย์ ผู้มีพระคุณ
ยึดถือกฎระเบียบของบ้านเมือง รู้จักการบริหารเวลา การมีต้นแบบ (Role Model) แห่งการดำเนินชีวิต ชีวิตลูกหลานจะประสบความสุขความสำเร็จ ก้าวเดินหน้าต่อไปในชีวิตได้อย่างมีคุณภาพ ตามพระราชปณิธานของพระองค์ท่าน”

ที่มา : http://www.thaigov.go.th/news/contents/details/11718