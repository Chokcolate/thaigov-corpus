รัฐบาลไทย-ข่าวทำเนียบรัฐบาล-กระทรวงสาธารณสุขชี้แจง กรณีวัคซีนป้องกันโรคมะเร็งปากมดลูก ที่ต้องนำมาฉีดให้กับเด็กหญิงชั้นประถมศึกษาปีที่ 5

วันพุธที่ 4 เมษายน 2561
กระทรวงสาธารณสุขชี้แจง กรณีวัคซีนป้องกันโรคมะเร็งปากมดลูก ที่ต้องนำมาฉีดให้กับเด็กหญิงชั้นประถมศึกษาปีที่ 5
กระทรวงสาธารณสุขชี้แจง กรณีวัคซีนป้องกันโรคมะเร็งปากมดลูก ที่ต้องนำมาฉีดให้กับเด็กหญิงชั้นประถมศึกษาปีที่ 5
วันที่ 29 มีนาคม 2561 นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ชี้แจงกรณี วอซย์ทีวี นำเสนอข่าวสื่อนำเสนอกรณีเฟซบุ๊กของกรรณิการ์ กิจติเวชกุล หนึ่งในเครือข่ายกลุ่มคนรักหลักประกันสุขภาพ โพสต์ถามหาผู้รับผิดชอบต่อกรณีที่วัคซีนป้องกันโรคมะเร็งปากมดลูก หรือวัคซีน HPV ซึ่งเป็นวัคซีนชนิด 2 สายพันธุ์ ที่ต้องนำมาฉีดให้กับเด็กหญิงชั้นประถมศึกษาปีที่ 5 ดังนี้
กระทรวงสาธารณสุข โดยกรมควบคุมโรค องค์การเภสัชกรรม (GPO) และสำนักงานหลักประกันสุขภาพแห่งชาติ (สปสช.) ได้ร่วมกันดำเนินการจัดหาวัคซีนป้องกันมะเร็งปากมดลูกหรือวัคซีนเอชพีวี เพื่อลดการเสียชีวิตจากมะเร็งปากมดลูก ซึ่งเป็นสาเหตุการเสียชีวิตของสตรีไทย ขณะนี้ มีบริษัทมายื่นเสนอ 2 บริษัท อยู่ระหว่างการดำเนินงานตามขั้นตอนและระเบียบของทางราชการ เพื่อนำไปฉีดให้กับกลุ่มเป้าหมายคือเด็กนักเรียนหญิงชั้นป.5 ทุกคน
ปัจจุบัน คณะอนุกรรมการพัฒนาบัญชียาหลักแห่งชาติ ได้บรรจุวัคซีนเอชพีวี ทั้งชนิด 2 สายพันธุ์ (ป้องกันมะเร็งปากมดลูก) และ 4 สายพันธุ์ (ป้องกันมะเร็งปากมดลูก และหูดหงอนไก่) ไว้ในบัญชียาหลักแห่งชาติแล้ว เพื่อเปิดโอกาสให้มีการแข่งขันอย่างเสรีได้โดยไม่ผูกขาด เป็นไปตามระเบียบสำนักนายกรัฐมนตรีว่าด้วยการพัสดุ พ.ศ. 2535 ที่ต้องการให้เปิดโอกาสให้มีการแข่งขันราคาอย่างเป็นธรรมในการเสนอราคาของผู้ขายมากกว่า 1 ราย โดยในปีที่ผ่านมา องค์การเภสัชกรรม ได้จัดหาวัคซีนให้กลุ่มเป้าหมายคือนักเรียนหญิงชั้นประถมศึกษาปีที่ 5 ได้พอเพียงเป็นไปตามแผนการดำเนินงานของประเทศ  และการจัดซื้อวัคซีนประหยัดงบประมาณได้ 36 ล้านบาท
สำหรับด้านประสิทธิภาพในการป้องกันมะเร็งมดลูกนั้น คณะอนุกรรมการสร้างเสริมภูมิคุ้มกันโรค ยืนยันว่าวัคซีนทั้งสองชนิดมีประสิทธิภาพไม่แตกต่างกัน สามารถป้องกันมะเร็งปากมดลูกได้เท่ากัน และวัคซีนทั้งสองชนิดนี้ในต่างประเทศก็ยังมีการใช้อยู่ โดยมีประเทศที่ใช้วัคซีนเอชพีวีชนิด 2 สายพันธุ์ในแผนงานสร้างเสริมภูมิคุ้มกันโรค 29 ประเทศ เช่น สก็อตแลนด์ เบลเยี่ยม ฝรั่งเศส สวิสเซอร์แลนด์ อิตาลี สเปน เม็กซิโก แอฟริกาใต้ สิงคโปร์ ญี่ปุ่น และมาเลเซีย เป็นต้น ซึ่งประสิทธิภาพของวัคซีนจะช่วยป้องกันการติดเชื้อสายพันธุ์ 16 และ 18 ได้ประมาณร้อยละ 90-100 ในผู้ที่ยังไม่เคยติดเชื้อมาก่อน
----------------------

ที่มา : http://www.thaigov.go.th/news/contents/details/11205
