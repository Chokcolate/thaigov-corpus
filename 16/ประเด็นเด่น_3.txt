รัฐบาลไทย-ข่าวทำเนียบรัฐบาล-กรุงเทพมหานครชี้แจงปัญหามลพิษใน กทม.


วันศุกร์ที่ 23 กุมภาพันธ์ 2561
232
พิมพ์
กรุงเทพมหานครชี้แจงปัญหามลพิษใน กทม.
สำนักสิ่งแวดล้อม กรุงเทพมหานครชี้แจงปัญหามลพิษใน กทม.
เมื่อวันที่ 14 กุมภาพันธ์ 2561 นายภัทรุตม์ ทรรทรานนท์ ปลัดกรุงเทพมหานคร และ นางวัลยา วัฒนรัตน์ ผู้อำนวยการสำนักสิ่งแวดล้อม กรุงเทพมหานคร ชี้แจงประเด็น ปัญหามลพิษใน กทม. ตามที่นายธารา บัวคำศรี ผอ.ประจำประเทศไทย กรีนพีซเอเชียตะวันออกเฉียงใต้โพสต์ข้อความผ่านเฟซบุ๊ก โดยกล่าวถึงปัญหาเรื่องฝุ่นละอองที่เกิดขึ้นใน กทม.ขณะนี้ว่า ค่าเฉลี่ย PM 2.5 ที่บางนาตั้งแต่เมื่อคืนจนถึงเช้านี้ อยู่ที่ 61.87 ไมโครกรัมต่อลูกบาศก์เมตร เมื่อนำเอาความเข้มข้นฝุ่นพิษดังกล่าวไปหาดัชนีคุณภาพอากาศ ตามวิธีการของ USEPA ผลคืออยู่ในระดับสีแดง ซึ่งแสดงว่าคุณภาพอากาศมีอันตรายต่อสุขภาพ และเป็นวิกฤตด้านสุขภาพของประชาชน ถ้ารัฐไม่มีประสิทธิภาพ ประชาชนจะลงมือติดตามตรวจสอบและรายงานคุณภาพอากาศกันเอง โดยขอให้หน่วยงานที่เกี่ยวข้องชี้แจงข้อเท็จจริงสร้างความเข้าใจคุณภาพอากาศขณะนี้ ว่าส่งผลกระทบต่อประชาชนในระดับใด เพื่อไม่ให้สังคมตื่นตระหนกและตั้งคำถามกันเอง รวมทั้งชี้แจงแนวทางแก้ไขและป้องกันปัญหาทั้งในระยะเฉพาะหน้าและระยะยาว
สำนักสิ่งแวดล้อม กรุงเทพมหานคร ขอเรียนข้อเท็จจริง ดังนี้ ดัชนีคุณภาพอากาศเป็นการคำนวณจากค่ามลพิษทางอากาศหลาย ๆ ชนิดมารวมกัน และแปรค่าโดยใช้สีเป็นสัญลักษณ์เปรียบเทียบระดับของผลกระทบต่อสุขภาพอนามัย เพื่อให้ประชาชนรับทราบถึงคุณภาพอากาศของช่วงวันนั้นว่ามีอันตรายต่อสุขภาพหรือไม่ อย่างไร ซึ่งจากการตรวจวัดค่า PM2.5 เฉลี่ย 24 ชั่วโมง ที่สถานีตรวจวัดคุณภาพอากาศที่กรมอุตุนิยมวิทยา เขตบางนา ของวันที่ 14 ก.พ.61 พบว่ามีค่าเฉลี่ยอยู่ที่ 61 ไมโครกรัมต่อลูกบาศก์เมตร ภาวะเช่นนี้เกิดขึ้นเนื่องจากในช่วงนี้พื้นที่กรุงเทพมหานครมีความกดอากาศสูง สภาพอากาศนิ่ง ลมสงบ ทำให้การระบายอากาศไม่ดี จึงเกิดการสะสมตัวของฝุ่นละออง ส่งผลให้ปริมาณฝุ่นที่ตรวจวัดได้มีปริมาณสูงเกินมาตรฐาน อย่างไรก็ตามกรุงเทพมหานครมิได้นิ่งนอนใจมีความห่วงใยสุขภาพของประชาชน โดยได้ร่วมกับกระทรวงสาธารณสุข กรมควบคุมมลพิษ และหน่วยงานที่เกี่ยวข้อง ติดตามสถานการณ์อย่างใกล้ชิด ตรวจสอบปริมาณฝุ่นละอองและคุณภาพอากาศอย่างต่อเนื่อง สภาวะดังกล่าวยังไม่ส่งผลกระทบรุนแรงกับสุขภาพของประชาชน โดยกลุ่มเสี่ยง ได้แก่ ผู้สูงอายุ หญิงตั้งครรภ์ เด็กเล็ก และผู้ที่เป็นโรคหอบหืด โรคปอดอุดกั้นเรื้อรัง โรคหัวใจและหลอดเลือด ซึ่งหน่วยงานด้านสาธารณสุขได้เฝ้าระวัง 4 โรคสำคัญ คือ โรคระบบทางเดินหายใจ โรคหัวใจและหลอดเลือด โรคเยื่อบุตาอักเสบ และโรคผิวหนังที่อาจเกิดจากฝุ่นละอองขนาดเล็ก พร้อมทั้งเฝ้าระวังผู้ป่วยที่มารับบริการที่ห้องฉุกเฉิน รวมทั้งมีการติดตามเยี่ยมบ้านผู้ป่วยติดบ้าน ติดเตียงในวันที่มีค่าฝุ่นสูง ซึ่งยังไม่พบผู้ป่วยระบบทางเดินหายใจที่มีอาการรุนแรง หรือผู้ป่วยเสียชีวิต ผู้ป่วยไข้หวัดก็ไม่ได้เพิ่มขึ้น ดังนั้นประชาชนไม่ต้องตื่นตระหนก เนื่องจากค่าฝุ่นละอองไม่ได้เพิ่มขึ้นทุกที่ มีการปรับขึ้นลงไม่ได้เท่ากันทุกวันและไม่ได้สูงอยู่ตลอดเวลา ประชาชนสามารถใช้ชีวิตได้ตามปกติ
นอกจากนี้ กรุงเทพมหานครดำเนินมาตรการป้องกันและแก้ไขปัญหามลพิษในอากาศ รวมถึงดูแลสุขภาพอนามัยของประชาชนในพื้นที่กรุงเทพฯ ตามมาตรการ 15 ลด 2 เพิ่ม ประกอบด้วย มาตรการลดมลพิษจากการจราจร ได้แก่ เข้มงวดการตรวจจับรถยนต์ควันดำ เข้มงวดตรวจวัดมลพิษจากรถราชการสังกัดกรุงเทพมหานครทุกคัน ตรวจสอบรถบรรทุกหรือรถขนย้ายวัสดุให้มีผ้าใบปิดคลุมให้มิดชิด ประสานจัดการจราจรให้คล่องตัว รณรงค์ไม่ขับช่วยดับเครื่อง ส่งเสริมการใช้ระบบขนส่งมวลชน รณรงค์ให้ประชาชนหมั่นดูแลรักษาเครื่องยนต์ มาตรการลดฝุ่นละอองจากการก่อสร้าง ได้แก่ ควบคุมบริเวณก่อสร้างให้มีรั้วทึบโดยรอบ คุมเข้มให้มีผ้าใบปิดคลุมการก่อสร้างให้มิดชิด กำชับให้มีการล้างล้อรถก่อนออกจากสถานที่ก่อสร้าง มาตรการลดฝุ่นละอองจากการเผาและกิจกรรมต่าง ๆ ได้แก่ ควบคุมไม่ให้มีการเผาขยะและเผาในที่โล่ง ควบคุมดูแลกิจการผลิตคอนกรีตผสมเสร็จ และรณรงค์ให้ผู้จำหน่ายอาหารปิ้งย่างริมบาทวิถีใช้เตาลดมลพิษ และมาตรการเพิ่มพื้นที่สีเขียวและความถี่ในการทำความสะอาดที่สาธารณะ ได้แก่ เพิ่มการปลูกต้นไม้บริเวณริมถนนและเกาะกลาง และเพิ่มความถี่ในการล้างถนนและดูดฝุ่นถนน เป็นต้น รวมทั้งได้หารือร่วมกับการรถไฟฟ้าขนส่งมวลชนแห่งประเทศไทย (รฟม.) เพื่อกำชับผู้รับเหมาปฏิบัติตามมาตรการลดผลกระทบสิ่งแวดล้อมด้านฝุ่นละอองและด้านการจราจรที่กำหนดไว้ในรายงานการวิเคราะห์ผลกระทบสิ่งแวดล้อม (EIA) เพื่อให้เกิดผลกระทบน้อยที่สุด โดยจัดทีมออกตรวจสอบ พร้อมทั้งจัดตั้งกลุ่มไลน์เพื่อติดตาม ประสานงานและแก้ไขปัญหาอย่างใกล้ชิด อีกทั้งกรุงเทพมหานครจะติดตั้งสถานีตรวจวัดคุณภาพอากาศแบบเสาเหล็กบริเวณริมถนนสายหลักกระจายทั่วพื้นที่กรุงเทพมหานครเพื่อตรวจวัดและติดตามคุณภาพอากาศ
ในส่วนของมาตรการระยะยาว กรุงเทพมหานครจะเพิ่มสวนสาธารณะขนาดใหญ่ ได้แก่ สวนสาธารณะบริเวณซอยเพชรเกษม 69 เขตบางแค สวนสาธารณะเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 7 รอบ เขตบางบอน สวนสาธารณะในสถานีพัฒนาที่ดินกรุงเทพมหานคร เขตบางขุนเทียน และสวนสาธารณะบึงลำไผ่ เขตมีนบุรี รวมทั้งผลักดันให้มีการพัฒนาระบบขนส่งมวลชนในเมืองให้ครอบคลุมพื้นที่กรุงเทพมหานคร นอกจากนี้ ได้ร่วมกับกรมควบคุมมลพิษจัดทำแผนปฏิบัติการจัดการมลพิษทางอากาศและเสียง พ.ศ. 2560-2566 เพื่อควบคุมมลพิษทางอากาศรวมทั้งฝุ่นละอองให้อยู่ในเกณฑ์มาตรฐาน ครอบคลุมการควบคุมมลพิษจากยานพาหนะ การจัดการจราจร การจัดทำทางจักรยาน การรณรงค์ลดการใช้รถยนต์ส่วนบุคคล การจัดทำจุดเชื่อมต่อการเดินทางรองรับระบบขนส่งสาธารณะ การเข้มงวดการให้ใบอนุญาตตั้ง/การต่อใบอนุญาตโรงงาน สถานประกอบการการควบคุมฝุ่นละอองจากการก่อสร้างโดยตรวจสอบและควบคุมการดำเนินโครงการก่อสร้างให้เป็นไปตามมาตรการที่กำหนดไว้ใน EIA ทั้งก่อน ระหว่างและหลังการดำเนินโครงการ เป็นต้น
---------------------

ที่มา : http://www.thaigov.go.th/news/contents/details/10193