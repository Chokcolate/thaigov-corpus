รัฐบาลไทย-ข่าวทำเนียบรัฐบาล-วธ.เปิดตัวภาพยนตร์แอนิเมชั่นเรื่องยิ่งใหญ่ “รามเกียรติ์” หวังให้เด็ก-เยาวชน ๔.๐ เข้าถึงมรดกภูมิปัญญาของชาติโดยง่าย

วันศุกร์ที่ 23 มีนาคม 2561
วธ.เปิดตัวภาพยนตร์แอนิเมชั่นเรื่องยิ่งใหญ่ “รามเกียรติ์” หวังให้เด็ก-เยาวชน ๔.๐ เข้าถึงมรดกภูมิปัญญาของชาติโดยง่าย
วธ.เปิดตัวภาพยนตร์แอนิเมชั่นเรื่องยิ่งใหญ่ “รามเกียรติ์” หวังให้เด็ก-เยาวชน ๔.๐ เข้าถึงมรดกภูมิปัญญาของชาติโดยง่าย
เมื่อวันที่ ๒๒ มีนาคม ๒๕๖๑ หอประชุมเล็ก ศูนย์วัฒนธรรมแห่งประเทศไทย นางฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม (วธ.) ประธานแถลงข่าวกล่าวว่า การสร้างภาพยนตร์แอนิเมชั่น "รามเกียรติ์ จากจิตรกรรมรอบพระระเบียงพระอุโบสถวัดพระศรีรัตนศาสดาราม" ตอน "รามาวตาร” เป็นหนึ่งในโครงการสำคัญ ของกระทรวงวัฒนธรรมที่ดำเนินการตามนโยบายประเทศไทย ๔.๐ ของรัฐบาล เพื่อนำพาประเทศไปสู่ความมั่นคง มั่งคั่ง ยั่งยืน โดยขับเคลื่อนด้วยทุนทางวัฒนธรรม ๕ ประเภท หรือ ๕F คือ ๑) Fightings ศิลปะการต่อสู้ เช่น มวยไทย ฟันดาบ กระบี่กระบอง ๒) Festivals งานประเพณีต่างๆของไทย ๓) Foods อาหารไทย เช่น อาหารท้องถิ่น อาหารสุขภาพ ขนมไทย ๔) Fashions ศิลปะการแต่งกาย เช่น การใช้ผ้าไทย เครื่องประดับ การแต่งกายชุดไทยในกิจกรรมสำคัญ และ ๕) คือ Films ภาพยนตร์ เพื่อส่งเสริมการต่อยอดสร้างสรรค์ การเพิ่มมูลค่าทางเศรษฐกิจและสื่อบันเทิงประเภทต่างๆ
"ภาพยนตร์แอนิเมชั่น ตอน รามาวตาร ถือเป็นนวัตกรรมสร้างสรรค์ โดยการนำภาพจิตรกรรมฝาผนังรอบพระระเบียงพระอุโบสถวัดพระศรีรัตนศาสดาราม เรื่อง รามเกียรติ์ ซึ่งเป็นวรรณคดีสำคัญของไทยและอาเซียน ดัดแปลงมาจาก รามายณะของอินเดีย และมีอิทธิพลทางความคิด ความเชื่อ ศิลปวัฒนธรรม และหลักการดำเนินชีวิตของคนในภูมิภาคนี้มาแต่โบราณ มาสร้างสรรค์ให้เคลื่อนไหวเสมือนจริง ในรูปแบบแอนิเมชั่น ซึ่งมีส่วนสำคัญที่จะทำให้เด็ก เยาวชน และประชาชนทั่วไปได้เรียนรู้เรื่องรามเกียรติ์ ได้ง่ายยิ่งขึ้น และเข้าถึงศิลปวัฒนธรรมอันทรงคุณค่าของไทยอย่างน่าสนใจ สนุกสนาน เพลิดเพลิน สอดคล้องกับยุคสมัย ถือเป็นต้นแบบและแรงบันดาลใจให้ผู้ผลิตสื่อรุ่นใหม่ ในการสร้างสรรค์สื่อที่ดีเพื่อสังคม” นางฉวีรัตน์ กล่าว
จากนั้นเป็นการเสวนา เรื่อง "คุณค่าวรรณคดีเรื่อง รามเกียรติ์ จากจิตรกรรมรอบระเบียงพระอุโบสถวัดพระศรีรัตนศาสดาราม สู่มรดกภูมิปัญญาทางวัฒนธรรมของมวลมนุษยชาติ” โดย นายสาคร โสภา นายช่างใหญ่ผู้ดูแลการอนุรักษ์ภาพจิตรกรรมวัดพระศรีรัตนศาสดาราม กล่าวถึงคุณค่าจิตรกรรมฝาผนัง ร่วมด้วย นายนนทรีย์ นิมิบุตร ผู้อำนวยการบริหารภาพยนตร์ไทยและต่างประเทศ กล่าวถึงการผลิตภาพยนตร์ของไทยและต่างประเทศ นายอธิปัตย์ กมลเพ็ชร ผู้กำกับภาพยนตร์แอนิเมชั่น รามเกียรติ์ กล่าวถึงแนวคิดและเทคนิคการผลิตแอนิเมชั่น และดำเนินรายการโดย นายอนุชา ทีรคานนท์ ผู้อำนวยการสถาบันไทยคดีศึกษา มหาวิทยาลัย ธรรมศาสตร์ ทั้งนี้ ประชาชนผู้สนใจสามารถติดตามข่าวสารการผลิตภาพยนตร์แอนิเมชั่น รามเกียรติ์ ตอน "รามาวตาร” ได้ทาง www.culture.go.th หรือ https://www.facebook.com/DCP.culture ซึ่งเมื่อผลิตแล้วเสร็จ ทางกระทรวงวัฒนธรรม จะดำเนินการเผยแพร่ทางโรงภาพยนตร์และสถานศึกษาต่างๆ ต่อไป

ที่มา : http://www.thaigov.go.th/news/contents/details/10993
