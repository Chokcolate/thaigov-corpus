รัฐบาลไทย-ข่าวทำเนียบรัฐบาล-ศูนย์ต่อต้านทุจริตมหาดไทย จัดอบรมติวเข้มบุคลากรในสังกัด เตรียมพร้อมรับการประเมิน ITA


วันพุธที่ 7 มีนาคม 2561
254
ศูนย์ต่อต้านทุจริตมหาดไทย จัดอบรมติวเข้มบุคลากรในสังกัด เตรียมพร้อมรับการประเมิน ITA
ศูนย์ต่อต้านทุจริตมหาดไทย จัดอบรมติวเข้มบุคลากรในสังกัด เตรียมพร้อมรับการประเมิน ITA
วันนี้ (7 มี.ค. 2561) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มีนโยบายด้านการส่งเสริมการบริหารราชการแผ่นดินที่มีธรรมาภิบาล และการป้องกันปราบปรามการทุจริตประพฤติมิชอบในภาครัฐ โดยได้นำระบบการการประเมินคุณธรรมและความโปร่งใสในการดำเนินงานของหน่วยงานภาครัฐ หรือ ITA มาใช้ตั้งแต่ปี พ.ศ.2547 เป็นต้นมา และมีการขยายขอบเขตและพัฒนาให้มีประสิทธิภาพมากยิ่งขึ้น ซึ่งปัจจุบันการประเมิน ITA ได้ถูกกำหนดเป็นกลยุทธ์ที่สำคัญของยุทธศาสตร์ชาติว่าด้วยการป้องกันและปราบปรามการทุจริต ระยะที่ 3 (พ.ศ. 2560-2564) และถือว่าเป็นการยกระดับให้การ ITA เป็นมาตรการป้องกันการทุจริตเชิงรุก ที่หน่วยงานภาครัฐทั่วประเทศจะต้องดำเนินการ ประกอบกับมติคณะรัฐมนตรี เมื่อวันที่ 23 มกราคม 2561 ที่ผ่านมาได้เห็นชอบตามที่สำนักงาน ป.ป.ช. เสนอให้หน่วยงานภาครัฐทุกหน่วยงานให้ความร่วมมือและเข้าร่วมการประเมินคุณธรรมและความโปร่งใสในการดำเนินงานของหน่วยงานภาครัฐ ในปีงบประมาณ พ.ศ. 2561-2564 โดยให้ใช้แนวทางและเครื่องมือการประเมินตามที่สำนักงาน ป.ป.ช. กำหนด
กระทรวงมหาดไทย โดยรัฐมนตรีว่าการกระทรวงมหาดไทย พลเอก อนุพงษ์ เผ่าจินดา และ นายฉัตรชัย พรหมเลิศ ปลัดกระทรวงมหาดไทย ได้ให้ความสำคัญกับการป้องกันและปราบปรามการทุจริต โดยได้เน้นย้ำให้ทุกหน่วยงานในสังกัดปฏิบัติงานด้วยความถูกต้องตามระเบียบข้อกฎหมาย และที่ผ่านมา กระทรวงมหาดไทยได้ให้ความสำคัญกับการประเมินITA มาอย่างต่อเนื่องตั้งแต่ปี 2558 และได้มีการขับเคลื่อนและพัฒนางานที่เป็นไปตามตัวชี้วัดของการประเมินฯ และผลการประเมินฯ อยู่ในระดับดีและมีคะแนนเพิ่มขึ้นทุกปี กล่าวคือ สำนักงานปลัดกระทรวงมหาดไทยได้ค่าเฉลี่ย 3 ปี ตั้งแต่ ปี 2558-2560 อยู่ที่ 80.07 (ปี 2558 ได้ 76.34 ปี 2559 ได้ 78.77 และปี 2560 ได้ 85.11) สำหรับการประเมินในปี 2561 นี้ สำนักงาน ป.ป.ช.ได้มีการปรับปรุงรายละเอียดเกณฑ์การประเมินดังกล่าว กระทรวงมหาดไทย โดยศูนย์ปฏิบัติการต่อต้านการทุจริต มท. ในฐานะหน่วยงานที่รับผิดชอบเรื่องการประเมินITA จึงได้จัดทำโครงการเพิ่มประสิทธิภาพการประเมินคุณธรรมและความโปร่งใสในการดำเนินงานของหน่วยงานภาครัฐ (ITA) ขึ้น โดยได้เชิญคณะวิทยกรจากคณะที่ปรึกษาจากโรงเรียนนายร้อยตำรวจ มาให้ความรู้และชี้แจงเกี่ยวกับแนวทาง วิธีการประเมิน ITA ให้กับข้าราชการและเจ้าหน้าที่ในสังกัด ซึ่งต้องมีส่วนร่วมในการดำเนินการตามกรอบการประเมิน ITA เพื่อให้มีความรู้ความเข้าใจในเรื่องดังกล่าว
รองปลัดกระทรวงมหาดไทย กล่าวเพิ่มเติมว่า สำหรับการจัดอบรมในครั้งนี้ ถือเป็นโอกาสดีที่ผู้เข้ารับการอบรมจะได้แลกเปลี่ยนเรียนรู้ประสบการณ์ และข้อคิดเสนอแนะร่วมกัน รวมทั้งได้รับการถ่ายทอดองค์ความรู้จากท่านวิทยากรที่มากด้วยประสบการณ์และมีความเชี่ยวชาญ ซึ่งกระทรวงมหาดไทยหวังเป็นอย่างยิ่งว่าผู้เข้ารับการอบรม จะได้นำความรู้ที่ได้รับไปประยุกต์ใช้ในการปฏิบัติงานได้อย่างมีประสิทธิภาพ รวมทั้งนำผลจากการประเมินที่ได้ไปปรับปรุง/พัฒนางานให้เกิดคุณธรรมและความโปร่งใสยิ่งขึ้น สามารถสอดรับตามกรอบการประเมิน ITA และนโยบายรัฐบาล

ที่มา : http://www.thaigov.go.th/news/contents/details/10608