รัฐบาลไทย-ข่าวทำเนียบรัฐบาล-กระทรวงยุติธรรม จัดประชุม กพยช.ขับเคลื่อนการบริหารงานยุติธรรมของประเทศ

วันจันทร์ที่ 19 มีนาคม 2561
กระทรวงยุติธรรม จัดประชุม กพยช.ขับเคลื่อนการบริหารงานยุติธรรมของประเทศ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมคณะกรรมการพัฒนาการบริหารงานยุติธรรมแห่งชาติ (กพยช.) ครั้งที่ ๒/๒๕๖๑
ในวันจันทร์ที่ ๑๙ มีนาคม ๒๕๖๑ เวลา ๐๙.๐๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานการประชุมคณะกรรมการพัฒนาการบริหารงานยุติธรรมแห่งชาติ (กพยช.) ครั้งที่ ๒/๒๕๖๑
โดยรองนายกรัฐมนตรีและรัฐมนตรีว่าการกระทรวงยุติธรรม
ได้เน้นย้ำการดำเนินงานในด้านต่าง ๆ ที่สำคัญ ดังนี้
๑. ให้พิจารณาศึกษาแนวทางการเผยแพร่กฎหมายเพื่อสร้างการรับรู้ให้แก่ประชาชนและหน่วยงานภาครัฐ
ตามมติคณะรัฐมนตรี ทั้งในส่วนของกฎหมายใหม่และแก้ไขเพิ่มเติม กฎหมายที่ประชาชนควรรู้
กฎหมายที่เด็กและเยาวชนควรรู้ และกฎหมายที่สื่อมวลชนควรรู้ พร้อมทั้งเชื่อมโยงกับโครงการไทยนิยม ยั่งยืน
เพื่อส่งเสริมให้ประชาชนสามารถเข้าถึงบริการของรัฐ ได้โดยง่าย และรวดเร็ว
๒. ให้พิจารณาทบทวนหลักเกณฑ์การคัดเลือกบุคคลต้นแบบด้านการส่งเสริมค่านิยมร่วมของบุคลากร
ในกระบวนการยุติธรรมในด้านต่างๆ อาทิ คุณสมบัติของผู้ที่ได้รับการคัดเลือก วิธีการดำเนินการคัดเลือก ฯลฯ
ทั้งนี้ รางวัลดังกล่าวจะมอบให้กับผู้ที่มีความประพฤติและผลงานเด่นชัดเป็นที่ประจักษ์
เพื่อเป็นการสร้างแรงจูงใจและสร้างขวัญกำลังใจให้กับบุคลากรในกระบวนการยุติธรรม
๓. พิจารณาแนวทางการขับเคลื่อนศูนย์แลกเปลี่ยนข้อมูลกระบวนการยุติธรรม (Data Exchange Center : DXC)
ให้มีประสิทธิภาพ โดยดำเนินการดังนี้ ๑.การเชื่อมโยงข้อมูล (Connected Government)
และการใช้ประโยชน์ร่วมกันของหน่วยงานภาครัฐด้านกระบวนการยุติธรรม
๒.การบริการต่างๆ (Digital Government) เพื่อพัฒนาบริการต่าง ๆ ที่จำเป็นต่อการปฏิบัติงาน
ของเจ้าหน้าที่ผู้ปฏิบัติงานด้านกระบวนการยุติธรรม และสนับสนุนข้อมูลเพื่อการบริการงานด้านกระบวนการยุติธรรม
๓.ตัวชี้วัดการกระทำผิดซ้ำ (Big Data) เพื่อพัฒนาการจัดเก็บตัวชี้วัดประสิทธิภาพกระบวนการยุติธรรมทางอาญา
และ ๔.วิธีการ ขั้นตอนการดำเนินการกรอบระยะเวลา ประกอบด้วย
แนวทางการขับเคลื่อนด้าน MIS & บริการดิจิทัล และบทบาทหน้าที่ โครงสร้างของศูนย์ DXC เป็นต้น

ที่มา : http://www.thaigov.go.th/news/contents/details/10868
