รัฐบาลไทย-ข่าวทำเนียบรัฐบาล-สำนักงานสลากฯ ขอประชาพิจารณ์ 3 เดือน ก่อนออกสลากรวมชุด


วันพุธที่ 28 มีนาคม 2561
97
พิมพ์
สำนักงานสลากฯ ขอประชาพิจารณ์ 3 เดือน ก่อนออกสลากรวมชุด
โฆษกคณะกรรมการสลากกินแบ่งรัฐบาล แถลงต่อผู้สื่อข่าวเกี่ยวกับการดำเนินการจัดทำสลากแบบรวมชุดว่า สำนักงานจะเปิดให้มีการรับฟังความคิดเห็น หรือประชาพิจารณ์ ผ่านช่องทางเว็บไซต์ www.glo.or.th และส่งความเห็นผ่านตู้ ปณ.
วันนี้ (28 มีนาคม 2561) เวลาประมาณ 12.00 น. ที่สำนักงานสลากกินแบ่งรัฐบาล (สนามบินน้ำ) ผู้ช่วยศาสตราจารย์ธนวรรธน์ พลวิชัย กรรมการสลากกินแบ่งรัฐบาล ในฐานะโฆษกคณะกรรมการสลากกินแบ่งรัฐบาล แถลงต่อผู้สื่อข่าวเกี่ยวกับการดำเนินการจัดทำสลากแบบรวมชุดว่า สำนักงานจะเปิดให้มีการรับฟังความคิดเห็น หรือประชาพิจารณ์ ผ่านช่องทางเว็บไซต์ www.glo.or.th และส่งความเห็นผ่านตู้ ปณ. เพื่อเปิดโอกาสให้พี่น้องประชาชนแสดงความคิดเห็นเกี่ยวกับเรื่องดังกล่าวอย่างทั่วถึง นอกจากนี้ ทีมโฆษกคณะกรรมการสลากกินแบ่งรัฐบาล พร้อมด้วยผู้บริหาร จะเดินทางลงพื้นที่ เพื่อรับฟังความเห็นของผู้เกี่ยวข้องทั้งหมด เช่น ผู้ขาย ผู้ซื้อ เจ้าหน้าที่จังหวัด นักวิชาการ ภาคประชาสังคม ในภูมิภาคต่างๆ  ทั่วประเทศอีกด้วย โดยจะเริ่มตั้งแต่วันที่ 1 เมษายน เป็นต้นไป และจะใช้เวลา 3 เดือนในการรับฟังความคิดเห็นผ่านช่องทางดังกล่าวข้างต้น  เพื่อนำไปสู่การทำสลากชุดที่สอดคล้องกับความต้องการของตลาดและความเหมาะสมกับสังคมไทยต่อไป
สำหรับมาตรการในการแก้ไขปัญหาสลากเกินราคานั้น โฆษกคณะกรรมกรสลากกินแบ่งรัฐบาล กล่าวว่า ยังคงดำเนินการอย่างต่อเนื่อง อย่างไรก็ตาม ปัญหาสลากเกินราคานั้น เกิดจากปัจจัยแวดล้อมหลายประการ การแก้ไขปัญหาจึงต้องใช้มาตรการหลายอย่างประกอบกันในทุกมิติ รวมทั้งต้องมีความต่อเนื่องในการดำเนินการ ในห้วงที่ผ่านมา จาก road map ระยะที่ 2 สำนักงานฯ ได้สร้างโอกาสในการเข้าถึงสลากอย่างเป็นธรรม ด้วยระบบซื้อ-จองล่วงหน้าสลากกินแบ่งรัฐบาล ผ่านระบบธุรกรรมของธนาคารกรุงไทยและจัดส่งสลากผ่านไปรษณีย์ ถึงผู้รับโดยตรง ในราคาต้นทุน ฉบับละ 70.40 บาท  ตลอดจนการปรับปริมาณสลากในตลาดให้เข้าสู่สมดุล จาก 37 ล้านฉบับ เป็น 50 ล้านบับ ในเดือนตุลาคม 2558 และ 80 ล้านฉบับ ในเดือนพฤศจิกายน 2560 ตามความต้องการของตลาด เพื่อสร้างสมดุลราคาในตลาดขายปลีกสำหรับผู้ซื้อ และสมดุลราคาที่ผู้ขายพอใจมากขึ้น จากนี้ไป จะเข้าสู่ road map ระยะที่  3 จะมีการพัฒนาระบบซื้อ-จองล่วงหน้าฯ ให้มีประสิทธิภาพยิ่งขึ้น อีกทั้งจะมีการคัดกรองผู้ขายจริงให้อยู่ในระบบที่ชัดเจน  และสามารถตรวจสอบได้โดยประชาชนรวมถึงภาคประชาสังคม ทั้งนี้ จะยังคงความเข้มข้นในการดำเนินการบังคับใช้กฎหมายและกฎระเบียบที่เกี่ยวข้องกับผู้กระทำผิดสัญญา  เพื่อนำไปสู่การแก้ไขปัญหาเกินราคาอย่างเป็นระบบและกระจายโอกาสในการเข้าถึงการซื้อขายสลากกินแบ่งรัฐบาลอย่างเป็นธรรมและเป็นระบบยิ่งขึ้น โฆษกคณะกรรมการสลากกินแบ่งรัฐบาล กล่าวในที่สุด

ที่มา : http://www.thaigov.go.th/news/contents/details/11131