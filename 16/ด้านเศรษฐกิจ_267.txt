รัฐบาลไทย-ข่าวทำเนียบรัฐบาล-กรุงไทยจัดหนักฟรีค่าธรรมเนียม ดูแลประชาชนอย่างต่อเนื่องทั่วถึงและยั่งยืน


วันพุธที่ 28 มีนาคม 2561
185
พิมพ์
กรุงไทยจัดหนักฟรีค่าธรรมเนียม ดูแลประชาชนอย่างต่อเนื่องทั่วถึงและยั่งยืน
ตั้งแต่วันที่ 29 มีนาคมนี้ เป็นต้นไป ธนาคารกรุงไทยไม่คิดค่าธรรมเนียมการโอนเงินข้ามเขต หรือโอนต่างธนาคารแบบทันที จ่ายบิลค่าสินค้าและบริการ บริการเติมเงิน ผ่าน KTB netbank จนถึงสิ้นปีนี้
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ตั้งแต่วันที่ 29 มีนาคมนี้ เป็นต้นไป ธนาคารกรุงไทยไม่คิดค่าธรรมเนียมการโอนเงินข้ามเขต หรือโอนต่างธนาคารแบบทันที จ่ายบิลค่าสินค้าและบริการ บริการเติมเงิน ผ่าน KTB netbank จนถึงสิ้นปีนี้ ถือเป็นอีกมาตรการหนึ่ง ที่สนับสนุนให้ประชาชนใช้ช่องทางอิเล็กทรอนิกส์มากขึ้น ผลักดันสู่สังคมไร้เงินสดอย่างแท้จริง
“ที่ผ่านมา ธนาคารกรุงไทยในฐานะธนาคารพาณิชย์ของรัฐ ได้สนับสนุนการดำเนินนโยบายด้านเศรษฐกิจของรัฐบาลอย่างจริงจังและต่อเนื่อง ทั้งในส่วนของภาคเศรษฐกิจพื้นฐานที่ธนาคารมุ่งลดภาระต้นทุนทางการเงินของผู้ประกอบการรายย่อยและประชาชนทั่วไป โดยคิดอัตราดอกเบี้ยสำหรับลูกค้ารายย่อย (MRR) ในอัตราที่ต่ำที่สุดในระบบธนาคารพาณิชย์ เพียง 7.12% ต่อปี  และเป็นกลไกสำคัญในการสนับสนุนนโยบาย National e-Payment อย่างต่อเนื่อง ทั้งจากการสนับสนุนการออกบัตรสวัสดิการแห่งรัฐจำนวนกว่า 11 ล้านใบ ที่ช่วยให้ผู้มีรายได้น้อยในทุกพื้นที่ได้รับเงินสวัสดิการรวมกว่า 3,000 ล้านบาทต่อเดือน และจากการติดตั้งเครื่อง EDC  ร้านธงฟ้าประชารัฐ ทุกอำเภอทั่วประเทศกว่า 2 หมื่นร้านค้า  และล่าสุด เมื่อวันที่ 27 มีนาคมที่ผ่านมา ได้ติดตั้ง EDC พร้อมบริการสแกน QR ที่หน่วยงานราชการเกือบ 7,200 จุดทั่วประเทศ พร้อมออกบัตร “กรุงไทยพร้อมจ่าย” ที่ไม่มีค่าธรรมเนียมใดๆทั้งสิ้น สำหรับประชาชนที่ไม่มีบัญชีธนาคาร เพื่อให้ประชาชนและภาคธุรกิจสามารถใช้บริการรับจ่ายเงินกับหน่วยงานราชการผ่านช่องทางอิเล็กทรอนิกส์ และธนาคารคาดว่า การยกเว้นค่าธรรมเนียมการทำธุรกรรมผ่าน KTB netbank ในครั้งนี้ จะช่วยให้ปริมาณการทำธุรกรรมทางการเงินเพิ่มขึ้นกว่าเท่าตัว ส่งผลเชิงบวกต่อประสิทธิภาพการดำเนินงานและลดค่าใช้จ่ายทั้งในส่วนของลูกค้าและในภาพรวมของประเทศ”
นายผยง ศรีวณิช กล่าวต่อว่า ธนาคารกรุงไทยยึดมั่นในบทบาทธนาคารพาณิชย์ของรัฐที่ต้องการสนับสนุนและส่งเสริมให้ทุกภาคส่วน โดยเฉพาะประชาชนในทุกพื้นที่สามารถเข้าถึงและใช้บริการทางการเงินผ่านช่องทางอิเล็กทรอนิกส์ด้วยต้นทุนที่ต่ำอย่างทั่วถึงเท่าเทียมกัน ซึ่งธนาคารได้ดำเนินการมาอย่างต่อเนื่อง  การยกเว้นค่าธรรมเนียมการทำธุรกรรมในครั้งนี้ เป็นเพียงหนึ่งในมาตรการของธนาคารตามยุทธศาสตร์ดังกล่าวและรู้สึกยินดีที่ธนาคารใหญ่ๆ ได้มีส่วนร่วมในการสนับสนุนสังคมไร้เงินสด โดยการลดค่าธรรมเนียมการใช้บริการผ่านช่องทางออนไลน์แบงกิ้งด้วยเช่นกัน  สำหรับธนาคารกรุงไทย เรามุ่งเน้นการดูแลลูกค้าในทุกพื้นที่ให้มีโอกาสใช้บริการทางการเงินอย่างทั่วถึงและยั่งยืน
ฝ่ายสื่อสารองค์กรและภาพลักษณ์
โทร. 0-2208-4174-8

ที่มา : http://www.thaigov.go.th/news/contents/details/11124