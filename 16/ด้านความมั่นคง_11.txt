รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย เป็นประธานในพิธีเปิดโครงการ “บิ๊กซี ห้างคนไทย ภูมิใจความเป็นไทย” ร่วมกับโครงการไทยนิยม ยั่งยืน


วันพุธที่ 21 กุมภาพันธ์ 2561
323
รัฐมนตรีช่วยว่าการกระทรวงมหาดไทย เป็นประธานในพิธีเปิดโครงการ “บิ๊กซี ห้างคนไทย ภูมิใจความเป็นไทย” ร่วมกับโครงการไทยนิยม ยั่งยืน
รัฐมนตรีช่วยว่าการกระทรวงมหาดไทย เป็นประธานในพิธีเปิดโครงการ “บิ๊กซี ห้างคนไทย ภูมิใจความเป็นไทย” ร่วมกับโครงการไทยนิยม ยั่งยืน
วันนี้ (20 ก.พ.2561)  เวลา 16.00 น. ณ โซนสินค้า OTOP ชั้น 3 ห้างสรรพสินค้าบิ๊กซีซุปเปอร์เซ็นเตอร์ สาขาราชดำริ นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธีเปิดโครงการ“บิ๊กซี ห้างคนไทย ภูมิใจความเป็นไทย” ร่วมกับโครงการไทยนิยม ยั่งยืน ที่จัดขึ้นโดย บริษัท บิ๊กซี ซูปเปอร์เซ็นเตอร์ จำกัด (มหาชน) ร่วมกับกระทรวงมหาดไทย เพื่อตอบสนองนโยบายรัฐบาลตามโครงการ “ไทยนิยม ยั่งยืน” เพื่อขับเคลื่อนการพัฒนาประเทศ ตามแผนยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติฉบับที่ 12  รวมถึงยุทธศาสตร์พัฒนาพื้นที่ เพื่อสร้างความมั่นคงของชาติ โดยร่วมสนับสนุนกรอบการดำเนินงานเรื่อง “วิถีไทยวิถีพอเพียง และชุมชนอยู่ดีมีสุข” ที่จะก่อให้เกิดประโยชน์ต่อการพัฒนาคุณภาพชีวิตของประชาชนอย่างเป็นรูปธรรม และพัฒนาประเทศไทยสู่ความยั่งยืน
การจัดโครงการในครั้งนี้ ถือเป็นความร่วมมือของภาคเอกชนในลักษณะ “ประชารัฐ” เพื่อร่วมสืบสานและส่งเสริมความเป็นไทยไปพร้อม ๆ กับการพัฒนาคุณภาพชีวิตของคนไทยอย่างยั่งยืน ผ่าน 2 กิจกรรมหลัก ได้แก่ 1) การรณรงค์ให้พนักงานสาขาแต่งกายด้วยผ้าไทย หรือมีส่วนประกอบของผ้าไทยเป็นประจำทุกวันศุกร์อย่างต่อเนื่อง เพื่อนำเสนอเอกลักษณ์ความเป็นไทยผ่านการแต่งกาย ซึ่งจะเป็นการร่วมปลูกฝังให้พนักงานรักและเห็นถึงคุณค่าความเป็นไทย และ 2) การเปิดพื้นที่ “ตลาดนัดสินค้าไทย” ที่ห้างสรรพสินค้าบิ๊กซีสาขาต่าง ๆ ทั่วประเทศ โดยคัดเลือกสินค้าพื้นเมืองจากภูมิปัญญาในท้องถิ่น อาทิ สินค้า OTOP ผ้าไทย อาหาร ขนมไทย สมุนไพร ผลิตภัณฑ์สปา เครื่องหอม ของใช้ตกแต่งบ้านให้กับชุมชน และสินค้าชุมชนอื่น ๆ เพื่อช่วยเสริมสร้างเศรษฐกิจฐานรากของชุมชน ให้ชุมชนสามารถพึ่งพาตนเองได้ นำไปสู่การพัฒนาคุณภาพชีวิตของประชาชนอย่างเป็นรูปธรรมส่งผลให้เศรษฐกิจไทยเติบโตสู่ความยั่งยืน

ที่มา : http://www.thaigov.go.th/news/contents/details/10233