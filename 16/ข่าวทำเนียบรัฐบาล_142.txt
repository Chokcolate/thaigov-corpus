รัฐบาลไทย-ข่าวทำเนียบรัฐบาล-ผลการประชุมคณะกรรมการคณะกรรมการข้อมูลข่าวสารของราชการ (กขร.) ครั้งที่ 1/2561

วันพุธที่ 21 มีนาคม 2561
ผลการประชุมคณะกรรมการคณะกรรมการข้อมูลข่าวสารของราชการ (กขร.) ครั้งที่ 1/2561
ที่ประชุม กขร. มีมติเห็นชอบกรอบยุทธศาสตร์ของคณะกรรมการข้อมูลข่าวสารของราชการ พ.ศ. 2561-2562 เพื่อส่งเสริมสิทธิของประชาชนในการเข้าถึงข้อมูลข่าวสารภาครัฐอย่างเป็นรูปธรรม
วันนี้ (21 มี.ค. 61) เวลา 13.30 น. ณ ห้องประชุม 109 อาคารสำนักงานปลัดนายกรัฐมนตรี ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการข้อมูลข่าวสารของราชการ (กขร.) ครั้งที่ 1/2561 สรุปสาระสำคัญ ดังนี้
ที่ประชุมรับทราบการปรับปรุงร่างพระราชบัญญัติข้อมูลข่าวสารของราชการ พ.ศ. 2540 โดยการปรับปรุงร่างพระราชบัญญัติดังกล่าวจำเป็นจะต้องจัดให้มีการรับฟังความคิดเห็นของผู้ที่เกี่ยวข้องพร้อมวิเคราะห์ผลกระทบที่อาจเกิดขึ้นจากกฎหมายอย่างรอบด้านและเป็นระบบ ตามบทบัญญัติ มาตรา 77 ของรัฐธรรมนูญแห่งราชอาณาจักรไทย พ.ศ. 2560 แล้วรายงานผลการดำเนินการรับฟังความคิดเห็น พร้อมจัดทำคำชี้แจง และการตรวจสอบความจำเป็นในการตราพระราชบัญญัติ ประกอบการนำเสนอที่ประชุมคณะรัฐมนตรีเพื่อพิจารณาต่อไป
พร้อมกันนี้ ที่ประชุมได้พิจารณาและมีมติเห็นชอบกรอบยุทธศาสตร์ของคณะกรรมการข้อมูลข่าวสารของราชการ พ.ศ. 2561-2562 เพื่อให้การกำหนดกรอบทิศทางนำองค์กร การกำหนดยุทธศาสตร์ แผนงานโครงการและตัวชี้วัดความสำเร็จในการดำเนินงานที่เหมาะสม ในการผลักดันภารกิจของคณะกรรมการข้อมูลข่าวสารของราชการ ผ่านกระบวนการจัดทำแผนยุทธศาสตร์ ทั้งนี้ เพื่อให้มียุทธศาสตร์คณะกรรมการการข้อมูลข่าวสารของราชการ พ.ศ. 2562-2564 เกิดขึ้นอย่างเป็นรูปธรรมเพื่อใช้เป็นกรอบแนวทางในการปฏิบัติงานสอดคล้องกับปัญหาและความต้องการของประชาชนให้สามารถรองรับและตอบสนองต่อทิศทางของประเทศในอนาคต รวมทั้งเป็นประโยชน์ในการพัฒนาหน่วยงานในระยะยาว ตลอดจนเร่งรัดและติดตามผลการปฏิบัติราชการของหน่วยงานภาครัฐให้เป็นไปตามนโยบายได้อย่างมีประสิทธิภาพ เพื่อส่งเสริมสิทธิของประชาชนในการเข้าถึงข้อมูลข่าวสารภาครัฐในภาพรวมต่อไป
………………………………………..
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10942
