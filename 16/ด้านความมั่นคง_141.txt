รัฐบาลไทย-ข่าวทำเนียบรัฐบาล-ปลัดมหาดไทยสั่งการผู้ว่าฯ ทุกจังหวัด จ้างนักศึกษาช่วยปฏิบัติงานสนับสนุนโครงการไทยนิยม ยั่งยืน ช่วงปิดภาคเรียน

วันพุธที่ 28 มีนาคม 2561
ปลัดมหาดไทยสั่งการผู้ว่าฯ ทุกจังหวัด จ้างนักศึกษาช่วยปฏิบัติงานสนับสนุนโครงการไทยนิยม ยั่งยืน ช่วงปิดภาคเรียน
ปลัดมหาดไทยสั่งการผู้ว่าฯ ทุกจังหวัด จ้างนักศึกษาช่วยปฏิบัติงานสนับสนุนโครงการไทยนิยม ยั่งยืน ช่วงปิดภาคเรียน
วันนี้ (28 มี.ค.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยได้ดำเนินการขับเคลื่อนการพัฒนาประเทศตามโครงการไทยนิยม ยั่งยืน ครั้งที่ 2 โดยได้เริ่มดำเนินการตั้งแต่วันที่ 21 มีนาคม 2561 ซึ่งเป็นการติดตามขับเคลื่อนการพัฒนาและแก้ไขปัญหาและสร้างการรับรู้ตามประเด็นต่าง ๆ 10 เรื่อง โดยให้จังหวัดและอำเภอบูรณาการความร่วมมือทุกภาคส่วน ซึ่งเป็นองค์ประกอบสำคัญของประชารัฐทั้งภาคเอกชน ภาคประชาสังคม และสถาบันการศึกษาในพื้นที่ ได้เข้ามามีส่วนร่วมในการขับเคลื่อนประเทศตามโครงการไทยนิยม ยั่งยืน
โฆษกกระทรวงมหาดไทย กล่าวว่า เพื่อให้การดำเนินงานขับเคลื่อนโครงการไทยนิยม ยั่งยืน เป็นไปตามแนวทางที่กำหนดและเกิดประสิทธิภาพต่อการดำเนินโครงการ ปลัดกระทรวงมหาดไทยจึงได้สั่งการไปยังผู้ว่าราชการจังหวัด ทุกจังหวัด ดำเนินการจ้างนักศึกษามาช่วยปฏิบัติงานราชการในช่วงปิดภาคเรียน (1 คน ต่อ 1 ตำบล) เพื่อสนับสนุนโครงการไทยนิยม ยั่งยืน โดยมีหน้าที่รับผิดชอบในการลงพื้นที่ในตำบลที่ได้รับมอบหมายร่วมกับทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล บันทึกข้อมูลการลงพื้นที่ สนับสนุนทีมขับเคลื่อนฯ ระดับตำบลในการทำงาน และลงพื้นที่ไปประชุมประชาคมหมู่บ้าน/ชุมชนร่วมกับคณะกรรมการหมู่บ้าน (กม.) ในการจัดทำโครงการต่าง ๆ เพื่อเสนอขอรับการสนับสนุนงบประมาณตามโครงการไทยนิยม ยั่งยืน รวมทั้งช่วยอำเภอในการบันทึกข้อมูลตามโครงการไทยนิยม ยั่งยืน และช่วยดำเนินงานตามโครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ตามโครงการไทยนิยม ยั่งยืน (หมู่บ้าน/ชุมชนละ 2 แสนบาท) และภารกิจอื่น ๆ ตามที่นายอำเภอมอบหมาย
โฆษกกระทรวงมหาดไทย กล่าวเพิ่มเติมว่า การจ้างนักศึกษาช่วยปฏิบัติงานสนับสนุนโครงการไทยนิยม ยั่งยืน ในครั้งนี้ จะทำให้นักศึกษาได้มีโอกาสเรียนรู้การทำงานของส่วนราชการ สั่งสมประสบการณ์ในการทำงานร่วมกับประชาชน ภาคเอกชน ภาคประชาสังคม และได้ลงพื้นที่จริงในการปฏิบัติงานร่วมกับทุกภาคส่วน ซึ่งจะเป็นประโยชน์ในการทำงานภายหลังสำเร็จการศึกษา อีกทั้งยังเป็นการสร้างรายได้ในช่วงปิดภาคเรียนอีกด้วย.
ครั้งที่ 68/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11120
