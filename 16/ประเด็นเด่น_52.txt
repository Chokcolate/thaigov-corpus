รัฐบาลไทย-ข่าวทำเนียบรัฐบาล-กรมการขนส่งทางบกชี้แจง ปัญหาการให้บริการผู้โดยสารรถร่วม บขส. สาย 29 เส้นทางกรุงเทพ-เชียงคาน-เลย ของ บริษัท ภูกระดึงทัวร์


วันศุกร์ที่ 30 มีนาคม 2561
95
พิมพ์
กรมการขนส่งทางบกชี้แจง ปัญหาการให้บริการผู้โดยสารรถร่วม บขส. สาย 29 เส้นทางกรุงเทพ-เชียงคาน-เลย ของ บริษัท ภูกระดึงทัวร์
กรมการขนส่งทางบกชี้แจง ปัญหาการให้บริการผู้โดยสารรถทัวร์ กรณีมีผู้ใช้บริการรถทัวร์ที่สถานีขนส่งหมอชิต 2 สายกรุงเทพฯ - เลย - เชียงคานร้องเรียนว่ามีรถให้บริการไม่เพียงพอ ขายตั๋วเกินราคา และบรรทุกผู้โดยสารเกินจำนวนที่นั่ง
วันที่ 24 มี.ค.2561 นายสนิท พรหมวงษ์ อธิบดีกรมการขนส่งทางบก  กระทรวงคมนาคม ชี้แจงปัญหาการให้บริการผู้โดยสารรถทัวร์ ตามที่มีข้อร้องเรียนผ่านเพจแหม่มโพดำกรณีมีผู้ใช้บริการรถทัวร์ที่สถานีขนส่งหมอชิต 2 สายกรุงเทพฯ - เลย - เชียงคานร้องเรียนว่ามีรถให้บริการไม่เพียงพอ ขายตั๋วเกินราคา และบรรทุกผู้โดยสารเกินจำนวนที่นั่ง นั้น
กรมการขนส่งทางบก ได้ตรวจสอบข้อเท็จจริงร่วมกับ บขส. แล้ว พบว่า เหตุดังกล่าวเกิดเมื่อวันที่ 16 มีนาคม 2561 เวลา 22:00 บ. รถร่วม บขส. สาย 29 เส้นทางกรุงเทพ-เชียงคาน-เลย ของ บริษัท ภูกระดึงทัวร์ จำหน่ายตั๋วที่ 106 โดยผู้ร้องมีความต้องการจะเดินทางไป อ.ชุมแพ จ.ขอนแก่น ซึ่งมีอัตราค่าโดยสาร 360 บาท แต่พนักงานขายตั๋วเก็บค่าโดยสารราคา 560 บาท ซึ่งเป็นอัตราค่าโดยสารถึงปลายทาง ซึ่งเกินกว่าอัตราที่กำหนดไว้ ผู้ร้องจึงได้โทรร้องเรียนมายังศูนย์คุ้มครองผู้โดยสารรถสาธารณะหมายเลข 1584 เพื่อให้กรมการดำเนินการลงโทษต่อไป
การดำเนินการของกรมการขนส่งทางบก
กรมการขนส่งทางบกโดยศูนย์คุ้มครองผู้โดยสารรถสาธารณะ ได้ตรวจสอบข้อมูลการร้องเรียน และเรียกผู้ประกอบการขนส่ง (บริษัท ขนส่ง จำกัด) และบริษัทรถร่วม (บจก. ภูกระดึงทัวร์) มาชี้แจงข้อเท็จจริง พบว่าพนักงานขายตั๋วของ บจก. ภูกระดึงทัวร์ ได้เก็บค่าโดยสารเกินอัตราที่กำหนดจริง จึงได้ดำเนินการเปรียบเทียบปรับ บขส. เป็นเงิน 10,000 บาท ฐานไม่ควบคุมกำกับดูแลบริษัทรถร่วมให้เก็บค่าโดยสารในอัตราที่ทางราชการกำหนด และดำเนินการเปรียบเทียบปรับ บริษัท ภูกะดึงทัวร์ ฐานเรียกเก็บค่าโดยสารเกินจากอัตราที่ทางราชการกำหนดฯ เป็นเงินจำนวน 10,000 บาท ทั้งนี้ บขส. ได้สั่งพักพนักงานขายตั๋วคนดังกล่าว เป็นเวลา 7 วัน
กรมการขนส่งทางบกได้กำชับ บขส. ในฐานะผู้ประกอบการขนส่งให้เข้มงวดกวดขันการกำกับดูแลควบคุมผู้ประกอบการรถร่วม ไม่ให้มีการกระทำผิดกฎหมายไม่ว่าในลักษณะใด ๆ อย่างเด็ดขาด เพื่อป้องกันมิให้เกิดเหตุการณ์ในลักษณะเช่นนี้อีก
การอำนวยความสะดวกให้กับประชาชนในช่วงเทศกาลสงกรานต์
1. กรมการขนส่งทางบก ร่วมกับ บขส. และสมาคมผู้ประกอบการรถโดยสารไม่ประจำทาง เตรียมความพร้อมจัดเตรียมรถเสริมเพื่อให้เพียงพอต่อความต้องการเดินทางของประชาชนในช่วงเทศกาลสงกรานต์ ทั้งขาไปและขากลับ
2. กรมการขนส่งทางบกร่วมกับ บขส. อาชีวศึกษา หน่วยทหาร ตำรวจ และหน่วยงานท้องถิ่น ดำเนินการสสแกนรถโดยสารเข้มข้นทุกคัน พนักงานขับรถทุกคน (ทั้งรถประจำทาง และรถเสริม) ที่ทุกสถานีขนส่งผู้โดยสาร 212 แห่งทั่วประเทศ ในทุกเส้นทาง ทั้งต้นทาง กลางทาง และปลายทาง จาก 19 มีนาคม 2561 ต่อเนื่องตลอดช่วงเทศกาลสงกรานต์จนถึงวันที่ 17 เมษายน 2561 โดยรถทุกคันจะถูกตรวจซ้ำตลอดเส้นทาง หากพบรถไม่ได้มาตรฐานมีข้อบกพร่องด้านความปลอดภัย สั่งเปลี่ยนรถจนถึง "พ่นห้ามใช้" ทันที ด้านผู้ขับรถ/ผู้ประจำรถ แอลกอฮอล์จะต้องเป็นศูนย์ 100% หากพบผู้ขับรถไม่พร้อม/พักผ่อนไม่เพียงพอ มีชั่วโมงการทำงานเกินกว่าที่กฎหมายกำหนด สั่งเปลี่ยนคนชับรถทันที ทั้งนี้ เพื่อให้คนพร้อม รถพร้อม เกิดความปลอดภัยสูงสุดในการเดินทาง
3. จัดเจ้าหน้าที่ตรวจการขนส่งทางบกตรวจตราในสถานีขนส่งและบริเวณโดยรอบ เพื่อป้องกันมิให้เกิดการขายตั๋วโดยสารเกินราคา การบรรทุกผู้โดยสารเกินจำนวนที่นั่ง การนำรถที่ไม่ถูกกฎหมายมาใช้วิ่งเสริม และการกระทำผิดอื่น ๆ หากตรวจพบ ดำเนินการลงโทษขั้นสูงสุดทุกกรณีความผิดทันที
4. จัดตั้งศูนย์คุ้มครองผู้โดยสารสาธารณะ 1584 ที่สถานีขนส่งทุกสถานี เพื่อรับเรื่องร้องเรียน และช่วยเหลือผู้โดยสารที่ถูกเอาเปรียบ และยังสามารถร้องเรียนผ่านช่องทางต่าง ๆ ได้แก่ สายด่วน "1584", จดหมาย/หนังสือร้องเรียน, email: dlt_1584complain@hotmail.com, เว็บไซต์ http://ins.dlt.go.th/cmpweb/ , ร้องเรียนด้วยตนเอง, สายด่วน GCC 1111, Application: “ร้องเรียนรถสาธารณะ” "DLT GPS", FACEBOOK , LINE “1584dlt”
5. ควบคุมกำกับพฤติกรรมผู้ขับรถด้วยระบบ GPS แบบ Realtime On-line ไม่ให้ใช้ความเร็ว และชั่วโมงการทำงานเกินกว่ากฏหมายกำหนด โดยประชาชนสามารถร่วมติดตาม รถโดยสารสาธารณะบนมือถือผ่าน Application "DLT GPS" ร่วมกับกรมการขนส่งทางบก โดยสามารถดาวน์โหลดได้จาก App Store หรือ Google Play หรือสามารถสแกน QR Code บนสติ๊กเกอร์ประชาสัมพันธ์ที่ติดบนรถโดยสารสาธารณะทุกคัน
6. มอบหมายให้สำนักงานขนส่งทุกจังหวัดทั่วประเทศติดตามเชิงรุกก่อนช่วงเทศกาล จัดส่งเจ้าหน้าที่ลงตรวจสอบ ซักซ้อมความเข้าใจ อบรมพนักงาน ตรวจสภาพรถเชิงรุก ตรวจสถานประกอบการทั้งรถโดยสารประจำทางและรถเช่าเหมา ในพื้นที่รับผิดชอบ
7. จัดชุดเจ้าหน้าที่ตรวจการ หน่วยเคลื่อนที่เร็ว ร่วมจุดตรวจในเส้นทาง ตรวจสกัดจับผิดกฎหมาย หรือรถโดยสารที่มีพฤติกรรมเสี่ยง สกัดเฝ้าระวังเชิงป้องกันป้องปราม
8. กรมการขนส่งทางบกจะส่งผู้โดยสารจนถึงคนสุดท้ายไม่ให้มีตกค้างด้วยความปลอดภัย ประชาชนที่จะเดินทางในช่วงเทศกาล สามารถใช้บริการได้ทุกสถานีขนส่งทั่วประเทศ
9. กรมการขนส่งทางบกจำเป็นต้องเข้มงวด เพื่อให้เกิดความปลอดภัยกับประชาชนทุกคนที่ใช้บริการรถโดยสารสาธารณะ และขอขอบคุณผู้ประกอบการขนส่งที่ให้ความร่วมมือในการดูแล ให้ความสำคัญความปลอดภัย และร่วมให้บริการรถเพียงพอในสถานการณ์เทศกาล เพื่อให้ประชาชนทุกคนที่ใช้บริการรถโดยสารสาธารณะสามารถกลับไปสู่ภูมิลำเนาได้อย่างปลอดภัย
-----------------------------

ที่มา : http://www.thaigov.go.th/news/contents/details/11179