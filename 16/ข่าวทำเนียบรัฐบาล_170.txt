รัฐบาลไทย-ข่าวทำเนียบรัฐบาล-รมต. นร. สุวพันธุ์ฯ เป็นประประธานในพิธีเปิดงานสัมมนางานวิชาการ เรื่อง “สุโขทัยศึกษาและ ล้านนาศึกษา”

วันพุธที่ 28 มีนาคม 2561
รมต. นร. สุวพันธุ์ฯ เป็นประประธานในพิธีเปิดงานสัมมนางานวิชาการ เรื่อง “สุโขทัยศึกษาและ ล้านนาศึกษา”
รมต. นร. สุวพันธุ์ฯ กล่าวย้ำว่ารัฐบาลให้ความสำคัญและส่งเสริมให้คนไทยทุกคนคำนึงถึงความเป็นชาติและภาคภูมิใจในความเป็นไทย
วันนี้ (28 มี.ค. 61) เวลา 09.00 น. ณ ห้องราชดำเนิน โรงแรมรอยัลปริ๊นเซส ถนนหลานหลวง กรุงเทพมหานคร นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานในพิธีเปิดงานสัมมนางานวิชาการ เรื่อง “สุโขทัยศึกษาและล้านนาศึกษา” โดยมีผู้ร่วมงานประกอบด้วยนางสาวกนกวลี ชูชัยยะ เลขาธิการสำนักงานราชบัณฑิตยสภา ดร.โสภา ชูพิกุลชัย ชปีลมันน์ นายกราชบัณฑิตยสภาและคณาจารย์จากสถาบันการศึกษา ตลอดจนภาคีสมาชิกราชบัณฑิตยสภา รวมทั้งสิ้นประมาณ 150 คน
โอกาสนี้ นายกราชบัณฑิตยสภากล่าวรายงานว่า ดังที่ทราบกันดีว่าราชบัณฑิตยสภาเป็นสถานที่บำรุงสรรพวิชา โดยมีคณะราชบัณฑิต ภาคีสมาชิก และผู้ทรงความรู้ทุกศาสตร์สาขาวิชาร่วมกัน สร้างสรรค์ผลงานวิชาการและเผยแพร่ในรูปแบบต่าง ๆ เพื่อให้เป็นคุณประโยชน์แก่ประเทศและประชาชน โดยการสัมมนาครั้งนี้ นอกจากผู้เข้าร่วมสัมมนาจะได้รับความรู้ที่มีคุณประโยชน์ โดยเฉพาะอย่างยิ่งในด้านสุโขทัยศึกษาและล้านนาศึกษา ยังนำผลสรุปของการสัมมนาดังกล่าวไปเผยแพร่เพื่อประโยชน์ต่อสาธารณชนอีกด้วย
จากนั้น รัฐมนตรีประจำสำนักนายกรัฐมนตรี ได้กล่าวเปิดงานว่า ขอชื่นชมสำนักงานราชบัณฑิตยสภาที่ได้จัดงานสัมมนาทางวิชาการครั้งนี้ขึ้น ซึ่งแสดงให้เห็นถึงความตั้งใจในการเผยแพร่องค์ความรู้เกี่ยวกับสุโขทัยศึกษาและล้านนาศึกษา รวมถึงความก้าวหน้าและการเปลี่ยนแปลงต่าง ๆ อันเป็นพื้นฐานสำคัญในการดำรงความเป็นชาติของไทย ตลอดจนเปิดโอกาสให้คณะนักวิชาการจากสถาบันการศึกษาต่าง ๆ และผู้สนใจประวัติศาสตร์ไทย ได้แลกเปลี่ยนความรู้และความคิดเห็น โดยได้นำผลงานอันทรงคุณค่ามารวบรวมเผยแพร่ต่อไป
รัฐมนตรีประจำสำนักนายกรัฐมนตรีกล่าวย้ำในตอนท้ายว่า รัฐบาลให้ความสำคัญและส่งเสริมให้คนไทยทุกคนคำนึงถึงความเป็นชาติ ตลอดจนเห็นคุณค่าของประวัติศาสตร์ ขนบธรรมเนียบประเพณีไทย เพื่อให้ทุกคนเกิดความภาคภูมิใจในความเป็นไทย การจัดสัมมนาทางวิชาการในครั้งนี้ของสำนักงานราชบัณฑิตยสภาจึงเป็นแนวทางที่ดีและสอดคล้องกับนโยบายของรัฐบาลอย่างแท้จริง
...............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11130
