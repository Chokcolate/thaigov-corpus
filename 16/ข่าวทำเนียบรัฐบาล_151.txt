รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 23 มีนาคม 2561

วันศุกร์ที่ 23 มีนาคม 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 23 มีนาคม 2561
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา      สู่การพัฒนาอย่างยั่งยืน”
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา      สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 23 มีนาคม 2561เวลา 20.15 น.ในประเด็นต่าง ๆ ซึ่งสรุปสาระสำคัญได้ดังนี้
เมื่อช่วงสุดสัปดาห์ที่ผ่านมา นายกรัฐมนตรีได้เดินทางเข้าร่วมการประชุมสุดยอดอาเซียนออสเตรเลีย สมัยพิเศษ ณ นครซิดนีย์ ออสเตรเลีย ที่จัดขึ้นเพื่อหารือกันระหว่างผู้นำประเทศต่าง ๆ ในอาเซียนกับออสเตรเลีย ภายใต้หัวข้อ “การส่งเสริมความมั่นคงและความมั่นคั่งในภูมิภาค”
ออสเตรเลียถือเป็นประเทศคู่เจรจาที่เก่าแก่ที่สุดของอาเซียนมากว่า 44 ปีในปัจจุบันออสเตรเลียเป็นอีกประเทศที่อยู่ระหว่างการพิจารณาทางเลือกใหม่ ๆ ในการดำเนินความสัมพันธ์กับโลกภายนอก รวมถึงการหาความสมดุลในภูมิภาค โดยเฉพาะการพัฒนาแนวคิด อินโด-แปซิฟิก ที่รวมจีนเข้ามาด้วย ซึ่งเป็นภูมิภาคที่ยังมีความไม่แน่นอนสูง จึงต้องเร่งพัฒนาการเป็นหุ้นส่วนทางยุทธศาสตร์ ในหลาย ๆ ด้าน เพื่อรองรับความท้าทายต่าง ๆ สำหรับในด้านเศรษฐกิจ ปัจจุบันมีความตกลงเขตการค้าเสรี อาเซียนออสเตรเลียและนิวซีแลนด์ ซึ่งมีศักยภาพที่จะนำมาใช้เป็นเวทีในการยกระดับหุ้นส่วนทางเศรษฐกิจระหว่างกันให้แน่นแฟ้นขึ้น
ในการเดินทางครั้งนี้นายกรัฐมนตรีและผู้นำประเทศสมาชิกอาเซียนและออสเตรเลียได้ร่วมเป็นสักขีพยานในการลงนามบันทึกความเข้าใจว่าด้วยความร่วมมือในการต่อต้านการก่อการร้ายสากลระหว่างอาเซียนกับออสเตรเลีย เพื่อย้ำเจตนารมณ์ในการร่วมมือต่อต้านการก่อการร้ายสากล และยังได้รับรอง ปฏิญญาซิดนีย์ ซึ่งเป็นเอกสารกำหนดวิสัยทัศน์ความร่วมมือระหว่างอาเซียนกับออสเตรเลียในด้านต่าง ๆ ประกอบด้วย ด้านการต่อต้านภัยคุกคามในหลายรูปแบบต่อความมั่นคง ส่วนในด้านเศรษฐกิจ ได้มีการสนับสนุนการเปิดเสรีทางการค้าระหว่างกัน รวมถึงการเร่งรัดการจัดทำความตกลง RCEP การส่งเสริมเศรษฐกิจดิจิทัล และการร่วมกันสนับสนุน MSMEs ทั้งนี้ ออสเตรเลียได้เสนอโครงการต่าง ๆ เพื่อดำเนินการโดยมุ่งเน้นประเด็นที่ทั้งสองฝ่ายมีผลประโยชน์ร่วมกัน
พร้อมกันนี้ ปีหน้าประเทศไทยได้รับหน้าที่เป็นประธานอาเซียน เป็นเจ้าบ้านในการต้อนรับการประชุมต่าง ๆ ของอาเซียนตลอดปี รวมถึงการเป็นเจ้าภาพเอเปกในปี  2565นี้ ซึ่งอยู่ระหว่างการเตรียมการดำเนินงานอย่างดีที่สุด เพื่อให้เห็นความพร้อมของประเทศไทยรวมถึงโอกาสในการแสดงให้เห็นถึงศักยภาพและบทบาทของประเทศไทย ทั้งนี้ นายกรัฐมนตรีอยากให้คนไทยทุกคนได้ร่วมมือกันเป็นเจ้าบ้านที่ดีร่วมกัน เพื่อแสดงความเป็นเอกลักษณ์ของประเทศไทย
สำหรับความสัมพันธ์ไทย-ออสเตรเลียเริ่มต้นมาเป็นระยะเวลานาน ซึ่งจะครบรอบ 70 ปี โดยในปี 2565 นี้ ออสเตรเลียถือเป็นคู่ค้าสำคัญของไทยมายาวนาน เมื่อปี 2560ได้มีการค้าระหว่างกันสูงถึง 500,000 ล้านบาท ถือว่าเป็นคู่ค้าอันดับที่9ในปัจจุบันไทยมีการทำความตกลงทางการค้ากับออสเตรเลียภายใต้ TAFTA ที่มีขอบเขตความตกลงอย่างกว้างขวาง นอกจากนี้ ออสเตรเลียยังสนับสนุนให้ไทยเตรียมพร้อม เพื่อเข้าร่วมในความตกลง TPP หรือในปัจจุบัน เรียกว่า CPTIP เพื่อเป็นการขยายฐานการค้าให้กับผู้ประกอบการของประเทศไทย
นายกรัฐมนตรีกล่าวแสดงความยินดีกับคุณสุนันทา กังวาลกุลกิจ เอกอัครราชทูตคณะผู้แทนถาวรไทยประจำองค์การการค้าโลก (WTO) และองค์การทรัพย์สินทางปัญญาโลก (WIPO)ได้รับเสียงสนับสนุนจากสมาชิก WTO 164 ประเทศ ให้ดำรงตำแหน่งประธานองค์กรระงับข้อพิพาทนับว่าเป็นคนไทยคนแรกของประวัติศาสตร์ในครั้งนี้ ถือว่ามีความสำคัญ ซึ่งเป็นองค์กรระดับสูงสุดของ WTO ในการกำกับดูแลภาพรวมการดำเนินงานของประเทศสมาชิก เพื่อให้ทุกประเทศเกิดความมั่นใจและสร้างความเป็นธรรมทางการค้าระหว่างประเทศ นายกรัฐมนตรีกล่าวอวยพรให้คุณสุนันทาและทีมงาน ประสบความสำเร็จ การทำงานราบรื่น และสร้างเกียรติยศชื่อเสียงให้กับประเทศไทย
ปัจจุบันรัฐบาลมีช่องทางรับเรื่องราวร้องทุกข์ร้องทุกข์หรือร้องเรียนเพื่อรับฟังข้อมูลจากประชาชนทุกคน โดยสามารถใช้ช่องทางสอบถามข้อมูลเพิ่มเติมได้ที่สายด่วน 1111 ของรัฐบาล สายด่วน 1567 ของกระทรวงมหาดไทย และสายด่วน 1299 ของคณะรักษาความสงบแห่งชาติ (คสช.)รวมถึงการเปิดช่องทางสอบถามข้อมูลใหม่ คือ “สายด่วนไทยนิยม”ในรูปแบบแอปพลิเคชั่นบนมือถือ เว็บไซต์ และเฟสบุ๊ค เพื่อเป็นการตอบสนองความสะดวกรวดเร็ว และปรับเปลี่ยนให้ทันสมัยพร้อมให้คนไทยทุกคนสามารถติดตามข้อมูลข่าวสารได้อย่างทั่วถึง ซึ่งเป็นการสร้างกลไกประชารัฐในการช่วยกันทำงานเพื่อพัฒนาชาติบ้านเมืองพร้อมตอบสนองตามความต้องการของประชาชนในแต่ละพื้นที่อย่างเป็นรูปธรรมเพื่อคุณภาพชีวิตที่ดีขึ้นของประชาชน
เมื่อวานที่ผ่านมา (22 มี.ค. 61) นายกรัฐมนตรีพร้อมคณะรัฐมนตรี ได้เดินทางไปตรวจราชการ ณ จังหวัดหนองบัวลำภู เพื่อติดตามการดำเนินงานตามนโยบายรัฐบาลของข้าราชการในพื้นที่ โดยมีโอกาสได้กล่าวในเวทีประชาคมหมู่บ้าน ตามโครงการไทยนิยมยั่งยืน ซึ่งมีผู้นำท้องถิ่นและประชาชนในพื้นที่ประมาณ 300 คน เข้าร่วมและให้การต้อนรับเป็นอย่างดี นับว่าเป็นโอกาสที่ดีนายกรัฐมนตรีได้พูดคุยกับประชาชนและรับทราบปัญหาความต้องการของประชาชนโดยตรง พร้อมติดตามเร่งรัดการแก้ไขปัญหาเพื่อสร้างความเข้มแข็งให้กับประชาชนและประเทศชาติต่อไป
.....................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11015
