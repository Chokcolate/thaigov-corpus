รัฐบาลไทย-ข่าวทำเนียบรัฐบาล-รมว.ดิจิทัลฯ ต้อนรับเอกอัครราชทูตสหภาพยุโรป พร้อมหารือความร่วมมือด้านดิจิทัล

วันอังคารที่ 3 เมษายน 2561
รมว.ดิจิทัลฯ ต้อนรับเอกอัครราชทูตสหภาพยุโรป พร้อมหารือความร่วมมือด้านดิจิทัล
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายปีร์กะ ตาปีโอละ (H.E. Mr. Pirkka Tapiola) เอกอัครราชทูตสหภาพยุโรปประจำประเทศไทยและคณะ ในโอกาสเข้าเยี่ยมคารวะ ซึ่งนายปีร์กะ ตาปีโอละ เห็นว่าในช่วงประมาณ 20 ปีที่ผ่านมา ประเทศไทยได้พัฒนาและมีความก้าวหน้าในหลายด้าน รวมทั้งได้ให้ความสนใจต่อนโยบายประเทศไทย 4.0 และโครงการ EEC เป็นอย่างยิ่ง โดยในฐานะเอกอัครราชทูตสหภาพยุโรปฯ ยินดีที่จะสนับสนุนให้เกิดความร่วมมือระหว่างประเทศไทยและประเทศสมาชิกของสหภาพยุโรปในทุกๆ ด้าน โดยเฉพาะในด้านดิจิทัลซึ่งหลายประเทศในสหภาพยุโรปมีศักยภาพสูงและมีชื่อเสียงระดับโลก ในโอกาสนี้ ดร.พิเชฐฯ ยังได้ให้ข้อมูลเกี่ยวกับการดำเนินนโยบายที่สำคัญของกระทรวงดิจิทัลฯ ได้แก่ การพัฒนาทรัพยากรมนุษย์ด้านดิจิทัล ความปลอดภัยด้านไซเบอร์ การพัฒนาโครงสร้างพื้นฐานด้านดิจิทัล การเชื่อมโยงข้อมูลภาครัฐเพื่อเพิ่มศักยภาพการบริการประชาชน การส่งเสริมความสะดวกในการดำเนินธุรกิจ (Ease of doing business) การออกกฎหมายด้านดิจิทัลที่มีความทันสมัยและมีมาตรฐานสากล รวมถึงการดำเนินโครงการสำคัญๆ อาทิ โครงการ Digital Park โครงการระเบียงเขตเศรษฐกิจภาคตะวันออก (EEC) โครงการเมืองอัจฉริยะ (Smart city) และการจัดตั้งสถาบัน IoT (Internet of Things) เป็นต้น เมื่อวันที่ 28 มีนาคม 2561 ณ ห้องรับรอง ชั้น 9 กระทรวงดิจิทัลฯ อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ เขตหลักสี่ กรุงเทพฯ
********************

ที่มา : http://www.thaigov.go.th/news/contents/details/11321
