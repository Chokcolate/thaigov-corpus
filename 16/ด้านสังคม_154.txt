รัฐบาลไทย-ข่าวทำเนียบรัฐบาล-สธ. แนะเล่นสงกรานต์ใช้น้ำสะอาด คุ้มค่า ปลอดภัย 


วันศุกร์ที่ 13 เมษายน 2561
158
สธ. แนะเล่นสงกรานต์ใช้น้ำสะอาด คุ้มค่า ปลอดภัย
กระทรวงสาธารณสุข แนะประชาชนเล่นสงกรานต์ ใช้น้ำสะอาด อย่างรู้คุณค่า ปลอดภัย ใช้ดินสอพองที่ได้มาตรฐาน ลดความเสี่ยงจากโรคตาแดง ตาอักเสบ ผิวหนังอักเสบ
กระทรวงสาธารณสุข แนะประชาชนเล่นสงกรานต์ ใช้น้ำสะอาด อย่างรู้คุณค่า ปลอดภัย ใช้ดินสอพองที่ได้มาตรฐาน ลดความเสี่ยงจากโรคตาแดง ตาอักเสบ ผิวหนังอักเสบ
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข กล่าวว่า  ในช่วงเทศกาลสงกรานต์ปีนี้ รัฐบาลได้รณรงค์ภายใต้แนวคิด “สงกรานต์วิถีไทย ใช้น้ำคุ้มค่า ชีวาปลอดภัย” จึงขอแนะนำประชาชนเล่นน้ำสงกรานต์โดยใช้น้ำอย่างรู้คุณค่า ใช้น้ำที่สะอาดเช่น น้ำประปา ไม่ควรใช้น้ำคลองริมถนน รวมถึงน้ำเย็น น้ำแข็ง น้ำผสมเม็ดแมงลัก เม็ดสาคู หรือน้ำผสมสีย้อมผ้าอย่างเด็ดขาด เนื่องจากน้ำดังกล่าวจะมีความสกปรก ปนเปื้อนเชื้อโรค หรือสารเคมี หากเข้าตาจะทำให้ระคายเคืองและเป็นโรคตาแดงได้ ที่สำคัญคือขอให้เล่นน้ำสงกรานต์อย่างสุภาพ ปลอดภัย ไม่สาดน้ำหรือฉีดน้ำเข้าดวงตาโดยตรง เพราะจะทำให้ตาอักเสบหรืออันตรายถึงขั้นตาบอดได้ หากบุตรหลานมีสิ่งแปลกปลอมเข้าตา ให้ล้างตาด้วยน้ำสะอาดทันที ถ้าอาการไม่ดีขึ้น ให้รีบไปพบแพทย์ทันที
นอกจากนี้ ในการใช้แป้งดินสอพองขอให้เลือกแป้งที่สะอาด ได้มาตรฐาน มีฉลากกำกับว่าเหมาะกับการใช้ทาร่างกายและซื้อจากแหล่งผลิตที่เชื่อถือได้ หรือสังเกตบรรจุในภาชนะที่มีฉลากภาษาไทย แสดงส่วนประกอบสำคัญ ชื่อและที่ตั้งผู้ผลิต วันเดือนปีที่ผลิต อย่างถูกต้อง ไม่ควรเลือกดินสอพองที่ผสมสี เพราะอาจเป็นสีที่ใช้ในอุตสาหกรรม มีการปนเปื้อนสารอันตรายต่างๆ เช่น โพรพีลีน ปรอท ตะกั่ว และซิงค์ออกไซด์ ซึ่งจะอาจเกิดการ ระคายเคืองต่อผิวหนัง โดยเฉพาะบริเวณที่มีบาดแผล รอยถลอก หรือเป็นสิว ผดผื่นแพ้ได้
“ในช่วงกลางวันปีนี้อากาศร้อนมาก ควรเตรียมตัวก่อนออกไปเล่นน้ำสงกรานต์ โดยใส่เสื้อแขนยาว กางเกงขายาว และหมวก เพื่อป้องกันแสงแดด ก่อนออกจากบ้านควรดื่มน้ำสะอาด 1-2 แก้ว และดื่มน้ำเป็นระยะ ๆ หลีกเลี่ยงการดื่มเครื่องดื่มแอลกอฮอล์ทุกประเภท” นายแพทย์โอภาสกล่าว

ที่มา : http://www.thaigov.go.th/news/contents/details/11489