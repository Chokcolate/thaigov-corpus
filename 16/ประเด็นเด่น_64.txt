รัฐบาลไทย-ข่าวทำเนียบรัฐบาล-โฆษกกองทัพบกชี้แจงเรื่องกรณีการเกณฑ์ทหาร 


วันศุกร์ที่ 6 เมษายน 2561
94
พิมพ์
โฆษกกองทัพบกชี้แจงเรื่องกรณีการเกณฑ์ทหาร
โฆษกกองทัพบกชี้แจงเรื่องการเกณฑ์ทหาร เป็นไปตามข้อกำหนดทางกฎหมาย เพื่อให้กองทัพมีกำลังพลบางส่วนหมุนเวียนเข้ามารับราชการทหาร ระบุทหารกองประจำการถือเป็นกำลังสำคัญของกองทัพ ที่กองทัพได้ให้การดูแลเป็นอย่างดี
วันที่ 3 เม.ย.61 พ.อ.วินธัย สุวารี โฆษกกองทัพบก กระทรวงกลาโหม ชี้แจงกรณี ที่นายรังสิมันต์ โรม ได้โพสต์ข้อความในเฟซบุ๊กส่วนตัวเกี่ยวกับเรื่องการเกณฑ์ทหาร ว่า การเกณฑ์ทหาร เป็นการนำทรัพยากรสำคัญคือเยาวชนไปเป็นผู้รับใช้นายทหาร ซึ่งไม่ได้สร้างผลผลิตใดให้กับประเทศชาติ  ในขณะที่สังคมไทยกำลังขาดแคลนแรงงาน และเข้าสู่สังคมผู้สูงอายุ ซึ่งทหารรับใช้รับเงินจากรัฐ แต่กลับมีหน้าที่รับใช้ส่วนตัว เช่น ซักผ้า เสิร์ฟน้ำ ทำความสะอาดบ้าน พานายหรือคนในครอบครัวไปงานต่าง ๆ เสนอให้ยกเลิกการเกณฑ์ทหาร  และทหารควรทำหน้าที่เป็นทหารอาชีพเท่านั้น
โฆษกกองทัพบก กล่าวขอเรียนว่า การเข้ารับราชการทหารเป็นไปตามข้อกำหนดทางกฎหมาย เพื่อให้กองทัพมีกำลังพลบางส่วนหมุนเวียนกันเข้ามารับราชการทหาร ของชายไทยในช่วงอายุ 21-29 ปี เพื่อมาปฏิบัติหน้าที่ในบางตำแหน่งงานของกองทัพ  ที่เมื่อผ่านการฝึกศึกษาตามแนวทางกองทัพแล้ว ก็จะไปปฏิบัติงานร่วมกำลังพลหลักที่ประจำการอยู่ในกองทัพได้อย่างสมบูรณ์
ในปัจจุบันระบบการตรวจเลือกทหารกองเกินเข้ากองประจำการ  ยังคงเริ่มต้นจากการรับผู้ที่สมัครใจก่อนเป็นหลัก  เมื่อจำนวนยอดที่ได้ยังไม่พอเพียงกับความต้องการของกองทัพ  จึงต้องมีการตรวจเลือกเข้ามาเพิ่มให้ได้ตามจำนวนที่ต้องการ
ส่วนงานหรือหน้าที่ของกำลังพลในระดับนี้ อาจมีลักษณะหลากหลายขึ้นอยู่กับภารกิจของหน่วยที่ไปบรรจุลงนั้น ๆ  มีทั้งงานด้านความมั่นคง ด้านยุทธการ ด้านบริการแรงงาน ให้กับหน่วยเอง หรือให้กับประชาชน ในภารกิจช่วยเหลือประชาชน ซึ่งส่วนใหญ่ผู้บังคับบัญชา หรือผู้บังคับหน่วยจะพิจารณาบริหารงานบุคคลกำลังพลไปตามความเหมาะสม
ทหารกองประจำการถือเป็นกำลังสำคัญของกองทัพ ที่กองทัพได้ให้การดูแลเป็นอย่างดี  มีการพัฒนาและเสริมทักษะให้ในด้านต่าง ๆ ไม่ว่าจะเป็นด้านการทหาร  การพัฒนาบุคลิกภาพ  การสร้างระเบียบวินัย การอบรมบ่มเพาะให้มีความเข้มแข็งทั้งด้านร่างกายจิตใจ เสียสละ เพื่อเป็นพลเมืองที่ดีมีคุณภาพของสังคมโดยรวม
------------------------

ที่มา : http://www.thaigov.go.th/news/contents/details/11364