รัฐบาลไทย-ข่าวทำเนียบรัฐบาล-เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี

วันพฤหัสบดีที่ 19 เมษายน 2561
เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี
เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี
วันนี้ (19 เมษายน 2561) เวลา 10.00 น. นายไฆเม บีร์กิลิโอ นัวลาร์ต ซานเชซ (H.E. Mr. Jaime Virgilio Nualart Sánchez) เอกอัครราชทูตสหรัฐเม็กซิโกประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี ในโอกาสเข้ารับตำแหน่งใหม่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวขอบคุณที่เอกอัครราชทูตสหรัฐเม็กซิโกประจำประเทศไทยปฏิบัติหน้าที่ เพื่อส่งเสริมความสัมพันธ์ระหว่างไทยกับเม็กซิโกอย่างแข็งขันตลอดระยะเวลา 43 ปี ของการสถาปนาความสัมพันธ์ทางการทูต ซึ่งทั้งสองฝ่ายสนับสนุนให้มีการแลกเปลี่ยนการเยือนในระดับสูง และยินดีที่จะให้ความร่วมมือระหว่างกันเพื่อพัฒนาความสัมพันธ์อันดีระหว่างกันต่อไป
รองนายกรัฐมนตรีกล่าวยินดี และขอบคุณที่เม็กซิโกให้ความสนใจ และขอเชิญชวนให้เม็กซิโกมาลงทุนในโครงการพัฒนาระเบียงเศรษฐกิจพิเศษภาคตะวันออก (EEC) ซึ่งเอกอัครราชทูตสหรัฐเม็กซิโกประจำประเทศไทยแสดงความยินดีที่จะให้ความร่วมมือสนับสนุนนักลงทุนในโครงการดังกล่าว รองนายกรัฐมนตรีกล่าวว่ารัฐบาลตระหนักถึงศักยภาพของเม็กซิโก ในการเป็นประตูสู่อเมริกาเหนือ และลาตินอเมริกา และทั้งสองชื่นชมที่ทั้งสองประเทศเป็นคู่ค้าที่มีสําคัญต่อกัน โดยทั้งสองฝ่ายเป็นคู่ค้าลำดับต้นๆ เม็กซิโกเป็นคู่ค้าอันดับ 1 ของไทยในภูมิภาคลาตินอเมริกา และไทยเป็นคู่ค้าอันดับ 3 ของเม็กซิโกในเอเชียตะวันออกเฉียงใต้
เอกอัครราชทูตสหรัฐเม็กซิโกประจำประเทศไทยกล่าวเชิญชวนให้ชาวไทยเดินทางไปท่องเที่ยวเม็กซิโก เพื่อเป็นการแลกเปลี่ยน เรียนรู้ทางด้านวัฒนธรรม และถือว่าเป็นการสร้างความสัมพันธ์อันดีระหว่างกันในระดับประชาชน นอกจากนี้ทั้งสองฝ่ายเห็นพ้องที่จะให้มีการแลกเปลี่ยนเรียนรู้ทางด้านวัฒนธรรมของทั้งสองประเทศ
ในช่วงท้าย รองนายกรัฐมนตรีกล่าวขอบคุณเม็กซิโกที่ให้การสนับสนุนการทำงานของรัฐบาลไทย และรัฐบาลยืนยันที่จะดำเนินการตาม Roadmap จัดการเลือกตั้งตามกระบวนการ

ที่มา : http://www.thaigov.go.th/news/contents/details/11602
