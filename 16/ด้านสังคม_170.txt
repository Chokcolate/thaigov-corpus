รัฐบาลไทย-ข่าวทำเนียบรัฐบาล-รมว.พม. มอบบ้านมั่นคงชุมชนสวรรค์เมืองใหม่ 102 ครัวเรือน พร้อมสานพลังประชารัฐแก้ปัญหาที่อยู่อาศัยผู้มีรายได้น้อย จ.นครสวรรค์


วันพฤหัสบดีที่ 19 เมษายน 2561
89
รมว.พม. มอบบ้านมั่นคงชุมชนสวรรค์เมืองใหม่ 102 ครัวเรือน พร้อมสานพลังประชารัฐแก้ปัญหาที่อยู่อาศัยผู้มีรายได้น้อย จ.นครสวรรค์
รมว.พม. มอบบ้านมั่นคงชุมชนสวรรค์เมืองใหม่ 102 ครัวเรือน พร้อมสานพลังประชารัฐแก้ปัญหาที่อยู่อาศัยผู้มีรายได้น้อย จ.นครสวรรค์
วันนี้ (19 เม.ย. 61) เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบบ้านมั่นคงชุมชนสวรรค์เมืองใหม่ จำนวน 102 ครัวเรือน พร้อมทั้งเป็นสักขีพยานในการมอบทะเบียนบ้าน สัญญาเช่าที่ดินให้ชุมชน และการลงนามบันทึกข้อตกลงร่วมระหว่างหน่วยงาน เพื่อร่วมแก้ไขปัญหาที่อยู่อาศัยผู้มีรายได้น้อยในจังหวัดนครสวรรค์ โดยมี นายธนาคมจงจิระ ผู้ว่าราชการจังหวัดนครสวรรค์ และนายสมชาติ ภาระสุวรรณ ผู้อำนวยการสถาบันพัฒนาองค์กรชุมชน ให้การต้อนรับ พร้อมด้วยประชาชนจำนวนกว่า 500 คน เข้าร่วมงาน ณ ชุมชนรณชัยและชุมชนสวรรค์เมืองใหม่ เทศบาลนครนครสวรรค์ อำเภอเมือง จังหวัดนครสวรรค์
รัฐบาลภายใต้การนำของพลเอกประยุทธ์ จันทร์โอชา นายกรัฐมนตรี ได้ดำเนินนโยบายในการแก้ไขปัญหาความเหลื่อมล้ำทางสังคม โดยเฉพาะเรื่องที่อยู่อาศัยของประชาชนทุกคน ซึ่งปัจจุบันประเทศไทยมีครัวเรือนทั้งหมดประมาณ 21.32 ล้านครัวเรือน และมีผู้มีรายได้น้อยที่ต้องการที่อยู่อาศัยประมาณ 3.5 ล้านครัวเรือน รัฐบาลจึงมอบหมายให้กระทรวงการพัฒนาสังคมและความมั่นคงของมนุษย์ (พม.) จัดทำแผนแม่บทการพัฒนาที่อยู่อาศัยระยะ 20 ปี สำหรับ 1,053,702 ครัวเรือน เพื่อให้ประชาชนมีความมั่นคง มั่งคั่ง และยั่งยืน ตามแผนยุทธศาสตร์ชาติระยะ 20 ปี นอกจากนี้ มีการกำหนดนโยบายและแผนการพัฒนาที่อยู่อาศัยระดับจังหวัด โดยการเคหะแห่งชาติ (กคช.) กระทรวง พม. เป็นหน่วยงานหลักในการรวบรวมจัดทำข้อมูลสำหรับการจัดตั้งศูนย์ข้อมูล หรือ Big data ให้สอดคล้องกับความต้องการของประชาชน เพื่อยกระดับประสิทธิภาพของการจัดสวัสดิการสังคมและการช่วยเหลือของภาครัฐ อีกทั้ง การจัดตั้งกองทุนเพื่อพัฒนาที่อยู่อาศัยสำหรับผู้ที่มีรายได้น้อย
สำหรับจังหวัดนครสวรรค์ มีชุมชนในเขตเทศบาลนครนครสวรรค์ทั้งหมด 71 ชุมชน รวม 16,319 ครัวเรือน ส่วนใหญ่ชาวบ้านอาศัยอยู่ในที่ดินราชพัสดุ ที่ดินวัด/สำนักงานพระพุทธศาสนา เทศบาล และเช่าที่ดินเอกชน ซึ่งไม่มีความมั่นคงในที่อยู่อาศัย ดังนั้น ภาคีเครือข่ายจึงร่วมกับสถาบันพัฒนาองค์กรชุมชน (องค์การมหาชน) หรือ พอช. และหน่วยงานที่เกี่ยวข้องในจังหวัดนครสวรรค์ จึงดำเนินโครงการบ้านมั่นคง เพื่อแก้ไขปัญหาที่อยู่อาศัยและพัฒนาคุณภาพชีวิต โดยยึดหลักการ ”ชุมชนเป็นแกนหลักในการแก้ไขปัญหา หน่วยงานต่างๆ มีบทบาทเป็นผู้สนับสนุน” ซึ่งเริ่มดำเนินการตั้งแต่ปี 2547 จนถึงปัจจุบัน ทั้งนี้ ได้ดำเนินการไปแล้วจำนวน 26 ชุมชน รวม 2,785 ครัวเรือน แยกเป็น ซ่อมแซมแล้วเสร็จ 21 โครงการ 2,551 ครัวเรือน, รื้อสร้างบ้านใหม่ในที่ดินเดิม 4 โครงการ 156 หลังคาเรือน แบ่งเป็น ก่อสร้างบ้านใหม่แล้วเสร็จ 99 ครัวเรือน และอยู่ระหว่างก่อสร้าง 57 ครัวเรือน และสร้างใหม่ในที่ดินใหม่ 1 โครงการ จำนวน 102 ครัวเรือน นอกจากนี้ยังดำเนินการในเมืองต่างๆ อีก 6 เมือง เช่น ตาคลี ตากฟ้า ท่าตะโก ฯลฯ รวม 10 ชุมชน จำนวน 695 ครัวเรือน ซึ่งส่วนใหญ่จะดำเนินการในรูปแบบการซ่อมแซมปรับปรุงบ้าน และก่อสร้างบ้านใหม่ในที่ดินเดิม ทั้งนี้ โครงการบ้านมั่นคงในจังหวัดนครสวรรค์ นับว่าเป็นส่วนหนึ่งของแผนแม่บทการพัฒนาที่อยู่อาศัยระยะ 20 ปี ของกระทรวง พม. และได้มีการบูรณาการความร่วมมือตามแนวทางประชารัฐร่วมกับหน่วยงานต่างๆ ทั้งในส่วนกลางและส่วนท้องถิ่น ด้วยการพัฒนาในทุกมิติ ทั้งที่อยู่อาศัย เด็ก เยาวชน สตรี ผู้สูงอายุ สิ่งแวดล้อม และการพัฒนาอาชีพเพิ่มรายได้ โดยมีเป้าหมายเพื่อให้ทุกคนมีที่อยู่อาศัยที่มั่นคงและมีคุณภาพชีวิตที่ดีภายในปี 2579
สำหรับชุมชนรณชัย ตั้งอยู่บริเวณริมแม่น้ำเจ้าพระยา ข้างตลาดสดเทศบาลนครนครสวรรค์ ซึ่งชุมชนได้บุกรุกที่ดิน 2 ไร่เศษของกรมธนารักษ์มานานกว่า 60 ปี โดยมีชาวบ้านอยู่อาศัยรวม 180 ครัวเรือน ส่วนใหญ่มีอาชีพค้าขาย รับจ้างทั่วไป และมีการรวมตัวกันจัดตั้งกลุ่มออมทรัพย์เพื่อแก้ไขปัญหาที่อยู่อาศัยตั้งแต่ปี 2538 และจดทะเบียนเป็นสหกรณ์เคหสถาน ประกอบด้วยสมาชิก 62 ราย มีเงินออมรวมกันประมาณ 1 ล้านบาทเศษ ซึ่งขณะนี้ กำลังก่อสร้างบ้านเฟสแรก 54 หลัง และอยู่ระหว่างปรับปรุง 3 หลัง ตามแบบบ้านขนาด 4x8 ตารางเมตร แบ่งออกเป็น 1) บ้านเดี่ยว 2 ชั้น 2) บ้านแฝด 2 ชั้น และ 3) บ้านแถว 2 ชั้น ราคาประมาณ 250,000-310,000 บาท ผ่อนชำระ 15 ปี รวมค่าเช่าที่ดิน เดือนละ 1,915-2,330 บาท ทั้งนี้ พอช. ให้การสนับสนุนงบประมาณในการก่อสร้างสาธารณูปโภค 2.85 ล้านบาท งบประมาณอุดหนุนรวม 1.42 ล้านบาท โดยใช้สินเชื่อจาก พอช. รวม 11.7 ล้านบาท สำหรับธนารักษ์จังหวัดให้เช่าที่ดินระยะ 30 ปี อัตราตารางวาละ 4.50 บาทต่อเดือน ขณะที่การไฟฟ้าได้ขยายเขตไฟฟ้าเข้าไปในชุมชน
ส่วนชุมชนสวรรค์เมืองใหม่ ตั้งอยู่ด้านหลังสำนักงานอัยการจังหวัด มีการสร้างบ้านมั่นคงจำนวน 102 หลัง ขณะนี้ได้ดำเนินการก่อสร้างโครงการเสร็จเรียบร้อยแล้ว ตามแบบบ้านเดี่ยวชั้นเดียว และบ้านเดี่ยว 2 ชั้น ขนาด 6x8 ตารางเมตร ราคาประมาณ 290,000-380,000 บาท ทั้งนี้ พอช. ได้อนุมัติสินเชื่อรวม 26.5 ล้านบาท (หลังละ 230,000 - 300,000 บาท) และเงินอุดหนุนสร้างบ้านหลังละ 23,000 บาท ขณะที่ชาวบ้านต้องสมทบเงินหลังละ 37,000 - 57,000 บาท ผ่อนชำระ 15 ปี เดือนละ 1,941-2,532 บาท นอกจากนี้ พอช. ยังให้การสนับสนุนงบจำนวน 10.5 ล้านบาท เพื่อถมดิน ปรับภูมิทัศน์ และบำบัดน้ำเสีย ในณะที่เทศบาลนครสวรรค์และการไฟฟ้าดำเนินการสร้างถนน ประปา และขยายไฟฟ้า เป็นต้น รวมงบประมาณทั้งสิ้น 26.4 ล้านบาท

ที่มา : http://www.thaigov.go.th/news/contents/details/11613