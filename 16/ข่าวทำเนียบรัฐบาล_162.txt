รัฐบาลไทย-ข่าวทำเนียบรัฐบาล-นายกรัฐมนตรีเผยรัฐบาลได้รับร่าง พรป.ว่าด้วยการเลือกตั้ง สส.แล้ว มอบหมายฝ่ายกฎหมายพิจารณาก่อนนำขึ้นทูลเกล้า


วันอังคารที่ 27 มีนาคม 2561
229
พิมพ์
นายกรัฐมนตรีเผยรัฐบาลได้รับร่าง พรป.ว่าด้วยการเลือกตั้ง สส.แล้ว มอบหมายฝ่ายกฎหมายพิจารณาก่อนนำขึ้นทูลเกล้า
นายกรัฐมนตรีเผยรัฐบาลได้รับร่าง พรป.ว่าด้วยการเลือกตั้ง สส.แล้ว มอบหมายฝ่ายกฎหมายพิจารณาก่อนนำขึ้นทูลเกล้า
วันนี้ (27 มีนาคม 2561) เวลา 14.20 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงร่างพระราชบัญญัติประกอบรัฐธรรมนูญว่าด้วยการเลือกตั้งสมาชิกสภาผู้แทนราษฎร พ.ศ. .... ว่า รัฐบาลได้รับร่างฯ ดังกล่าวแล้ว และยังมีเวลาพิจารณา จนถึงวันที่ 12 เมษายน 2561 ก่อนจะนำขึ้นทูลเกล้าถวายสมเด็จพระเจ้าอยู่หัวลงพระปรมาภิไธย  โดยได้ให้ฝ่ายกฎหมายตรวจสอบว่าควรจะมีการยื่นเรื่องให้ศาลรัฐธรรมนูญพิจารณาหรือไม่แล้ว แต่อย่างไรก็ตามกรอบการเลือกตั้งยังเป็นไปตามโรดแมป ซึ่งถ้ามีการยื่นให้ศาลรัฐธรรมนูญพิจารณาตีความก็จะใช้เวลาไม่นาน และขอให้ศาลรัฐธรรมนูญรับเรื่องเป็นประเด็นสำคัญ ช่วยรัฐบาลดูแลให้เป็นไปตามกรอบโรดแมปที่วางไว้ โดยไม่ต้องการให้มีปัญหาในขั้นตอนการดำเนินการ ทั้งนี้ ขอให้เข้าใจรัฐบาลด้วยว่า รัฐบาลมีความระวังมากที่สุด ไม่ให้เกิดปัญหาในขั้นตอนนำขึ้นทูลเกล้าถวายสมเด็จพระเจ้าอยู่หัวเพื่อทรงพระปรมาภิไธย
ส่วนประเด็นที่หลายฝ่ายกังวลว่ากรณีกาบัตรแทนคนพิการอาจกระทบต่อการเลือกตั้งได้ เพราะไม่เป็นการลับนั้น นายกรัฐมนตรีกล่าวว่า ประเด็นดังกล่าว จะต้องกลับไปทบทวนหารือว่าสามารถดำเนินการได้หรือไม่ ซึ่งเป็นขั้นตอนตามกฎหมาย แต่ไม่ต้องการให้กระทบกับโรดแมป ส่วนกรณีมองว่าเป็นการละเมิดสิทธิส่วนบุคคลนั้น ก็สามารถฟ้องร้องได้
-----------------------------------------

ที่มา : http://www.thaigov.go.th/news/contents/details/11100