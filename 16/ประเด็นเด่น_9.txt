รัฐบาลไทย-ข่าวทำเนียบรัฐบาล-กระทรวงทรัพยากรธรรมชาติและสิ่งแวดล้อมชี้แจง ประเด็นการคัดค้านทางด่วนสายเหนือ


วันศุกร์ที่ 23 กุมภาพันธ์ 2561
125
พิมพ์
กระทรวงทรัพยากรธรรมชาติและสิ่งแวดล้อมชี้แจง ประเด็นการคัดค้านทางด่วนสายเหนือ
ปลัดกระทรวงทรัพยากรธรรมชาติและสิ่งแวดล้อม ชี้แจงประเด็นการคัดค้านทางด่วนสายเหนือ
วันที่ 22 กุมภาพันธ์ 2561 นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม ชี้แจงประเด็นการคัดค้านทางด่วนสายเหนือ  ตามที่นายจงรัก วัชรินทร์รัตน์ รักษาการแทนอธิการบดี มหาวิทยาลัยเกษตรศาสตร์ แถลงข่าวคัดค้านโครงการระบบทางด่วนขั้นที่ 3 สายเหนือ มีประเด็นดังนี้
1.ข้อมูลจากจุดตรวจวัดค่าฝุ่นละลองบริเวณมหาวิทยาลัย พบว่าค่าฝุ่นละอองขนาดเล็ก เริ่มเข้าใกล้จุดเสี่ยงเกินมาตรฐาน แม้เป็นการนำค่าที่วัดได้หลังฝนตก สะท้อนถึงความเสี่ยงมลภาวะทางอากาศบริเวณดังกล่าว
2.หากรัฐบาลจะก่อสร้างทางด่วนอาจซ้ำเติมสถานการณ์ รวมทั้งส่งผลกระทบสิ่งแวดล้อมและชุมชน คิดเป็นมูลค่าใช้จ่ายทางสุขภาพที่ประชาชนย่านนี้อาจต้องแบกรับไม่น้อยกว่าปีละ 6,000 บาท ต่อ 1 ครัวเรือน
3.มหาวิทยาลัยได้ทำหนังสือถึงนายกรัฐมนตรี เพื่อขอให้ทบทวนโครงการดังกล่าวแล้ว และขอให้รัฐบาลคิดถึงผลกระทบต่อสุขภาพของประชาชนด้วย
กระทรวงทรัพยากรธรรมชาติและสิ่งแวดล้อม (ทส.) ขอชี้แจงว่า โครงการทางด่วนขั้นที่ 3  สายเหนือ ประกอบด้วย 3 ตอน คือ N1 N2 และ N3 ได้รับความเห็นเฉพาะ N2 และ N3 ส่วนที่ไม่เห็นชอบคือเส้น N1 โดยให้ไปศึกษาด้านเศรษฐกิจสังคมเพิ่มเติมก่อน
1) คุณภาพอากาศกรุงเทพมหานคร โดยเฉพาะฝุ่นละอองขนาดเล็กจะมีค่าเกินมาตรฐานเป็นบางช่วงบางเวลา โดยเฉพาะในพื้นที่ที่มีการจราจรหนาแน่น ขณะการตรวจวัดมีค่าฝุ่นละอองลดลงทุกสถานี
2) แนวเส้นทาง N1 ( วงแหวนตะวันตก - สี่แยกมหาวิทยาลัยเกษตร ระยะทาง 16.6 กิโลเมตร) อยู่บนถนนงามวงศ์วาน หน้ามหาวิทยาลัยเกษตรศาสตร์ (มก.) ซึ่ง  มก. ไม่เห็นด้วยและคัดค้านแนวเส้นทาง N1 ดังนั้น การทางพิเศษแห่งประเทศไทย (กทพ.) จึงชะลอไม่ก่อสร้าง และ ทส. จะนำข้อสังเกตของมหาวิทยาลัยเกษตรศาสตร์ แจ้งทาง กทพ. ต่อไป
สำหรับเส้น N2 (แยกมหาวิทยาลัยเกษตร - ถนนนวมินทร์ ระยะทาง 9.2 กม.  โดย เส้นนี้ ไม่ผ่าน มก.) และได้รับความเห็นชอบแล้วและมีการก่อสร้างปัจจุบัน กทพ. เสนอรายงานการขอเปลี่ยนแปลงรายละเอียดโครงการในรายงานการวิเคราะห์ผลกระทบสิ่งแวดล้อมโครงการระบบทางด่วนขั้นที่ 3 สายเหนือ ตอน N2 เชื่อมต่อไปยังถนนวงแหวนรอบนอกกรุงเทพมหานครด้านตะวันออก ซึ่งอยู่ในระหว่างการพิจารณาของ สผ.
สำหรับเส้น N3 (ถนนนวมินทร์ -ถนนศรีนครินทร์ ระยะทาง 13.9 กิโลเมตร ทั้งนี้เส้นนี้ ไม่ผ่าน มก.) ได้รับความเห็นชอบแล้ว แนวเส้นทาง N3 ต่อจาก N2 บริเวณสุขาภิบาล 1 ถึงจุดสิ้นสุดที่ถนนศรีนครินทร์ ยังไม่ก่อสร้าง แต่จะสามารถช่วยระบายรถในพื้นที่ใกล้เคียงมหาวิทยาลัยเกษตรศาสตร์ และบรรเทาปัญหามลพิษทางอากาศได้
3.ในส่วนตอน N1 ได้รับการต่อต้านจากประชาชนและประชาคมเกษตรศาสตร์  ในพื้นที่บริเวณแยกมหาวิทยาลัยเกษตรศาสตร์  โดยกระทรวงคมนาคมได้ศึกษาทบทวนการก่อสร้างในบริเวณดังกล่าวอย่างต่อเนื่องและปัจจุบัน อยู่ระหว่างการศึกษาของ สนข. ภายใต้โครงการศึกษาแนวเส้นทางรถไฟฟ้าสายสีน้ำตาล ช่วง แคราย – ลำสาลีเพื่อทดแทนแนวเส้นทาง N1 ที่ได้มีการร้องเรียน
สถานะโครงการ : อยู่ระหว่างการศึกษาของ สนข.
-----------------------------

ที่มา : http://www.thaigov.go.th/news/contents/details/10321