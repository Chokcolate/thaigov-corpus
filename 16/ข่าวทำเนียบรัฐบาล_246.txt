รัฐบาลไทย-ข่าวทำเนียบรัฐบาล-นายกรัฐมนตรีขอบคุณเจ้าหน้าที่และผู้เกี่ยวข้องทุกภาคส่วนที่อำนวยความสะดวกให้กับประชาชนในช่วงเทศกาลสงกรานต์ 


วันอังคารที่ 17 เมษายน 2561
366
พิมพ์
นายกรัฐมนตรีขอบคุณเจ้าหน้าที่และผู้เกี่ยวข้องทุกภาคส่วนที่อำนวยความสะดวกให้กับประชาชนในช่วงเทศกาลสงกรานต์
นายกรัฐมนตรีขอบคุณเจ้าหน้าที่และผู้เกี่ยวข้องทุกภาคส่วนที่อำนวยความสะดวกให้กับประชาชนในช่วงเทศกาลสงกรานต์
วันนี้ (17 เมษายน 2561) เวลา 15.15 น. ณ บริเวณห้องโถง ตึกบัญชาการ 1 ทำเนียบรัฐบาล ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี ให้สัมภาษณ์สื่อมวลชนว่าเทศกาลวันสงกรานต์ที่ผ่านมาเป็นช่วงเวลาแห่งความสุขของประชาชน ภาพรวมของการดูแลความสงบเรียบร้อยในช่วงเทศกาลดังกล่าวทั่วประเทศเป็นไปด้วยความเรียบร้อย และการเฉลิมฉลองจัดงานทุกภาคส่วนเป็นไปด้วยความสงบ สำหรับความสูญเสียที่เกิดขึ้นจากอุบัติเหตุในเรื่องของการจราจรนั้น รัฐบาลยังคงมุ่งมั่นแก้ปัญหาต่อไป โดยปัญหาที่พบส่วนใหญ่เป็นการกระทำที่ละเมิดกฎหมายปกติ ทั้งนี้จากสถิติผู้ได้รับการบาดเจ็บหรือสูญเสียส่วนใหญ่คือผู้ขับขี่รถจักรยานยนต์ไม่สวมหมวกนิรภัยและดื่มสุรา มักเกิดขึ้นบนถนนสายรอง แม้จะได้มีการตั้งด่านตรวจ จุดสกัด ถึง 2,000 กว่าด่าน และใช้กำลังพลไปมากกว่า 6 หมื่นคนก็ตาม อีกทั้งได้มีการสั่งการให้ทุกหน่วยงานที่เกี่ยวข้องมีการใช้มาตรการอื่น ๆ ในการดูแล ประกอบกับการบังคับใช้กฎหมายให้มีความเข้มงวดมากขึ้น
พร้อมกันนี้ นายกรัฐมนตรีได้กล่าวขอขอบคุณเจ้าหน้าที่ทุกหน่วยงาน ข้าราชการตำรวจ ทหาร พลเรือน ที่ปฏิบัติหน้าที่ด้วยความเสียสละ ทำงานอย่างหนักในช่วงเทศกาลสงกรานต์เพื่อดูแลความปลอดภัยในชีวิตและทรัพย์สิน รวมทั้งอำนวยความสะดวกให้กับประชาชนในทุกพื้นที่อย่างทั่วถึงและขอบคุณทุกภาคส่วนที่ร่วมกันบูรณาการการทำงานจัดเทศกาลดังกล่าวเป็นไปด้วยความเรียบร้อย อย่างไรก็ตามทุกหน่วยงานที่เกี่ยวข้องจะต้องมีการบังคับใช้กฎหมายอย่างเคร่งครัดและร่วมกันวางมาตรการป้องกันในอนาคตต่อไป
............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11542