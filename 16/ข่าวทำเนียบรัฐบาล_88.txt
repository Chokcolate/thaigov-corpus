รัฐบาลไทย-ข่าวทำเนียบรัฐบาล-รองผู้อำนวยการกรมเอเชียและแปซิฟิกกองทุนการเงินระหว่างประเทศ (IMF) และคณะผู้แทน เข้าเยี่ยมคารวะรองนายกรัฐมนตรี

วันจันทร์ที่ 12 มีนาคม 2561
รองผู้อำนวยการกรมเอเชียและแปซิฟิกกองทุนการเงินระหว่างประเทศ (IMF) และคณะผู้แทน เข้าเยี่ยมคารวะรองนายกรัฐมนตรี
รองผู้อำนวยการกรมเอเชียและแปซิฟิกกองทุนการเงินระหว่างประเทศ (IMF) และคณะผู้แทน เข้าเยี่ยมคารวะรองนายกรัฐมนตรี
วันนี้(9 มีนาคม 2561) เวลา 11.00 น. Mr. Markus H. Rodlauer รองผู้อำนวยการกรมเอเชียและแปซิฟิกกองทุนการเงินระหว่างประเทศ (IMF) และคณะผู้แทนกองทุนการเงินระหว่างประเทศ เข้าเยี่ยมคารวะ นายสมคิด จาตุศรีพิทักษ์รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีและรองผู้อำนวยการกรมเอเชียและแปซิฟิก IMF แลกเปลี่ยนความคิดเห็นเกี่ยวกับภาวะเศรษฐกิจการเงินไทยและความท้าทายของรัฐบาลในการแก้ไขปัญหาเศรษฐกิจ โดย IMF ได้กล่าวชื่นชมการดำเนินนโยบายทางเศรษฐกิจของรัฐบาลที่ทำให้การส่งออก การค้าขาย และการลงทุนจากต่างประเทศ มีแนวโน้มที่จะขยายตัวอย่างต่อเนื่อง  อย่างไรก็ตาม IMF ได้แสดงความกังวลในเรื่องอัตราเงินเฟ้อที่ต่ำเกินไป และประสงค์ให้ไทยเร่งหามาตรการในการดำเนินนโยบายทางเศรษฐกิจท่ามกลางสภาพสังคมไทยที่กำลังก้าวเข้าสู่สังคมของผู้สูงอายุ
รองนายกรัฐมนตรีกล่าวว่า ไทยและ IMF มีความร่วมมือระหว่างกันมานาน โดยเฉพาะอย่างยิ่งในช่วงวิกฤตการณ์ทางเศรษฐกิจปี 2540 หลังจากนั้น รัฐบาลไทยใช้ระยะเวลา 6 ปีในการฟื้นฟูเศรษฐกิจ จวบจนปัจจุบัน รัฐบาลยังคงมองว่าในอนาคตยังมีอีกหลายด้านที่ต้องได้รับการแก้ไขปัญหา โดยปัญหาที่สำคัญคือ ปัญหาความเหลื่อมล้ำทางเศรษฐกิจของไทยที่เน้นเรื่องการส่งออกและขาดความเชื่อมโยงกับเศรษฐกิจชุมชน รัฐบาลปัจจุบันจึงเน้นการส่งเสริมความเข้มแข็งให้เศรษฐกิจชุมชน อาทิ นโยบายส่งเสริมวิสาหกิจชุมชน และนโยบายประชารัฐ เป็นต้น สำหรับปัญหาสังคมของผู้สูงอายุนั้น รองนายกรัฐมนตรีเน้นย้ำว่า รัฐบาลให้ความสำคัญกับผู้สูงอายุที่เพิ่มจำนวนมากยิ่งขึ้น รัฐบาลกำลังวางแผนระยะยาวในการรับมือกับความท้าทายนี้ โดยกระทรวงการคลังกำลังศึกษาในรายละเอียดถึงมาตรการทางการเงินในการรับมือกับสังคมผู้สูงอายุ ซึ่งทาง IMF ได้แสดงความชื่นชมและยินดีให้ความช่วยเหลือทางวิชาการและร่วมมือกับรัฐบาลในเรื่องดังกล่าว

ที่มา : http://www.thaigov.go.th/news/contents/details/10644
