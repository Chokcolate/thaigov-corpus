รัฐบาลไทย-ข่าวทำเนียบรัฐบาล-รัฐมนตรีเกษตรฯ สั่งตั้งคณะกรรมการสอบข้อเท็จจริงกรณีปัญหาการจัดซื้อวัคซีนป้องกันโรคพิษสุนัขบ้า


วันจันทร์ที่ 26 มีนาคม 2561
74
รัฐมนตรีเกษตรฯ สั่งตั้งคณะกรรมการสอบข้อเท็จจริงกรณีปัญหาการจัดซื้อวัคซีนป้องกันโรคพิษสุนัขบ้า
รัฐมนตรีเกษตรฯ สั่งตั้งคณะกรรมการสอบข้อเท็จจริงกรณีปัญหาการจัดซื้อวัคซีนป้องกันโรคพิษสุนัขบ้า ให้แล้วเสร็จภายใน 30 วัน
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยว่า ขณะนี้ได้ลงนามในคำสั่งแต่ตั้งคณะกรรมการตรวจสอบข้อเท็จจริง กรณีปัญหาการจัดซื้อวัคซีนป้องกันโรคพิษสุนัขบ้าที่กำลังเป็นกระแสสังคม ลงวันที่ 23 มีนาคม 2561 เพื่อให้เกิดความโปร่งใสและเกิดความชัดเจนในเรื่องดังกล่าวโดยเร่งด่วน ซึ่งกรรมการชุดดังกล่าวมี นายสุรพงษ์ เจียสกุล รองปลัดกระทรวงเกษตรและสหกรณ์ เป็นประธานคณะกรรมการฯ และมีผู้อำนวยการกองคลัง ผู้อำนวยการฝ่ายกฎหมาย สำนักงานปลัดกระทรวงเกษตรและสหกรณ์ และผู้แทนสัตวแพทยสภา เป็นกรรมการในการตรวจสอบข้อเท็จจริงกรณีดังกล่าวให้เสร็จสิ้นภายใน 30 วัน โดยให้ตรวจสอบประเด็นที่มีการกล่าวหา 4 ประเด็น ได้แก่ 1. กรณีครอบครัวข้าราชการในสังกัดกระทรวงเกษตรและสหกรณ์ค้าขายวัคซีนปลอมให้กรมปศุสัตว์เป็นเวลาหลายสิบปี 2. กรณีที่มีการนำวัคซีนที่ไม่มีคุณภาพไปฉีดให้สัตว์ 3. ตรวจสอบประสิทธิภาพการทำงานของกระทรวงเกษตรและสหกรณ์ กระทรวงสาธารณะสุข และองค์กรปกครองส่วนท้องถิ่น ซึ่งเกี่ยวข้องกับการป้องกันโรคพิษสุนัขบ้า และ 4. ใครเป็นผู้ได้รับผลประโยชน์โดยมิชอบด้วยกฎหมายนี้ โดยจะเชิญผู้ที่เกี่ยวข้อง หรือมีการแจ้งเบาะแสงว่ามีส่วนเกี่ยวข้องมาให้รายละเอียดเพื่อให้ได้ข้อสรุปข้อเท็จจริงโดยเร่งด่วนต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11033