รัฐบาลไทย-ข่าวทำเนียบรัฐบาล-พม. จับมือภาคีเครือข่ายเร่งขับเคลื่อนงานพัฒนาเด็กปฐมวัย เพื่ออนาคตที่ยั่งยืนของประเทศ


วันจันทร์ที่ 5 มีนาคม 2561
144
พม. จับมือภาคีเครือข่ายเร่งขับเคลื่อนงานพัฒนาเด็กปฐมวัย เพื่ออนาคตที่ยั่งยืนของประเทศ
พม. จับมือภาคีเครือข่ายเร่งขับเคลื่อนงานพัฒนาเด็กปฐมวัย เพื่ออนาคตที่ยั่งยืนของประเทศ
วันนี้ (5 มี.ค. 61) เวลา 10.00 น. พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานพิธีเปิดโครงการขับเคลื่อนการพัฒนาเด็กปฐมวัยสู่การปฏิบัติ โดยมีผู้แทนจากกระทรวงการพัฒนาสังคมและความมั่นคงของมนุษย์ (พม.) กระทรวงมหาดไทย (มท.) กระทรวงศึกษาธิการ (ศธ.) และกระทรวงสาธารณสุข (สธ.) เข้าร่วม ได้แก่ หัวหน้าส่วนราชการของ 4 กระทรวง เจ้าหน้าที่ที่เป็นอนุกรรมการและเลขานุการร่วมในคณะอนุกรรมการส่งเสริมการพัฒนาเด็กปฐมวัยระดับจังหวัด ประกอบด้วย สำนักงานศึกษาธิการจังหวัด สำนักงานพัฒนาสังคมและความมั่นคงของมนุษย์จังหวัด สำนักงานส่งเสริมการปกครองท้องถิ่นจังหวัด และ สำนักงานสาธารณสุข รวมทั้งหน่วยงานที่เกี่ยวข้อง อาทิ สวัสดิการและคุ้มครองแรงงานจังหวัด หัวหน้าสถานรองรับเด็กในสังกัดกรมกิจการเด็กและเยาวชน หัวหน้าบ้านพักเด็กและครอบครัว และผู้ดำเนินกิจการสถานประกอบกิจการในตลาดหลักทรัพย์ จำนวนทั้งสิ้น 980 คน  ณ ห้องประชุมวายุภักษ์แกรนด์บอลรูม ชั้น 4 โรงแรมเซ็นทราบาย เซ็นทารา ศูนย์ราชการ และคอนเวนชั่นเซ็นเตอร์ แจ้งวัฒนะ กรุงเทพฯ
รัฐบาลได้ให้ความสำคัญกับการพัฒนาเด็กปฐมวัย โดยมีการลงนามบันทึกข้อตกลงความร่วมมือการบูรณาการความร่วมมือการพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ) เมื่อวันที่ 30 มีนาคม 2560 ระหว่าง 4 กระทรวงหลัก ประกอบด้วย พม. ศธ. มท. และ สธ. เพื่อส่งเสริมความร่วมมือระหว่างกัน ไม่ให้เกิดความซ้ำซ้อนในการทำงาน ลดช่องว่างและหนุนเสริมการทำงานซึ่งกันและกัน เพื่อประโยชน์สูงสุดของประชาชน และร่วมกันขับเคลื่อนการดำเนินการพัฒนาคนตลอดช่วงชีวิต โดยผลักดันทั้งในระดับนโยบายและระดับปฏิบัติอย่างเป็นรูปธรรม ตลอดจนสร้างกลไกการดำเนินงานให้เอื้อต่อการดูแลกลุ่มเป้าหมายในระดับพื้นที่ ที่เชื่อมโยงกับนโยบายรัฐบาลและแผนยุทธศาสตร์ที่เกี่ยวข้อง ประกอบกับคณะรัฐมนตรีมีมติเห็นชอบมาตรการภาษี เมื่อวันที่ 16 มกราคม 2561 เพื่อส่งเสริมให้สถานประกอบกิจการจัดตั้งศูนย์รับเลี้ยงเด็กให้เป็นสวัสดิการของลูกจ้างเพิ่มมากขึ้น ทั้งนี้ กระทรวง พม. จึงได้ออกระเบียบคณะกรรมการคุ้มครองเด็กแห่งชาติว่าด้วยการจัดให้มีศูนย์รับเลี้ยงเด็กในสถานประกอบกิจการ พ.ศ. 2560 เพื่อให้สอดรับกับมติคณะรัฐมนตรีดังกล่าว
สำหรับการดำเนินโครงการขับเคลื่อนการพัฒนาเด็กปฐมวัยสู่การปฏิบัติในครั้งนี้ มีวัตถุประสงค์เพื่อส่งเสริมการดำเนินงานของคณะอนุกรรมการส่งเสริมการพัฒนาเด็กปฐมวัยระดับจังหวัดและกรุงเทพมหานคร ให้ดำเนินการตามอำนาจหน้าที่ในการพัฒนาเด็กปฐมวัยได้อย่างมีประสิทธิภาพ รวมถึงผลักดันหน่วยงานที่เกี่ยวข้องในการพัฒนาเด็กปฐมวัยให้มีการส่งเสริมสถานประกอบกิจการจัดตั้งศูนย์รับเลี้ยงเด็กเพื่อเป็นสวัสดิการของลูกจ้างเพิ่มมากขึ้นภายใต้พระราชบัญญัติคุ้มครองเด็ก พ.ศ. 2546 ซึ่งมีแผนการขับเคลื่อนกิจกรรมสำคัญ ดังนี้ 1) การมอบแนวทางขับเคลื่อนการพัฒนาเด็กปฐมวัยภายใต้กรอบการความร่วมมือ 4 กระทรวงหลัก โดยปลัดกระทรวง พม. ศธ. มท. และ สธ. 2) การเสวนาการขับเคลื่อนการจัดการให้มีศูนย์รับเลี้ยงเด็กในสถานประกอบกิจการ พ.ศ. 2560 โดยอธิบดีกรมกิจการเด็กและเยาวชน  อธิบดีกรมสวัสดิการและคุ้มครองแรงงาน  อธิบดีกรมสรรพากร  และกรรมการบริหาร Social Value Thailand  3) การบรรยายเกี่ยวกับ (ร่าง) แผนพัฒนาเด็กปฐมวัย พ.ศ. 2560 -2564 โดยผู้แทนสำนักงานเลขาธิการสภาการศึกษา และ (ร่าง) มาตรฐานสถานพัฒนาเด็กปฐมวัยแห่งชาติ พ.ศ. ... โดยรองศาสตราจารย์ แพทย์หญิงนิตยา คชภักดี
ทั้งนี้ กลไกการพัฒนาเด็กปฐมวัยเป็นกำลังสำคัญในการพัฒนาเด็กปฐมวัยของประเทศชาติ ซึ่งงานพัฒนาเด็กปฐมวัย มิใช่หน้าที่ของใครคนใดคนหนึ่ง หรือหน่วยงานใดหน่วยงานหนึ่งเท่านั้น หากทุกภาคส่วนที่เกี่ยวข้องจำเป็นต้องบูรณาการความร่วมมือตามแนวทางประชารัฐ และต้องทำงานร่วมกันอย่างเข้มแข็ง เต็มกำลัง และมีประสิทธิภาพ เพื่ออนาคตที่ยั่งยืนของประเทศต่อไป

ที่มา : http://www.thaigov.go.th/news/contents/details/10509