รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและผู้ประสบปัญหาทางสังคม ที่ จ.สมุทรปราการ และย่านบางแค กทม.

วันอังคารที่ 27 กุมภาพันธ์ 2561
พม. กำชับทีม One Home เร่งช่วยเหลือผู้ด้อยโอกาสและผู้ประสบปัญหาทางสังคม ที่ จ.สมุทรปราการ และย่านบางแค กทม.
พม. กำชับทีม One Home เร่งช่วยเหลือผู้ด้อยโอกาสและผู้ประสบปัญหาทางสังคม ที่ จ.สมุทรปราการ และย่านบางแค กทม.
วันนี้ (27 ก.พ. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 41/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายชราวัย 78 ปี ป่วยเป็นโรคอัมพฤกษ์ อาศัยอยู่กับลูกสาววัย 34 ปี และหลานวัย 15 ปี ซึ่งตอนนี้ไม่ได้เรียนหนังสือแล้ว เนื่องจากไม่มีเงินส่งเสีย ทั้ง 3 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่จังหวัดสมุทรปราการ และกรณีหญิงวัย 55 ปี พิการมือซ้ายหงิกงอ และป่วยหลายโรครุมเร้า ต้องรับภาระเพียงลำพังดูแลน้องชายที่ป่วยพิการทางสมองขั้นรุนแรง ไม่สามารถควบคุมตัวเองได้ และช่วยเหลือตัวเองไม่ได้ ครอบครัวมีฐานะยากจน อาศัยเบี้ยยังชีพคนพิการใช้ประทังชีวิต ที่จังหวัดสมุทรปราการ อีกกรณีหญิงรายหนึ่งต้องรับภาระเพียงลำพังดูแลอีก 3 ชีวิต ทั้งสามีที่ป่วยเป็นโรคอัมพาต และลูกสาว 2 คน ที่ป่วยเป็นโรคออทิสติก และลำไส้อักเสบ ครอบครัว มีฐานะยากจน รายได้ไม่เพียงพอค่าใช้จ่าย อีกทั้งยังเป็นหนี้นอกระบบ ที่ย่านบางแค กรุงเทพมหานคร นั้น ได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) พร้อมทีม One Home เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวทั้ง 3 ครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และดูแลเรื่องการศึกษาของเด็กสาววัย 15 ปีอย่างต่อเนื่องในระยะยาว รวมทั้ง การปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ พร้อมประสานหน่วยงานที่เกี่ยวข้องในพื้นที่ช่วยเหลือดูแลในเรื่องการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีกรณีหญิงพิการวัย 53 ปี ถูกพี่เขยขโมยเงินบริจาคหลบหนี ที่จังหวัดชัยนาถ นั้น ทางทีม One Home ได้ลงพื้นที่เยี่ยมบ้านมอบถุงยังชีพ และมอบเงินสงเคราะห์และฟื้นฟูสมรรถภาพคนพิการ พร้อมปรับปรุงสภาพที่อยู่อาศัย ให้เหมาะสม 2) กรณีครอบครัวยากจน อาศัยอยู่รวมกันถึง 7 ชีวิต ที่จังหวัดสงชลา นั้น ทางทีม One Home ได้ลงพื้นที่เยี่ยมบ้าน พร้อมมอบมอบเครื่องอุปโภคบริโภค เงินสงเคราะห์เด็ก เงินสงเคราะห์และฟื้นฟูสมรรถภาพคนพิการ และเงินสงเคราะห์ช่วยเหลือครอบครัวยากจน อีกทั้งประสานหน่วยงานที่เกี่ยวข้องดูแลเรื่องการศึกษาของเด็กทั้งหมดในระยะยาว และ 3) กรณีเด็กหญิงวัย 5 เดือน มีอาการป่วยศีรษะโต และมีอาการปัสสาวะตลอดเวลา ที่จังหวัดตาก นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค และมอบเงินสงเคราะห์เด็กแรกเกิด ทั้งนี้ ได้นำเด็ก ขึ้นทะเบียนผู้พิการ เพื่อพิจารณาเสนอชื่อเข้าคณะอนุกรรมการบริหารกองทุนคุ้มครองเด็ก รวมทั้ง ให้คำปรึกษาแนะนำเรื่องการเลี้ยงดูบุตร เพื่อพัฒนาคุณภาพชีวิตที่ดีต่อไป

ที่มา : http://www.thaigov.go.th/news/contents/details/10388
