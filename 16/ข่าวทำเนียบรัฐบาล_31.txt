รัฐบาลไทย-ข่าวทำเนียบรัฐบาล-ออท.แห่งสหภาพยุโรปฯ เข้าเยี่ยมคารวะรองนายกรัฐมนตรี

วันศุกร์ที่ 23 กุมภาพันธ์ 2561
ออท.แห่งสหภาพยุโรปฯ เข้าเยี่ยมคารวะรองนายกรัฐมนตรี
ออท.แห่งสหภาพยุโรปฯ เข้าเยี่ยมคารวะรองนายกรัฐมนตรี
วันนี้ (23 ก.พ. 61) เวลา 13.30 น. นายปีร์กะ ตาปีโอละ (H.E. Mr. Pirkka Tapiola) เอกอัครราชทูตวิสามัญผู้มีอำนาจเต็มแห่งสหภาพยุโรปประจำประเทศไทย เข้าเยี่ยมคารวะ พลเอกฉัตรชัย สาริกัลยะ รองนายกรัฐมนตรี ในโอกาสเข้ารับหน้าที่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวยินดีต้อนรับออท.แห่งสหภาพยุโรปฯ ในการเข้ารับหน้าที่ และปฏิบัติหน้าที่อย่างแข็งขัน ซึ่งมีส่วนช่วยผลักดันการฟื้นฟูความสัมพันธ์ไทย-สหภาพยุโรป โดยเฉพาะอย่างยิ่งการช่วยผลักดันให้ประชุมคณะมนตรีแห่งสหภาพยุโรป ปรับข้อมติเกี่ยวกับประเทศไทย เมื่อวันที่ 11 ธันวาคม 2560 โดยเปิดให้มีการติดต่อทางการเมืองในทุกระดับ และเชื่อมั่นว่าจะมีการแลกเปลี่ยนการเยือนระดับสูงระหว่างไทยกับประเทศสมาชิก EU มากขึ้นในปีนี้
ทั้งสองฝ่ายแสดงความมุ่งมั่นที่จะทำงานร่วมกันอย่างใกล้ชิดเพื่อประโยชน์ร่วมกันของทั้งสองประเทศในทุกมิติ ทั้งนี้รองนายกรัฐมนตรีได้แสดงความมุ่งมั่นในการแก้ไขปัญหาประมง (IUU) พร้อมขอบคุณฝ่ายสหภาพยุโรป ที่ให้การสนับสนุน แนะนำ ช่วยเหลือในด้านเทคนิคแก่ไทยมาโดยตลอด และย้ำว่ารัฐบาลให้ความสำคัญในการแก้ไขปัญหาดังกล่าว
โอกาสนี้ รองนายกรัฐมนตรีได้กล่าวถึงพัฒนาการทางการเมืองของไทยตาม Roadmap ซึ่งออท.แห่งสหภาพยุโรปฯ แสดงความเข้าใจต่อเจตนารมณ์ของไทยในการสนับสนุนกระบวนการเป็นประชาธิปไตยที่เข้มแข็ง อันจะนำไปสู่ประเทศที่มีความมั่นคง มั่งคั่ง และยั่งยืนต่อไป
*********

ที่มา : http://www.thaigov.go.th/news/contents/details/10320
