รัฐบาลไทย-ข่าวทำเนียบรัฐบาล-สธ.ส่งทีมแพทย์ดูแลประชาชนได้รับผลกระทบไฟไหม้บ่อขยะ อ.เกาะคา จ.ลำปาง 


วันศุกร์ที่ 23 มีนาคม 2561
170
สธ.ส่งทีมแพทย์ดูแลประชาชนได้รับผลกระทบไฟไหม้บ่อขยะ อ.เกาะคา จ.ลำปาง
กระทรวงสาธารณสุขส่งทีมแพทย์ดูแลประชาชนที่ได้รับผลกระทบในพื้นที่เหตุไฟไหม้บ่อกำจัดขยะศูนย์ประสานงานด้านการกำจัดขยะ เขตบ้านเหล่าแม่ปูน ม.7 ต.ศาลา อ.เกาะคา จ.ลำปาง เบื้องต้น ไม่มีปัญหาด้านสุขภาพ ได้แจกหน้ากากอนามัย 30,000 ชิ้น
กระทรวงสาธารณสุขส่งทีมแพทย์ดูแลประชาชนที่ได้รับผลกระทบในพื้นที่เหตุไฟไหม้บ่อกำจัดขยะศูนย์ประสานงานด้านการกำจัดขยะ เขตบ้านเหล่าแม่ปูน ม.7 ต.ศาลา อ.เกาะคา จ.ลำปาง เบื้องต้น ไม่มีปัญหาด้านสุขภาพ ได้แจกหน้ากากอนามัย 30,000 ชิ้น พร้อมติดตามอย่างเนื่อง 1 สัปดาห์
พญ.พรรณพิมล  วิปุลากร  รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ได้รับรายงานจากนายแพทย์สาธารณสุขจังหวัดลำปางว่า เมื่อวันที่ 22 มีนาคม 2561 เวลาประมาณ 19.00 น. เกิดเหตุไฟไหม้บ่อกำจัดขยะศูนย์ประสานงานด้านการกำจัดขยะ เขตบ้านเหล่าแม่ปูน ม.7 ต.ศาลา อ.เกาะคา จ.ลำปาง จำนวน 2 ไร่เศษ เจ้าหน้าที่สามารถควบคุมควันไฟบ่อขยะ แต่ยังมีกลุ่มควันไฟ ปกคลุมบริเวณใกล้เคียง สำนักงานสาธารณสุขจังหวัดลำปาง ได้ส่งทีมแพทย์เข้าดูแลประชาชนที่ได้รับผลกระทบในพื้นที่ เบื้องต้นยังไม่พบผู้มีปัญหาด้านสุขภาพโดยได้แจกหน้ากากอนามัยป้องกันการป้องกันฝุ่นละอองไปแล้วจำนวน 30,000 ชิ้น
พญ.พรรณพิมล กล่าวต่อว่ าจะได้ส่งเจ้าหน้าที่สาธารณสุขและอาสาสมัครสาธารณสุขประจำหมู่บ้าน(อสม.) เคาะประตูบ้านติดตามประชาชนที่อาศัยบริเวณใกล้บ่อขยะที่อาจได้รับผลกระทบอีกทางหนึ่งด้วย นอกจากนี้จะได้ร่วมกับหน่วยงานที่เกี่ยวข้องดูแล ความสะอาดระบบสุขาภิบาล อาหารและน้ำ และให้คำแนะนำการดูและสุขภาพให้ประชาชนที่อยู่รอบบ่อขยะ ตรวจคัดกรองสุขภาพประชาชนในกลุ่มเสี่ยงโดยเฉพาะ เด็กเล็ก หญิงตั้งครรภ์ ผู้สูงอายุ ผู้พิการ ผู้ที่มีโรคประจำตัวเช่น หอบหืด โรคหัวใจ โรคถุงลมโป่งพอง ซึ่งอาจเกิดอาการได้ง่ายกว่ากลุ่มอื่น และตรวจปริมาณมลพิษทางอากาศ เพื่อประเมินผลกระทบ และเฝ้าระวังสุขภาพประชาชนรอบพื้นที่บ่อขยะต่อไปอีกเป็นเวลา 1 สัปดาห์ หรือรอจนกว่าควันไฟจะหมดไปจากพื้นที่
หากประชาชนเจ็บป่วยฉุกเฉินสามารถโทรขอความช่วยเหลือที่สายด่วน 1669 ฟรี ตลอด 24 ชั่วโมง

ที่มา : http://www.thaigov.go.th/news/contents/details/10991