รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษให้แก่ผู้เข้ารับการอบรม 


วันจันทร์ที่ 19 มีนาคม 2561
178
ม.ล.ปนัดดาฯ ปาฐกถาพิเศษให้แก่ผู้เข้ารับการอบรม
ม.ล.ปนัดดาฯ ปาฐกถาพิเศษให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ ๑/๖๑ ในการฝึกอบรมจิตอาสา ๙๐๔ ครั้งที่ ๓
เมื่อวันเสาร์ที่ ๑๗ มีนาคม ๒๕๖๑ เวลา ๑๐.๐๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม กล่าวปาฐกถาพิเศษทางวิชาการให้แก่ผู้เข้ารับการอบรม “หลักสูตรหลักประจำ” ตามพระราโชบาย รุ่นที่ ๑/๖๑ ในการฝึกอบรมจิตอาสา ๙๐๔ ครั้งที่ ๓ ในการฝึกอบรมจิตอาสา ณ กองพันฝึกส่วนหลังเขตพระราชฐานในพระองค์ฯ ถนนวิภาวดีรังสิต กรุงเทพฯ
ม.ล.ปนัดดาฯ กล่าวว่า นับเป็นพระมหากรุณาธิคุณปกเกล้าปกกระหม่อม ที่ได้มาปฏิบัติหน้าที่บรรยายพิเศษเรื่องสถาบันพระมหากษัตริย์อันเป็นที่รักยิ่งของปวงชนชาวไทย สมเด็จพระเจ้าอยู่หัว รัชกาลที่ ๑๐ ทรงเป็นแรงบันดาลใจให้กับปวงชนชาวไทย พระองค์ท่านได้ทรงมีพระราชดำรัสขอให้ลูกหลานเยาวชน ครูอาจารย์ และประชาชนชาวไทยได้ร่วมกันสืบสานพระราชปณิธานแห่งความดีงามตามรอยพระยุคลบาทของสมเด็จพระบรมชนกนาถ ร่วมกันสร้างพลังแห่งความดี ปรัชญาความพอเพียงและความสมัครสมานสามัคคีให้เกิดขึ้นในหมู่ประชาชนชาวไทยอย่างยั่งยืนสมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระราชทานความห่วงใยในลูกหลานเยาวชนผู้ล้วนเป็นอนาคตของชาติ พระองค์ทรงมีพระราชดำรัสให้ช่วยกันเสริมช่วยกันสร้างคนดีมีความรู้ และกอปรด้วยคุณธรรมจริยธรรม เพื่อนำพาชาติประเทศสู่ความเจริญรุ่งเรือง"
ม.ล.ปนัดดาฯ ได้กล่าวเพิ่มเติมอีกว่า พระมหากรุณาธิคุณในพระบาทสมเด็จพระจุลจอมเกล้าเจ้าอยู่หัวรัชกาลที่ ๕ ซึ่งทรงมีพระวิสัยทัศน์อันยาวไกลอย่างยิ่ง ทรงวางรากฐานของการปกครองสยามประเทศไว้อย่างเหมาะสมกับความพร้อมของราษฎรและบริบททางการปกครองของแผ่นดินสยามหรือสยามใหม่ในขณะนั้น ที่เรียกว่า “มณฑลเทศาภิบาล” แต่ละมณฑลมีข้าหลวงเทศาภิบาลเป็นผู้ปกครองดูแลโดยแบ่งเขตการปกครองออกเป็น มณฑล เมือง (จังหวัด) อำเภอ ตำบล และบ้าน (หมู่บ้าน) ตามลำดับและยังทรงวางรากฐานด้านสาธารณูปโภคและสาธารณูปการไว้ให้แก่ราชอาณาจักรสยามอีกหลายประการ อาทิ การไฟฟ้า การประปา การรถไฟ การไปรษณีย์ ฯลฯ แม้แต่ทรงโปรดเกล้าฯ ให้มีการเลิกทาส ซึ่งถือเป็นพระมหากรุณาธิคุณอย่างหาที่สุดมิได้แก่ราษฎรและประเทศชาติ นอกจากนั้นพระองค์ยังทรงเจริญพระราชไมตรีกับพระราชวงศ์ต่างประเทศอย่างแนบแน่นในหลายประเทศที่ยังดำรงอยู่ในความทรงจำของคนไทย เช่น สมเด็จพระเจ้าซาร์นิโคลัสที่ ๒ แห่งรัสเซีย ซึ่งทั้งสองพระองค์ทรงเป็นพระสหายที่มีความรักสนิทสนมกันอย่างยิ่ง และด้วยความใกล้ชิดสนิทสนมกันนี้ส่งผลให้ประเทศมหาอำนาจหลายประเทศในขณะนั้นมีความเกรงอกเกรงใจ และให้ความเป็นมิตรกับราชอาณาจักรสยามเป็นอย่างดีต่อมาในรัชสมัยของพระบาทสมเด็จพระมงกุฎเกล้าเจ้าอยู่หัว รัชกาลที่ ๖ เป็นช่วงที่หลายประเทศในโลกเกิดความขัดแย้งกันจนนำไปสู่การเกิดสงครามโลก ครั้งที่ ๑ พระองค์ทรงมุ่งเน้นในเรื่องของการเสริมสร้างความรักในชาติบ้านเมืองและความรู้รักสามัคคีในหมู่ราษฎร ดั่งความตอนหนึ่งในบทพระราชนิพนธ์ ของพระองค์ที่ว่า
“ชาติใดไร้รักสมัครสมาน
จะทำการสิ่งใดก็ไร้ผล
แม้ชาติย่อยยับอับจน
บุคคลจะสุขอยู่อย่างไร”
และพระองค์ทรงมีความสนพระราชหฤทัยในกิจการลูกเสือ โดยเมื่อวันที่ ๑ กรกฎาคม ๒๔๕๔ ทรงพระราชทานกำเนิดกิจการลูกเสือไทย ทรงมุ่งเน้นให้มีการเตรียมความพร้อมราษฎรในการช่วยเหลือชาติบ้านเมือง และรวมถึงในหมู่เด็กชายเพื่อให้มีความรู้เท่าทันและเมื่อเติบโตขึ้นจะได้รู้จักหน้าที่และประพฤติตนให้เป็นประโยชน์ต่อแผ่นดินและมาในปัจจุบันแห่งรัชสมัยของสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ ๑๐ พระองค์ทรงพระราชทานพระบรมราโชบายด้านการศึกษา ที่เป็นแนวทางสำคัญของชีวิตคนทุกคนในอันที่จะสืบสานพระราชปณิธานของพระบาทสมเด็จพระปรมินทรมหาภูมิพลอดุลยเดช โดยมุ่งสร้างพื้นฐานที่ดีงามให้แก่เด็กและเยาวชน ได้แก่ การเสริมสร้างให้มีทัศนคติที่ถูกต้องต่อชาติบ้านเมืองมีพื้นฐานชีวิตที่มั่นคง มีคุณธรรมจริยธรรม มีสัมมาชีพอันสุจริต และเป็นพลเมืองดีของชาติอันถือเป็นหน้าที่ของคนไทยทุกคนสมเด็จพระเจ้าอยู่หัว รัชกาลที่ ๑๐ ทรงใส่พระราชหฤทัยในทุกข์สุขของราษฎรอันเป็นที่มาประการสำคัญของการพระราชทานให้มี “ประชาชนจิตอาสา” ขึ้น เพื่อเสริมสร้างให้เป็นผู้มีความรู้ความสามารถมีความอดทน เสียสละ ซื่อสัตย์สุจริต เอื้ออาทรต่อผู้อื่น และพร้อมที่จะเป็นกำลังสำคัญในการดูแลรักษาชาติบ้านเมืองให้มีความมั่นคงถาวร พระองค์ทรงมีพระเมตตาต่อข้าราชการผู้รับผิดชอบงานของแผ่นดินในการปฏิบัติหน้าที่ราชการต่างพระเนตรพระกรรณ “บำบัดทุกข์บำรุงสุขประชาชน”โดยเมื่อวันที่ ๑ เมษายน ๒๕๖๐ ซึ่งตรงกับวันข้าราชการพลเรือน” สมเด็จพระเจ้าอยู่หัวทรงพระราชทานพระบรมราโชวาทแก่ข้าราชการทุกหมู่เหล่า ความว่า “งานราชการ คือ งานของแผ่นดิน มีผลเกี่ยวเนื่องโดยตรงถึงประโยชน์ของประเทศชาติและประชาชนทุกคน ดังนั้น ข้าราชการผู้ปฏิบัติบริหารงานของแผ่นดิน จึงต้องทำความเข้าใจถึงความสำคัญในหน้าที่และความรับผิดชอบของตนให้ถ่องแท้ แล้วร่วมกันคิดร่วมกันทำด้วยความอุตสาหะ เสียสละ และด้วยความสุจริตจริงใจ โดยถือประโยชน์ที่จะเกิดจากงานเป็นหลักใหญ่งานของแผ่นดินทุกส่วนจักได้ดำเนินก้าวหน้าไปพร้อมกัน และสำเร็จประโยชน์ที่พึงประสงค์ คือ ยังความเจริญมั่นคงให้เกิดแก่ประเทศชาติและประชาชนได้แท้จริงและยั่งยืนตลอดไป”

ที่มา : http://www.thaigov.go.th/news/contents/details/10845