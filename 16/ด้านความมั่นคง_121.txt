รัฐบาลไทย-ข่าวทำเนียบรัฐบาล-มหาดไทย จัดพิธีมอบรางวัลเชิดชูเกียรติ อปพร.เนื่องในวัน อปพร. ประจำปี 2561


วันศุกร์ที่ 23 มีนาคม 2561
98
มหาดไทย จัดพิธีมอบรางวัลเชิดชูเกียรติ อปพร.เนื่องในวัน อปพร. ประจำปี 2561
มหาดไทย จัดพิธีมอบรางวัลเชิดชูเกียรติ อปพร.เนื่องในวัน อปพร. ประจำปี 2561
วันนี้ (22 มี.ค. 2561) เวลา 13.30 น. ณ ศูนย์เยาวชนกรุงเทพมหานคร (ไทย-ญี่ปุ่น) ดินแดง กรุงเทพมหานคร นายศุภชัย เอี่ยมสุวรรณ รองปลัดกระทรวงมหาดไทย เป็นประธานในงาน “วัน อปพร.” ประจำปี 2561 ซึ่งกระทรวงมหาดไทย โดยกรมป้องกันและบรรเทาสาธารณภัย จัดขึ้นเพื่อระลึกถึงวันสำคัญที่อาสาสมัครป้องกันภัยฝ่ายพลเรือนที่เป็นกำลังหลักภาคประชาชนได้อาสาเข้ามาช่วยเหลือราชการและท้องถิ่นในการดูแลด้านการป้องกันและบรรเทาสาธารณภัย รวมถึงงานด้านอื่นๆ ตลอดจนเป็นการยกย่องเชิดชูคุณความดีของ อปพร. ที่ได้เสียสละอุทิศกำลังกาย กำลังใจ ความรู้ ความสามารถ และอาสาเข้ามาช่วยเหลือสังคม โดยไม่ได้หวังผลประโยชน์หรือสิ่งตอบแทน และเพื่อเป็นการยกย่องและเชิดชูความสำคัญของ อปพร. ให้ปรากฏแก่ประชาชนทั่วไป ศูนย์อาสาสมัครป้องกันภัยฝ่ายพลเรือนกลาง จึงได้กำหนดให้วันที่ 22 มีนาคมของทุกปี เป็นวันอาสาสมัครป้องกันภัยฝ่ายพลเรือน หรือ วัน อปพร.เพื่อเป็นการสร้างขวัญ กำลังใจในการปฏิบัติหน้าที่ให้กับ อปพร. โดยในปีนี้มีผู้บริหารศูนย์ อปพร. เจ้าหน้าที่ประจำศูนย์ อปพร. ผู้นำ อปพร. สมาชิก อปพร. และผู้เข้ารับรางวัลศูนย์ อปพร. ดีเด่นจากกรุงเทพฯ และทุกจังหวัด เข้าร่วมในพิธีฯ
โอกาสนี้ รองปลัดกระทรวงมหาดไทย ได้เป็นประธานมอบรางวัลเชิดชูเกียรติคุณแก่ ศูนย์ อปพร. ดีเด่น จำนวน 43 ศูนย์ และมอบเข็มเชิดชูเกียรติและประกาศเกียรติคุณแก่ อปพร.ดีเด่น ประจำปี 2561 จำนวน 77 คน จากนั้นได้กล่าวมอบนโยบายและแนวทางการปฏิบัติงานให้แก่ อปพร.ที่มาร่วมพิธี โดยกล่าวว่า พี่น้องอาสาสมัครป้องกันภัยฝ่ายพลเรือน (อปพร.) คือ ผู้ที่อาสาเข้ามาช่วยเหลือสังคม ด้วยความเสียสละ โดยมิได้คำนึงถึงภยันตราย หรือผลตอบแทนใดๆ นับเป็นผู้ที่มีจิตใจเสียสละเพื่อส่วนรวมอย่างแท้จริง ปัจจุบัน อปพร. คือ พลังภาคประชาชนที่มีความสำคัญอย่างยิ่ง เมื่อพี่น้องประชาชนได้รับความเดือดร้อนจากสาธารณภัย ภาพของ อปพร. จะอยู่เคียงข้างพี่น้องประชาชนให้ความช่วยเหลือ บำบัดทุกข์ บรรเทาความเดือดร้อนให้ลดน้อยลง ด้วยพลังของ อปพร. ซึ่งมีเครือข่ายทั่วประเทศ และเป็นกลไกภาคประชาชนที่พร้อมสนับสนุนการขับเคลื่อนงานภาครัฐตามแนวทางประชารัฐ มุ่งสู่การพัฒนาประเทศให้เกิดความปลอดภัยอย่างยั่งยืน
รองปลัดกระทรวงมหาดไทย ได้กล่าวเพิ่มเติมในช่วงท้ายว่า ตนขอถือโอกาสนี้ แสดงความขอบคุณในนามของรัฐบาล และกระทรวงมหาดไทย มายังพี่น้อง อปพร.ทุกท่านทั่วประเทศ ที่ช่วยดูแลบริการประชาชนเป็นอย่างดีในงานสำคัญต่างๆ ที่ผ่านมา รวมถึงการปฏิบัติหน้าที่ในสถานการณ์ช่วงเกิดภัย การรณรงค์ความปลอดภัยทางถนน เป็นต้น และขอให้ทุกท่านได้รวมพลังร่วมมือกันประกอบคุณงามความดี และพร้อมที่จะร่วมกันขับเคลื่อนงานนโยบายรัฐบาล และกระทรวงมหาดไทย เพื่อสร้างสังคมให้มีความปลอดภัย ด้วยความตั้งใจมีความเป็นน้ำหนึ่งใจเดียวกัน  มุ่งแต่ประโยชน์สุขของพี่น้องประชาชนเป็นหลัก จนเกิดเป็นพลังแห่งต้นแบบอาสาสมัคร  อันจะเป็นพลังที่มีคุณค่า มุ่งรักษาประโยชน์ของประเทศชาติและประชาชนอย่างแท้จริง รวมทั้งเสริมสร้างเกียรติยศชื่อเสียงของ อปพร. ที่ยึดมั่นในอุดมการณ์ “เมตตา กล้าหาญ” มุ่งทำความดีเพื่อส่วนรวม และร่วมกันสร้างความปลอดภัยให้อยู่คู่กับสังคมไทยตลอดไป
สำหรับกิจกรรมวัน อปพร.ในปีนี้ มีกิจกรรมที่น่าสนใจ อาทิ การจัดแสดงนิทรรศการของหน่วยงานต่างๆ การจัดแสดงนวัตกรรม เครื่องมือ/เครื่องใช้ในการป้องกันและบรรเทาสาธารณภัย ฐานทดสอบทักษะกู้ภัย กิจกรรม การสาธิตการช่วยเหลือผู้ประสบภัย และการป้องกันและบรรเทาสาธารณภัยในรูปแบบต่างๆ ของศูนย์ อพปร. เช่น การกู้ภัยแผ่นดินไหว และอาคารถล่ม เป็นต้น ทั้งนี้ เพื่อเสริมสร้างความรู้ให้แก่เครือข่ายและประชาชนที่สนใจในการป้องกันและดูแลตนเองอย่างมีสติ ไม่ตื่นตระหนกในยามที่เกิดเหตุการณ์ฉุกเฉิน เพื่อลดผลกระทบที่เกิดขึ้นจากสาธารณภัยต่างๆ.
ครั้งที่  65/ 2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10986