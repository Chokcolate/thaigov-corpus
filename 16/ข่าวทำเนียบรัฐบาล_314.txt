รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผย นายกรัฐมนตรีสั่งการทุกส่วนราชการเร่งดำเนินการรวบรวมข้อมูล Big Data โดยเร็ว เพื่อนำข้อมูลไปใช้ประโยชน์ในการบริหารราชการต่อไป

วันอังคารที่ 1 พฤษภาคม 2561
ผู้ช่วยโฆษกรัฐบาลเผย นายกรัฐมนตรีสั่งการทุกส่วนราชการเร่งดำเนินการรวบรวมข้อมูล Big Data โดยเร็ว เพื่อนำข้อมูลไปใช้ประโยชน์ในการบริหารราชการต่อไป
พันเอกหญิงทักษดาฯ ผู้ช่วยโฆษกประจำสำนักนายกรัฐมนตรี เปิดเผยนายกรัฐมนตรีสั่งการทุกส่วนราชการเร่งดำเนินการรวบรวมข้อมูล Big Data โดยเร็ว เพื่อนำข้อมูลไปใช้ประโยชน์ในการบริหารราชการต่อไป
วันนี้ ( 1 พ.ค. 61 ) เวลา 13.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ        พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า นายกรัฐมนตรีได้แจ้งต่อที่ประชุมเกี่ยวกับกิจกรรมรณรงค์ Happy Workplace องค์กรแห่งความสุข : ท่าบริหารร่างกายสไตล์ไทย ( 12 ท่าบริหารร่างกายสไตล์ไทยประกอบเพลง) ซึ่งกองทุนสนับสนุนการสร้างเสริมสุขภาพ (สสส.) ได้ร่วมกับหน่วยงานที่เกี่ยวข้องจัดทำขึ้น โดยขอให้นำท่าบริหารร่างกายดังกล่าวเผยแพร่ให้เจ้าหน้าที่และข้าราชการในกระทรวงต่าง ๆ สามารถนำไปออกกำลังกายได้เพราะเป็นท่าบริหารร่างกายแบบง่าย ๆ และไม่เปลืองพื้นที่
พร้อมกันนี้ นายกรัฐมนตรี ได้สั่งการเรื่อง Big Data ซึ่งนายกรัฐมนตรีมอบหมายให้รองนายกรัฐมนตรี (พลอากาศเอก ประจิน จั่นตอง) ดูแลเรื่องนี้อยู่ โดยขอให้ทุกส่วนราชการเร่งดำเนินการรวบรวมข้อมูลโดยเร็ว เพื่อให้คณะรัฐมนตรีและส่วนราชการสามารถนำข้อมูลดังกล่าวไปใช้ประโยชน์ในการบริหารราชการต่อไป
ส่วนเรื่องการแก้ไขปัญหาผังเมืองของประเทศไทย ซึ่งแม้ปัจจุบันกฎหมายได้กำหนดให้มีการปรับปรุงผังเมืองทุก 5 ปี แต่ด้วยสถานการณ์ที่เปลี่ยนแปลงอย่างรวดเร็วทำให้ไม่ทันสมัยและอาจเกิดปัญหาต่าง ๆ ได้ นั้น จากการที่นายกรัฐมนตรี ได้เดินทางเข้าร่วมการประชุมสุดยอดอาเซียน ครั้งที่ 32 และการประชุมสุดยอดที่เกี่ยวข้อง ณ สาธารณรัฐสิงคโปร์ ระหว่างวันที่ 27 – 28 เมษายน 2561 ที่ผ่านมา ประเทศสิงคโปร์ได้มีการนำเสนอผังเมืองรูปแบบใหม่แบบเวอร์ชัวร์ทำให้ประชาชนเห็นภาพชัดเจนว่าประเทศของตนจะมีการพัฒนาปรับปรุงไปในทิศทางหรือรูปแบบใด ส่งผลให้ประชาชนในประเทศให้ความร่วมมือกับภาครัฐมากขึ้นในการปรับปรุงผังเมือง  นายกรัฐมนตรี จึงอยากให้ประเทศไทยมีการนำเสนอการปรับปรุงผังเมืองในรูปแบบดังกล่าวเช่นเดียวกับประเทศสิงคโปร์แทนการนำเสนอผ่านกระดาษหรือเอกสาร เพราะหากมีการนำเสนอที่ไม่เห็นภาพชัดเจนประชาชนก็นึกภาพไม่ออก ทำให้การให้ความร่วมมือจากประชาชนทุกภาคส่วนในการปรับปรุงผังเมืองเป็นไปได้ยาก
นอกจากนี้ นายกรัฐมนตรี ขอให้ทุกหน่วยงานและประชาชนนำผลความสำเร็จของการพัฒนาชุมชนคลองลาดพร้าวไปเป็นแบบอย่างในการพัฒนาคูคลองอื่น ๆ ด้วย เพื่อให้ประชาชนที่อาศัยอยู่บริเวณคลองต่าง ๆ มีคุณภาพชีวิตที่ดีและมีความเป็นอยู่ที่ถูกสุขลักษณะ และสามารถแก้ไขปัญหาชุมชนรุกล้ำบริเวณริมคลองและพื้นที่สาธารณะได้อย่างมีประสิทธิภาพ
----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11893
