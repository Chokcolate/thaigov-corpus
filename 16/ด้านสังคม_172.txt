รัฐบาลไทย-ข่าวทำเนียบรัฐบาล-พม. มอบบ้านมั่นคงชนบท 228 ครัวเรือน ในที่ดิน สปก. พร้อมร่วมพัฒนาอย่างยั่งยืน ที่ชุมชนอริโยทัย จ.อุทัยธานี

วันพฤหัสบดีที่ 19 เมษายน 2561
พม. มอบบ้านมั่นคงชนบท 228 ครัวเรือน ในที่ดิน สปก. พร้อมร่วมพัฒนาอย่างยั่งยืน ที่ชุมชนอริโยทัย จ.อุทัยธานี
พม. มอบบ้านมั่นคงชนบท 228 ครัวเรือน ในที่ดิน สปก. พร้อมร่วมพัฒนาอย่างยั่งยืน ที่ชุมชนอริโยทัย จ.อุทัยธานี
วันนี้ (19 เม.ย.61) เวลา 13.00 น. พลเอกอนันตพร กาญจนรัตน์ รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานในพิธีมอบบ้านมั่นคงในที่ดินสำนักงานการปฏิรูปที่ดินเพื่อเกษตรกรรม (สปก.) ให้ชาวชุมชน จำนวน 6 ชุมชน ที่สร้างบ้านแล้วเสร็จ จำนวน 228 ครัวเรือน โดยมีนายแมนรัตน์ รัตนสุคนธ์ ผู้ว่าราชการจังหวัดอุทัยธานี พร้อมด้วยนายสมชาติ ภาระสุวรรณ ผู้อำนวยการสถาบันพัฒนาองค์กรชุมชน(องค์การมหาชน) และผู้แทนหน่วยงานที่เกี่ยวข้อง รวมทั้งประชาชนเข้าร่วมงาน จำนวน 400 คน ณ ชุมชนอริโยทัย ตำบลระบำ อำเภอลานสัก จังหวัดอุทัยธานี
รัฐบาล โดยพลเอกประยุทธ์ จันทร์โอชา ได้ดำเนินนโยบายในการแก้ไขปัญหาความเหลื่อมล้ำทางสังคม โดยเฉพาะเรื่อง ที่อยู่อาศัย ซึ่งเป็นปัจจัยพื้นฐานที่สำคัญของประชาชนทุกคน ปัจจุบันประเทศไทยมีครัวเรือนทั้งหมดประมาณ 21.32 ล้านครัวเรือน โดยในจำนวนนี้ ผู้มีรายได้น้อยที่ต้องการที่อยู่อาศัยประมาณ 3.5 ล้านครัวเรือน รัฐบาลจึงมอบหมายให้กระทรวงการพัฒนาสังคมและความมั่นคงของมนุษย์ (พม.) จัดทำแผนแม่บทการพัฒนาที่อยู่อาศัยระยะ 20 ปี (พ.ศ. 2560 - 2579) สำหรับ 1,053,702 ครัวเรือน สำหรับการพัฒนาที่อยู่อาศัยในพื้นที่ชนบท มีการยึดคืนพื้นที่ในเขตปฎิรูปที่ดินจากผู้ที่ครอบครองไม่ถูกกฎหมาย ทั่วประเทศ และมีการนำที่ดินสำนักงาน การปฏิรูปที่ดินเพื่อเกษตรกรรม (สปก.) ที่ไม่ได้ใช้ประโยชน์ มาจัดสรรให้แก่เกษตรกร ที่ยากไร้ขาดแคลนที่ดินทำกิน
สำหรับจังหวัดอุทัยธานีมีวิสัยทัศน์การพัฒนาจังหวัดที่มุ่งสู่เมืองท่องเที่ยวเชิงนิเวศ เกษตรปลอดภัย สังคมอุทัยผาสุก ทาง สปก. ได้นำที่ดินที่องค์การอุตสาหกรรมป่าไม้ (ออป.) เคยเช่าปลูกยูคาลิปตัสในตำบลระบำ อำเภอลานสัก จำนวน 3,239 ไร่ มาจัดสรรให้แก่เกษตรกรที่ยากไร้ขาดแคลนที่ดินทำกิน รวม 318 ครัวเรือน และได้รับการสนับสนุนจากจังหวัดอุทัยธานี เพราะ ทำให้ประชาชนมีที่อยู่อาศัยและที่ทำกินอย่างมั่นคงและยั่งยืนโดยไม่ต้องบุกรุกที่ดินหวงห้าม พร้อมทั้งสามารถพัฒนาแปลงที่ดิน ด้วยการจัดโซนที่ดินทำกิน และโซนที่อยู่อาศัย โดยสถาบันพัฒนาองค์กรชุมชน (องค์การมหาชน) หรือ พอช. เข้ามาจัดทำแผนงานสนับสนุนที่อยู่อาศัยชุมชนหรือ "บ้านมั่นคงชนบท” ซึ่งเริ่มดำเนินการในปี 2560 และผลักดันกลุ่มเกษตรกรรวมตัวกันจัดตั้งสหกรณ์ปฏิรูปที่ดินตำบลระบำ จำกัด เพื่อบริหารโครงการพัฒนาที่อยู่อาศัยและอาชีพ
ทั้งนี้ พอช. ได้ร่วมกับ สปก. นำที่ดินที่ สปก. ยึดมาจากผู้ที่ครอบครองไม่ถูกกฎหมาย และพื้นที่หมดสัญญาเช่า มาจัดสรรให้เกษตรกรที่ยากไร้ขาดแคลนที่ดินทำกิน โดย พอช. มีบทบาทสำคัญในการสนับสนุนการพัฒนาที่อยู่อาศัย ซึ่งขณะนี้ ได้ทำโครงการนำร่องไปแล้วจำนวน 982 ครัวเรือน ในพื้นที่ 5 ภาค รวม 7 จังหวัด ได้แก่ จังหวัดอุทัยธานี กาญจนบุรี ชลบุรี สระแก้ว นครราชสีมา กาฬสินธุ์ และสุราษฎร์ธานี โดยใช้งบประมาณทั้งหมด 46.9 ล้านบาท โดยได้ก่อสร้างบ้านเสร็จเรียบร้อยแล้วประมาณ 500 ครัวเรือน ซึ่งโครงการบ้านมั่นคงในตำบลระบำ จังหวัดอุทัยธานี ถือว่าเป็นส่วนหนึ่งของแผนแม่บทการพัฒนาที่อยู่อาศัยระยะ 20 ปี ของกระทรวง พม. และเป็นต้นแบบในการบูรณาการความร่วมมือระหว่างหน่วยงานต่างๆ ตามแนวทางประชารัฐ โดย สปก. นำที่ดินมาจัดสรรให้แก่เกษตรกรที่ขาดแคลน และหน่วยงานที่เกี่ยวข้องให้การสนับสนุนในด้านต่างๆ ทั้งการสร้างสาธารณูปโภค ถนน ประปา ไฟฟ้า และการส่งเสริมอาชีพ ซึ่งโครงการบ้านมั่นคงไม่ได้ดำเนินงานเฉพาะเรื่องบ้านเท่านั้น แต่ต้องดำเนินงาน ในทุกมิติที่เกี่ยวข้องกับการอยู่อาศัยอย่างมีความสุข เช่น เรื่องเด็ก เยาวชน สตรี ผู้สูงอายุ สิ่งแวดล้อม และการพัฒนาอาชีพ เพิ่มรายได้ ซึ่งสอดคล้องกับแผนยุทธศาสตร์ชาติระยะ 20 ปี ที่รัฐบาลมีเป้าหมายให้ประชาชนมีความมั่นคง มั่งคั่ง และยั่งยืน
สำหรับเกษตรกรที่ได้รับสิทธิ์ในที่ดิน สปก. ต้องประกอบด้วย 1) ผู้ที่ถูกผลักดันและอพยพออกจากพื้นที่ป่าต้นน้ำและ ป่าอนุรักษ์ที่สำคัญ 2) ผู้ที่ได้รับผลกระทบจากการดำเนินการตามโครงการของทางราชการที่สูญเสียที่ดินทำกิน และ 3) เกษตรกร ผู้ไร้ที่ดินทำกินที่ขอรับการจัดที่ดินที่มีถิ่นที่อยู่ในท้องที่ที่จะจัดที่ดิน และได้ขึ้นทะเบียนกับ สปก. หรือหน่วยงานอื่นๆ นอกจากนี้ เกษตรกรที่เป็นสมาชิกสหกรณ์ปฏิรูปที่ดินตำบลระบำ จำกัด จะได้รับการพัฒนาอาชีพและเพิ่มรายได้ ซึ่งขณะนี้มีสมาชิกประมาณ 357 ราย และมีเงินหมุนเวียนประมาณ 2 ล้านบาท เนื่องจากชาวบ้านส่วนใหญ่ปลูกมันสำปะหลังและข้าวโพด ทางสหกรณ์ฯ จะเปิดรับซื้อผลผลิตจากชาวบ้าน เพื่อรวบรวมและนำมาขายต่อให้แก่พ่อค้าโดยตรง ซึ่งทำให้ได้ราคาขายที่ดีกว่า และหากสมาชิกสหกรณ์คนใดประสบความเดือดร้อนเรื่องเงิน ทางสหกรณ์ฯ สามารถให้กู้ยืมเงินไม่เกินรายละ 30,000 บาท โดยคิดอัตราดอกเบี้ยร้อยละ 7 บาทต่อปี และชำระคืนภายใน 10 เดือน

ที่มา : http://www.thaigov.go.th/news/contents/details/11624
