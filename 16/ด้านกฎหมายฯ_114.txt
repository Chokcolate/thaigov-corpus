รัฐบาลไทย-ข่าวทำเนียบรัฐบาล-ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เจ้าหน้าที่ พร้อมบรรยายพิเศษ “กำเนิดไทยและสังคมคุณธรรม” แก่เด็กและเยาวชนในสถานพินิจฯ จังหวัดร้อยเอ็ด

วันจันทร์ที่ 23 เมษายน 2561
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เจ้าหน้าที่ พร้อมบรรยายพิเศษ “กำเนิดไทยและสังคมคุณธรรม” แก่เด็กและเยาวชนในสถานพินิจฯ จังหวัดร้อยเอ็ด
ม.ล.ปนัดดาฯ ตรวจเยี่ยมพร้อมให้กำลังใจแก่บุคลากร เจ้าหน้าที่ พร้อมบรรยายพิเศษ “กำเนิดไทยและสังคมคุณธรรม” แก่เด็กและเยาวชนในสถานพินิจฯ จังหวัดร้อยเอ็ด
เมื่อวันศุกร์ที่ ๒๐ เมษายน ๒๕๖๑ เวลา ๐๙.๐๐ น. ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม ตรวจเยี่ยมและให้กำลังใจในการปฏิบัติหน้าที่คณะผู้บริหาร ครูอาจารย์ นักสังคมสงเคราะห์ และฝ่ายปกครอง พร้อมทั้งปฏิบัติหน้าที่เป็นครูพิเศษบรรยายในวิชา “กำเนิดไทยและสังคมคุณธรรม” แก่เด็กและเยาวชนของสถานพินิจและคุ้มครองเด็กและเยาวชนจังหวัดร้อยเอ็ด ณ สถานพินิจและคุ้มครองเด็กและเยาวชน อำเภอเมือง จังหวัดร้อยเอ็ด
ม.ล.ปนัดดาฯ กล่าวว่า “การดำเนินการของสถานพินิจและคุ้มครองเด็กและเยาวชนจังหวัดร้อยเอ็ด นอกจากจะดำเนินการตามคำสั่งของศาลและนโยบายของกรมพินิจและคุ้มครองเด็กและเยาวชน กระทรวงยุติธรรมแล้ว ยังมีแนวทางการทำงานและกิจกรรมสนับสนุนต่างๆ ที่มีส่วนสำคัญในการอบรมกล่อมเกลาเด็กและเยาวชน อันได้แก่ ๑. การปฏิบัติต่อเด็กและเยาวชนตามมาตรฐานขององค์การสหประชาชาติ เช่น เขาจะได้รับการดูแลเอาใจใส่ตามสิทธิขั้นพื้นฐานของความเป็นเยาวชน 'กินอยู่หลับนอนอย่างเพียงพอ เจ็บป่วยได้รับการดูแลรักษาอย่างทันท่วงที มีบุคคลภายนอกมาตรวจสอบและติดตามประเมินผลทุกระยะเวลา ๓ เดือน ๒. มีการส่งต่อเด็กและเยาวชนโดยยึดระบบสัมพันธภาพบ้านและโรงเรียน มีพ่อบ้านทำหน้าที่ดูแลการกินอยู่หลับนอนส่งต่อเยาวชนให้ได้เรียนตามเกณฑ์ที่รัฐกำหนด ออกกำลังกาย สวดมนต์ไหว้พระ พิธีกรรมทางศาสนาต่างๆ และทำกิจวัตรประจำวันให้เป็นไปด้วยความเป็นระเบียบเรียบร้อย ๓. กิจกรรมทูบีนัมเบอร์วัน มุ่งให้เด็กๆ กลับตัวกลับใจเป็นคนดี ไม่ยุ่งเกี่ยวกับยาเสพติด รู้จักตนเองมากขึ้นและมีความรับผิดชอบต่อตนเอง ครอบครัวและส่วนรวม๔. ส่งเสริมกิจกรรมที่คณะกรรมการสงเคราะห์ประจำสถานพินิจฯ ซึ่งประกอบด้วยผู้ทรงคุณวุฒิเข้ามามีส่วนร่วมในการแก้ไขฟื้นฟูเด็กและเยาวชนในมิติต่างๆ๕. เครือข่ายความร่วมมือ เข้ามามีส่วนร่วมสร้างความเปลี่ยนแปลงที่ดีแก่เด็กและเยาวชน อาทิ ผู้พิพากษาสมทบ หน่วยงานภาครัฐและภาคเอกชนในพื้นที่ ๖. การฝึกอาชีพระยะสั้น มุ่งผลสัมฤทธิ์ที่เป็นรูปธรรม อาทิ เกษตรอินทรีย์ตามแนวพระราชดำริ ผลิตภัณฑ์แปรรูปจากผลผลิตทางการเกษตร เป็นต้น ๗.การฝึกอบรมกิจกรรมทางศิลปวัฒนธรรม อาทิ คีตะมวยไทย วงโปงลาง ทำให้เด็กและเยาวชน มีความรู้ความสามารถพิเศษที่ถือเป็นเอกลักษณ์ของชาติ ให้เป็นที่รู้จักและได้รับการยอมรับอย่างกว้างขวางจากสังคม”
นอกจากนี้ ม.ล.ปนัดดาฯ ได้ให้โอวาทเพิ่มเติมว่า “ความเพียร ความสุขุมรอบคอบคัมภีรภาพ และความซื่อสัตย์สุจริต ถือเป็นเรื่องที่มีความสำคัญเป็นอันดับแรกในการดำเนินชีวิตปัจจุบันของใครก็ตาม เด็กหรือผู้ใหญ่ ผู้ที่ขาดสิ่งหนึ่งสิ่งใดไป ชีวิตจะกลับกลายเป็นความเสี่ยงภัยต่อการดำรงชีวิตอย่างไม่สมควรเสี่ยง และยากต่อการประสบความสำเร็จ อาทิ หากจะยกขึ้นเป็นกรณีศึกษาที่เป็นรูปธรรม เรื่องใดๆ อันเกี่ยวข้องกับพระพุทธศาสนา ซึ่งเป็นเรื่องละเอียดอ่อนอย่างมากและมีผลกระทบต่อจิตใจของพุทธศาสนิกชน จำต้องมีความระมัดระวัง จะผิดถูกอย่างไร ต้องพูดจาด้วยความรอบคอบ ไม่ผลีผลามรีบเร่งจนกระทั่งขาดวิจารณญาณอันควร สถาบันศาสนามีความหมายและความสำคัญต่อประชาชนชาวไทย ต้องรักษาความถูกต้องกับอีกทั้งความเป็นน้ำหนึ่งใจเดียวกัน ข้าราชการต้องช่วยกันเสริมสร้างความไว้เนื้อเชื่อใจ ความอบอุ่นใจแก่สังคมและพี่น้องประชาชน”

ที่มา : http://www.thaigov.go.th/news/contents/details/11668
