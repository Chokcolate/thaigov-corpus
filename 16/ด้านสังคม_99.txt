รัฐบาลไทย-ข่าวทำเนียบรัฐบาล-พม. มอบรางวัลอาสาสมัครและองค์การที่มีกิจกรรมทางสังคมดีเด่น ปี 60 ร่วมพัฒนาสังคม โดยไม่ทิ้งใครไว้ข้างหลัง

วันศุกร์ที่ 23 มีนาคม 2561
พม. มอบรางวัลอาสาสมัครและองค์การที่มีกิจกรรมทางสังคมดีเด่น ปี 60 ร่วมพัฒนาสังคม โดยไม่ทิ้งใครไว้ข้างหลัง
พม. มอบรางวัลอาสาสมัครและองค์การที่มีกิจกรรมทางสังคมดีเด่น ปี 60 ร่วมพัฒนาสังคม โดยไม่ทิ้งใครไว้ข้างหลัง
วันนี้ (23 มี.ค. 61) เวลา 15.30 น. พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จประทานโล่ประกาศเกียรติคุณอาสาสมัครดีเด่น และองค์การที่มีกิจกรรมทางสังคมดีเด่นแห่งชาติ เนื่องใน วันสังคมสงเคราะห์แห่งชาติและวันอาสาสมัครไทย ประจำปี 2560 โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหาร กระทรวง พม. ข้าราชการ และเจ้าหน้าที่ เฝ้ารับเสด็จ ณ ห้องรอยัล จูบิลี่ บอลรูม อาคารชาเลนเจอร์ ศูนย์การแสดงสินค้าและการประชุมอิมแพค เมืองทองธานี อำเภอปากเกร็ด จังหวัดนนทบุรี
เนื่องด้วย รัฐบาลได้กำหนดวันที่ 21 ตุลาคม ของทุกปี ซึ่งตรงกับวันคล้ายวันพระราชสมภพของสมเด็จ พระศรีนครินทราบรมราชชนนี เป็นวันสังคมสงเคราะห์แห่งชาติและวันอาสาสมัครไทย กระทรวงการพัฒนาสังคมและความมั่นคงของมนุษย์ (พม.) และสภาสังคมสงเคราะห์แห่งประเทศไทย ในพระบรมราชูปถัมภ์ จึงร่วมกันจัดงาน วันสังคมสงเคราะห์แห่งชาติและวันอาสาสมัครไทย เป็นประจำทุกปี นับตั้งแต่ปี พ.ศ. 2528 เป็นต้นมา โดยมีวัตถุประสงค์เพื่อรำลึกในพระมหากรุณาธิคุณของสมเด็จพระศรีนครินทราบรมราชชนนี และเผยแพร่พระเกียรติคุณ และพระราชกรณียกิจของสมเด็จพระศรีนครินทราบรมราชชนนี ในงานด้านการจัดสวัสดิการสังคม สังคมสงเคราะห์ และการพัฒนาสังคม อีกทั้งเป็นการประกาศเกียรติคุณ และเป็นแบบอย่างแก่อาสาสมัครและองค์การที่มีกิจกรรมทางสังคม ทั้งนี้ ตั้งแต่ปี พ.ศ. 2544 จนถึงปัจจุบัน มีอาสาสมัครและองค์กรที่ได้รับรางวัล รวมทั้งสิ้น 3,317 ราย ได้แก่ อาสาสมัครดีเด่น จำนวน 3,133 คน และองค์การที่มีกิจกรรมทางสังคมดีเด่น จำนวน 184 องค์การ
สำหรับการจัดงานวันสังคมสงเคราะห์แห่งชาติ และวันอาสาสมัครไทย ประจำปี 2560 ได้จัดขึ้นเป็นปีที่ 25 โดยกำหนดจัดกิจกรรมสำคัญ แบ่งออกเป็น 1) กิจกรรมภาคเช้า เป็นเวทีสมัชชาสวัสดิการสังคมแห่งชาติ หัวข้อ "ไม่ทิ้งใครไว้ข้างหลัง... ทำอย่างไรให้เป็นจริง” โดยมีผู้ร่วมเสวนาประกอบด้วย นายชินชัย ชี้เจริญ ประธานคณะกรรมการส่งเสริมการจัดสวัสดิการสังคม สภาสังคมสงเคราะห์ฯ ดร.ปัณณ์ อนันอภิบุตร ผู้อำนวยการ ส่วนนโยบายภาษีสรรพากร รศ.ทองทิพภา วิริยะพันธุ์ ประธานโครงการ CSR พอเพียง มหาวิทยาลัยหอการค้าไทย และ ศ.ดร.โกวิทย์ พวงงาม มหาวิทยาลัยธรรมศาสตร์ 2) กิจกรรมภาคบ่าย 2.1) พิธีประทานโล่เกียรติคุณแก่อาสาสมัครดีเด่นและองค์การที่มีกิจกรรมทางสังคมดีเด่น โดยพระเจ้าวรวงศ์เธอ พระองค์เจ้าโสมสวลี พระวรราชา ทินัดดามาตุ เสด็จประทานรางวัล ซึ่งมีผู้ได้รับรางวัลทั้งสิ้น 308 ราย แบ่งเป็น อาสาสมัครดีเด่น จำนวน 287 คน องค์การที่มีกิจกรรมทางสังคมดีเด่น จำนวน 21 องค์กร และ 2.2) นิทรรศการ ได้แก่ นิทรรศการเทิดพระเกียรติ สมเด็จนครินทราบรมราชชนนี ในหัวข้อ "สมเด็จย่ากับงานอาสาสมัครและการพัฒนาที่ยั่งยืน” นิทรรศการ วันสังคมสงเคราะห์และวันอาสาสมัครไทย และนิทรรศการขององค์การสวัสดิการสังคมและหน่วยงานต่างๆ เช่น การทำแนวกันไฟเปียก การทำ CPR ห้องเรียนสาธิตการออม และการสาธิตการสอนเด็กในรูปแบบพิเศษเพื่อสร้างเด็กอัจฉริยะ เป็นต้น
ทั้งนี้ กระทรวง พม. ขอแสดงความยินดีและยกย่องเชิดชูเกียรติอาสาสมัครดีเด่น และและองค์การที่มีกิจกรรมทางสังคมดีเด่นแห่งชาติ และหวังว่าการประชุมสมัชชาสวัสดิการสังคมแห่งชาติ ครั้งที่ 25 ในหัวข้อเรื่อง "ไม่ทิ้งใคร ไว้ข้างหลัง...ทำอย่างไรให้เป็นจริง” จะเป็นแนวทางการดำเนินงานด้านการพัฒนาสังคม การพิทักษ์ คุ้มครองสิทธิประชาชน และผู้ด้อยโอกาส ที่ส่งผลให้ประชาชนและผู้ที่ประสบปัญหาทางสังคมได้รับการดูแลและบริการทางสังคม ที่เหมาะสม เพื่อให้สามารถดำรงชีวิตอยู่ในสังคมได้อย่างปกติสุข เพื่อลดความเหลื่อมล้ำ สร้างความเป็นธรรม และพัฒนาสังคมร่วมกันอย่างยั่งยืน

ที่มา : http://www.thaigov.go.th/news/contents/details/11008
