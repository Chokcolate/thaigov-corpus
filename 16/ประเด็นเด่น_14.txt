รัฐบาลไทย-ข่าวทำเนียบรัฐบาล-เลขาธิการคณะกรรมการนโยบาย การพัฒนาระเบียงเศรษฐกิจพิเศษภาคตะวันออก ชี้แจงการตั้งข้อสังเกตการให้อำนาจแก่คณะกรรมการนโยบายฯ

วันศุกร์ที่ 2 มีนาคม 2561
เลขาธิการคณะกรรมการนโยบาย การพัฒนาระเบียงเศรษฐกิจพิเศษภาคตะวันออก ชี้แจงการตั้งข้อสังเกตการให้อำนาจแก่คณะกรรมการนโยบายฯ
เลขาธิการคณะกรรมการนโยบาย การพัฒนาระเบียงเศรษฐกิจพิเศษภาคตะวันออก ชี้แจงการตั้งข้อสังเกตการให้อำนาจแก่คณะกรรมการนโยบายฯ
เมื่อวันที่ 28 กุมภาพันธ์ 2561 นายคณิศ แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก สำนักงานเพื่อการพัฒนาระเบียงเศรษฐกิจพิเศษภาคตะวันออก กระทรวงอุตสาหกรรม ชี้แจงประเด็นการตั้งข้อสังเกตการให้อำนาจแก่คณะกรรมการนโยบายเขตพัฒนาพิเศษภาคตะวันออก ที่บัญญัติไว้ในพระราชบัญญัติเขตพัฒนาเศรษฐกิจพิเศษภาคตะวันออก ซึ่งกำลังจะประกาศออกมาบังคับใช้ ว่าเปรียบเสมือนการให้อำนาจ ม.44 แก่คณะกรรมการนโยบาย ในการจัดสรรนโยบายการจัดการที่ดินประเภทต่าง ๆ ในพื้นที่เขตเศรษฐกิจภาคตะวันออก ซึ่งอาจเปิดโอกาสให้มีการใช้พื้นที่ของรัฐ อาทิ ที่ดินของสำนักงานการปฏิรูปที่ดินเพื่อเกษตรกรรม หรือที่ดินอื่นของรัฐ เพื่อการลงทุนได้เต็มที่ ทำให้ชาวบ้านไม่มีที่ดินทำกิน ซึ่งแตกต่างกับนักลงทุนต่างชาติที่รัฐมีมาตรการส่งเสริมอย่างเต็มที่ ดังนี้
1. การเข้าใช้ประโยชน์ที่ดินของสำนักงานการปฏิรูปที่ดินเพื่อเกษตรกรรม หรือที่ดินอื่นของรัฐ
ชี้แจงประเด็นข้อสังเกตข้อ 1
การจัดหาที่ดินและอสังหาริมทรัพย์เพื่อการพัฒนา สำนักงานจะดำเนินการในกรณีความจำเป็นเท่านั้น ทั้งนี้ การซื้อ เช่า เช่าซื้อ แลกเปลี่ยน เวนคืน คณะกรรมการนโยบายเขตพัฒนาพิเศษภาคตะวันออก จะเป็นผู้กำหนดหลักเกณฑ์ และให้มีคณะกรรมการเฉพาะกิจ ศึกษาความเหมาะสม การเยียวยา และความคุ้มค่าที่ประชาชนจะได้รับ (มาตรา 34)
สำหรับที่ดินของสำนักงานปฏิรูปที่ดินเพื่อเกษตรกรรม  สำนักงานสามารถเข้าใช้ในการประกอบกิจการอื่นได้ ทั้งนี้จะดำเนินการดังกล่าวได้ต้องเป็นกรณีจำเป็นและต้องได้รับอนุมัติจากคณะรัฐมนตรี เท่านั้น ซึ่งสอดคล้องกับกรณีที่ คำสั่ง คณะรักษาความสงบแห่งชาติที่ 31/2560 เรื่อง การใช้ที่ดินเพื่อเกษตรกรรมให้เกิดประโยชน์สูงสุดแก่เกษตรกรและประโยชน์สาธารณะของประเทศ ถ้ามีเหตุจำเป็นเพื่อประโยชน์ด้านพลังงาน การใช้ทรัพยากรธรรมชาติหรือประโยชน์ส่วนรวมของประเทศ ให้คณะกรรมการปฏิรูปที่ดินเพื่อเกษตรกรรม มีอำนาจพิจารณาให้ความยินยอมหรืออนุญาตให้ใช้ประโยชน์ที่ดินที่ สำนักงานปฏิรูปที่ดินเพื่อเกษตรกรรมได้มาเพื่อประโยชน์ในการดำเนินการปฏิรูปที่ดินเพื่อเกษตรกรรม เพื่อดำเนินกิจการอื่นใดนอกเหนือจากที่กำหนดในกฎหมายว่าด้วยการปฏิรูปที่ดินเพื่อเกษตรกรรม ทั้งนี้หากที่ดินดังกล่าวมีบุคคลอื่นมีสิทธิใช้ประโยชน์อยู่ก่อน ให้สำนักงานจัดหาที่ดินอื่นให้ผู้นั้นใช้แทนหรือจะจ่ายค่าชดเชยหรือให้ประโยชน์ตอบแทนอื่น ตามหลักเกณฑ์ วิธีการ และเงื่อนไขที่คณะกรรมการนโยบายกำหนด(มาตรา 36)
2. รัฐมีมาตรการส่งเสริมนักลงทุนต่างชาติอย่างเต็มที่
ชี้แจงประเด็นข้อสังเกตข้อ 2
สำหรับมาตรการส่งเสริมการลงทุนเพื่อเชิญชวนนักลงทุนต่างชาติ มาลงทุน ตาม ร่างพระราชบัญญัตินี้ จะให้เฉพาะผู้ประกอบกิจการในเขตส่งเสริมเศรษฐกิจพิเศษ ซึ่งเป็นนิติบุคคล และเป็นคนต่างด้าวและใช้เพื่อประกอบกิจการตามที่ได้อนุญาตภายในเขตส่งเสริมเศรษฐกิจพิเศษเท่านั้น (มาตรา 49) ทั้งนี้สิทธิ และ จำนวน เป็นไปตามหลักเกณฑ์ วิธีการ และเงื่อนไขตามที่คณะกรรมการนโยบายกำหนด แต่ต้องไม่เกินที่กำหนดในกฎหมายอื่น
อย่างไรก็ตาม ทางสำนักงานฯ ยินดีให้ข้อมูลตอบข้อซักถามเพิ่มเติม โดยให้ติดต่อได้ที่  02 0338 000
------------------------

ที่มา : http://www.thaigov.go.th/news/contents/details/10459
