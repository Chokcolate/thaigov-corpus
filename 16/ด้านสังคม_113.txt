รัฐบาลไทย-ข่าวทำเนียบรัฐบาล-พม. เตรียมเปิดตัวศูนย์นวัตกรรมด้านที่อยู่อาศัยและบริหารงานขาย ( NHA INNOVATION CENTER) และ โครงการ “ยานยนต์เพื่อคนพิการและทุกคนในสังคม  (Friendly taxi for all)”


วันพุธที่ 28 มีนาคม 2561
345
พม. เตรียมเปิดตัวศูนย์นวัตกรรมด้านที่อยู่อาศัยและบริหารงานขาย ( NHA INNOVATION CENTER) และ โครงการ “ยานยนต์เพื่อคนพิการและทุกคนในสังคม  (Friendly taxi for all)”
พม. เตรียมเปิดตัวศูนย์นวัตกรรมด้านที่อยู่อาศัยและบริหารงานขาย ( NHA INNOVATION CENTER) เน้นให้บริการงานขายแบบ ONE STOP SERVICE และ โครงการ “ยานยนต์เพื่อคนพิการและทุกคนในสังคม (Friendly taxi for all)” นวัตกรรมยานพาหนะ ระยะที่ 2 สำหรับคนพิการ
วันนี้ (28 มี.ค. 61) เวลา 13.30 น. กระทรวงการพัฒนาสังคมและความมั่นคงของมนุษย์ (พม.) แถลงข่าวเกี่ยวกับการดำเนินงานตามภารกิจสำคัญของกระทรวง พม. ได้แก่ 1) การเปิดศูนย์นวัตกรรมด้านที่อยู่อาศัยและบริหารงานขาย เขตห้วยขวาง กทม. 2) โครงการ "ยานยนต์เพื่อคนพิการและทุกคนในสังคม (Friendly taxi for all)” และ 3) ความคืบหน้าผลการตรวจสอบการทุจริตเงินสงเคราะห์คนไร้ที่พึ่ง โดยมี นางสุภัชชา สุทธิพล ผู้ตรวจราชการกระทรวง พม. เป็นประธานการแถลงข่าว พร้อมด้วย นายสมคิด สมศรี อธิบดีกรมส่งเสริมและพัฒนาคุณภาพชีวิตคนพิการ นายดุลมลชัย วิวัฒน์บวรวงษ์ ผู้ช่วยผู้ว่าการการเคหะแห่งชาติ และนางสุจิตรา พิทยานรเศรษฐ์ รองอธิบดีกรมพัฒนาสังคมและสวัสดิการ ร่วมแถลงข่าว ณ ห้องประชุมชั้น 8 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
การเคหะแห่งชาติ หรือ กคช. ได้พัฒนาโครงการที่อยู่อาศัยหลากหลายประเภท เพื่อให้ประชาชนผู้มีรายได้น้อย ผู้สูงอายุ และคนพิการ มีโอกาสเข้าถึงที่อยู่อาศัยที่มั่นคงได้มาตรฐาน และมีสภาพแวดล้อมการอยู่อาศัยที่เหมาะสม ภายใต้แผนแม่บทการพัฒนาที่อยู่อาศัยระยะ 20 ปี (พ.ศ. 2560 - 2579) โดยมีวิสัยทัศน์ คือ "คนไทยทุกคนมีที่อยู่อาศัยถ้วนทั่วและมีคุณภาพชีวิตที่ดีในปี 2579 (Housing for All)” และเพื่อให้ประชาชนกลุ่มเป้าหมายสามารถเข้าถึงที่อยู่อาศัยของการเคหะแห่งชาติที่มีอยู่ในปัจจุบันได้โดยง่าย จึงได้จัดตั้งศูนย์นวัตกรรมด้านที่อยู่อาศัยและบริหารงานขาย (NHA INNOVATION CENTER) ขึ้น ซึ่งตั้งอยู่บริเวณเดียวกับบ้านมิตรไมตรีห้วยขวาง ซอยประชาสงเคราะห์ 37 ถนนประชาสงเคราะห์ เขตดินแดง กรุงเทพฯ เพื่อปรับภาพลักษณ์องค์กรให้ทันสมัยสอดคล้องตามนโยบาย Thailand 4.0 รวมทั้งเผยแพร่ประชาสัมพันธ์ข้อมูลด้านการพัฒนาที่อยู่อาศัยของ กคช. ให้บริการงานขายแบบ ONE STOP SERVICE ทั้งยังเป็นแหล่งเรียนรู้ สนับสนุนข้อมูลนวัตกรรมด้านที่อยู่อาศัยที่เกี่ยวข้อง และระบบสารสนเทศต่างๆ อันเป็นประโยชน์ต่อประชาชนที่สนใจและผู้มีส่วนเกี่ยวข้อง ตลอดจนได้จัดแสดงห้องตัวอย่างโครงการฟื้นฟูเมืองชุมชนดินแดง เพื่อให้ผู้ที่สนใจได้เข้ามาเยี่ยมชม โดยจะเปิดตัวศูนย์นวัตกรรมด้านที่อยู่อาศัยและบริหารงานขาย (NHA INNOVATION CENTER) อย่างเป็นทางการในวันที่ 5 เมษายน 2561 โดย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้เกียรติ เป็นประธานในพิธีเปิดศูนย์ฯ เวลา 13.30 น. ณ ศูนย์นวัตกรรมด้านที่อยู่อาศัยและบริหารงานขาย เขตดินแดง กรุงเทพฯ
ทั้งนี้ ศูนย์นวัตกรรมด้านที่อยู่อาศัยและบริหารงานขาย (NHA INNOVATION CENTER) แบ่งพื้นที่ออกเป็น 6 ส่วน ได้แก่ ส่วนที่ 1 พื้นที่บริการงานขายแบบ ONE STOP SERVICE ซึ่งประชาชนสามารถเลือกชมโครงการและทำเลที่สนใจผ่านระบบการให้บริการค้นหาบ้านว่างพร้อมขาย และจองผ่านระบบจองบ้านออนไลน์ (Smart Device) สามารถจองได้ง่ายๆ ผ่านเว็บไซด์ http://house.nha.co.th รวมทั้งวางเงินจองและทำสัญญาได้ทันที ส่วนที่ 2 พื้นที่จัดแสดงนิทรรศการเผยแพร่ความรู้ทางวิชาการ งานวิจัย เทคโนโลยีสารสนเทศ และนวัตกรรมด้านที่อยู่อาศัยที่เกี่ยวข้อง เช่น งานวิจัยบ้านผู้สูงอายุ บ้านประหยัดพลังงาน แบบจำลองสารสนเทศอาคาร (Building Information Modeling : BIM) ระบบก่อสร้างชิ้นส่วนสำเร็จรูป และโครงการฟื้นฟูเมืองชุมชนดินแดง ส่วนที่ 3 พื้นที่จัดแสดงห้องตัวอย่างโครงการฟื้นฟูเมืองชุมชนดินแดง ขนาดพื้นที่ห้อง 33 ตารางเมตร ประกอบด้วย ห้องนอน พื้นที่เอนกประสงค์ ส่วนทำอาหารและห้องน้ำ ส่วนที่ 4 ห้องประชุมสัมมนาเชิงวิชาการ สามารถรองรับผู้เข้าร่วมสัมมนาได้ 60 - 80 คน ส่วนที่ 5 ที่ทำการสำนักงานเคหะชุมชนห้วยขวาง และ ส่วนที่ 6 พื้นที่ส่วนบริการร้านค้าและร้านอาหาร
กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้ขับเคลื่อนนโยบายผ่านกลไกพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 เพื่อให้คนพิการได้รับสิทธิประโยชน์และความคุ้มครองคนพิการ เพื่อมิให้มีการเลือกปฏิบัติโดยไม่เป็นธรรม รวมทั้งให้คนพิการมีสิทธิได้เข้าถึงสิ่งอำนวยความสะดวกอันเป็นสาธารณะและความช่วยเหลืออื่นจากรัฐ พร้อมให้เกียรติ โอกาส กำลังใจ และให้ความสำคัญกับการยกระดับคุณภาพชีวิตของคนพิการ ให้มีคุณภาพชีวิตที่ดีขึ้น ลดความเหลื่อมลํ้าการสร้างโอกาสในการเข้าถึงบริการของรัฐ อันเป็นสิทธิพื้นฐานและเครื่องหมายแสดงความเท่าเทียมในสังคม กระทรวง พม. โดย พก. จึงได้ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง ซึ่งได้รับการสนับสนุนงบประมาณจากกองทุนส่งเสริมและพัฒนาคุณภาพชีวิตคนพิการ จัดทำโครงการออกแบบและผลิตรถยนต์รับจ้าง (แท็กซี่มิเตอร์) สำหรับคนพิการระยะที่ 2 และโครงการนวัตกรรมยานพาหนะระยะที่ 2 สำหรับคนพิการทางการเคลื่อนไหวหรือร่างกาย โดยดำเนินการออกแบบ พัฒนา และผลิตรถยนต์สามล้อสำหรับคนพิการ ทั้งนี้จะมีการแถลงข่าวเปิดตัวโครงการ "ยานยนต์เพื่อคนพิการและ ทุกคนในสังคม (Friendly taxi for all)” ในวันพรุ่งนี้ (29 มี.ค. 61) ซึ่งจะเป็นการแสดงนวัตกรรมสำหรับคนพิการและทุกคนในสังคมให้สามารถดำรงชีวิต เดินทางได้อย่างอิสระ สะดวก ปลอดภัย ภายใต้สภาพแวดล้อมที่ปราศจากอุปสรรค รวมทั้งมีส่วนร่วมกิจกรรมในสังคมอย่างเท่าเทียมกับคนทั่วไป สอดคล้องกับกฎหมายและอนุสัญญาว่าด้วยสิทธิคนพิการ รวมถึงเป็นการประชาสัมพันธ์เพื่อให้ผู้ผลิต (ภาคธุรกิจ) ที่มีความสนใจ เข้ามามีส่วนร่วมในการผลิตรถแท๊กซี่ เพื่อเพิ่มจำนวนรถแท๊กซี่คนพิการ และยังเป็นการพัฒนาแนวทางและรูปแบบการให้บริการรถสาธารณะที่เอื้อต่อคนพิการร่วมกับหน่วยงานที่เกี่ยวข้อง ได้แก่ กรมการขนส่งทางบก องค์การขนส่งมวลชน กทม. ขสมก. ฯลฯ
ทั้งนี้ แนวทางการให้บริการรถแท็กซี่จะพิจารณาให้ความสำคัญในการขอใช้บริการของคนพิการในการเดินทางไปโรงพยาบาลเป็นลำดับแรก โดยคนพิการและผู้ดูแลคนพิการสามารถติดต่อจองรถแท็กซี่ฯ ได้ที่สายด่วน 1479 หรือติดต่อขอรับบริการที่ศูนย์บริการคนพิการกรุงเทพมหานคร 02-354-3388 จะเป็นหน่วยงานประสานงานส่งต่อข้อมูลเพื่ออำนวยความสะดวกให้กับคนพิการได้อย่างเต็มที่

ที่มา : http://www.thaigov.go.th/news/contents/details/11140