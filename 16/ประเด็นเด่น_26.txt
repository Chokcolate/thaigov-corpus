รัฐบาลไทย-ข่าวทำเนียบรัฐบาล-อธิบดีกรมประมงชี้แจงกรณีข่าวการนำเข้าปลาสดจากจังหวัดฟุกุชิมะ ประเทศญี่ปุ่น


วันเสาร์ที่ 10 มีนาคม 2561
110
พิมพ์
อธิบดีกรมประมงชี้แจงกรณีข่าวการนำเข้าปลาสดจากจังหวัดฟุกุชิมะ ประเทศญี่ปุ่น
อธิบดีกรมประมง กระทรวงเกษตรและสหกรณ์ ชี้แจงกรณีสื่อมวลชนนำเสนอข่าวการนำเข้าปลาสดจากจังหวัดฟุกุชิมะ ประเทศญี่ปุ่น ซึ่งเป็นบริเวณที่เกิดปัญหาโรงไฟฟ้านิวเคลียร์ระเบิด
วันที่ 6 มีนาคม 2561 นายอดิศร พร้อมเทพ อธิบดีกรมประมง กระทรวงเกษตรและสหกรณ์  ชี้แจงกรณีสื่อมวลชนนำเสนอข่าวการนำเข้าปลาสดจากจังหวัดฟุกุชิมะ ประเทศญี่ปุ่น ซึ่งเป็นบริเวณที่เกิดปัญหาโรงไฟฟ้านิวเคลียร์ระเบิดเมื่อวันที่ 11 มีนาคม 2554 ซึ่งประเทศไทยได้มีการนำเข้าปลาดังกล่าวมาจำหน่ายในร้านอาหารญี่ปุ่นโดยมีสาระสำคัญ ดังนี้
กรมประมงมีการตรวจสอบการนำเข้าสินค้าชุดดังกล่าวแล้ว พบว่าบริษัทผู้นำเข้าได้นำเข้าปลากลุ่ม Hirame หรือ Flatfish ประกอบด้วยปลา Flounder จำนวน 100 กิโลกรัมและ Sole 30 กิโลกรัม จากประเทศญี่ปุ่น เมื่อวันที่ 2 มีนาคม พ.ศ. 2561 ที่ผ่านมา ซึ่งปลาชุดดังกล่าว ถูกกระจายสินค้าไปยังร้านอาหารในเขตกรุงเทพมหานครจำนวนหลายร้าน   โดยการนำเข้าสินค้าอาหารจากประเทศญี่ปุ่น เป็นไปตามประกาศกระทรวงสาธารณสุข ฉบับที่ 370 เรื่องกำหนดเงื่อนไขการนำเข้าอาหารที่มีความเสี่ยงจากการปนเปื้อนสารกัมมันตรังสี เพื่อให้การตรวจสอบความปลอดภัยในการนำเข้าสินค้าประมง กระทรวงเกษตรและสหกรณ์จึงให้กรมประมงประสานข้อมูลระหว่างกันกับสำนักงานคณะกรรมการอาหารและยา (อย.) เพื่อร่วมกันกำกับดูแล ตรวจสอบให้ผู้บริโภคเกิดความมั่นใจในระบบตรวจสอบสินค้าเกษตรและอาหารที่มีการนำเข้าจากต่างประเทศต่อไป
สำหรับกรณีสินค้าประมงที่นำเข้าตามที่เป็นข่าวนั้น มีการนำเข้าอย่างถูกต้องเป็นไปตามประกาศกรมประมง เรื่อง กำหนดหลักเกณฑ์ วิธีการ และเงื่อนไขในการขออนุญาตและการอนุญาตนำเข้าสัตว์น้ำหรือผลิตภัณฑ์สัตว์น้ำ พ.ศ. 2560 รวมถึงเป็นไปตามข้อกำหนดของประกาศกระทรวงสาธารณสุข จึงขอให้ประชาชนอย่าตื่นตระหนก เนื่องจากการนำเข้าปลาจากทุกประเทศเจ้าหน้าด่านตรวจประมงจะต้องตรวจสอบอย่างเข้มงวดอยู่แล้ว
--------------------------------------

ที่มา : http://www.thaigov.go.th/news/contents/details/10652