รัฐบาลไทย-ข่าวทำเนียบรัฐบาล-พม. โดย กคช. เปิดตัวศูนย์นวัตกรรมด้านที่อยู่อาศัยและบริการงานขาย แบบครบวงจร มุ่งสู่ Thailand 4.0

วันพฤหัสบดีที่ 5 เมษายน 2561
พม. โดย กคช. เปิดตัวศูนย์นวัตกรรมด้านที่อยู่อาศัยและบริการงานขาย แบบครบวงจร มุ่งสู่ Thailand 4.0
พม. โดย กคช. เปิดตัวศูนย์นวัตกรรมด้านที่อยู่อาศัยและบริการงานขาย แบบครบวงจร มุ่งสู่ Thailand 4.0
วันนี้ (5 เม.ย. 61) เวลา 13.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดศูนย์นวัตกรรมด้านที่อยู่อาศัยและบริการงานขาย (NHA INOVATION CENTER) เพื่อประชาสัมพันธ์ข้อมูลการพัฒนาที่อยู่อาศัยและบริการงานขายแบบ ONE STOP SERVICE พร้อมทั้งมอบกุญแจให้กับผู้เข้าร่วมโครงการบ้านแลกบ้าน โดยมีนายไมตรี อินทุสุต ประธานกรรมการการเคหะแห่งชาติ ดร.ธัชพล กาญจนกูล ผู้ว่าการการเคหะแห่งชาติ คณะผู้บริหารการเคหะแห่งชาติ ผู้แทนผู้อยู่อาศัยในเคหะชุมชนดินแดง และหน่วยงานภาคีเครือข่าย เข้าร่วมงาน ณ อาคารศูนย์นวัตกรรมด้านที่อยู่อาศัยและบริการงานขาย ซอยประชาสงเคราะห์ 37 ถนนประชาสงเคราะห์ เขตดินแดง กรุงเทพฯ
รัฐบาลมีนโยบายให้ประชาชนผู้มีรายได้น้อย ผู้สูงอายุ และคนพิการ มีโอกาสเข้าถึงที่อยู่อาศัยที่มั่นคงได้มาตรฐาน และมีสภาพแวดล้อมการอยู่อาศัยที่เหมาะสม เพื่อลดความเหลื่อมล้ำและสร้างความเป็นธรรมในสังคมภายใต้แผนแม่บทการพัฒนาที่อยู่อาศัยระยะ 20 ปี (พ.ศ. 2560 - 2579) โดยมีวิสัยทัศน์คือ "คนไทยทุกคนมีที่อยู่อาศัยถ้วนทั่วและมีคุณภาพชีวิตที่ดีในปี 2579 (Housing for All)” กระทรวงการพัฒนาสังคมและความมั่นคง (พม.) โดยการเคหะแห่งชาติ (กคช.) มีแนวคิดในการจัดตั้งศูนย์นวัตกรรมด้านที่อยู่อาศัยและบริการงานขาย (NHA INOVATION CENTER) เพื่อให้ประชาชนกลุ่มเป้าหมายสามารถเข้าถึงที่อยู่อาศัยของ กคช. ได้โดยง่าย จึงได้ประสานงานมายังกรมพัฒนาสังคมและสวัสดิการ (พส.) เพื่อขอใช้อาคารจำหน่ายผลิตภัณฑ์โครงการสายใยรักแห่งครอบครัว ห้วยขวาง มาปรับปรุงพื้นที่ภายในและภายนอกอาคารให้ทันสมัย จัดตั้งเป็นศูนย์นวัตกรรมด้านที่อยู่อาศัยและบริการงานขาย เนื่องจากอยู่ในทำเลที่ตั้งแหล่งชุมชนและสะดวกต่อการเดินทาง ซึ่ง พส. ได้ให้ กคช. ใช้อาคารแห่งนี้ให้เกิดประโยชน์แก่ประชาชนต่อไป
ทั้งนี้ เพื่อเป็นการปรับภาพลักษณ์องค์กรให้ทันสมัยเป็น กคช. 4.0 "โปร่งใส ทันสมัย ใส่ใจประชาชน” สอดคล้องกับนโยบาย Thailand 4.0 ของรัฐบาล ประกอบกับแผนยุทธศาสตร์ของกคช. พ.ศ. 2560 - 2564 ยุทธศาสตร์ที่ 3 เพิ่มศักยภาพในการตอบสนองลูกค้ากลุ่มใหม่ ขยายฐานลูกค้าและตลาด จึงมีแนวคิดจัดตั้งศูนย์นวัตกรรมด้านที่อยู่อาศัยและบริการงานขาย (NHA INOVATION CENTER) เพื่ออำนวยความสะดวกให้ประชาชนสามารถเข้าถึงแหล่งข้อมูลด้านที่อยู่อาศัยได้อย่างเท่าเทียมกันแบบครบวงจร โดยจัดสรรพื้นที่ออกเป็น 6 ส่วน ได้แก่ 1) พื้นที่บริการงานขายแบบ ONE STOP SERVICE ซึ่งประชาชนสามารถเลือกชมโครงการและทำเลที่สนใจผ่านระบบการให้บริการค้นหาบ้านว่างพร้อมขาย และจองบ้านออนไลน์ (Smart Device) ผ่าน http://house.nha.co.th รวมทั้งวางเงินจองและทำสัญญาได้ทันที 2) พื้นที่จัดแสดงนิทรรศการเผยแพร่ความรู้ทางวิชาการ งานวิจัย เทคโนโลยีสารสนเทศ และนวัตกรรมด้านที่อยู่อาศัยที่เกี่ยวข้อง เช่น งานวิจัยบ้านผู้สูงอายุ บ้านประหยัดพลังงาน แบบจำลองสารสนเทศอาคาร (Building Information Modeling : BIM) ระบบก่อสร้างชิ้นส่วนสำเร็จรูป และโครงการฟื้นฟูเมืองชุมชนดินแดง 3) พื้นที่จัดแสดงห้องตัวอย่างโครงการฟื้นฟูเมืองชุมชนดินแดงระยะที่ 1 อาคารแปลง G ขนาดพื้นที่ห้อง 33 ตารางเมตร ประกอบด้วย ห้องนอน พื้นที่เอนกประสงค์ ส่วนทำอาหาร และห้องน้ำ 4) ห้องประชุมสัมมนา สามารถรองรับผู้เข้าร่วมสัมมนาได้ 60 - 80 คน 5) ที่ทำการสำนักงานเคหะชุมชนห้วยขวาง และ 6) พื้นที่ส่วนบริการร้านค้าและร้านอาหาร สำหรับศูนย์นวัตกรรมฯ
แห่งนี้ กคช. จะเปิดให้บริการทุกวัน เริ่มตั้งแต่วันที่ 9 เมษายน 2561 เป็นต้นไป ตั้งแต่เวลา 08.30 - 16.30 น.
การเปิดศูนย์ฯ ครั้งนี้ กคช. ยังได้มีการมอบกุญแจให้กับผู้เข้าร่วมโครงการบ้านแลกบ้าน จำนวน 3 ราย ซึ่งโครงการดังกล่าว เป็น 1 ใน 9 ของขวัญปีใหม่ ก้าวไปกับ "พม.” เพื่อเป็นของขวัญมอบความสุขให้กับคนไทยในปี 2561 โดยเปิดโอกาสให้ลูกค้าเก่ามายื่นความจำนงแลกเปลี่ยนบ้านเก่าเป็นบ้านใหม่ที่มีขนาดใหญ่กว่าหรือมีราคาสูงกว่า ซึ่งต้องเป็นโครงการที่มีสัญญาจอง/สัญญาจะซื้อจะขายกับการเคหะแห่งชาติในโครงการที่อยู่ระหว่างก่อสร้าง หรือลูกค้าที่ทำสัญญาเช่าซื้อกับ กคช. และส่งมอบโครงการแล้ว ซึ่งเริ่มตั้งแต่เดือนมกราคมถึงเดือนมีนาคม 2561 มีลูกค้าเข้าร่วมโครงการบ้านแลกบ้าน จำนวน 131 ราย ดำเนินการแลกบ้านไปแล้วจำนวน 20 ราย อยู่ระหว่างดำเนินการอีก 111 ราย และยังเปิดโอกาสให้ลูกค้าของ กคช. ที่สนใจสามารถเข้าร่วมโครงการนี้ได้อย่างต่อเนื่อง โดยสอบถามรายละเอียดเพิ่มเติม Call Center 1615 และ www.nha.co.th

ที่มา : http://www.thaigov.go.th/news/contents/details/11385
