รัฐบาลไทย-ข่าวทำเนียบรัฐบาล-กรมบังคับคดีจัดมหกรรมขายทอดตลาดทรัพย์สินในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๑ ขายทรัพย์สินได้กว่า ๓๐๕ ล้านบาท


วันอาทิตย์ที่ 18 มีนาคม 2561
311
กรมบังคับคดีจัดมหกรรมขายทอดตลาดทรัพย์สินในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๑ ขายทรัพย์สินได้กว่า ๓๐๕ ล้านบาท
กรมบังคับคดีจัดมหกรรมขายทอดตลาดทรัพย์สินในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๑ ณ ห้องแปซิฟิค ฮอลล์ ศูนย์การค้าแปซิฟิค พาร์ค ศรีราชา จังหวัดชลบุรี
เมื่อวันที่ ๑๗ มีนาคม ๒๕๖๑ เวลา ๑๑.๐๐ น. กรมบังคับคดีจัดมหกรรมขายทอดตลาดทรัพย์สินในเขตพื้นที่ระเบียงเศรษฐกิจพิเศษภาคตะวันออก (EEC) นัดที่ ๑ ณ ห้องแปซิฟิค ฮอลล์ ศูนย์การค้าแปซิฟิค พาร์ค ศรีราชา จังหวัดชลบุรี โดยได้รับเกียรติจากนายนริศ ปาลกะวงศ์ ณ อยุธยา ปลัดอาวุโส อำเภอศรีราชา จังหวัดชลบุรี ร่วมสังเกตการณ์การประมูลขายทอดตลาดทรัพย์สิน และกิจกรรมต่างๆภายในงาน ซึ่งมีนางสาวรื่นวดี สุวรรณมงคล อธิบดีกรมบังคับคดี พร้อมด้วยนางศศิวิมล ธนศานติ รองอธิบดีกรมบังคับคดี และคณะผู้บริหารกรมบังคับคดี ให้การต้อนรับ และร่วมดูแลการปฏิบัติหน้าที่ของเจ้าหน้าที่ภายในมหกรรมขายทอดตลาด สำหรับทรัพย์ที่นำมาประกาศขายเป็นที่ดิน ที่ดินพร้อมสิ่งปลูกสร้าง และห้องชุด ที่ตั้งอยู่ในเขตพื้นที่จังหวัดชลบุรี ระยอง และฉะเชิงเทรา โดยมีทรัพย์ที่พร้อมขายทอดตลาดจำนวน ๒๗๖ คดี ๓๐๓ รายการ ราคาประเมินรวม ๗๒๗,๕๔๕,๒๑๘.๐๙ บาท ซึ่งมีผู้สนใจเข้าฟังการขายทอดตลาดประมาณ ๕๐๐ คน
โดยผลการขายทอดตลาดในวันนี้ ขายได้ ๑๗๖ คดี ๑๙๖ รายการ ราคาประเมิน ๒๑๙,๗๑๔,๓๘๔.๕๐ บาท ขายได้เป็นเงิน ๓๐๕,๐๔๓,๐๐๐ บาท นอกจากนี้ ภายในงานมหกรรมขายทอดตลาดทรัพย์สินได้มีการจัดมหกรรมไกล่เกลี่ยข้อพิพาทชั้นบังคับคดีร่วมกับธนาคาร ไทยพาณิชย์ จำกัด (มหาชน) บริษัท อยุธยา แคปปิตอล ออโต้ลิส จำกัด (มหาชน) บริษัท ซิตี้ คอร์ปลิสซิ่ง(ประเทศไทย) จำกัด บริษัทบริหารสินทรัพย์สุขุมวิท จำกัด และบริษัท บริหารสินทรัพย์กรุงเทพพาณิชย์ จำกัด (มหาชน) มีลูกหนี้เข้าสู่กระบวนการไกล่เกลี่ยข้อพิพาทจำนวน ๔๖ เรื่อง ทุนทรัพย์ ๗๒,๗๖๑,๔๘๗.๘๓ บาท ไกล่เกลี่ยสำเร็จ ๓๙ เรื่อง ทุนทรัพย์ ๖๗,๘๑๑,๔๓๑.๔๓ บาท ความสำเร็จของเรื่องที่เข้าสู่กระบวนการไกล่เกลี่ยคิดเป็นร้อยละ ๘๔.๗๘ รวมถึงการจัดนิทรรศการเพื่อสร้างความรับรู้ทางกฎหมายและการให้คำปรึกษาทางกฎหมายโดยมีผู้สนใจขอรับคำปรึกษาทางกฎหมายจำนวน ๓๕ ราย และมีผู้สนใจดาวน์โหลดแอพพลิเคชั่นของกรมบังคับคดีเป็นจำนวนมาก และกิจกรรมบูรณาการร่วมกับวิสาหกิจสุขภาพชุมชนโดยจัดให้มีนวัตกรรมนวดเพื่อสุขภาพ โดยมีนายแพทย์พูลชัย จิตอนันตวิทยา ประธานฝ่ายการแพทย์ วิสาหกิจชุมชน (SHE) "สตรีที่เคยก้าวพลาด" อันเป็นการส่งเสริมคนดี สู่สังคม ตามนโยบายรัฐมนตรีว่าการกระทรวงยุติธรรม

ที่มา : http://www.thaigov.go.th/news/contents/details/10840