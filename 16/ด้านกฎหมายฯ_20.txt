รัฐบาลไทย-ข่าวทำเนียบรัฐบาล- กระทรวงยุติธรรม จัดเวทีพูดคุย เรื่อง "Bitcoin กับมาตรการในการกำกับดูแล"


วันจันทร์ที่ 5 มีนาคม 2561
342
กระทรวงยุติธรรม จัดเวทีพูดคุย เรื่อง "Bitcoin กับมาตรการในการกำกับดูแล"
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมเชิงปฏิบัติการ ในหัวข้อ Bitcoin กับมาตรการในการกำกับดูแล
ในวันเสาร์ที่ ๓ มีนาคม ๒๕๖๑ เวลา ๑๑.๐๐ น. ณ ห้องรับรองกระทรวงยุติธรรม อาคารราชบุรีดิเรกฤทธิ์ ศูนย์ราชการเฉลิมพระเกียรติฯ พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมเชิงปฏิบัติการ ในหัวข้อ Bitcoin กับมาตรการในการกำกับดูแล โดยมีผู้ทรงคุณวุฒิจากหน่วยงานที่เกี่ยวข้องเข้าร่วมการเสวนา ประกอบด้วย พันเอก ดร.เศรษฐพงศ์ มะลิสุวรรณ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ศาสตราจารย์พิเศษกิติพงศ์ อุรพีพัฒนพงศ์ ประธานกรรมการ บริษัท เบเคอร์ แอนด์ แม็คเคนซี่ จำกัด และคณะกรรมการผู้ทรงคุณวุฒิด้านกฎหมายแพ่งและพาณิชย์ในคณะกรรมการพัฒนาการบริหารงานยุติธรรมแห่งชาติ ดร.วชิรา อารมย์ดี ผู้ช่วยผู้ว่าการ สายตลาดการเงิน ธนาคารแห่งประเทศไทย และนางทิพยสุดา ถาวรามร รองเลขาธิการคณะกรรมการกำกับหลักทรัพย์และตลาดหลักทรัพย์ ซึ่งมีคณะผู้บริหารกระทรวงยุติธรรม ผู้แทนจากหน่วยงานที่เกี่ยวข้องและผู้ที่สนใจเข้าร่วมฟังในครั้งนี้ด้วย
ในการนี้ รองนายกรัฐมนตรีและรัฐมนตรีว่าการกระทรวงยุติธรรม กล่าวว่า กระทรวงยุติธรรม เป็นหน่วยงานที่มีภารกิจในการป้องกันอาชญากรรมเพื่อสร้างความปลอดภัยในสังคม และมีส่วนช่วยสร้างการรับรู้ เพื่อป้องกันการหลอกลวงของประชาชน รวมถึงเตรียมความพร้อมด้านกฎหมายเพื่อรองรับการเปลี่ยนแปลงรูปแบบธุรกรรมทางการเงินของโลก โดยต้องเร่งสร้างความเข้าใจเกี่ยวกับเทคโนโลยี Blockchain และสกุลเงินดิจิทัล ให้แก่ประชาชนได้รับทราบอย่างถูกต้อง เพื่อสร้างความตระหนักรู้ถึงความสำคัญ โอกาส ความเสี่ยง และผลกระทบที่อาจจะเกิดขึ้น จากนวัตกรรมทางการเงินประเภทนี้ ซึ่งเราต้องเรียนรู้และปรับตัวให้ทันกับเทคโนโลยียุคดิจิทัลให้ได้อย่างสมดุล และมีสามัญสำนึกที่ดีในการใช้เทคโนโลยีเหล่านั้นให้เกิดประโยชน์

ที่มา : http://www.thaigov.go.th/news/contents/details/10483