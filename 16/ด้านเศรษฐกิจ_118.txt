รัฐบาลไทย-ข่าวทำเนียบรัฐบาล-“อุตตม” ลุยสมุทรสาคร ดัน Seafood ตามแผนรัฐบาล พร้อมดึงไทยยูเนี่ยน เป็น SeaFood Big Brother ช่วยSME

วันอังคารที่ 6 มีนาคม 2561
“อุตตม” ลุยสมุทรสาคร ดัน Seafood ตามแผนรัฐบาล พร้อมดึงไทยยูเนี่ยน เป็น SeaFood Big Brother ช่วยSME
“อุตตม” ลุยสมุทรสาคร ดัน Seafood ตามแผนรัฐบาล พร้อมดึงไทยยูเนี่ยน เป็น SeaFood Big Brother ช่วยSME
นายอุตตม สาวนายน รัฐมนตรีว่าการกระทรวงอุตสาหกรรม ได้ลงพื้นที่พร้อมกับพลเอกประยุทธ์ จันทร์โอชา นายกรัฐมนตรี ในการประชุมคณะรัฐมนตรีอย่างเป็นทางการนอกสถานที่ ครั้งที่ 2/2561 ณ จังหวัดสมุทรสาคร และเพชรบุรี ซึ่งได้เยี่ยมชมบริษัท ไทยยูเนี่ยน กรุ๊ป จำกัด (มหาชน) ตำบลท่าทราย อำเภอเมือง จังหวัดสมุทรสาคร ที่เป็นบริษัทดำเนินธุรกิจแปรรูปและส่งออกอาหารทะเลแช่แข็ง อาหารทะเลบรรจุกระป๋องรายใหญ่ของไทย
นายอุตตม กล่าวว่า บริษัท ไทยยูเนี่ยน กรุ๊ป จำกัด (มหาชน) ได้ให้ความร่วมมือกับกระทรวงอุตสาหกรรม ภายใต้โครงการ Seafood Big Brother เพื่อส่งเสริมและพัฒนาเครือข่าย ผู้ประกอบการเอสเอ็มอีของอุตสาหกรรมประมง และการแปรรูปอาหารทะเลให้มีความสามารถในการแข่งขันเพิ่มสูงขึ้นถือเป็นหนึ่งในมาตรการช่วยเหลือผู้ประกอบการเอสเอ็มอีของกระทรวงอุตสาหกรรม และเป็นไปตามแผนการพัฒนากลุ่มจังหวัดภาคกลางตอนล่าง 2 ทั้ง 4 จังหวัด คือ จังหวัดสมุทรสาคม สมุทรสงคราม เพชรบุรี และประจวบคีรีขันธ์ ในการยกระดับให้เป็น Hub of Seafood หรือ ศูนย์กลางอาหารทะเล
โดยกระทรวงอุตสาหกรรมได้กำหนดแนวทางการดำเนินงาน ที่ต้องคัดเลือกกลุ่มเป้าหมาย อาทิ ผู้ประกอบการเอสเอ็สอีอาหารทะเล วิสาหกิจชุมชนที่มีศักยภาพ เพื่อให้ความรู้เกี่ยวกับการพัฒนาอุตสาหกรรมประมงและการแปรรูปอาหารทะเล มุ่งสู่การเป็นประเทศไทย 4.0 ปรับปรุงเทคโนโลยีการผลิตของผู้ประกอบการ โดยการใช้ระบบเครื่องจักรกลอัตโนมัติ ในกระบวนการแปรรูปอาหารทะเล ทั้งต้นทาง กลางทาง และปลายทาง ให้คำปรึกษาและแนะนำเกี่ยวกับการยกระดับมาตรฐานคุณภาพการผลิต การพัฒนาผลิตภัณฑ์ บรรจุภัณฑ์ การตลาด และการบริหารจัดการ สนับสนุนสินเชื่อในการปรับเปลี่ยนเครื่องจักร และระบบการผลิต รวมถึงเงินทุนหมุนเวียน และแก้ไขและฟื้นฟูความสมบูรณ์ของทรัพยากรธรรมชาติทางทะเล
ทั้งนี้กระทรวงอุตสาหกรรมได้รวบรวมกลุ่มเป้าหมาย ที่คาดว่าจะเข้าร่วมโครงการ Seafood  Big Brother ในพื้นที่ 4 จังหวัดแล้วกว่า 100 ราย โดยจะมีแผนจัดสัมมนาให้ความรู้ ความเข้าใจสถานการณ์อุตสาหกรรมอาหารทะเลแปรรูปแก่กลุ่มเป้าหมายที่เข้าร่วมโครงการทั้งหมด ภายในเดือนมีนาคมนี้ และจะคัดเลือกกลุ่มเป้าหมายที่มีศักยภาพ และมีความพร้อมในการยกระดับเข้าร่วมโครงการฯเพิ่มเติม ตามแผนความร่วมมือระหว่างกระทรวงอุตสาหกรรม และบริษัท ไทยยูเนี่ยน กรุ๊ป จำกัด (มหาชน) ต่อไป โดยโครงการ Seafood  Big Brother มีเป้าหมาย ที่จะช่วยลดลดต้นทุนของผู้ประกอบการไม่น้อยกว่า 10% มียอดขายเพิ่มขึ้น 10% และสร้างมูลค่าเพิ่มทางธุรกิจอุตสาหกรรมอาหารทะเลแปรรูป เช่น การจ้างงานเพิ่มขึ้น มีการลงทุนใช้เครื่องจักร และขยายธุรกิจ หรือขยายตลาดทั้งในและต่างประเทศเพิ่มขึ้น เป็นต้น

ที่มา : http://www.thaigov.go.th/news/contents/details/10553
