รัฐบาลไทย-ข่าวทำเนียบรัฐบาล-กระทรวงมหาดไทยชี้แจง กรณีการจ่ายเงินชดเชยเยียวยาน้ำท่วมของ จ.พระนครศรีอยุธยา


วันจันทร์ที่ 2 เมษายน 2561
82
พิมพ์
กระทรวงมหาดไทยชี้แจง กรณีการจ่ายเงินชดเชยเยียวยาน้ำท่วมของ จ.พระนครศรีอยุธยา
กระทรวงมหาดไทยชี้แจง กรณีการจ่ายเงินชดเชยเยียวยาน้ำท่วมของ จ.พระนครศรีอยุธยา
วันที่ 1 เมษายน 2561 นายนิสิต  จันทร์สมวงศ์ รองปลัดกระทรวงมหาดไทยและโฆษกกระทรวงมหาดไทย  กระทรวงมหาดไทย ชี้แจงกรณีการจ่ายเงินชดเชยเยียวยาน้ำท่วมของ จ.พระนครศรีอยุธยา ว่า นายสุจินต์ ไชยชุมศักดิ์ ผู้ว่าราชการจังหวัดพระนครศรีอยุธยา ได้ให้ข้อเท็จจริง ดังนี้
การให้ความช่วยเหลือราษฎรผู้ได้รับผลกระทบจากอุทกภัย ครัวเรือนละ 3,000 บาท ตามมติคณะรัฐมนตรี และอนุมัติงบประมาณรายจ่ายประจำปีงบประมาณ พ.ศ. 2561 งบกลาง รายการเงินสำรองรายจ่ายเพื่อกรณีฉุกเฉินหรือจำเป็น ที่ได้ดำเนินการเรียบร้อยแล้ว และส่งข้อมูลให้กระทรวงเกษตรไปแล้วเมื่อวันที่ 12 มีนาคม 2561 ดังนี้
1. กรณีพายุตาลัส และเซินกา (ช่วงภัย วันที่ 5 กรกฎาคม ถึง วันที่ 15 สิงหาคม 2560) ตามมติคณะรัฐมนตรีเมื่อวันที่ 8 สิงหาคม 2560 จำนวน 1 อำเภอ คือ อำเภอเสนา เกษตรกร จำนวน 480 ราย
2. กรณีพายุทกซูรี (ช่วงภัย วันที่ 16 สิงหาคม ถึง วันที่ 30 ตุลาคม 2560) ตามมติคณะรัฐมนตรีเมื่อวันที่ 7 พฤศจิกายน 2560 จำนวน 11 อำเภอ ประกอบด้วย อำเภอเสนา บางปะหัน บางซ้าย บางปะอิน ผักไห่ ลาดบัวหลวง พระนครศรีอยุธยา มหาราช บางบาล บ้านแพรก บางไทร เกษตรกร จำนวน 16,375 ราย
การให้ความช่วยเหลือผู้ประสบภัย ตามระเบียบกระทรวงการคลังว่าด้วยเงินทดรองราชการ เพื่อช่วยเหลือผู้ประสบภัยพิบัติกรณีฉุกเฉิน (ด้านการเกษตร) คณะกรรมการให้ความช่วยเหลือผู้ประสบภัยพิบัติจังหวัด (ก.ช.ภ.จ.) ได้จัดประชุมและพิจารณาการให้ความช่วยเหลือเกษตรที่ประสบอุทกภัย จำนวน 5 ครั้ง สรุปให้ความช่วยเหลือ ดังนี้
1. คณะกรรมการให้ความช่วยเหลือผู้ประสบภัยพิบัติจังหวัด พิจารณาให้ความช่วยเหลือ  เมื่อวันที่ 13 พฤศจิกายน 2560 โดยใช้จ่ายเงินทดรองราชการอำนาจของผู้ว่าราชการจังหวัด เพื่อช่วยเหลือเกษตรกรอำเภออเสนา จำนวน 90 ราย  (ด้านพืช 89 ราย ด้านประมง 1 ราย) ในวงเงิน 710,675.25 บาท
2. คณะกรรมการให้ความช่วยเหลือผู้ประสบภัยพิบัติจังหวัด พิจารณาให้ความช่วยเหลือ   เมื่อวันที่ 9 มีนาคม 2561 เพื่อช่วยเหลือเกษตรกร จำนวน 1,336 ราย เป็นเงิน 5,896,996.50 บาท และได้ส่งขอใช้เงินทดรองราชการของกระทรวงเกษตรและสหกรณ์ เมื่อวันที่ 22 มีนาคม 2561
3. คณะกรรมการให้ความช่วยเหลือผู้ประสบภัยพิบัติจังหวัด จะพิจารณาการให้ความช่วยเหลือด้านประมงของอำเภอลาดบัวหลวงและอำเภอผักไห่ จำนวน 116 ราย ในวันที่ 2 เมษายน 2561     และจะสรุปเพื่อขอใช้จ่ายเงินทดรองราชการไปยังกระทรวงเกษตรและสหกรณ์ ภายในวันที่ 4 เมษายน 2561
ทั้งนี้ ขอเรียนว่าทางราชการได้ให้ความสำคัญในการฟื้นฟูบูรณะทรัพย์สินของประชาชน และการดำรงชีวิตของพี่น้องประชาชนที่ประสบอุทกภัย แต่เนื่องจากมีการหารือในข้อกฎหมายบางประเด็น และความชัดเจนเกี่ยวกับคุณสมบัติของเกษตรกรที่จะได้รับการช่วยเหลือเยียวยา ซึ่งจะได้เร่งดำเนินการให้เป็นตามระเบียบทางราชการต่อไป
-----------------------------

ที่มา : http://www.thaigov.go.th/news/contents/details/11283