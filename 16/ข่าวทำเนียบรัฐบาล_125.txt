รัฐบาลไทย-ข่าวทำเนียบรัฐบาล-นายกรัฐมนตรีพบปะกลุ่มนักธุรกิจไทยที่เข้าร่วมประชุม CEO Forum


วันเสาร์ที่ 17 มีนาคม 2561
309
พิมพ์
นายกรัฐมนตรีพบปะกลุ่มนักธุรกิจไทยที่เข้าร่วมประชุม CEO Forum
นายกรัฐมนตรีพบปะกลุ่มนักธุรกิจไทยที่เข้าร่วมประชุม CEO Forum
วันนี้ (17 มีนาคม 2561) ซึ่งเป็นวันแรกอย่างเป็นทางการของการเยือนเครือรัฐออสเตรเลีย เพื่อเข้าร่วมการประชุมสุดยอดอาเซียน – ออสเตรเลีย สมัยพิเศษ 2018 โดยในเวลา 09.00 น. ตามเวลาท้องถิ่น ณ โรงแรมที่พัก นายกรัฐมนตรีรับฟังบรรยายสรุปเกี่ยวกับการประชุมฯ จากนั้นนายกรัฐมนตรีพบหารือกลุ่มนักธุรกิจไทย ที่  เข้าร่วมการประชุม CEO Forum ซึ่งถือเป็นกิจกรรมคู่ขนานสำคัญก่อนการประชุมสุดยอดฯ
พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวว่า นักธุรกิจไทยได้รับเชิญให้เป็นตัวแทนหนึ่งในนักธุรกิจจากประเทศสมาชิกอาเซียน เพื่อเข้าร่วมการประชุม CEO Forum เพื่อแลกเปลี่ยนแนวทางการขยายมูลค่าการค้าและการลงทุนระหว่างกันในสาขาต่าง ๆ โดยนักธุรกิจไทยที่ได้รับเชิญมีจำนวน 5 ราย ได้แก่ ประธานเจ้าหน้าที่บริหารไมเนอร์ โฮเทล กรุ๊ป (MHG) บริษัทในกลุ่มไมเนอร์ อินเตอร์เนชั่นแนล (MINT) ประธานเจ้าหน้าที่บริหารและกรรมการผู้จัดการใหญ่ กลุ่มมิตรผล ประธานกรรมการบริษัท STP&I จำกัด กรรมการผู้จัดการใหญ่ บริษัท ช. การช่าง จำกัด (มหาชน) และเลขาธิการสมาคมธนาคารไทย
นายกรัฐมนตรีได้กล่าวขอบคุณกลุ่มนักธุรกิจทั้ง 5 รายที่เป็นผู้แทนไทยเข้าร่วมการประชุม CEO Forum ในกรอบการประชุมสุดยอดอาเซียน-ออสเตรเลีย สมัยพิเศษ ในครั้งนี้ โดยนายกรัฐมนตรียังได้สอบถามถึงประสบการณ์การลงทุน ลู่ทาง โอกาสในการขยายมูลค่าการค้าและการลงทุนระหว่างไทย – ออสเตรเลีย รวมถึงปัญหาอุปสรรคและข้อห่วงกังวลเพื่อนำไปหยิบยกหารือกับนายกรัฐมนตรีออสเตรเลีย ในบ่ายวันนี้
ด้านนักธุรกิจไทยได้กล่าวขอให้นายกรัฐมนตรีพูดคุยกับออสเตรเลียในการดูแลและอำนวยความสะดวกนักธุรกิจไทยในสาขาต่างๆที่จะช่วยให้การลงทุนมีประสิทธิภาพและเป็นประโยชน์แก่ออสเตรเลีย เช่น ด้านพลังงาน การบริหารจัดการน้ำ รวมทั้งการอำนวยความสะดวกในด้านวีซ่าและการส่งเสริมการลงทุนในด้านต่างๆ

ที่มา : http://www.thaigov.go.th/news/contents/details/10837