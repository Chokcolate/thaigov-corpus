รัฐบาลไทย-ข่าวทำเนียบรัฐบาล- "ยุติธรรม" หารือแนวทางขับเคลื่อนการอำนวยความยุติธรรมในพื้นที่จังหวัดหนองบัวลำภู

วันจันทร์ที่ 26 กุมภาพันธ์ 2561
"ยุติธรรม" หารือแนวทางขับเคลื่อนการอำนวยความยุติธรรมในพื้นที่จังหวัดหนองบัวลำภู
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และนายเวียงชัย แก้วพินิจ รองผู้ว่าราชการจังหวัดหนองบัวลำภูร่วมเป็นประธานการประชุมเชิงปฏิบัติการขับเคลื่อนการอำนวยความยุติธรรมในพื้นที่จังหวัดหนองบัวลำภู
ในวันศุกร์ที่ ๒๓ กุมภาพันธ์ ๒๕๖๑ เวลา ๑๐.๐๐ น.
ณ ห้องประชุมภูพานคำ ชั้น ๔ ศาลากลางจังหวัดหนองบัวลำภู
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
และนายเวียงชัย แก้วพินิจ รองผู้ว่าราชการจังหวัดหนองบัวลำภู
ร่วมเป็นประธานการประชุมเชิงปฏิบัติการขับเคลื่อนการอำนวยความยุติธรรมในพื้นที่จังหวัดหนองบัวลำภู
โดยมีผู้บริหารกระทรวงยุติธรรม หัวหน้าส่วนราชการในสังกัดกระทรวงยุติธรรม
พร้อมหัวหน้าหน่วยงานในจังหวัดหนองบัวลำภู เข้าร่วมประชุมฯ เพื่อชี้แจงภารกิจของกระทรวงยุติธรรม
และหารือประเด็นการขับเคลื่อนการอำนวยความยุติธรรมในพื้นที่จังหวัดหนองบัวลำภู
ปลัดกระทรวงยุติธรรม กล่าวว่า การลงพื้นที่เพื่อหารือในประเด็นอำนวยความยุติธรรม ลดความเหลื่อมล้ำ
ขจัดความทุกข์ยาก ในพื้นที่จังหวัดหนองบัวลำภูครั้งนี้ สืบเนื่องมาจากการดำเนินงานขับเคลื่อนกาฬสินธุ์โมเดล
ภายใต้โครงการกาฬสินธุ์ แฮปปิเนส ๒๐๑๙ ของรัฐบาล ซึ่งกระทรวงยุติธรรม
เป็นหน่วยงานหนึ่งที่อยู่ในแผนการพัฒนาพื้นที่ตามโครงการดังกล่าว ภายใต้การกำกับดูแลของ
พลอากาศเอกประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
ซึ่งกระทรวงยุติธรรมได้เล็งเห็นว่าจังหวัดหนองบัวลำภูเป็นอีกหนึ่งจังหวัดที่ต้องเร่งส่งเสริมให้ประชาชน
สามารถเข้าถึงความเป็นธรรม และขจัดความทุกข์ยาก เนื่องจากประชาชนส่วนใหญ่ของจังหวัดหนองบัวลำภู
มีปัญหาใกล้เคียงกับประชาชนในจังหวัดกาฬสินธุ์ แต่ยังไม่มีความรุนแรงเทียบเท่า
ซึ่งเป็นข้อดีที่จะทำให้สามารถแก้ไขปัญหาที่กำลังก่อตัวได้อย่างมีประสิทธิภาพ โดยขอให้สำนักงานยุติธรรมจังหวัด
รวบรวมข้อมูลปัญหาในพื้นที่จากหน่วยงานในสังกัดกระทรวงยุติธรรม ส่งมอบให้กับผู้ว่าราชการจังหวัดหนองบัวลำภู
เพื่อร่วมกันกำหนดแนวทางแก้ไขปัญหาในพื้นที่ต่อไป
ทั้งนี้ ปัญหาส่วนใหญ่ในพื้นที่จังหวัดหนองบัวลำภู คือ ปัญหาหนี้สินภาคครัวเรือน เนื่องจากประชาชนมีรายได้น้อย
ปัญหาการแพร่ระบาดของยาเสพติดในระดับชุมชน ปัญหามรดกที่ดิน ปัญหาตกเป็นเหยื่อของขบวนการแชร์ลูกโซ่
และปัญหาการขาดองค์ความรู้ด้านกฎหมายของประชาชนจนนำไปสู่การถูกเอารัดเอาเปรียบ
นอกจากนี้ ยังอาจมีปัญหาเรื่องสิทธิมนุษยชน ในประเด็นที่เกี่ยวข้องกับการใช้สารเคมีในพื้นที่ทางการเกษตรด้วย
ต่อจากนั้น เวลา ๑๓.๑๕ น. ปลัดกระทรวงยุติธรรม นำผู้บริหารกระทรวงยุติธรรม
ตรวจเยี่ยมอาคารบูรณาการกระทรวงยุติธรรม จังหวัดหนองบัวลำภู ซึ่งประกอบด้วย
สำนักงานยุติธรรมจังหวัดหนองบัวลำภู สำนักงานคุมประพฤติจังหวัดหนองบัวลำภู
และสถานพินิจและคุ้มครองเด็กและเยาวชนจังหวัดหนองบัวลำภู
หลังจากนั้นเวลา ๑๔.๐๐ น. ตรวจเยี่ยมการทำงานของสำนักงานบังคับคดีจังหวัดหนองบัวลำภู
และเวลา ๑๕.๐๐ น. ปลัดกระทรวงยุติธรรม นำผู้บริหารกระทรวงยุติธรรม
ตรวจเยี่ยมศูนย์ยุติธรรมชุมชนตำบลโนนทัน อำเภอเมือง จังหวัดหนองบัวลำภู
โดยมีนางสาวทัศณีญ์ ชมภูวิเศษ ปลัดองค์การบริหารส่วนตำบลโนนทัน
กรรมการและเลขานุการศูนย์ยุติธรรมชุมชนตำบลโนนทัน
พร้อมคณะกรรมการศูนย์ยุติธรรมชุมชนฯ ให้การต้อนรับ
ในการนี้ ปลัดกระทรวงยุติธรรม กล่าวว่า   กระทรวงยุติธรรม โดยสำนักงานยุติธรรมจังหวัด
มีภารกิจช่วยเหลือและอำนวยความยุติธรรม เพื่อลดความเหลื่อมล้ำให้แก่ประชาชนในพื้นที่ หลายด้าน
อาทิ การช่วยเหลือทางการเงินแก่ผู้เสียหายและจำเลยในคดีอาญา
และการให้ความช่วยเหลือทางด้านการเงินในการจ้างทนายความหรือค่าใช้จ่ายอื่นๆ
ในการเข้าสู่กระบวนการยุติธรรมของกองทุนยุติธรรม เป็นต้น ซึ่งศูนย์ยุติธรรมชุมชน
เป็นกลไกสำคัญในการขับเคลื่อนภารกิจและการดำเนินงานดังกล่าวในระดับพื้นที่
เนื่องจากมีความใกล้ชิดกับประชาชน และเป็นเครือข่ายการดำเนินงานของหลายหน่วยงาน
จึงขอให้ศูนย์ยุติธรรมชุมชน ทำหน้าที่เชื่อมโยงประสานงานบริการระหว่างสำนักงานยุติธรรมจังหวัด
กับประชาชนในพื้นที่รับผิดชอบ เพื่อเป็นการอำนวยความสะดวกให้แก่ประชาชน
อันจะเป็นการเพิ่มประสิทธิภาพของการดำเนินงานเพื่ออำนวยความยุติธรรม
ลดความเหลื่อมล้ำ และขจัดความทุกข์ยากในพื้นที่ต่อไป
ต่อจากนั้น เวลา ๑๖.๓๐ น. ปลัดกระทรวงยุติธรรม นำคณะผู้บริหาร ตรวจเยี่ยมการดำเนินงาน
ของสถานพินิจและคุ้มครองเด็กและเยาวชนจังหวัดอุดรธานี

ที่มา : http://www.thaigov.go.th/news/contents/details/10348
