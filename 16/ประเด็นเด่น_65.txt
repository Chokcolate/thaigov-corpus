รัฐบาลไทย-ข่าวทำเนียบรัฐบาล-อธิบดีกรมกิจการเด็กและเยาวชนชี้แจงข้อวิจารณ์ พ.ร.บ.หอพัก พ.ศ. 2558 เรื่องการจัดระเบียบหอพัก

วันศุกร์ที่ 6 เมษายน 2561
อธิบดีกรมกิจการเด็กและเยาวชนชี้แจงข้อวิจารณ์ พ.ร.บ.หอพัก พ.ศ. 2558 เรื่องการจัดระเบียบหอพัก
อธิบดีกรมกิจการเด็กและเยาวชนชี้แจงข้อวิจารณ์ พ.ร.บ.หอพัก พ.ศ. 2558 เรื่องการจัดระเบียบหอพัก
วันที่ 3 เมษายน 2561 นายวิทัศน์  เตชะบุญ อธิบดีกรมกิจการเด็กและเยาวชน  กระทรวงการพัฒนาสังคมและความมั่นคงของมนุษย์ ชี้แจงข้อวิจารณ์ของ น.ส.รัชดา ธนาดิเรก อดีต สส. กทม.พรรคประชาธิปัตย์ โพสต์เฟซบุ๊ก เรื่องร้องเรียน พ.ร.บ.หอพัก พ.ศ. 2558 เรื่องการจัดระเบียบหอพัก ทำให้ผู้ประกอบการหอพักและประชาชนได้รับความเดือดร้อน  ดังนี้
พ.ร.บ.หอพัก พ.ศ. 2558 เป็นกฎหมายฉบับสำคัญในการคุ้มครองสวัสดิภาพเด็กและเยาวชนที่อยู่ระหว่างการศึกษาและอาศัยในหอพักให้ได้รับการดูแลและอยู่ในสภาพแวดล้อมที่ปลอดภัย ทั้งนี้ สถานที่ใดรับผู้พักเป็นนักเรียนนักศึกษาที่อยู่ระหว่างการศึกษาในระดับไม่สูงกว่าปริญญาตรีและอายุไม่เกิน 25 ปี ตั้งแต่ 1 คน ขึ้นไป และมีการเรียกเก็บค่าเช่า สถานที่นั้นเป็นหอพักตามพ.ร.บ.หอพัก พ.ศ. 2558 โดยต้องยื่นขอรับใบอนุญาตประกอบกิจการหอพักที่นายทะเบียนของ อปท. หรือ สนง.เขต และไม่สามารถรับบุคคลอื่นเป็นผู้พักได้
หอพักมีสองประเภท คือ หอพักชาย และหอพักหญิง โดยมีมาตรการการคุ้มครองความปลอดภัยผู้พักหอพักที่คำนึงถึงมิติหญิง ชาย และความหลากหลายทางเพศ ด้วยการจัดให้มีผู้จัดการหอพัก ทำหน้าที่ควบคุม ดูแลหอพัก และจัดสภาพแวดล้อมที่ปลอดภัย เป็นมิตรกับผู้พัก ได้แก่ ดูแลไม่ให้บุคคลอื่นที่ไม่ใช่ผู้พักเข้าไปในห้องพัก ไม่ให้มีการเล่นการพนัน เสพสุรา หรือยาเสพติดในหอพัก ไม่ให้มีการกระทําอันมิชอบด้วยกฎหมาย ไม่ให้ผู้พักก่อความรําคาญแก่ผู้พักอื่นหรือผู้ที่อยู่อาศัยในบริเวณใกล้เคียงกับหอพัก ช่วยเหลือผู้พักและแจ้งให้บิดามารดาหรือผู้ปกครองของผู้พักทราบโดยทันที ในกรณีที่ปรากฏว่าผู้พักได้รับอันตรายเพราะเจ็บป่วยหรือเหตุอื่นใด แจ้งให้บิดามารดาหรือผู้ปกครองผู้พักทราบในกรณีที่ผู้พักไปพักที่อื่นโดยไม่แจ้งให้ทราบ
เนื่องด้วยปัจจุบันมีนักศึกษาในระดับปริญญาโทหรือปริญญาเอกมีอายุไม่เกิน 25 ปี เป็นจำนวนมาก คำนิยามของผู้พักจึงไม่สอดคล้องกับสถานการณ์ปัจจุบัน ดังนั้น เพื่อให้เป็นไปตามเจตนารมณ์ของกฎหมายในการคุ้มครองสวัสดิภาพของเด็กและเยาวชนที่อยู่ระหว่างการศึกษา คณะกรรมการส่งเสริมกิจการหอพักจึงได้มีมติเห็นชอบในหลักการปรับปรุงแก้ไขคำนิยามผู้พัก เพิ่มเกณฑ์คุณวุฒิจนถึงระดับปริญญาเอก และคงเกณฑ์อายุไว้ตามเดิมคือไม่เกิน 25 ปี นอกจากนี้ได้ให้กรมกิจการเด็กและเยาวชนจัดการรับฟังความคิดเห็นของผู้ประกอบกิจการหอพักและนักเรียนนักศึกษาเกี่ยวกับปัญหา อุปสรรคจากการออกกฎหมายฉบับนี้ และให้จัดทำข้อเสนอการปรับปรุงแก้ไขกฎหมายให้สอดคล้องกับสถานการณ์และบริบทของสังคมต่อไป
----------------------------

ที่มา : http://www.thaigov.go.th/news/contents/details/11365
