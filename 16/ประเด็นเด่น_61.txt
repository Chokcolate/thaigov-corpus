รัฐบาลไทย-ข่าวทำเนียบรัฐบาล-ปภ.ชี้แจงการจ่ายเงินชดเชยเยียวยาน้ำท่วม ของ จ.พระนครศรีอยุธยา


วันจันทร์ที่ 2 เมษายน 2561
85
พิมพ์
ปภ.ชี้แจงการจ่ายเงินชดเชยเยียวยาน้ำท่วม ของ จ.พระนครศรีอยุธยา
ปภ.ชี้แจงการจ่ายเงินชดเชยเยียวยาน้ำท่วม ของ จ.พระนครศรีอยุธยา
วันที่ 1 เมษายน 2561 นายชยพล ธิติศักดิ์ อธิบดีกรมป้องกันและบรรเทาสาธารณภัย กรมป้องกันและบรรเทาสาธารณภัย (ปภ.) กระทรวงมหาดไทย ชี้แจงการจ่ายเงินชดเชยเยียวยาน้ำท่วมจังหวัดพระนครศรีอยุธยา ดังนี้
การให้ความช่วยเหลือผู้ประสบอุทกภัย ผู้ว่าราชการจังหวัดจะดำเนินการช่วยเหลือ  โดยใช้จ่ายงบประมาณจากเงินทดรองราชการเพื่อช่วยเหลือผู้ประสบภัยพิบัติกรณีฉุกเฉินตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2556 ซึ่งต้องถือปฏิบัติตามเงื่อนไขและจ่ายเงินเยียวยาผู้ประสบภัยในอัตราตามหลักเกณฑ์ที่กระทรวงการคลังกำหนด
สำหรับการช่วยเหลือเยียวยาเกษตรกรที่ได้รับผลกระทบจากอุทกภัย ครัวเรือนละ 3,000 บาท เป็นมาตรการช่วยเหลือเกษตรกรเพิ่มเติมที่รัฐบาลมุ่งบรรเทาความเดือดร้อนแก่เกษตรกรที่ได้รับผลกระทบ โดยกระทรวงเกษตรและสหกรณ์เป็นหน่วยดำเนินการ ซึ่งใช้จ่ายงบประมาณจากงบกลาง รายการเงินสำรองจ่ายเพื่อกรณีฉุกเฉินหรือจำเป็น ซึ่งเป็นการช่วยเหลือเยียวยาเพิ่มเติมนอกเหนือจากระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2556
กรณีที่ปรากฏเป็นข่าว จากการตรวจสอบกับจังหวัดพระนครศรีอยุธยา ได้รับข้อมูลว่ากระทรวงเกษตรฯ ได้เสนอของบประมาณเพื่อช่วยเหลือเกษตรกรที่ได้รับผลกระทบต่อคณะรัฐมนตรี โดยมีหลักเกณฑ์ ดังนี้ 1) ต้องเป็นพื้นที่ที่ได้รับผลกระทบจากพายุเซินกา พายุตาลัส และพายุทกซูรี ในช่วงระหว่างวันที่ 5 กรกฎาคม – 15 สิงหาคม 2560 และ 16 สิงหาคม – 31 ตุลาคม 2560 2) ต้องให้คณะกรรมการระดับหมู่บ้าน ชุมชน รับรองว่าได้ประกอบกิจกรรมด้านการเกษตรจริง  3) ต้องขึ้นทะเบียนเป็นเกษตรกร  4) พื้นที่ต้องอยู่ในพื้นที่ประกาศเขตการให้ความช่วยเหลือผู้ประสบภัยพิบัติกรณีฉุกเฉิน  5) ต้องผ่านการพิจารณาจากคณะกรรมการระดับจังหวัด  ทั้งนี้ จังหวัดพระนครศรีอยุธยา ได้รับผลกระทบจากพายุเซินกา และตาลัส ในอำเภอเสนา ส่วนพายุทกซูรี มีพื้นที่ได้รับผลกระทบ 11 อำเภอ ได้แก่ อำเภอเสนา บางปะหัน บางซ้าย บางปะอิน ผักไห่ ลาดบัวหลวง พระนครศรีอยุธยา มหาราช บางบาล บางไทร และบ้านแพรกซึ่งการให้ความช่วยเหลือทั้ง 2 กรณี สำนักงานเกษตรจังหวัดพระนครศรีอยุธยาได้จัดส่งเอกสารการขอรับความช่วยเหลือให้กระทรวงเกษตรและสหกรณ์แล้ว ขณะนี้อยู่ระหว่างการตรวจสอบเอกสาร เพื่อดำเนินการจ่ายเงินชดเชยแก่เกษตรกรที่ได้รับผลกระทบตามหลักเกณฑ์ที่กำหนดต่อไป
---------------------------------------

ที่มา : http://www.thaigov.go.th/news/contents/details/11282