รัฐบาลไทย-ข่าวทำเนียบรัฐบาล-กรมการค้าภายในชี้แจง การควบคุมคุณภาพทุเรียนหลังการขายผ่านเว็บไซต์อาลีบาบา


วันอังคารที่ 24 เมษายน 2561
277
พิมพ์
กรมการค้าภายในชี้แจง การควบคุมคุณภาพทุเรียนหลังการขายผ่านเว็บไซต์อาลีบาบา
กรมการค้าภายในชี้แจง การควบคุมคุณภาพทุเรียนหลังการขายผ่านเว็บไซต์อาลีบาบา
วันที่ 23 เม.ย. 2561 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจงประเด็น การควบคุมคุณภาพทุเรียนหลังการขายผ่านเว็บไซต์อาลีบาบา ตามที่สื่อนำเสนอผลกระทบกรณีแจ๊ค หม่า ประธานกรรมการบริหารอาลีบาบากรุ๊ป ลงนามซื้อขายสินค้ากับรัฐบาลไทย มีประเด็นดังนี้
1. นางสาวจรินทร์ ศิริกาล ฝ่ายจัดซื้อบริษัท ซุปเปอร์ฟรุ๊ตไทยแลนด์ เป็นหนึ่งในบริษัท ที่บริษัท ทีมอล คัดเลือกให้ส่งออกทุเรียนไทยไปยังจีน เปิดเผยว่า ปรากฏการณ์ข่าวการลงทุนของ แจ็ค หม่า ส่งผลให้ราคาทุเรียนรับซื้อปรับตัวขึ้นอย่างต่อเนื่อง ขณะนี้ ราคาทุเรียนเกรดเอ หรือ เกรดคุณภาพ แบบเหมาสวน ราคาเพิ่มขึ้น 78 บาทต่อกิโลกรัมจากก่อนหน้านี้ 65-70 บาทต่อกิโลกรัม ส่วนทุเรียนเกรดซี ขยับจากราคา 55 เป็น 65 บาทต่อกิโลกรัม
2. เจ้าของสวนทุเรียนหลายแห่งใน จ.จันทบุรี ระบุว่า คำสั่งซื้อทุเรียนหมอนทองคุณภาพดีจำนวนมาก ผ่านเว็บไซต์ทีมอลของอาลีบาบากรุ๊ป ทำให้ตลาดราคาส่งทุเรียนจันทบุรีปรับตัวสูงขึ้น โดยในปีนี้ราคาทุเรียนเหมาสวนสูงถึง 110 บาทต่อกิโลกรัม ซึ่งเป็นราคาที่สูงมากกว่าทุกปี  ซึ่งเจ้าของสวนทุเรียน กังวลว่าเมื่อราคาทุเรียนสูงขึ้น อาจส่งผลให้ชาวสวนเร่งตัดผลผลิต ซึ่งทำให้คุณภาพของทุเรียนลดลง จึงขอให้ชี้แจงเพื่อสร้างความมั่นใจแก่เจ้าของสวนทุเรียนว่ารัฐบาลมีมาตรการควบคุมคุณภาพทุเรียนอย่างรัดกุม
กรมการค้าภายใน ขอชี้แจงข้อเท็จจริงว่า การดูแลเรื่องการผลิตทุเรียนมีหน่วยงานกระทรวงเกษตรและสหกรณ์เป็นผู้กำกับดูแลห้ามมิให้มีการตัดทุเรียนอ่อน/ทุเรียนด้วยคุณภาพ โดยมีมาตรการลงโทษทั้งผู้ตัดและผู้จำหน่ายทุเรียนอ่อน
การแก้ไขปัญหา กระทรวงพาณิชย์ซึ่งเป็นผู้ดูแลด้านการตลาด ได้เสนอยุทธศาสตร์การค้าผลไม้ครบวงจร ซึ่งคณะรัฐมนตรีได้เห็นชอบแล้วเมื่อวันที่ 6 กุมภาพันธ์ 2561 โดยในยุทธศาสตร์ดังกล่าวได้มุ่งเน้นการพัฒนาอุตสาหกรรมการผลิตผลไม้เมืองร้อนสดและแปรรูปให้มีคุณภาพมาตรฐานเป็นที่ยอมรับในระดับสากล เช่น กำหนดและส่งเสริมมาตรฐานการผลิตและการค้าผลไม้เกรดพรีเมียม (Q-GAP, Thai GAP, Thailand Turst Mark)  การส่งเสริมการพัฒนาผลิตภัณฑ์ใหม่ ๆ (New Product Development) การส่งเสริมการทำการตลาดผลไม้เกรดรอง (Undersized) การส่งเสริมการพัฒนาบรรจุภัณฑ์ผลไม้ไทย เป็นต้น ซึ่งกระทรวงพาณิชย์จะดำเนินการส่งเสริมและสนับสนุนเกษตรกรและผู้ประกอบการไทยให้ผลิตสินค้าให้ได้คุณภาพตามที่ตลาดต้องการ เพื่อให้ผู้บริโภคเกิดความชื่อมั่นด้านคุณภาพของผลไม้ไทย
--------------------

ที่มา : http://www.thaigov.go.th/news/contents/details/11704