รัฐบาลไทย-ข่าวทำเนียบรัฐบาล-รมว.พม. เปิดกิจกรรมวิชาการเนื่องในโอกาสครบรอบ 45 ปี การเคหะแห่งชาติ มุ่งพัฒนาที่อยู่อาศัยและเมืองน่าอยู่อย่างยั่งยืน

วันพฤหัสบดีที่ 22 กุมภาพันธ์ 2561
รมว.พม. เปิดกิจกรรมวิชาการเนื่องในโอกาสครบรอบ 45 ปี การเคหะแห่งชาติ มุ่งพัฒนาที่อยู่อาศัยและเมืองน่าอยู่อย่างยั่งยืน
รมว.พม. เปิดกิจกรรมวิชาการเนื่องในโอกาสครบรอบ 45 ปี การเคหะแห่งชาติ มุ่งพัฒนาที่อยู่อาศัยและเมืองน่าอยู่อย่างยั่งยืน
วันนี้ (22 ก.พ.61) เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดกิจกรรมวิชาการเนื่องในโอกาสครบรอบ 45 ปี การเคหะแห่งชาติ ในหัวข้อ "แนวทางการพัฒนาที่อยู่อาศัยและการพัฒนาเมืองน่าอยู่อย่างยั่งยืน” พร้อมกล่าวปาฐกถาพิเศษ เรื่อง "แนวทางการพัฒนาที่อยู่อาศัยและการพัฒนา เมืองน่าอยู่อย่างยั่งยืน” โดยมี ดร.ธัชพล กาญจนกูล ผู้ว่าการการเคหะแห่งชาติ เข้าร่วมการเสวนาในหัวข้อ "เทคโนโลยีและนวัตกรรมที่สำคัญต่อการพัฒนาที่อยู่อาศัย” ณ ห้องอโนมาแกรนด์ โรงแรมอโนมา แกรนด์ กรุงเทพฯ
รัฐบาลโดย พลเอก ประยุทธ์ จันทร์โอชา นายกรัฐมนตรี ได้ให้ความสำคัญอย่างยิ่งในการพัฒนาประเทศเกี่ยวกับการลดความเหลื่อมล้ำในสังคม และการสร้างโอกาสในการเข้าถึงสวัสดิการและบริการของรัฐ โดยเฉพาะความมั่นคงในที่อยู่อาศัยของประชาชนผู้มีรายได้น้อย เพื่อยกระดับคุณภาพชีวิตในระยะยาว ซึ่งสอดคล้องกับนโยบายในระดับสากล ได้แก่ การพัฒนาที่ยั่งยืน (Sustainable Development Goals: SDGs) ของสหประชาชาติ วาระใหม่แห่งการพัฒนาเมือง (New Urban Agenda: NUA) และเมืองสุขภาวะขององค์การอนามัยโลก และนโยบายในระดับประเทศ ได้แก่ การจัดการและพัฒนาที่อยู่อาศัย โดยให้ความสำคัญกับการพัฒนาที่อยู่อาศัยที่สอดคล้องกับคุณภาพชีวิตและเป็นมิตรต่อสิ่งแวดล้อมตามยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับที่ 12 ซึ่งทิศทางเหล่านี้ ได้มุ่งเน้นการพัฒนาที่อยู่อาศัยอย่างยั่งยืน ทั้งนี้ รัฐบาลได้มอบหมายให้กระทรวงการพัฒนาสังคมและความมั่นคงของมนุษย์ (พม.) เป็นเจ้าภาพในการจัดทำแผนแม่บทการพัฒนาที่อยู่อาศัย 20 ปี (พ.ศ. 2560 - 2579) โดยการเคหะแห่งชาติ (กคช.) เป็นหน่วยงานหลักในการดำเนินการการพัฒนาที่อยู่อาศัยสำหรับผู้มีรายได้น้อยและปานกลาง เพื่อการพัฒนาชุมชนให้เข้มแข็ง สามารถพัฒนาตนเองได้ และพัฒนาเมืองให้มีสภาพแวดล้อมที่ดี ตลอดจนการบริหารจัดการชุมชนเพื่อให้บรรลุเป้าหมายการพัฒนาที่ยั่งยืน ดังนั้น เพื่อให้สามารถบรรลุเป้าหมายดังกล่าว กคช. ได้ดำเนินการพัฒนาที่อยู่อาศัยอย่างต่อเนื่อง โดยมีการศึกษาวิจัยและพัฒนาร่วมกับศูนย์บริการวิชาการ จุฬาลงกรณ์มหาวิทยาลัย ในการจัดทำคู่มือเกณฑ์การประเมินชุมชนน่าอยู่น่าสบายอย่างยั่งยืน สำหรับผู้มีรายได้น้อย หรือ Ecovillage ซึ่งเกณฑ์ดังกล่าว เป็นแนวทางการออกแบบและประเมินโครงการ เพื่อตอบรับการใช้งานและส่งเสริมสุขภาวะของผู้อยู่อาศัย ช่วยลดการใช้พลังงาน และผลกระทบอันเกิดจากการพัฒนาและดำเนินงานโครงการ เพื่อสร้างชุมชนที่ผู้อยู่อาศัยสามารถพึ่งพาตนเองได้และมีความยั่งยืนในระยะยาว
สำหรับการจัดกิจกรรมวิชาการเนื่องในโอกาสครบรอบ 45 ปี การเคหะแห่งชาติ ในหัวข้อ "แนวทางการพัฒนาที่อยู่อาศัยและการพัฒนาเมืองน่าอยู่อย่างยั่งยืน” ในวันนี้ จัดขึ้นเพื่อเป็นเวทีนำเสนอและแลกเปลี่ยนเรียนรู้ประสบการณ์และความรู้เกี่ยวกับแนวทางการพัฒนาที่อยู่อาศัยและการพัฒนาเมือง การแสดงบทบาทของหน่วยงานและขยายเครือข่ายความร่วมมือทางวิชาการด้านการพัฒนาที่อยู่อาศัยและการพัฒนาเมือง ซึ่งภายในงานประกอบด้วยกิจกรรมสำคัญอาทิ 1) การปาฐกถาพิเศษ เรื่อง "แนวทางการพัฒนาที่อยู่อาศัยและการพัฒนาเมืองน่าอยู่อย่างยั่งยืน” 2) การเสวนาหัวข้อ"เทคโนโลยีและนวัตกรรมที่สำคัญต่อการพัฒนาที่อยู่อาศัย” และ 3) การจัดแสดงนิทรรศการของการเคหะแห่งชาติ ได้แก่ การแสดงผลการดำเนินงานตลอดระยะเวลา 45 ปี Smart City แนวคิดเมืองอัจฉริยะ "โครงการฟื้นฟูเมืองชุมชนดินแดง” การแสดงแบบบ้านผู้สูงอายุที่ไม่ใช่ผู้สูงอายุ และโครงการลดก๊าซเรือนกระจกที่เหมาะสมของประเทศ
การจัดกิจกรรมในวันนี้ นับว่าเป็นส่วนช่วยในการขับเคลื่อนการพัฒนาที่อยู่อาศัยที่ประหยัดพลังงาน และเป็นมิตร ต่อสิ่งแวดล้อมของประเทศไทย เพื่อยกระดับคุณภาพชีวิตในการอยู่อาศัยของประชาชนให้ได้มีที่อยู่อาศัยที่เหมาะสม มีคุณภาพ ได้มาตรฐาน สอดคล้องกับความสามารถของแต่ละกลุ่มเป้าหมายอย่างเพียงพอ และเป็นการผลักดันให้ผู้เกี่ยวข้องทุกภาคส่วน ตระหนักถึงความสำคัญของการพัฒนาที่อยู่อาศัยประหยัดพลังงาน และเป็นมิตรต่อสิ่งแวดล้อมที่เป็นประโยชน์ต่อประชาชนและประเทศชาติ อันจะนำไปสู่การพัฒนาที่ยั่งยืนต่อไป

ที่มา : http://www.thaigov.go.th/news/contents/details/10287
