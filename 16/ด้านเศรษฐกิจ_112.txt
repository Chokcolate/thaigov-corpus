รัฐบาลไทย-ข่าวทำเนียบรัฐบาล-กรมสรรพากรร่วมกับกรมพัฒนาธุรกิจการค้า เชื่อมโยงฐานข้อมูลงบการเงินและการยื่นแบบฯ ภาษีเงินได้นิติบุคคลเข้าด้วยกัน เพื่อลดภาระของผู้ประกอบการและยกระดับความยากง่ายในการประกอบธุรกิจ

วันอังคารที่ 6 มีนาคม 2561
กรมสรรพากรร่วมกับกรมพัฒนาธุรกิจการค้า เชื่อมโยงฐานข้อมูลงบการเงินและการยื่นแบบฯ ภาษีเงินได้นิติบุคคลเข้าด้วยกัน เพื่อลดภาระของผู้ประกอบการและยกระดับความยากง่ายในการประกอบธุรกิจ
กรมสรรพากรร่วมมือกับกรมพัฒนาธุรกิจการค้า เชื่อมโยงฐานข้อมูลงบการเงินสำหรับผู้ประกอบการที่นำส่งงบการเงินทางอิเล็กทรอนิกส์ (DBD e-Filing) ของกรมพัฒนาธุรกิจการค้า และยื่นแบบแสดงรายการภาษีเงินได้นิติบุคคลผ่านเครือข่ายอินเทอร์เน็ต (e-Filing) ของกรมสรรพากร
กรมสรรพากรร่วมมือกับกรมพัฒนาธุรกิจการค้า ในการเชื่อมโยงฐานข้อมูลงบการเงิน สำหรับผู้ประกอบการที่นำส่งงบการเงินทางอิเล็กทรอนิกส์ (DBD e-Filing) ของกรมพัฒนาธุรกิจการค้า และยื่นแบบแสดงรายการภาษีเงินได้นิติบุคคลผ่านระบบเครือข่ายอินเทอร์เน็ต (e-Filing) ของกรมสรรพากร เพื่อลดภาระของผู้ประกอบการที่มีหน้าที่ต้องยื่นงบการเงินทั้งสองหน่วยงานและยกระดับความยาก-ง่ายในการประกอบธุรกิจของประเทศ ตามรายงาน Ease of Doing Business ของธนาคารโลก โดยเป็นการเพิ่มช่องทางการนำส่งงบการเงินอีกช่องทางหนึ่ง
วันนี้ (6 มีนาคม 2561) กรมสรรพากร โดย นายประสงค์ พูนธเนศ อธิบดีกรมสรรพากรและกรมพัฒนาธุรกิจการค้า โดยนางกุลณี อิศดิศัย อธิบดีกรมพัฒนาธุรกิจการค้า ได้ร่วมลงนามในบันทึกข้อตกลงว่าด้วยการรับและนำส่งข้อมูลงบการเงินให้กรมสรรพากรสำหรับผู้ประกอบการที่ยื่นงบการเงินทางอิเล็กทรอนิกส์ (DBD e-Filing) ของกรมพัฒนาธุรกิจการค้าและยื่นแบบแสดงรายการภาษีเงินได้นิติบุคคลผ่านระบบเครือข่ายอินเทอร์เน็ต (e-Filing) ของกรมสรรพากร โดยมีผู้บริหารของทั้งสองหน่วยงานร่วมเป็นสักขีพยาน ซึ่งความร่วมมือครั้งนี้เป็นการยกระดับความร่วมมือของหน่วยงานราชการและการให้บริการของหน่วยงานภาครัฐ ให้มีความสะดวกมากขึ้น
นายประสงค์ พูนธเนศ อธิบดีกรมสรรพากร เปิดเผยว่า “ความร่วมมือที่เกิดขึ้นในการดำเนินการเชื่อมโยงฐานข้อมูลงบการเงิน จะทำให้ผู้ประกอบการที่ยื่นแบบแสดงรายการภาษีเงินได้นิติบุคคลผ่านระบบเครือข่ายอินเทอร์เน็ต (e-Filing) ของกรมสรรพากร สามารถนำส่งงบการเงินทางอิเล็กทรอนิกส์ (DBD e-Filing) ของกรมพัฒนาธุรกิจการค้าได้อีกช่องทางหนึ่ง จากเดิมที่ผู้ประกอบการดังกล่าวสามารถยื่นงบการเงินได้เพียง 2 ช่องทาง คือ การยื่นงบการเงินผ่านระบบเครือข่ายอินเทอร์เน็ต (e-Filing) ของกรมสรรพากร และการยื่นงบการเงิน ณ สำนักงานสรรพากรพื้นที่สาขา ซึ่งเป็นความตั้งใจของกรมสรรพากรที่มุ่งมั่นมอบบริการที่ดีเพื่อให้ผู้เสียภาษีได้รับความสะดวกได้มากที่สุด”

ที่มา : http://www.thaigov.go.th/news/contents/details/10542
