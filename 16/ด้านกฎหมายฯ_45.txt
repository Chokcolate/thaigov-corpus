รัฐบาลไทย-ข่าวทำเนียบรัฐบาล-กรมคุมประพฤติ กระทรวงยุติธรรม จัดพิธีเชิดชูเกียรติผู้ได้รับพระราชทาน เครื่องราชอิสริยาภรณ์ พร้อมประกาศเกียรติคุณแก่อาสาสมัครคุมประพฤติ

วันศุกร์ที่ 16 มีนาคม 2561
กรมคุมประพฤติ กระทรวงยุติธรรม จัดพิธีเชิดชูเกียรติผู้ได้รับพระราชทาน เครื่องราชอิสริยาภรณ์ พร้อมประกาศเกียรติคุณแก่อาสาสมัครคุมประพฤติ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานในพิธีเชิดชูเกียรติอาสาสมัครคุมประพฤติ ผู้ได้รับพระราชทานเครื่องราชอิสริยาภรณ์ฯ
ในวันศุกร์ที่ ๑๖ มีนาคม ๒๕๖๑ เวลา ๑๓.๓๐ น.
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานในพิธีเชิดชูเกียรติอาสาสมัครคุมประพฤติ ผู้ได้รับพระราชทานเครื่องราชอิสริยาภรณ์
อันเป็นที่สรรเสริญยิ่งดิเรกคุณาภรณ์แก่อาสาสมัครคุมประพฤติ จำนวน ๑๐๓ คน พร้อมทั้งมอบ
ใบประกาศเกียรติคุณแก่อาสาสมัครคุมประพฤติที่ปฏิบัติงานมาเป็นเวลา ๒๕ ปี จำนวน ๒๒๖ คน
ทั้งนี้ เพื่อเป็นการสร้างขวัญกำลังใจและสร้างแรงจูงใจแก่อาสาสมัครคุมประพฤติ ที่มีบทบาทสำคัญ
ในด้านการช่วยเหลือสงเคราะห์ผู้กระทำผิดในชุมชน ซึ่งเป็นผู้ที่ได้อุทิศแรงกาย แรงใจ และเสียสละ
มีความความมุ่งมั่นในการที่จะทำให้สังคมเกิดความสงบสุข ตลอดจนกระตุ้นให้ทุกภาคส่วนในสังคม
ได้เข้ามามีส่วนร่วมในการแก้ไขฟื้นฟูผู้กระทำผิดในชุมชนให้กลับตนเป็นคนดีของสังคม
โดยมีคณะผู้บริหารกระทรวงยุติธรรม ข้าราชการ และเจ้าหน้าที่ รวมถึงอาสาสมัครคุมประพฤติ เข้าร่วมฯ
ณ โรงแรมมิราเคิล แกรนด์ คอนเวนชั่น กรุงเทพมหานคร
โอกาสนี้ รองนายกรัฐมนตรี และรัฐมนตรีว่าการกระทรวงยุติธรรม ได้ให้โอวาท
พร้อมกล่าวแสดงความยินดีแก่อาสาสมัครคุมประพฤติ ซึ่งมีใจความสำคัญตอนหนึ่ง ว่า
กระทรวงยุติธรรม มุ่งเน้นการลดความเหลื่อมล้ำสร้างความเป็นธรรมและความสงบสุขในสังคม
โดยแนวทางการดำเนินงานที่สำคัญประการหนึ่ง คือ การสร้างความปลอดภัยและความสงบสุขในสังคม
ลดการกระทำผิดซ้ำของผู้กระทำผิด ผู้ผ่านการแก้ไขฟื้นฟู มีการศึกษา มีงานทำ มีรายได้ พึ่งตนเองได้
ซึ่งอาสาสมัครคุมประพฤติเป็นผู้มีความสำคัญต่อการพัฒนาระบบคุมประพฤติ เป็นผู้ช่วยเหลือและผลักดัน
ให้การดำเนินงานด้านการคุมประพฤติประสบความสำเร็จ ซึ่งมีบทบาทสำคัญในด้านการช่วยเหลือสงเคราะห์
ผู้กระทำผิดในชุมชนทำให้ผู้กระทำผิดได้มีคุณภาพชีวิตที่ดีขึ้น และสามารถปรับเปลี่ยนพฤติกรรมไปในทางที่ดี
มีความรับผิดชอบซึ่งเป็นการปฏิบัติงานที่มุ่งหมายเพื่อ “คืนคนดีสู่สังคม”
จึงเห็นได้ว่าอาสาสมัครคุมประพฤติเป็นผู้ที่เสียสละ อุทิศกำลังกาย กำลังใจ เวลา ตลอดจนกำลังทรัพย์
เพื่อช่วยเหลือสังคมและประโยชน์ของส่วนรวม จากความทุ่มเทดังกล่าวนั้น ส่งผลให้อาสาสมัครคุมประพฤติ
ได้รับพระราชทานเครื่องราชอิสริยาภรณ์อันเป็นที่สรรเสริญยิ่งดิเรกคุณาภรณ์และประกาศเกียรติคุณในวันนี้
นับได้ว่าอาสาสมัครคุมประพฤติ กระทรวงยุติธรรม เป็นหุ้นส่วนที่สำคัญอย่างยิ่งของกระทรวงยุติธรรม
ในการป้องกันสังคมให้ปลอดภัยจากอาชญากรรม ช่วยเสริมสร้างความสงบสุขเรียบร้อยให้เกิดขึ้นในสังคม
ในการนี้ได้กล่าวแสดงความชื่นชมและขอบคุณอาสาสมัครคุมประพฤติ กระทรวงยุติธรรมทุกท่าน
ที่ได้ให้ความร่วมมือและช่วยเหลืองานในภารกิจของกรมคุมประพฤติ กระทรวงยุติธรรม
เป็นอย่างดียิ่งมาโดยตลอด

ที่มา : http://www.thaigov.go.th/news/contents/details/10831
