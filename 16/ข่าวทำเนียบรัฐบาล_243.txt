รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผย นายกรัฐมนตรีขอบคุณเจ้าหน้าที่ทุกภาคส่วนที่ช่วยกันดูแลความปลอดภัยและอำนวยความสะดวกในการเดินทางแก่ประชาชนในช่วงเทศกาลสงกรานต์


วันอังคารที่ 17 เมษายน 2561
277
พิมพ์
ผู้ช่วยโฆษกรัฐบาลเผย นายกรัฐมนตรีขอบคุณเจ้าหน้าที่ทุกภาคส่วนที่ช่วยกันดูแลความปลอดภัยและอำนวยความสะดวกในการเดินทางแก่ประชาชนในช่วงเทศกาลสงกรานต์
นายกฯ ขอบคุณเจ้าหน้าที่ทุกภาคส่วนที่ช่วยกันดูแลความปลอดภัยและอำนวยความสะดวกในการเดินทางแก่ประชาชนในช่วงเทศกาลสงกรานต์ พร้อมกำชับเจ้าหน้าที่ที่เกี่ยวข้องเตรียมรับมือสภาพอากาศแปรปรวนและมาตรการดูแลบรรเทาทุกข์ประชาชนหากเกิดเหตุจากสถานการณ์ดังกล่าวขึ้น
วันนี้ (17 เม.ย. 61 ) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พ.อ.หญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีแจ้งต่อที่ประชุมว่า นายกรัฐมนตรีขอบคุณเจ้าหน้าที่ทุกภาคส่วนและอาสาสมัครต่าง ๆ ที่ได้ช่วยกันดูแลความปลอดภัยและอำนวยความสะดวกให้กับประชาชนที่เดินทางในช่วงเทศกาลประเพณีสงกรานต์ที่ผ่านมา อย่างไรก็ตามแม้เทศกาลสงกรานต์จะเสร็จสิ้นไปแล้ว แต่ขอให้ทุกฝ่ายที่เกี่ยวข้องได้ช่วยกันรณรงค์เรื่องความปลอดภัยในการใช้รถใช้ถนนอย่างต่อเนื่องต่อไป เนื่องจากปีนี้ยังพบว่ามีการเกิดอุบัติเหตุและการสูญเสียในอัตราที่สูง ถึงแม้รัฐบาลจะมีการตั้งด่านกวดขัน บังคับใช้และควบคุมดูแลความปลอดภัยบนถนนสายหลัก แต่บนถนนสายรองยังมีการละเมิดกฎจราจรจำนวนมาก นายกรัฐมนตรี จึงเน้นย้ำว่าในครั้งต่อไปให้ดูแลความปลอดภัยและอำนวยความสะดวกทั้งในส่วนของถนนสายหลักควบคู่ถนนสายรองต่าง ๆ ด้วย รวมถึงกวดขันให้มากขึ้นในเรื่องการดื่มเครื่องดื่มแอลกอฮอล์และสุรา และการขับขี่รถเร็วเกินกว่าที่กำหนด
พร้อมกันนี้ ขอให้สื่อมวลชนได้ช่วยกันแจ้งเตือนประชาชนรับทราบเกี่ยวกับสภาพอากาศและฝนตกฟ้าคะนองในช่วงนี้ รวมถึงหน่วยงานต่าง ๆ ที่เกี่ยวข้องในด้านการบรรเทาทุกข์ได้เตรียมพร้อมรับมือกับสถานการณ์ดังกล่าว ตลอดจนมาตรการดูแลช่วยเหลือประชาชนหากเกิดเหตุขึ้นจากสภาพอากาศแปรปรวน
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11538