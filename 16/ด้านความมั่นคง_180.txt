รัฐบาลไทย-ข่าวทำเนียบรัฐบาล-ชี้แจงกรณีข้อวิจารณ์อาหารที่วางขายในตลาดร่มหุบ จ.สมุทรสงคราม ไม่ถูกสุขลักษณะ

วันอาทิตย์ที่ 8 เมษายน 2561
ชี้แจงกรณีข้อวิจารณ์อาหารที่วางขายในตลาดร่มหุบ จ.สมุทรสงคราม ไม่ถูกสุขลักษณะ
ชี้แจงกรณีข้อวิจารณ์อาหารที่วางขายในตลาดร่มหุบ จ.สมุทรสงคราม ไม่ถูกสุขลักษณะ
จากกรณีสื่อนำเสนอข่าวกรณี ผู้ค้าในตลาดร่มหุบ อำเภอเมืองสมุทรสงคราม จังหวัดสมุทรสงคราม เรียกร้องหน่วยงานที่เกี่ยวข้องเร่งแก้ภาพลักษณ์ หลังสื่อต่างประเทศเผยแพร่ข่าวผ่านสื่อสังคมออนไลน์ ถึงบรรยากาศการค้าขายของตลาดร่มหุบ ซึ่งมีผู้ชมจำนวนหนึ่งแสดงความเห็นว่าอาหารที่วางขายอยู่ในตลาดมีโอกาสปนเปื้อนสิ่งสกปรก อีกทั้งการวางจำหน่ายสินค้ากับพื้นก็ไม่ถูกสุขลักษณะ จึงต้องการให้หน่วยงานที่เกี่ยวข้องเข้ามาดูแลเรื่องความสะอาดบริเวณพื้นที่โดยรอบตลาด
นายนิสิต จันทร์สมวงศ์ โฆษกกระทรวงมหาดไทย กล่าวว่า จากกรณีดังกล่าว นายคันฉัตร ตันเสถียร ผู้ว่าราชการจังหวัดสมุทรสงคราม ได้ให้ข้อเท็จจริง ดังนี้
1. ตลาดร่มหุบ จ.สมุทรสงคราม เป็นวิถีของท้องถิ่น มีมาเป็นเวลา 60-70 ปี โดยถือเป็นแหล่งท่องเที่ยวแบบ unseen หนึ่งของประเทศไทย และในช่วง 6-7 ปีหลัง มีนักท่องเที่ยวทั้งชาวไทยและชาวต่างชาติเข้ามาจำนวนมาก ประมาณ 3พันคนต่อวัน เพื่อที่จะเข้ามาชมวิถีชีวิตการค้าขายของตลาดร่มหุบ
2. ในกรณีสำนักข่าวต่างประเทศแห่งหนึ่งแจ้งว่า อาหารที่มีจำหน่ายไม่ถูกสุขลักษณะ ขอเรียนว่าอาหารที่นำมาจำหน่ายในตลาดร่มหุบ มี 2 ประเภท คือ 1) อาหารสด พืช ผัก ผลไม้ และ 2) อาหารแห้งโดยจะบรรจุใส่ในถุงอาหาร ซึ่งอาหารที่ซื้อจากตลาด จะต้องมีการนำไปล้างและปรุงสุกก่อนนำมารับประทาน ทั้งนี้ บริเวณตลาดไม่มีการจำหน่ายของที่ปรุงสุกขายแต่อย่างใด
3. เทศบาลเมืองสมุทรสงครามและแม่ค้า รวมทั้งสถานีรถไฟได้ดำเนินการเก็บขยะและล้างตลาดอาทิตย์ละ 2 ครั้ง ทั้งนี้ในแต่ละวันเมื่อแม่ค้าจำหน่วยสินค้าเสร็จสิ้น ในแต่ละแผงสินค้าได้มีการทำความสะอาดเป็นประจำอยู่แล้วทุกวัน
แต่อย่างไรก็ตาม เพื่อเป็นการดูแลและอำนวยความสะดวกกับนักท่องเที่ยว และเตรียมพร้อมรับนักท่องเที่ยวที่จะมีเพิ่มมากขึ้นในอนาคต  ทางจังหวัดสมุทรสงครามจะได้จัดประชุมหน่วยงานที่เกี่ยวข้อง ในวันที่ 9 เมษายน 2561 เพื่อดำเนินการ ดังนี้ 1) ขอความร่วมมือจากไกด์นำเที่ยวให้ชี้แจงกับนักท่องเที่ยวในกรณีช่วยกันดูแลความสะอาด โดยการทิ้งขยะในบริเวณที่จัดเตรียมไว้ให้ 2) ให้แม่ค้าติดป้ายที่แผงร้านค้า เป็นภาษาอังกฤษ/จีน ซึ่งมีข้อความว่ารับฝากขยะทิ้ง โดยแม่ค้าจะรวบรวมนำไปทิ้งต่อไป 3) ทำความสะอาดตลาดทุก 3 วัน (จากเดิม 2 ครั้ง) 4) จัดบริเวณที่ทิ้งขยะเพิ่มเติม 5) จัดทำป้ายประชาสัมพันธ์ให้นักท่องเที่ยวทิ้งขยะในบริเวณที่จัดไว้ให้เพื่อแยกขยะ
นอกจากนี้ จังหวัดสมุทรสงคราม จะนำหลักเกณฑ์มาตรฐานตลาดสะอาดตามแนวทางของกระทรวงสาธารณสุข มาเป็นแนวทางในการบริหารจัดการและประเมินผลเพื่อพัฒนาตลาดให้ได้มาตรฐานอย่างยั่งยืนต่อไป.
ครั้งที่ 80/2561
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/11400
