รัฐบาลไทย-ข่าวทำเนียบรัฐบาล-กรมการค้าภายในชี้แจงการแก้ไขปัญหาราคาปาล์มน้ำมัน


วันพฤหัสบดีที่ 19 เมษายน 2561
99
พิมพ์
กรมการค้าภายในชี้แจงการแก้ไขปัญหาราคาปาล์มน้ำมัน
กรมการค้าภายในชี้แจงการแก้ไขปัญหาราคาปาล์มน้ำมัน
เมื่อวันที่ 13 เม.ย.2561 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจงการแก้ไขปัญหาราคาปาล์มน้ำมันไม่เป็นไปตามที่กำหนด ตามที่นายชัยฤทธิ์ ถ่ายย้วน นายกสมาคมชาวสวนปาล์มน้ำมันจังหวัดตรัง ในฐานะตัวแทนชาวสวนปาล์มน้ำมันจากทั่วภาคใต้กว่า 200 คน จะเข้ายื่นหนังสือฟ้องศาลปกครอง จ.นครศรีธรรมราช เพื่อเอาผิดรัฐมนตรีว่าการกระทรวงพาณิชย์ และคณะกรรมการกลางว่าด้วยราคาสินค้าและบริการ (กกร.) ฐานความผิด มาตรา 157 นั้น กรมการค้าภายในขอชี้แจงดังนี้
การกำหนดราคาแนะนำผลปาล์มน้ำมัน เป็นการพิจารณาโดยคณะทำงานกำหนดราคาแนะนำผลปาล์มน้ำมันและน้ำมันปาล์ม ประกอบด้วย ผู้แทนสำนักงานเศรษฐกิจการเกษตร นายกสมาคมปาล์มน้ำมันและน้ำมันปาล์ม สภาเกษตรกรจังหวัดสุราษฎร์ธานี นายกสมาคมโรงงานสกัดน้ำมันปาล์ม และกรมการค้าภายใน โดยคำนึงถึงสถานการณ์การผลิต การตลาดและแนวโน้มในอนาคต เพื่อให้เกษตรกรใช้เป็นเกณฑ์ในการตัดสินใจจำหน่ายผลปาล์มน้ำมัน และจะมีการทบทวนการกำหนดราคาแนะนำดังกล่าวทุก 3 สัปดาห์
ข้อเท็จจริง
คณะทำงานฯ ได้กำหนดราคาแนะนำผลปาล์มน้ำมัน เมื่อวันที่ 15 มีนาคม 2561 ไม่ต่ำกว่า กก.ละ 3.80 บาท (18% น้ำมัน) สอดคล้องกับสถานการณ์ขณะนั้น ซึ่งราคาน้ำมันปาล์มดิบ มีราคา กก.ละ 21 บาท
หลังจากวันที่ 15 มีนาคม 2561 ผลปาล์มน้ำมันออกตลาดมากขึ้น ส่งผลให้ราคาผลปาล์มและน้ำมันปาล์มดิบลดลงอย่างรวดเร็ว เหลือ กก. ละ 3.30 บาท และ 19 บาท และมีแนวโน้มที่ราคาจะลดลงอีก
กรมการค้าภายใน จึงได้หารือผู้ประกอบการที่เกี่ยวข้องกับอุตสาหกรรมปาล์มน้ำมันและน้ำมันปาล์มแล้วและออกประกาศสำนักงานคณะกรรมการกลางว่าราคาสินค้าและบริการ (23 มี.ค.61) กำหนดราคารับซื้อน้ำมันปาล์มดิบไม่ต่ำกว่า กก.ละ 19.00 บาท ซึ่งจะส่งผลให้ราคาผลปาล์มน้ำมัน อยู่ที่ กก.ละ 3.30 – 3.40 บาท เพื่อรักษาเสถียรภาพราคาน้ำมันปาล์มดิบให้มีความเหมาะสมสอดคล้องกับภาวะตลาด และให้เกิดความเป็นธรรมแก่ผู้เกี่ยวข้องทุกฝ่าย โดยเฉพาะเกษตรกรผู้ปลูกปาล์มน้ำมัน ซึ่งอยู่ต้นน้ำที่ได้รับผลกระทบ
ต่อมาคณะทำงานฯ ได้มีการทบทวนราคาแนะนำผลปาล์มน้ำมันใหม่ เมื่อวันที่ 5 เมษายน 2561 ไม่ต่ำกว่า กก.ละ 3.40 บาท (18% น้ำมัน) สอดคล้องกับสถานการณ์ในขณะนั้น ซึ่งราคาน้ำมันปาล์มดิบ มีราคา กก.ละ 19 บาท.
การแก้ไขปัญหา
1. กรมการค้าภายใน ได้จัดคณะติดตาม ตรวจสอบระบบการซื้อขายปาล์มน้ำมันและน้ำมันปาล์มของโรงสกัดน้ำมันปาล์ม โรงกลั่นน้ำมันปาล์ม และโรงงานผลิตไบโอดีเซล เพื่อสร้างความเป็นธรรมทางการค้า ในพื้นที่แหล่งผลิตปาล์มน้ำมันฯ จ.ชุมพร กระบี่ สุราษฎร์ธานี ชุมพร สมุทรปราการ และปทุมธานี ในช่วงวันที่ 4 - 5 เมษายน 2561  โดยได้ตรวจสอบการรับซื้อ และทำความเข้าใจกับโรงงานสกัดฯ แล้ว ปรากฏว่ามีการปรับราคารับซื้อผลปาล์มสูงขึ้นเป็น กก.ละ 3 บาท ซึ่งสอดคล้องกับราคาน้ำมันปาล์มดิบในขณะนั้น
2. ขอความร่วมมือ ผู้ว่าราชการจังหวัดแหล่งผลิตพิจารณาแต่งตั้งคณะทำงานเพื่อกำกับดูแล ตรวจสอบ เร่งรัด ให้โรงสกัดน้ำมันรับซื้อผลปาล์มน้ำมันคุณภาพตามเปอร์เซ็นต์น้ำมัน โดยเข้มงวด กวดขัน และกำหนดมาตรการไม่ให้นำผลปาล์มน้ำมันที่ไม่ได้คุณภาพกลับเข้าสู่โรงสกัดน้ำมันปาล์มได้อีก
3. ปัจจุบัน ราคาผลปาล์มสุก (18% น้ำมัน) ในพื้นที่แหล่งผลิตสำคัญ กก.ละ 3.10 – 3.40 บาท ซึ่งเป็นราคาที่สูงกว่าต้นทุนการผลิตที่ กก.ละ 3 บาท
4. ทั้งนี้ กรมการค้าภายในได้เตรียมแนวทางการช่วยเหลือเกษตรกรโดยเร่งด่วน เพื่อนำเสนอคณะอนุกรรมการเพื่อบริหารจัดการปาล์มน้ำมันและน้ำมันปาล์มด้านการตลาดพิจารณา ก่อนนำเสนอคณะกรรมการนโยบายปาล์มน้ำมันแห่งชาติต่อไป
---------------------------

ที่มา : http://www.thaigov.go.th/news/contents/details/11593