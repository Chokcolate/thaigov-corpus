รัฐบาลไทย-ข่าวทำเนียบรัฐบาล-“ยุติธรรม” เร่งแก้ไขปัญหาหนี้สินให้กับประชาชน


วันอังคารที่ 10 เมษายน 2561
275
“ยุติธรรม” เร่งแก้ไขปัญหาหนี้สินให้กับประชาชน
นายธวัชชัย ไทยเขียว รองปลัดกระทรวงยุติธรรม เป็นประธานการประชุมเชิงปฏิบัติการจัดทำ Flow Chart การแก้ไขปัญหาหนี้นอกระบบและในระบบ ครั้งที่ ๑/๒๕๖๑
ในวันอังคารที่ ๑๐ เมษายน ๒๕๖๑ เวลา ๐๙.๐๐ น.
ณ ห้องประชุม ๑ ชั้น ๑ อาคารกรมสอบสวนคดีพิเศษ ถนนแจ้งวัฒนะ เขตหลักสี่ กรุงเทพมหานคร
นายธวัชชัย ไทยเขียว รองปลัดกระทรวงยุติธรรม
เป็นประธานการประชุมเชิงปฏิบัติการจัดทำ Flow Chart การแก้ไขปัญหาหนี้นอกระบบและในระบบ ครั้งที่ ๑/๒๕๖๑
จัดขึ้นโดยศูนย์ช่วยเหลือลูกหนี้และประชาชนที่ไม่ได้รับความเป็นธรรม กรมสอบสวนคดีพิเศษ
เพื่อจัดทำร่าง Flow Chart “โครงสร้างกลไกการแก้ไขปัญหาหนี้สิน”
แผนภาพแสดงลำดับขั้นตอนการดำเนินงานการแก้ไขปัญหาหนี้นอกระบบและหนี้ในระบบ
ตั้งแต่ชั้นต้นน้ำ กลางน้ำ และปลายน้ำ เพื่อใช้เป็นแนวทางการปฏิบัติให้ครอบคลุมทุกมิติ
โดยที่ประชุมได้พิจารณาบทบาทหน้าที่ของแต่ละหน่วยงานในการช่วยเหลือหนี้นอกระบบในด้านการบังคับใช้กฎหมาย
การช่วยเหลืออำนวยความยุติธรรม การช่วยเหลือด้านแหล่งทุน และการช่วยเหลือสงเคราะห์
ตลอดจนพิจารณาบทบาทของหน่วยงานต่างๆ ในการช่วยเหลือผู้ที่ได้รับผลกระทบ
จากหนี้ในระบบสถาบันการเงิน กรณีที่ไม่ได้รับความเป็นธรรม
เพื่อให้การจัดทำ Flow Chart มีความชัดเจนสมบูรณ์และใช้เป็นแนวปฏิบัติให้กับทุกหน่วยงานที่เกี่ยวข้อง
โดยมี พันตำรวจโทวิชัย สุวรรณประเสริฐ
รองผู้อำนวยการศูนย์ช่วยเหลือลูกหนี้และประชาชนที่ไม่ได้รับความเป็นธรรม กรมสอบสวนคดีพิเศษ
ผู้แทนจากสถาบันการเงิน หน่วยงานภาครัฐและภาคเอกชน จำนวน ๒๗ หน่วยงาน เข้าร่วมประชุม
รองปลัดกระทรวงยุติธรรม กล่าวว่า ปัญหาหนี้นอกระบบเป็นปัญหาสำคัญที่ต้องเร่งแก้ไข
เนื่องจากปัจจุบันมีประชาชนเกือบทุกพื้นที่ในประเทศไทย โดยเฉพาะในพื้นที่ภาคอีสานและภาคเหนือ
ได้รับความเดือดร้อนจากปัญหาดังกล่าวเป็นจำนวนมาก จนเกิดเป็นปัญหาระดับประเทศ
จึงต้องเร่งกำหนดมาตรการการแก้ไขและช่วยเหลือประชาชนผู้ที่ได้รับผลกระทบด้วยความรวดเร็ว
รวมทั้งต้องมีการให้ความรู้ด้านกฎหมายแก่ประชาชนควบคู่ไปด้วย
เพื่อไม่ให้ตกเป็นเครื่องมือของผู้ประกอบการที่มุ่งหวังผลประโยชน์โดยไม่คำนึงถึงความเดือดร้อนของประชาชน
ทั้งนี้ ภายหลังจากจัดทำแผน Flow chart เสร็จสิ้นแล้ว ศูนย์ช่วยเหลือลูกหนี้และประชาชนที่ไม่ได้รับความเป็นธรรม
จะจัดส่งแผนดังกล่าวไปยังหน่วยงานที่เกี่ยวข้อง เพื่อใช้เป็นคู่มือสำหรับการแก้ปัญหาหนี้สินให้กับประชาชนต่อไป

ที่มา : http://www.thaigov.go.th/news/contents/details/11457