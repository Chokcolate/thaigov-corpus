รัฐบาลไทย-ข่าวทำเนียบรัฐบาล-ศธ.ประชุมหารือขับเคลื่อนโครงการ "ไทยนิยม ยั่งยืน"

วันพฤหัสบดีที่ 22 กุมภาพันธ์ 2561
ศธ.ประชุมหารือขับเคลื่อนโครงการ "ไทยนิยม ยั่งยืน"
นายการุณ สกุลประดิษฐ์ ปลัดกระทรวงศึกษาธิการ เป็นประธานการประชุมหารือขับเคลื่อนการพัฒนาประเทศตามโครงการไทยนิยม ยั่งยืน ของกระทรวงศึกษาธิการ เมื่อวันพุธที่ 21 กุมภาพันธ์ 2561 ณ ห้องประชุมราชวัลลภ อาคารราชวัลลภ
นายการุณ สกุลประดิษฐ์ ปลัดกระทรวงศึกษาธิการ เป็นประธานการประชุมหารือขับเคลื่อนการพัฒนาประเทศตามโครงการไทยนิยม ยั่งยืน ของกระทรวงศึกษาธิการ เมื่อวันพุธที่ 21 กุมภาพันธ์ 2561 ณ ห้องประชุมราชวัลลภ อาคารราชวัลลภ โดยมีผู้ตรวจราชการกระทรวงศึกษาธิการ ผู้บริหารทุกสังกัด และหน่วยงานในกำกับของกระทรวงศึกษาธิการ เข้าร่วมการประชุม
นายการุณ สกุลประดิษฐ์ กล่าวว่า จากการที่รัฐบาล พล.อ.ประยุทธ์ จันทร์โอชา นายกรัฐมนตรี มีนโยบายสำคัญที่ต้องการสร้างการรับรู้ให้กับประชาชน และขับเคลื่อนการปฏิบัติงานของหน่วยงานในพื้นที่ โดยมุ่งให้เกิดผลสัมฤทธิ์ ทั้งงานด้านเศรษฐกิจ สังคม และความมั่นคง
โดยในคราวการประชุมคณะรัฐมนตรี เมื่อวันที่ 16 มกราคม 2561 ได้เสนอให้การขับเคลื่อนยุทธศาสตร์ชาติแผนพัฒนาเศรษฐกิจและสังคมแห่งชาติ และยุทธศาสตร์การพัฒนาพื้นที่ เพื่อเสริมสร้างความมั่นคงของชาติไปสู่การปฏิบัติ เกิดประโยชน์ต่อการพัฒนาคุณภาพชีวิตของประชาชนอย่างเป็นรูปธรรม มีกรอบหลักการในการดำเนินการเพื่อการมีส่วนร่วมในการพัฒนาประเทศไปสู่ความยั่งยืน ผ่านโครงการ "ไทยนิยม ยั่งยืน" รวม 10 ข้อ ดังนี้
• "สัญญาประชาคมผูกใจไทยเป็นหนึ่ง" เน้นสร้างความสามัคคีปรองดอง ให้เป็นที่ยอมรับและปฏิบัติตามร่วมกัน
• "คนไทยไม่ทิ้งกัน" ด้วยการดูแลผู้มีรายได้น้อย โดยเฉพาะผู้ลงทะเบียนในโครงการสวัสดิการแห่งรัฐ
• "ชุมชนอยู่ดีมีสุข" มุ่งพัฒนาอาชีพ เสริมรายได้ให้ประชาชน
• "วิถีไทยวิถีพอเพียง" ส่งเสริมการนำปรัชญาเศรษฐกิจพอเพียงใช้ในการดำเนินชีวิตทุกกลุ่มทุกช่วงวัย
• "รู้สิทธิ รู้หน้าที่ รู้กฎหมาย" เน้นให้ประชาชนมีความรู้ในสิทธิ หน้าที่ และการเป็นพลเมืองที่ดี
• "รู้กลไกการบริหารราชการ" ที่ต้องการให้ประชาชนเข้าใจการบริหารราชการทุกระดับ เพื่อมุ่งสร้างประโยชน์ให้ประชาชน
• "รู้จักประชาธิปไตย ไทยนิยม" ให้ประชาชนเข้าใจหลักธรรมาภิบาล
• "รู้เท่าทันเทคโนโลยี" ให้ประชาชนเข้าถึงข้อมูลที่ถูกต้องผ่านโครงการสำคัญ เช่น อินเตอร์เน็ตหมู่บ้าน
• "ร่วมแก้ไขปัญหายาเสพติด" บูรณาการการทำงานทุกหน่วยงานเร่งแก้ไขปัญหาอย่างครบวงจร
• "รู้งานตามภารกิจของทุกหน่วยงาน" คือกำหนดกิจกรรมของส่วนราชการที่ลงไปปฏิบัติในพื้นที่
วัตถุประสงค์การขับเคลื่อนโครงการ เพื่อต้องการบูรณาการขับเคลื่อนงานหรือโครงการของหน่วยงานต่าง ๆ ตามแนวทางประชารัฐ โดยมุ่งให้เกิดผลสัมฤทธิ์ พัฒนาแก้ไขปัญหาในมิติด้านเศรษฐกิจ สังคม และความมั่นคง และสร้างความตระหนักรู้ถึงบทบาทหน้าที่ของประชาชนในการมีส่วนร่วมพัฒนาประเทศ และการปกครองในระบอบประชาธิปไตย
กลไกในการขับเคลื่อน มี 4 ระดับ คือ ระดับประเทศ จังหวัด อำเภอ และตำบล ดังนี้
• คณะกรรมการอำนวยการขับเคลื่อนการพัฒนาประเทศ ตามโครงการไทยนิยม ยั่งยืน มีนายกรัฐมนตรีเป็นประธานกรรมการ มีอำนาจหน้าที่ในการกำหนดนโยบายและแนวทางในการบูรณาการขับเคลื่อนงาน ที่มีเป้าหมายดำเนินการในพื้นที่ระดับหมู่บ้าน/ชุมชนร่วมกัน ตามแนวทางประชารัฐ ทั้งในมิติด้านเศรษฐกิจ สังคม และความมั่นคง
• คณะกรรมการขับเคลื่อนการพัฒนาประเทศ ตามโครงการ ไทยนิยม ยั่งยืน ระดับจังหวัด มีผู้ว่าราชการจังหวัด เป็นประธานกรรมการ มีอำนาจหน้าที่ในการถ่ายทอดนโยบายและกรอบแนวทางการปฏิบัติงานแก่คณะกรรมการระดับจังหวัดระดับอำเภอ และทีมขับเคลื่อนระดับตำบล ทั้งในมิติด้านเศรษฐกิจ สังคม และความมั่นคงในพื้นที่จังหวัด
• คณะกรรมการขับเคลื่อนการพัฒนาประเทศ ตามโครงการ ไทยนิยม ยังยืน ระดับอำเภอ โดยมีนายอำเภอเป็นประธานกรรมการ มีอำนาจหน้าที่ในการบูรณาการ และจัดทำแผนการลงพื้นที่ของทีมขับเคลื่อนระดับตำบล เพื่อขับเคลื่อนและแก้ไขปัญหาในมิติด้านเศรษฐกิจ สังคม และความมั่นคงในพื้นที่อำเภอ
• ทีมขับเคลื่อนการพัฒนาประเทศไทย ตามโครงการ ไทยนิยม ยั่งยืน ระดับตำบล ประกอบด้วยข้าราชการหรือเจ้าหน้าที่ของรัฐในพื้นที่ หน่วยงานความมั่นคงในพื้นที่ ปราชญ์ชาวบ้าน และจิตอาสา “เราทำความดีด้วยหัวใจ” ในพื้นที่จำนวน 7 – 12 คน มีอำนาจหน้าที่เป็นชุดปฏิบัติงานในพื้นที่ ในการแก้ไขปัญหาในมิติด้านเศรษฐกิจ สังคม และความมั่นคง ในพื้นที่หมู่บ้าน สำหรับในพื้นที่กรุงเทพมหานครให้มีคณะกรรมการระดับกรุงเทพมหานคร/เขต/ชุมชน ตามแนวทางของคณะกรรมการระดับจังหวัด ระดับอำเภอ และทีมขับเคลื่อนระดับตำบลโดยอนุโลม
การประชุมครั้งนี้ เป็นครั้งแรกที่ ศธ.ได้เรียกทุกหน่วยงานมาหารือ เพื่อเริ่มต้นโครงการไปพร้อมกับการที่นายกรัฐมนตรีได้ Kick off โครงการในวันนี้ที่ จ.นครปฐม ซึ่งได้ให้แนวทางการทำงานตามที่นายกรัฐมนตรีได้เน้นย้ำว่า "ให้มุ่งขับเคลื่อนการทำงานให้สอดคล้องรองรับกับกรอบงาน 10 เรื่อง สร้างการบูรณาการในการขับเคลื่อนงาน ห้ามมองข้ามความต้องการของพื้นที่ และต้องให้ความสำคัญกับ Big Data เพื่อนำไปสู่การพัฒนาที่ยั่งยืน ยึดประชาชนเป็นศูนย์กลาง รายงานผลการดำเนินงานทุก 3 เดือน และขอให้เจ้าหน้าที่ภาครัฐวางตัวให้เหมาะสม ไม่ประพฤติเป็นนายของประชาชน"
สำหรับประเด็นปัญหาที่สำคัญของการดำเนินงานที่ผ่านมา คือ เรื่องการสร้างการรับรู้ที่ยังไม่เข้าถึงในทุกพื้นที่ ดังนั้น จึงมอบหมายให้สำนักงาน กศน. เป็นหลักในการสร้างการรับรู้ให้กับประชาชนในทุกพื้นที่อย่างทั่วถึง เพราะมีหน่วยงานที่ครอบคลุมไปจนถึง กศน.ตำบล อีกทั้งจะให้ความสำคัญกับบทบาทของนิสิตนักศึกษา โดยเฉพาะอย่างยิ่งนักศึกษามหาวิทยาลัยราชภัฏทั่วประเทศ  เพื่อต้องการให้เยาวชนรุ่นใหม่เหล่านี้ได้เข้ามามีส่วนร่วม เข้ามาเป็นกำลังสำคัญในการขับเคลื่อนการดำเนินงานตามโครงการอีกแรงหนึ่งด้วย
นายอำนาจ วิชยานุวัติ ผู้ตรวจราชการกระทรวงศึกษาธิการ กล่าวว่า ได้แจ้งให้ที่ประชุมรับทราบถึงการขับเคลื่อนการดำเนินงานตามโครงการไทยนิยม ยั่งยืน ซึ่งผู้มีส่วนเกี่ยวข้องทั้งหมดจะต้องสร้างการรับรู้และทำความเข้าใจกับกลไกและแนวทางการขับเคลื่อนให้ชัดเจน โดยเป้าหมายหลักของโครงการ ไทยนิยม ยั่งยืน คือ "การมีส่วนร่วมเพื่อพัฒนาประเทศไทยสู่ความยั่งยืน" ดำเนินการครอบคลุมทุกพื้นที่ทั่วประเทศทั้ง 76 จังหวัด 878 อำเภอ และพื้นที่กรุงเทพมหานคร 50 เขต รวมทีมขับเคลื่อนการพัฒนาประเทศตามโครงการ ไทยนิยม ยั่งยืน จำนวน 7,663 ทีม ดำเนินการในพื้นที่หมู่บ้าน/ชุมชน และชุมชนในกรุงเทพมหานคร รวม 81,151 แห่ง แยกเป็น
ขับเคลื่อนในพื้นที่ตำบล รวม 7,255 ตำบล 75,032 หมู่บ้าน
ขับเคลื่อนในพื้นที่ชุมชนเมือง รวม 208 ทีมชุมชน 6,052 ชุมชน
ขับเคลื่อนในพื้นที่ชุมชนกรุงเทพมหานคร รวม 200 ทีมชุมชน 2,067 ชุมชน
ภายใต้หลักในการทำงานของทีมขับเคลื่อนฯ ประกอบด้วย 2 ส่วน คือ ทีมขับเคลื่อนฯ ระดับตำบล เป็นแกนนำในการจัดเวทีสอบถามชีวิตความเป็นอยู่/การประกอบอาชีพ/สร้างการรับรู้ ปรับความคิด  (Mindset) เพื่อการมีส่วนร่วมในการพัฒนาประเทศ และทีมหน่วยงานตามภารกิจ (Function) นำปัญหาและความต้องการของประชาชนไปแก้ไขปัญหารายบุคคลและชุมชน
การประชุมครั้งนี้ ที่ประชุมได้มอบหมายให้ทุกหน่วยงานคัดเลือกผลการดำเนินงานตามโครงการเด่น ๆ ของแต่ละหน่วยงานที่ต้องการสร้างการรับรู้ให้กับประชาชนในพื้นที่ โดยให้จัดส่งข้อมูลหรือจัดทำมาในรูปแบบของ Infographic เสนอไปยังสำนักนโยบายและยุทธศาสตร์ (สนย.สป.) ภายในวันที่ 28 ก.พ. นี้ เพื่อจะได้รวบรวมดำเนินการต่อไป และในระหว่างนี้จะได้เสนอร่างคำสั่งแต่งตั้งคณะกรรมการขับเคลื่อนโครงการฯ ระดับกระทรวง เสนอให้ นพ.ธีระเกียรติ เจริญเศรษฐศิลป์ รมว.ศึกษาธิการ พิจารณาลงนามแต่งตั้ง และประชุมคณะกรรมการเพื่อเร่งดำเนินการขับเคลื่อนต่อไป
Written by จงจิตร ฟองละแอ
Photo Credit กิตติกร แซ่หมู่
Editor บัลลังก์ โรหิตเสถียร

ที่มา : http://www.thaigov.go.th/news/contents/details/10279
