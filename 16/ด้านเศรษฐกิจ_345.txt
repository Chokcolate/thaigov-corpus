รัฐบาลไทย-ข่าวทำเนียบรัฐบาล-กรมบัญชีกลางเผยผลเบิกจ่ายเงินสิ้นไตรมาส 2


วันจันทร์ที่ 9 เมษายน 2561
132
พิมพ์
กรมบัญชีกลางเผยผลเบิกจ่ายเงินสิ้นไตรมาส 2
กรมบัญชีกลางรายงานผลการเบิกจ่ายเงินช่วงสิ้นไตรมาสที่ 2 ประจำปีงบประมาณ พ.ศ. 2561 ตั้งแต่ต้นปีงบประมาณถึงสิ้นเดือนมีนาคม (1 ต.ค. 60 – 31 มี.ค. 61) เบิกจ่ายแล้ว 1,470,559 ล้านบาท หรือคิดเป็นร้อยละ 50.70 พร้อมกำกับติดตามการเบิกจ่ายเงินอย่างใกล้ชิด
นางญาณี แสงศรีจันทร์ รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ผลการเบิกจ่ายสิ้นไตรมาส 2 ประจำปีงบประมาณ พ.ศ. 2561 ตั้งแต่วันที่ 1 ตุลาคม 2560 – 31 มีนาคม 2561 (สิ้นไตรมาสที่ 2) งบประมาณภาพรวม เบิกจ่ายได้ จำนวน 1,470,559 ล้านบาท ของวงเงินงบประมาณ 2,900,000 ล้านบาท หรือคิดเป็นร้อยละ 50.70 ต่ำกว่าเป้าหมายร้อยละ 1.59 (เป้าหมายร้อยละ 52.29) โดยแบ่งเป็น รายจ่ายประจำ เบิกจ่ายได้ จำนวน 1,289,746 ล้านบาท ของวงเงินงบประมาณ 2,240,219 ล้านบาท หรือคิดเป็นร้อยละ 57.60 สูงกว่าเป้าหมายร้อยละ 2.60 (เป้าหมายร้อยละ 55.00) ขณะที่รายจ่ายลงทุน (กรณีไม่รวมงบกลาง) เบิกจ่ายได้ จำนวน 180,811 ล้านบาท ของวงเงินงบประมาณ 577,298 ล้านบาท หรือคิดเป็นร้อยละ 31.30 ต่ำกว่าเป้าหมายร้อยละ 11.81 (เป้าหมายร้อยละ 43.11) โดยก่อหนี้แล้วจำนวนทั้งสิ้น 366,237.38 ล้านบาท หรือคิดเป็นร้อยละ 55.59 ทั้งนี้ สามารถเบิกจ่ายเงินงบประมาณที่กันไว้เบิกเหลื่อมปีแล้ว จำนวน 127,635 ล้านบาท ของวงเงินงบประมาณ 323,948 ล้านบาท หรือคิดเป็นร้อยละ 39.40 โดยก่อหนี้แล้วจำนวนทั้งสิ้น 233,179 ล้านบาท หรือคิดเป็นร้อยละ 71.98
โฆษกกรมบัญชีกลาง กล่าวในตอนท้ายว่า กรมบัญชีกลางจะพยายามติดตามและเร่งรัดการเบิกจ่ายเงินอย่างเต็มที่ ทั้งนี้ ขอให้เจ้าของงบประมาณบริหารจัดการและกำกับดูแลติดตามเร่งรัดการดำเนินการทุกโครงการตั้งแต่เริ่มจนถึงสิ้นสุดโครงการ เพื่อให้สอดคล้องกับนโยบายรัฐบาลในการเร่งรัดการเบิกจ่ายเงินงบประมาณให้เป็นไปตามเป้าหมาย เพื่อให้ผลการเบิกจ่ายใกล้เคียงกับเป้าหมายให้มากที่สุด

ที่มา : http://www.thaigov.go.th/news/contents/details/11411