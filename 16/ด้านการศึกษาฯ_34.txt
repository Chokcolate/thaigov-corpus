รัฐบาลไทย-ข่าวทำเนียบรัฐบาล-ศธ.หารือกับประธานสภาจังหวัดฟุกุโอกะ ยกระดับความร่วมมือให้แน่นแฟ้นยิ่งขึ้น

วันพุธที่ 21 มีนาคม 2561
ศธ.หารือกับประธานสภาจังหวัดฟุกุโอกะ ยกระดับความร่วมมือให้แน่นแฟ้นยิ่งขึ้น
รมว.ศึกษาธิการ หารือกับประธานสภาจังหวัดฟุกุโอกะ ประเทศญี่ปุ่น เพื่อร่วมกันยกระดับการศึกษาทุกระดับ โดยเฉพาะโครงการ "โรงเรียนพี่โรงเรียนน้อง"
รมว.ศึกษาธิการ หารือกับประธานสภาจังหวัดฟุกุโอกะ ประเทศญี่ปุ่น เพื่อร่วมกันยกระดับการศึกษาทุกระดับ โดยเฉพาะโครงการ "โรงเรียนพี่โรงเรียนน้อง" พร้อมเชิญชวนสถาบันการศึกษาที่มีศักยภาพสูง มาร่วมจัดการศึกษาโดยใช้หลักสูตรญี่ปุ่น เพื่อเป็นอีกหนึ่งต้นแบบของการผลิตกำลังคนตอบโจทย์ประเทศไทย 4.0 และความต้องการกำลังคนในพื้นที่ EEC
เมื่อวันจันทร์ที่ 19 มีนาคม 2561 ณ อาคารราชวัลลภ, นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนางวัฒนาพร ระงับทุกข์ รองปลัดกระทรวงศึกษาธิการ และ น.ส.นงศิลินี โมสิกะ ผู้อำนวยการสำนักความสัมพันธ์ต่างประเทศ สำนักงานปลัดกระทรวงศึกษาธิการ ให้การต้อนรับและหารือความร่วมมือด้านการศึกษากับนายอากิระ ฮิกุชิ ประธานสภาจังหวัดฟุกุโอกะ ประเทศญี่ปุ่น
นพ.ธีระเกียรติ เจริญเศรษฐศิลป์ รมว.ศึกษาธิการ กล่าวแสดงความยินดีที่ได้มีความร่วมมือด้านการศึกษาระหว่างไทย-ฟุกุโอกะ ทั้งในระดับประถมศึกษา มัธยมศึกษา และอาชีวศึกษา มาอย่างต่อเนื่อง โดยต้องการที่จะมีความร่วมมือให้แน่นเฟ้นมากขึ้น โดยใช้หลักสูตรญี่ปุ่น เป็นอีกหนึ่งต้นแบบของการผลิตกำลังคนตอบโจทย์การก้าวสู่ประเทศไทย 4.0 และตอบโจทย์ความต้องการกำลังคนในพื้นที่ EEC
จึงขอเชิญชวนให้สภาจังหวัดฟุกุโอกะ มาร่วมจัดการศึกษาทั้งระดับอาชีวศึกษาและอุดมศึกษา กับสถาบันการศึกษาของไทย เสมือนเรียนหลักสูตรเดียวกับที่ญี่ปุ่น อาทิ ใช้หลักสูตรญี่ปุ่น, ส่งเสริมการเรียนและฝึกประสบการณ์จริงในบริษัท สถานประกอบการ หรือโรงงานญี่ปุ่นในพื้นที่ EEC, จัดหาครูผู้สอนเป็นชาวญี่ปุ่น เป็นต้น โดยจะได้รับสิทธิประโยชน์ด้านภาษีสำหรับการดำเนินการดังกล่าวด้วย
นอกจากนี้ รมว.ศึกษาธิการ ได้กล่าวแสดงความยินดีในโอกาสที่จะมีการจัดตั้งสถานกงสุลไทย ณ จังหวัดฟุกุโอกะ ประเทศญี่ปุ่นอีกด้วย
นายอากิระ ฮิกุชิ ประธานสภาจังหวัดฟุกุโอกะ กล่าวแสดงความยินดีเช่นกันที่จะมีการตั้งสถานกงสุลไทย ณ จังหวัดฟุกุโอกะ ซึ่งหวังเป็นอย่างยิ่งว่าจะมีความร่วมมือด้านบุคลากรและด้านเศรษฐกิจมากขึ้น ในส่วนของความร่วมมือด้านการศึกษา ถือว่าไทย-ฟุกุโอกะได้ดำเนินโครงการที่สำคัญ ๆ หลายส่วน โดยเฉพาะโครงการ "โรงเรียนพี่โรงเรียนน้อง" ระหว่างโรงเรียนมัธยมศึกษา สังกัดสำนักงานคณะกรรมการการศึกษาขั้นพื้นฐาน (สพฐ.) กับโรงเรียนในจังหวัดฟุกุโอกะ และมีความยินดีที่จะจัดการศึกษาร่วมกับไทยในพื้นที่ EEC อย่างเต็มที่
ทั้งนี้ ประธานสภาจังหวัดฟุกุโอกะได้เรียนเชิญ รมว.ศึกษาธิการ เดินทางเยือนจังหวัดฟุกุโอกะอย่างเป็นทางการด้วย
Written by อรพรรณ ฤทธิ์มั่น
Photo Credit อิทธิพล รุ่งก่อน
Rewriter นวรัตน์ รามสูต
Editor บัลลังก์ โรหิตเสถียร

ที่มา : http://www.thaigov.go.th/news/contents/details/10915
