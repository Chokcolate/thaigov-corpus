รัฐบาลไทย-ข่าวทำเนียบรัฐบาล-สธ. จับมือ HARVARD Kennedy School พัฒนาผู้บริหารระดับสูงเป็นนักบริหารมืออาชีพสนองนโยบายรัฐบาล

วันเสาร์ที่ 24 มีนาคม 2561
สธ. จับมือ HARVARD Kennedy School พัฒนาผู้บริหารระดับสูงเป็นนักบริหารมืออาชีพสนองนโยบายรัฐบาล
กระทรวงสาธารณสุข สร้างความร่วมมือ HARVARD Kennedy School สหรัฐอเมริกา พัฒนาผู้บริหารระดับสูงของกระทรวงสาธารณสุข ให้เป็นผู้บริหารมืออาชีพ ตอบโจทย์สร้างคน สร้างงาน พัฒนาประเทศ
กระทรวงสาธารณสุข สร้างความร่วมมือ HARVARD Kennedy School สหรัฐอเมริกา พัฒนาผู้บริหารระดับสูงของกระทรวงสาธารณสุข ให้เป็นผู้บริหารมืออาชีพ ตอบโจทย์สร้างคน สร้างงาน พัฒนาประเทศ
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวว่า กระทรวงสาธารณสุข โดยกองยุทธศาสตร์และแผนงานได้ลงนามบันทึกความเข้าใจกับสถาบันการศึกษา HARVARD Kennedy School ประเทศสหรัฐอเมริกา ส่งผู้บริหารของกระทรวงสาธารณสุข เข้ารับการอบรมหลักสูตรผู้บริหารระดับสูง Senior Executive Fellows ระยะที่ 1 หลักสูตรระยะสั้น 4 สัปดาห์ ปีละ 4 คน เป็นระยะเวลารวม 5 ปี เริ่มตั้งแต่ พ.ศ. 2561 จนถึงพ.ศ. 2565 รวม 20 คน และจะมีการบันทึกความเข้าใจระยะที่ 2 และต่อเนื่องทุก ๆ 5 ปี ซึ่งเป็นโอกาสที่ดีของกระทรวงสาธารณสุขในการพัฒนาผู้บริหารระดับสูง ให้มีทักษะความเป็นผู้นำการพัฒนานโยบายและการบริหารงานที่ทันสมัย ทันต่อสถานการณ์การเปลี่ยนแปลงของโลก นำมาสู่การบริหารจัดการระบบสุขภาพของประเทศอย่างมีประสิทธิภาพ และเป็นไปตามยุทธศาสตร์ด้านบุคลากรเป็นเลิศ (People Excellence) เพื่อบรรลุเป้าหมายประชาชนสุขภาพดี เจ้าหน้าที่มีความสุข ระบบสุขภาพยั่งยืน
ทั้งนี้ การฝึกอบรมเชิงปฏิบัติการหลักสูตรเพื่อพัฒนาผู้บริหารระดับสูงดังกล่าว เป็นส่วนหนึ่งของการดำเนินการตามโครงการพัฒนาบุคลากรภาครัฐของสำนักงาน ก.พ. ในการสนับสนุนให้มีการพัฒนาศักยภาพผู้บริหารระดับสูงให้เกิดประสิทธิภาพ เสริมสมรรถนะทางการบริหาร เพื่อขับเคลื่อนยุทธศาสตร์ชาติ 20 ปี สอดคล้องกับข้อสั่งการของนายกรัฐมนตรี พลเอกประยุทธ์ จันทร์โอชา ที่มอบหมายให้สำนักงาน ก.พ. สำนักงาน ก.พ.ร. และหน่วยงานที่เกี่ยวข้อง เร่งรัดการจัดทำหลักสูตรระยะสั้นให้ผู้บริหารระดับสูงภาครัฐ ได้แก่ ปลัดกระทรวง อธิบดี รองผู้ว่าราชการจังหวัด และรองอธิบดี ที่มีศักยภาพเข้ารับการอบรมเชิงปฏิบัติการด้านต่าง ๆ เพื่อรองรับการขับเคลื่อนยุทธศาสตร์ชาติ 20 ปี การบริหารราชการแผ่นดินให้เกิดประโยชน์สูงสุดกับประเทศและประชาชนต่อไป
“หลักสูตรผู้บริหารระดับสูง Senior Executive Fellows เป็นหลักสูตรที่นิยมสูงสุดของสถาบันการศึกษา HARVARD Kennedy School EXCUTIVE EDUCATION ที่มีความเชี่ยวชาญในการพัฒนาผู้บริหารให้มีความเป็นผู้นำ และได้รับความนิยมจากข้าราชการและผู้นำนานาประเทศทั่วโลก สมัครเข้ารับการศึกษาและการอบรมจำนวนมาก ในปีงบประมาณ 2561 มีผู้บริหารกระทรวงสาธารณสุข ได้รับการคัดเลือกเข้ารับการอบรม 3 คน ได้แก่ นพ.ภานุวัฒน์ ปานเกตุ รองอธิบดีกรมสนับสนุนบริการสุขภาพ นพ.อรรถพล แก้วสัมฤทธิ์ รองอธิบดีกรมอนามัย และนพ.สุรโชค ต่างวิวัฒน์ รองเลขาธิการสำนักงานคณะกรรมการอาหารและยา” รัฐมนตรีว่าการกระทรวงสาธารณสุขกล่าว

ที่มา : http://www.thaigov.go.th/news/contents/details/11023
