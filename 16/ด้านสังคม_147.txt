รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กชายวัย 5 ขวบ ที่พ่อยิงแม่เสียชีวิตต่อหน้า ที่ จ.ชัยภูมิ พร้อมเร่งช่วยเหลือผู้ด้อยโอกาสและประสบปัญหาทางสังคม

วันอังคารที่ 10 เมษายน 2561
พม. เร่งเยียวยาจิตใจเด็กชายวัย 5 ขวบ ที่พ่อยิงแม่เสียชีวิตต่อหน้า ที่ จ.ชัยภูมิ พร้อมเร่งช่วยเหลือผู้ด้อยโอกาสและประสบปัญหาทางสังคม
พม. เร่งเยียวยาจิตใจเด็กชายวัย 5 ขวบ ที่พ่อยิงแม่เสียชีวิตต่อหน้า ที่ จ.ชัยภูมิ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ย่านลาดกระบัง กรุงเทพฯ จ.สุราษฎร์ธานี และอุบลราชธานี
วันนี้ (10 เม.ย. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่58/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวงร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายวัย 26 ปี อยู่ในอาการมึนเมายาเสพติด ก่อเหตุ ใช้อาวุธปืนยิงภรรยาวัย 25 ปี ที่กำลังตั้งครรภ์ใกล้คลอดจนเสียชีวิต ต่อหน้าลูกชายวัย 5 ขวบ ที่จังหวัดชัยภูมิ นั้น ได้กำชับให้พัฒนาสังคมและความมั่นคงของมนุษย์จังหวัดชัยภูมิ (พมจ.ชัยภูมิ) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กชายอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ หากตรวจสอบไม่พบญาติหรือญาติไม่สามารถรับไปดูแลต่อได้ ทางกระทรวง พม. มีบ้านพักเด็กและครอบครัวจังหวัดชัยภูมิ พร้อมให้การดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป
อีกกรณีชายชรารายหนึ่ง ถูกลูกชายและลูกสาวนำมาทิ้งไว้ที่วัดแห่งหนึ่ง และได้ขาดการติดต่อหายไปนานกว่า 3 ปี ที่ย่านลาดกระบัง กทม. และกรณีเด็กทารกเพศชาย ถูกนำตัวใส่กล่องกระดาษวางทิ้งไว้บริเวณริมคลองแห่งหนึ่ง เคราะห์ดีเจ้าหน้าที่ เข้าช่วยเหลือนำส่งโรงพยาบาลได้อย่างปลอดภัย ที่จังหวัดสุราษฎร์ธานี นั้น ได้กำชับให้ทีม One Home ทั้ง 2 จังหวัด ได้แก่ กรุงเทพมหานคร และสุราษฎร์ธานี เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุและเด็กของกระทรวง พม. อีกทั้งเร่งติดตามหาญาติเพื่อรับตัวไปดูแล หากตรวจสอบไม่พบญาติ ทางกระทรวง พม. มีบ้าน มิตรไมตรี กทม. และบ้านพักเด็กและครอบครัวจังหวัดสุราษฎร์ธานี พร้อมให้การดูแลคุ้มครองสวัสดิภาพต่อไป
รวมถึงกรณีหญิงวัย 39 ปี ป่วยเป็นโรคกระเพาะเรื้อรัง แต่สู้ชีวิต ถักไหมพรมรัดผมขาย และต้องรับภาระดูแลแม่แก่ชราวัย 80 ปี ที่พิการตาบอดทั้ง 2 ข้าง และป่วยหลายโรครุมเร้า ลูกชายคนโตวัย 18 ปี ที่ไม่ได้เรียนหนังสือ ลูกสาวคนกลาง วัย 10 ขวบ เป็นเด็กเรียนดี สอบได้ที่ 1 ทุกปี และลูกชายคนเล็กวัย 4 ขวบ ที่พิการตาบอด ทั้ง 2 ข้าง พิการสมองครึ่งซีก และป่วยเป็นโรคปากแหว่งเพดานโหว่ หูหนวก ไทรอยด์ หอบหืด ชักรุนแรง และปอดติดเชื้อเรื้อรัง มีเพียงผู้เป็นสามีที่เป็น เสาหลักทำงานหาเลี้ยงครอบครัว รายได้ไม่เพียงพอค่าใช้จ่าย ที่จังหวัดอุบลราชธานี ได้กำชับให้พัฒนาสังคมและความมั่นคง ของมนุษย์จังหวัดอุบลราชธานี (พมจ.อุบลราชธานี) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมิน ทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และช่วยเหลือดูแลเรื่องการศึกษาของเด็กทั้ง 2 คน อย่างต่อเนื่อง ในระยะยาว รวมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อีกทั้ง การส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 3 ขวบ ป่วยติดเตียงเป็นเจ้าหญิงนิทรา เนื่องจากถูกพ่อ-แม่ทำร้ายร่างกายอย่างทารุณ ที่จังหวัดนครสวรรค์ ทางทีม One Home ได้ลงพื้นที่เยี่ยมบ้าน พร้อมมอบเครื่องใช้ที่จำเป็นสำหรับเด็ก และให้คำปรึกษาเกี่ยวกับการประกอบอาชีพแก่ครอบครัว และให้นักกายภาพบำบัดสำหรับเด็กลงเยี่ยมบ้านเพื่อทำกายภาพบำบัดอาทิตย์ละครั้ง พร้อมทั้งดำเนินการขอรับการสนับสนุนเงินกองทุนคุ้มครองเด็กต่อไป 2) กรณีเด็กหญิงวัย 10 ขวบ ถูกพ่อเลี้ยงล่วงละเมิดทางเพศ ที่จังหวัดอุบลราชธานี ทางทีม One Home ได้ลงพื้นที่เพื่อตรวจสอบข้อเท็จจริง พร้อมทั้งรับตัวเด็กเข้ารับการฟื้นฟูสภาพจิตใจและรับการคุ้มครองสวัสดิภาพตามกระบวนการทางสังคมสงเคราะห์ อีกทั้งช่วยเหลือตามกระบวนทางกฎหมายต่อไป และ3) กรณีหญิงชราวัย79 ปี ป่วยเป็นโรคมะเร็งโพรงจมูก ที่จังหวัดสุรินทร์ ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค มอบเงินสงเคราะห์ครอบครัวกรณีฉุกเฉิน และพิจารณาให้ความช่วยเหลือซ่อมแซมบ้านผู้สูงอายุ

ที่มา : http://www.thaigov.go.th/news/contents/details/11451
