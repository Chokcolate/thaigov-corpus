รัฐบาลไทย-ข่าวทำเนียบรัฐบาล-นายกฯ พอใจบรรยากาศสงกรานต์โดยรวม ชี้คนไทยใส่ใจวัฒนธรรมมากขึ้น ขณะที่เหตุอาชญากรรมลดลง เตือนประชาชนรักษาสุขภาพ ย้ำเจ้าหน้าที่เข้มงวดดูแลความปลอดภัย

วันอาทิตย์ที่ 15 เมษายน 2561
นายกฯ พอใจบรรยากาศสงกรานต์โดยรวม ชี้คนไทยใส่ใจวัฒนธรรมมากขึ้น ขณะที่เหตุอาชญากรรมลดลง เตือนประชาชนรักษาสุขภาพ ย้ำเจ้าหน้าที่เข้มงวดดูแลความปลอดภัย
นายกฯ พอใจบรรยากาศสงกรานต์โดยรวม ชี้คนไทยใส่ใจวัฒนธรรมมากขึ้น ขณะที่เหตุอาชญากรรมลดลง เตือนประชาชนรักษาสุขภาพ ย้ำเจ้าหน้าที่เข้มงวดดูแลความปลอดภัย
พลเอก ประยุทธ์ จันทร์โอชา นายกรัฐมนตรี พอใจบรรยากาศสงกรานต์โดยรวมทั่วประเทศเป็นไปด้วยดี โดยประชาชนให้ความสำคัญกับกิจกรรมที่ส่งเสริมวัฒนธรรมไทยมากขึ้นตามการรณรงค์ของภาครัฐและกระแสของละครอิงประวัติศาสตร์
รวมทั้งยังได้รับรายงานด้วยว่าสถิติการเกิดอาชญากรรมลดลงกว่าปีที่ผ่าน ๆ มา เพราะมาตรการดูแลความปลอดภัยในชีวิตและทรัพย์สินของภาครัฐที่เข้มงวด และพี่น้องประชาชนให้ความร่วมมือเป็นอย่างดี เช่น โครงการฝากบ้านไว้กับตำรวจ การเล่นน้ำด้วยความสุภาพตามแบบประเพณีไทย ไม่ใช่อุปกรณ์ที่รุนแรง และแต่งกายมิดชิด เป็นต้น
"วันนี้เป็นวันที่หลายพื้นที่กำหนดให้เล่นน้ำสงกรานต์อย่างเป็นทางการวันสุดท้าย จึงอยากให้ทุกคนร่วมกิจกรรมอย่างมีความสุขก่อนทยอยเดินทางกลับไปทำงานในวันพรุ่งนี้ โดยขอให้รักษาประเพณีอันดีงามและให้ความร่วมมือกับเจ้าหน้าที่เหมือนกับวันที่ผ่านมา"
อย่างไรก็ตาม นายกรัฐมนตรีแสดงความเป็นห่วงเรื่องสุขภาพของประชาชนที่ออกไปเล่นน้ำติดต่อกันหลายวัน โดยฝากเตือนให้ระมัดระวังรักษาสุขภาพของตัวเอง ไม่ตากแดดหรือเล่นน้ำเป็นเวลานาน เพราะอาจเป็นโรคลมแดดหรือปอดบวมได้ ไม่สาดหรือฉีดน้ำใส่ใบหน้าของผู้อื่นโดยตรง เพราะเสี่ยงต่อโรคตาแดง และไม่ดื่มเครื่องดื่มแลกอฮอล์ในขณะเล่นน้ำ เพราะแอลกอฮอล์อาจทำให้หัวใจทำงานหนักในช่วงที่มีอากาศร้อน จนส่งผลให้ช็อกหรือเสียชีวิตได้
"นายกฯ กำชับเจ้าหน้าที่ตำรวจทุกพื้นที่ให้จัดกำลังทั้งในและนอกเครื่องแบบ ออกตรวจตราเฝ้าระวังในจุดที่มีประชาชนเล่นน้ำเป็นจำนวนมาก เพราะทราบว่าบางแห่งมีเหตุคนร้ายลอบตัดสายกระเป๋าคล้องคอ ซึ่งเป็นซองพลาสติกกันน้ำ เพื่อขโมยโทรศัพท์มือถือ รวมทั้งป้องกันเหตุอนาจารหรือลวนลามผู้อื่น เพื่อให้เป็นเทศกาลสงกรานต์ที่ปลอดภัยและทุกคนมีความสุข สนุกสนาน อย่างแท้จริง"
.....................................
สำนักโฆษก

ที่มา : http://www.thaigov.go.th/news/contents/details/11500
