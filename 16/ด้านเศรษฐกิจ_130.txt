รัฐบาลไทย-ข่าวทำเนียบรัฐบาล-รองนายกฯ พร้อมทีมรัฐมนตรีเศรษฐกิจพบนักลงทุน แจงนโยบาย-มาตรการลงทุนหนุนสู่ไทยแลนด์ 4.0 และ อีอีซี


วันพฤหัสบดีที่ 8 มีนาคม 2561
144
รองนายกฯ พร้อมทีมรัฐมนตรีเศรษฐกิจพบนักลงทุน แจงนโยบาย-มาตรการลงทุนหนุนสู่ไทยแลนด์ 4.0 และ อีอีซี
รองนายกรัฐมนตรี ยกทีมเศรษฐกิจ พร้อมด้วยบีโอไอและหน่วยงานภาครัฐ และเอกชน ประกาศทิศทางส่งเสริมการลงทุน มาตรการขับเคลื่อนภาคเอกชน และ พ.ร.บ.อีอีซี  เลขาธิการบีโอไอเผย สำนักงานทั้ง 14 แห่งทั่วโลกจัดคณะนักลงทุน-สื่อต่างประเทศ ร่วมรับฟัง-ลงพื้นที่อีอีซี
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) เปิดเผยถึงการจัดงานสัมมนา “Thailand Taking off to New Heights”  ในวันที่ 19 มีนาคม 2561 ณ อิมแพค เมืองทองธานี ว่า เป็นกิจกรรมสำคัญของบีโอไอในปีนี้  ซึ่งในงานดังกล่าวมี นายสมคิด จาตุศรีพิทักษ์  รองนายกรัฐมนตรี    เป็นประธานเปิดงานและทีมเศรษฐกิจของรัฐบาลร่วมให้ข้อมูล ได้แก่ นายกอบศักดิ์ ภูตระกูล รัฐมนตรีประจำสำนักนายกรัฐมนตรี  นายอุตตม สาวนายน รัฐมนตรีว่าการกระทรวงอุตสาหกรรม   นายสุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี  นายพิเชษ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม และนายไพรินทร์ ชูโชติถาวร รัฐมนตรีช่วยว่าการกระทรวงคมนาคม
“ขณะนี้นักลงทุนทั้งในประเทศและต่างประเทศ ให้ความสนใจและตอบรับเข้าร่วมงานสัมมนาเป็นจำนวนมาก ล่าสุดสำนักงานบีโอไอในต่างประเทศทั้ง14 แห่งยังได้ยืนยันนำคณะผู้บริหารของบริษัท ชั้นนำและนักลงทุนในกลุ่มอุตสาหกรรมเป้าหมายจากต่างประเทศ และสื่อมวลชนต่างประเทศ รวมกว่า 300 คน เพื่อเข้าร่วมงานสัมมนาในวันดังกล่าว และจะได้เดินทางไปศึกษาศักยภาพของการลงทุนในพื้นที่อีอีซีอีกด้วย” นางสาวดวงใจ กล่าว
งานสัมมนาครั้งนี้ รัฐบาลจะประกาศถึงความพร้อมและทิศทางการส่งเสริมการลงทุนของประเทศไทยในการก้าวสู่ ประเทศไทย 4.0  ที่ขับเคลื่อนด้วยนวัตกรรม วิทยาศาสตร์ เทคโนโลยี และความคิดสร้างสรรค์ โดยในงานนี้บีโอไอได้รวบรวมมาตรการส่งเสริมการลงทุนใหม่ ๆ มานำเสนอ อาทิ การขยายขอบข่ายมาตรการปรับปรุงประสิทธิภาพการผลิต ซึ่งส่วนหนึ่งของมาตรการส่งเสริมให้นำหุ่นยนต์และระบบอัตโนมัติ เข้ามาใช้  โดยขยายให้ครอบคลุมถึงโครงการที่นำระบบดิจิทัลมาใช้ด้วย  รวมทั้งการปรับปรุงมาตรการเพื่อพัฒนาความสามารถในการแข่งขันโดยการพัฒนาทักษะด้านดิจิทัล จะได้รับการยกเว้นภาษีเงินได้นิติบุคคลเพิ่มเติม เช่น การพัฒนาทักษะด้านคอมพิวเตอร์ชั้นสูง (Big Data Analysis, Internet of Things)  เป็นต้น
การจัดให้มีบริการ “สมาร์ทวีซ่า” ซึ่งเป็นวีซ่าประเภทพิเศษเพื่ออํานวยความสะดวกแก่ผู้เชี่ยวชาญ นักลงทุน ผู้บริหารระดับสูง และสตาร์ทอัพ (Startup) จากต่างประเทศ ที่เข้ามาทำงาน หรือลงทุนในกิจการที่ใช้เทคโนโลยีเป็นฐานในกระบวนการผลิตหรือการให้บริการ และเป็นกิจการอุตสาหกรรมเป้าหมายของรัฐบาล
นางสาวดวงใจ กล่าวเพิ่มเติมว่าผู้เข้าร่วมงานจะได้รับข้อมูลที่สำคัญเกี่ยวกับความคืบหน้าของโครงสร้างพื้นฐานต่างๆ สำหรับรองรับการลงทุนแห่งอนาคต โดยเฉพาะโครงการระเบียงเศรษฐกิจพิเศษภาคตะวันออก หรือ   อีอีซี  ซึ่งรัฐบาลตั้งเป้าหมายผลักดันให้เป็นศูนย์กลางการลงทุนในภูมิภาคอาเซียน  อาทิ การเสวนา หัวข้อ “เร่งเครื่องขับเคลื่อนไทยสู่มิติใหม่” โดยรัฐมนตรีประจำสำนักนายกรัฐมนตรี  รัฐมนตรีว่าการกระทรวงอุตสาหกรรม รัฐมนตรีช่วยว่าการกระทรวงคมนาคม  และผู้แทนภาคเอกชนจากคณะกรรมการนโยบายการพัฒนาระเบียงเศรษฐกิจพิเศษภาคตะวันออก (อีอีซี)
การเสวนาหัวข้อ  “เดินหน้าพลิกโฉมประเทศไทย” โดยรัฐมนตรีว่าการกระทรวงวิทยาศาสตร์และเทคโนโลยี  รัฐมนตรีว่าการกระทรวงดิจิทัลเพื่อเศรษฐกิจและสังคม   และเลขาธิการคณะกรรมการส่งเสริมการลงทุน    รวมถึงผู้แทนจากหน่วยงานที่เกี่ยวข้อง ได้แก่  เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (อีอีซี) และรองผู้อำนวยการการท่าอากาศยานอู่ตะเภา
นอกจากนี้ ในงานยังมีการเสวนา เรื่อง “ก้าวใหม่ของไทยจากมุมมองเอกชนต่างชาติ” ซึ่งจะเป็นการระดม มุมมองและความคิดเห็นต่อบรรยากาศการลงทุนและอนาคตของไทยจากผู้แทนภาคเอกชนรายใหญ่ อาทิ  ผู้บริหารหอการค้าญี่ปุ่น-กรุงเทพฯ  ผู้บริหารจากบริษัท BGI  ซึ่งเป็นผู้วิจัยและพัฒนาเทคโนโลยีชีวภาพ  ชั้นนำของโลก และผู้บริหารจากบริษัท Cargill Asia Pacific ผู้ผลิตผลิตภัณฑ์อาหารครบวงจรรายใหญ่  ของโลก
งานสัมมนา  “Thailand Taking off to New Heights”  จะจัดขึ้นในวันที่ 19 มีนาคม 2561 ตั้งแต่เวลา 08.00-16.30 น. ณ ห้องรอยัล จูบิลี่ บอลรูม อิมแพค เมืองทองธานี ผู้สนใจสามารถลงทะเบียนเข้าร่วมงานได้ทางเว็บไซต์บีโอไอ www.boi.go.th/seminar2018 โดยไม่เสียค่าใช้จ่าย
+++++++++++++++++++++++++++++++++++++++++++++++++

ที่มา : http://www.thaigov.go.th/news/contents/details/10609