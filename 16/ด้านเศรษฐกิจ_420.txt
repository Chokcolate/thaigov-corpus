รัฐบาลไทย-ข่าวทำเนียบรัฐบาล-เตรียมสมัครเป็นผู้สอบบัญชีภาษีอากร (Tax Auditor) กับกรมสรรพากร ตั้งแต่วันที่ 1 - 16 พฤษภาคม  2561

วันอังคารที่ 24 เมษายน 2561
เตรียมสมัครเป็นผู้สอบบัญชีภาษีอากร (Tax Auditor) กับกรมสรรพากร ตั้งแต่วันที่ 1 - 16 พฤษภาคม  2561
กรมสรรพากรเปิดรับสมัครผู้สำเร็จการศึกษาปริญญาตรี (สาขาทางการบัญชี) เข้ารับการทดสอบเป็นผู้สอบบัญชีภาษีอากร (Tax Auditor) สมัครผ่านอินเทอร์เน็ตที่เว็บไซต์กรมสรรพากร www.rd.go.th ระหว่างวันที่ 1 - 16 พฤษภาคม 2561
กรมสรรพากรจะเปิดรับสมัครทดสอบความรู้เป็นผู้สอบบัญชีภาษีอากร (Tax Auditor) ครั้งที่ 45 (2/2561) โดยผู้ประสงค์จะเข้ารับการทดสอบต้องสำเร็จการศึกษาไม่ต่ำกว่าปริญญาตรีทางการบัญชีหรือประกาศนียบัตรทางการบัญชี ผู้สนใจสามารถยื่นคำขอเข้ารับการทดสอบผ่านเครือข่ายอินเทอร์เน็ตที่เว็บไซต์กรมสรรพากร www.rd.go.th เพียงช่องทางเดียวเท่านั้นตลอด 24 ชั่วโมงไม่เว้นวันหยุดราชการ ระหว่างวันที่ 1 - 16 พฤษภาคม 2561 โดยจะประกาศรายชื่อผู้มีสิทธิเข้ารับการทดสอบในวันที่ 8 มิถุนายน 2561 และดำเนินการทดสอบในวันที่ 16 - 17 มิถุนายน 2561  ณ โรงเรียนศรีอยุธยา ในพระอุปถัมภ์ สมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี ถนนศรีอยุธยา เขตราชเทวี กรุงเทพฯ จากนั้นจะประกาศผลการทดสอบเป็นผู้สอบบัญชีภาษีอากรในวันที่ 30 สิงหาคม 2561 ที่เว็บไซต์กรมสรรพากร www.rd.go.th
หากมีข้อสงสัยสามารถติดต่อสอบถามได้ที่หมายเลขโทรศัพท์ 0 2272 8188 ในวันและเวลาราชการ หรือที่กองมาตรฐานการสอบบัญชีภาษีอากร ชั้น 17 อาคารกรมสรรพากร เลขที่ 90 ซอยพหลโยธิน 7 ถนนพหลโยธิน แขวงพญาไท เขตพญาไท กรุงเทพฯ

ที่มา : http://www.thaigov.go.th/news/contents/details/11712
