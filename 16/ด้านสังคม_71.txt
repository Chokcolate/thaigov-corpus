รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.เพชรบูรณ์ พัทลุง และสมุทรปราการ


วันพุธที่ 14 มีนาคม 2561
136
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.เพชรบูรณ์ พัทลุง และสมุทรปราการ
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.เพชรบูรณ์ พัทลุง และสมุทรปราการ
วันนี้ (14 มี.ค. 61) เวลา 08.30 น. พลเอกสุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 46/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ จาก
กรณีหญิงชราวัย 60 ปี ต้องรับภาระดูแลลูกชายและภรรยาของลูกชาย เนื่องจากมีอาการผิดปกติ สมองสั่งการช้า และสามีแก่ชราวัย 61 ปี ที่ป่วยเป็นโรคเบาหวาน และปอดติดเชื้อ ทั้ง 4 ชีวิต อาศัยอยู่ในบ้านสภาพเก่าทรุดโทรม ครอบครัวมีฐานะยากจน ซ้ำร้ายยังถูกโกงที่ดินที่ใช้อยู่อาศัยและถูกไล่ที่ ทำให้ครอบครัวได้รับความเดือดร้อนเป็นอย่างมาก ที่จังหวัดเพชรบูรณ์ และกรณีชายวัย 44 ปี ร่างกายพิการ นอนป่วยติดเตียง ช่วยเหลือตัวเองไม่ได้ อาศัยอยู่กับลูกสาว 2 คน วัย 10 ขวบ และ 7 ขวบ ด้านภรรยาทอดทิ้งหนีหายไป ทั้ง 3 ชีวิตอาศัยในบ้านสภาพเก่าทรุดโทรม และใช้ชีวิตด้วยความยากลำบาก ครอบครัวมีฐานะยากจน ที่จังหวัดพัทลุง รวมทั้งกรณีเด็กชายวัย 11 ขวบ ป่วยพิการทางสมอง เป็นโรคไข้ชัก กล้ามเนื้ออ่อนแรง พิการแขน-ขาลีบ นอนป่วยติดเตียง ช่วยเหลือตัวเองไม่ได้ อาศัยอยู่กับแม่วัย 31 ปี ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดสมุทรปราการ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 3 จังหวัด ได้แก่ พมจ.เพชรบูรณ์ พมจ.พัทลุง และ พมจ.สมุทรปราการ พร้อมทีม One Home ทั้ง 3 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าวทั้งหมด เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ อีกทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม รวมถึง การส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป ทั้งนี้ กรณีเด็กหญิงวัย 7 ขวบ และ 10 ขวบ ที่อาศัยอยู่กับพ่อที่พิการ หากตรวจสอบพบว่าครอบครัวไม่พร้อมดูแลเด็ก ทางกระทรวง พม. มีบ้านพักเด็กและครอบครัวจังหวัดพัทลุง พร้อมรับเด็กมาดูแลคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 59 ปี อาศัยอยู่กับหลานสาววัย 8 ขวบ และ 10 ขวบ ถูกศาลขับไล่ออกจากบ้าน ต้องใช้ชีวิตด้วยความยากลำบาก ที่จังหวัดกาฬสินธุ์ นั้น ทางทีม One Home ได้ลงพื้นที่ตรวจสอบข้อเท็จจริงเบื้องต้น พบว่าเด็กทั้ง 2 คน มีญาติรับไปอุปการะเลี้ยงดูที่ต่างจังหวัดเรียบร้อยแล้ว พร้อมร่วมกันหาแนวทางการช่วยเหลือต่อไป 2) กรณีหญิง รายหนึ่งต้องรับภาระเลี้ยงดูลูกพิการ 2 คน ที่จังหวัดนครปฐม นั้น ทางทีม One Home ได้ลงพื้นที่มอบสิ่งของเครื่องใช้ ที่จำเป็น เพื่อบรรเทาความเดือดร้อนในเบื้องต้น พร้อมร่วมกันหาแนวทางการช่วยเหลือในระยะยาวด้านอื่นๆต่อไป และ 3) กรณีเด็กสาววัย 17 ปี เป็นเด็กเรียนดี กำพร้าพ่อ-แม่ อาศัยอยู่กับปู่แก่ชรา ที่จังหวัดตาก นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค และเงินสงเคราะห์เด็ก อีกทั้งร่วมกันหาแนวทาง การช่วยเหลือในระยะยาวต่อไป

ที่มา : http://www.thaigov.go.th/news/contents/details/10753