รัฐบาลไทย-ข่าวทำเนียบรัฐบาล-กรมชลประทานชี้แจง กรณีสถานีสูบน้ำด้วยไฟฟ้าพร้อมระบบส่งน้ำบ้านวังชะโอน จ.กำแพงเพชร

วันจันทร์ที่ 2 เมษายน 2561
กรมชลประทานชี้แจง กรณีสถานีสูบน้ำด้วยไฟฟ้าพร้อมระบบส่งน้ำบ้านวังชะโอน จ.กำแพงเพชร
กรมชลประทานชี้แจง กรณีสถานีสูบน้ำด้วยไฟฟ้าพร้อมระบบส่งน้ำบ้านวังชะโอน จ.กำแพงเพชร
วันที่ 31 มีนาคม 2561 นายทองเปลว กองจันทร์ อธิบดีกรมชลประทาน กรมชลประทาน กระทรวงเกษตรและสหกรณ์ ชี้แจงกรณีสถานีสูบน้ำด้วยไฟฟ้าที่กำแพงเพชร ใช้ครั้งเดียวแล้วปล่อยทิ้งร้างตามที่เพจปฏิบัติการหมาเฝ้าบ้าน/ผู้จัดการออนไลน์ กล่าวหาว่า โครงการชลประทานกำแพงเพชร ได้ก่อสร้างสถานีสูบน้ำด้วยไฟฟ้า พร้อมระบบส่งน้ำบ้านวังชะโอน หมู่ที่ 12 บ้านไร่พัฒนา  อำเภอพรานกระต่าย จังหวัดกำแพงเพชร ใช้ครั้งเดียวแล้วทิ้ง มีการทดลองสูบน้ำและแรกเริ่มมีการเก็บเงินจากชาวบ้านรายละ 1,000 บาท นั้น กรมชลประทานขอชี้แจงข้อเท็จจริง ดังนี้
โครงการก่อสร้างสถานีสูบน้ำด้วยไฟฟ้าพร้อมระบบส่งน้ำบ้านวังชะโอน ดำเนินการก่อสร้างแล้วเสร็จในปี พ.ศ. 2556 กรมชลประทาน ได้ถ่ายโอนภารกิจให้องค์การบริหารส่วนตำบลท่าไม้ อำเภอพรานกระต่าย จังหวัดกำแพงเพชร เมื่อวันที่ 24 กุมภาพันธ์ 2557 โดยในภารกิจที่ถ่ายโอน ประกอบด้วย งานบริหารจัดการน้ำ งานเก็บเงินค่ากระแสไฟฟ้า รวมไปถึงภารกิจการเก็บเงินค่ากระแสไฟฟ้าจากเกษตรกรในส่วนที่เกษตรกรต้องรับภาระ และเบิกเงินค่ากระแสไฟฟ้าที่รัฐอุดหนุน ให้กับการไฟฟ้าส่วนภูมิภาค เพื่อให้การดำเนินการเกี่ยวกับชำระเงินและเบิกจ่ายค่ากระแสไฟฟ้าเป็นไปอย่างต่อเนื่อง
ทั้งนี้ ก่อนที่จะถ่ายโอนภารกิจให้กับ อบต.ท่าไม้ รับไปดูแลและบำรุงรักษาต่อนั้น ทางโครงการชลประทานกำแพงเพชร ได้ทำการทดสอบการทำงานของสถานีสูบน้ำและระบบการส่งน้ำในพื้นที่ของราษฎร เพื่อให้ราษฎรมีความมั่นใจในประสิทธิภาพการทำงานของสถานีสูบน้ำแห่งนี้  และไม่ได้เรียกเก็บเงินจากชาวบ้านรายละ1,000บาท ตามที่เป็นข่าวแต่อย่างใด
อนึ่ง โครงการก่อสร้างสถานีสูบน้ำด้วยไฟฟ้าพร้อมระบบส่งน้ำบ้านวังชะโอน ไม่ได้มีการจ่ายค่าชดเชยและเวนคืนที่ดินจากกรมชลประทาน แต่อาศัยการมีส่วนร่วมของราษฎรในการให้ใช้พื้นที่
อย่างไรก็ตาม กรมชลประทานไม่ได้นิ่งนอนใจในปัญหาที่เกิดขึ้น ได้ให้โครงการชลประทานกำแพงเพชร ประสานไปยังนายอำเภอพรานกระต่ายและองค์การบริหารส่วนตำบลท่าไม้ เพื่อหาแนวทางในการแก้ไขปัญหาการใช้สถานีสูบน้ำด้วยไฟฟ้าแห่งนี้ ให้กลับมาใช้งานและเกิดประโยชน์สูงสุดต่อราษฎรในพื้นที่ต่อไป
----------------------------

ที่มา : http://www.thaigov.go.th/news/contents/details/11281
