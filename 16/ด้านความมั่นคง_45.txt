รัฐบาลไทย-ข่าวทำเนียบรัฐบาล-แม่บ้านมหาดไทยขานรับนโยบาย “ครอบครัวมหาดไทย ห่วงใยสิ่งแวดล้อม” ยึดหลัก 3R  ในการจัดการขยะอินทรีย์ในครัวเรือน ซึ่งเป็นทางเลือกใหม่ของการกำจัดขยะและสร้างมูลค่าที่ต้นทาง

วันอังคารที่ 6 มีนาคม 2561
แม่บ้านมหาดไทยขานรับนโยบาย “ครอบครัวมหาดไทย ห่วงใยสิ่งแวดล้อม” ยึดหลัก 3R  ในการจัดการขยะอินทรีย์ในครัวเรือน ซึ่งเป็นทางเลือกใหม่ของการกำจัดขยะและสร้างมูลค่าที่ต้นทาง
แม่บ้านมหาดไทยขานรับนโยบาย “ครอบครัวมหาดไทย ห่วงใยสิ่งแวดล้อม” ยึดหลัก 3R
ในการจัดการขยะอินทรีย์ในครัวเรือน ซึ่งเป็นทางเลือกใหม่ของการกำจัดขยะและสร้างมูลค่าที่ต้นทาง
ดร.ปฤถา พรหมเลิศ นายกสมาคมแม่บ้านมหาดไทย เปิดเผยว่า ปัญหาขยะนับวันจะทวีความรุนแรง และสร้างปัญหาเป็นวงกว้างทั่วประเทศ ตนได้มอบนโยบายภายใต้แนวคิด “ครอบครัวมหาดไทย ห่วงใยสิ่งแวดล้อม” โดยมุ่งเน้นให้แม่บ้านมหาดไทย ได้มีส่วนร่วมในการลดปริมาณขยะตั้งแต่ต้นทาง คือในครัวเรือน โดยรณรงค์สร้างจิตสำนึกในการรักษาสิ่งแวดล้อมตามหลัก 3R ประกอบด้วย การลดการใช้ (Reduce) โดยให้ใช้ตามความจำเป็นหลีกเลี่ยงการใช้อย่างฟุ่มเฟือย รณรงค์ใช้วัสดุที่ทำมาจากธรรมชาติโดยหลีกเลี่ยงการใช้โฟมและพลาสติก การใช้หลอดไฟฟ้าแบบประหยัดและการใช้ถุงผ้าแทนถุงพลาสติก การนำกลับมาใช้ซ้ำ (Reuse) เป็นการใช้ทรัพยากรอย่างคุ้มค่า เช่น การใช้แก้วน้ำแทนการใช้แก้วพลาสติคหรือถุงพลาสติก การบริจาคสิ่งของที่ไม่ใช้แล้วแต่มีสภาพดีให้กับผู้ที่ขาดแคลน และสุดท้าย คือ การนำกลับมาใช้ใหม่ (Recycle) เน้นการคัดแยกขยะในครัวเรือน เช่น การคัดแยกกระดาษ พลาสติก แก้ว โลหะเพื่อรวบรวมให้ร้านรับซื้อของเก่า และนโยบายของสมาคมฯ ที่สำคัญคือ การผลิตปุ๋ยหมักจากขยะอินทรีย์ ซึ่งประกอบด้วย เศษอาหาร เศษผัก ผลไม้ ดอกไม้ ใบไม้ และหญ้าสด ใบไม้แห้ง หญ้าแห้ง เป็นต้น โดยหมักขยะอินทรีย์ในถังหรือบ่อซีเมนต์ ซึ่งวิธีการนี้ทำให้เกิดการย่อยสลายโดยจุลินทรีย์เป็นตัวย่อยสลายให้เกิดเป็นแร่ธาตุ เมื่อกระบวนการย่อยสลายเสร็จสมบูรณ์ใช้เวลา 2-3 เดือน จะได้ปุ๋ยหมักใช้ผสมดินปลูกต้นไม้หรือเป็นปุ๋ยเพิ่มธาตุอาหารในดิน ซึ่งเป็นวิธีการที่ทำได้ทันทีไม่ยุ่งยาก ไม่เกิดก๊าซกลิ่นเหม็น ได้ผลิตภัณฑ์เป็นปุ๋ยที่มีคุณภาพดี มีองค์ประกอบของธาตุอาหารพืช
นายกสมาคมฯ ให้แม่บ้านมหาดไทยสานต่อนโยบาย “ที่ว่างสร้างอาหาร” ด้วยวิธีการนำปุ๋ยอินทรีย์ที่ได้จากการรีไซเคิลมาใช้กับแปลงผักสวนครัว ที่ปลูกตามที่ว่าง ริมรั้ว ในกระถาง เป็นต้น ซึ่งสมาคมฯ เน้นการสร้างความตระหนักและจิตสำนึกด้านสิ่งแวดล้อม และสร้างพฤติกรรมในการคัดแยกขยะที่ถูกต้อง ซึ่งถือเป็น “ความท้าทาย”และ “จุดเปลี่ยนพฤติกรรม” ที่สำคัญที่ทำให้เห็นว่า เรื่องขยะเป็นหน้าที่ของทุกคนไม่ใช่หน้าที่ของคนใดคนหนึ่ง และการแก้ปัญหาขยะอย่างยั่งยืนได้ ต้องเริ่มจากในครัวเรือนเป็นลำดับแรก ทั้งนี้ตนได้มอบนโยบายให้แก่ประธานแม่บ้านมหาดไทยจังหวัดทั่วประเทศ ให้นำหลัก 3R ไปเริ่มปฏิบัติในจวนผู้ว่าราชการทั่วประเทศก่อนขยายผลต่อไป

ที่มา : http://www.thaigov.go.th/news/contents/details/10476
