รัฐบาลไทย-ข่าวทำเนียบรัฐบาล-บตท. จัดสินเชื่อบ้านดอกเบี้ยคงที่ 10 ปี ป้องลูกค้า Payment Shock และปิดความเสี่ยงดอกเบี้ยขาขึ้น


วันจันทร์ที่ 26 มีนาคม 2561
91
พิมพ์
บตท. จัดสินเชื่อบ้านดอกเบี้ยคงที่ 10 ปี ป้องลูกค้า Payment Shock และปิดความเสี่ยงดอกเบี้ยขาขึ้น
บรรษัทตลาดรองสินเชื่อที่อยู่อาศัย (บตท.) เสนอ "ผลิตภัณฑ์สินเชื่อบ้านดอกเบี้ยคงที่ 10 ปี"  เป็นครั้งแรกที่ บตท. จัดสินเชื่อบ้านอัตราดอกเบี้ยคงที่นาน 10 ปี  สำหรับลูกค้าดี มีวินัยในการชำระเงินกู้มีสิทธิ์ได้ใช้กัน
นางวสุกานต์  วิศาลสวัสดิ์ กรรมการและผู้จัดการ  บรรษัทตลาดรองสินเชื่อที่อยู่อาศัย (บตท.) รัฐวิสาหกิจสังกัดกระทรวงการคลัง  เปิดเผยว่า  "บตท. มีพอร์ตลูกค้าสินเชื่อบ้านที่รับซื้อมาจากธนาคาร ที่ต้องให้ความสำคัญสูงสุดและดูแลอย่างใกล้ชิด  เพราะถ้าลูกค้าออกจาก บตท. ไปแล้วจะไม่สามารถเข้ามาใช้บริการได้โดยตรง  เนื่องจาก บตท. เป็นตลาดรองไม่สามารถปล่อยสินเชื่อได้เหมือนธนาคารต่างๆ เรามีแหล่งเงินทุนจากการออกตราสารหนี้เพื่อระดมเงินจากตลาดทุน นำมาซื้อสินเชื่อจากธนาคารอีกทอดหนึ่ง เพื่อให้เกิดการหมุนเวียนในระบบสินเชื่อที่อยู่อาศัย"
"เราเชื่อว่าผลิตภัณฑ์ที่ดี และมีคุณภาพเป็นสิ่งที่ลูกค้าต้องการที่สุด  บตท. จึงทำการศึกษา และพัฒนาผลิตภัณฑ์สินเชื่อบ้านดอกเบี้ยคงที่ 10 ปี เพื่อตอบโจทย์เรื่องความผันผวนของอัตราดอกเบี้ยในปัจจุบันที่มีแนวโน้มสูงขึ้น  และที่สำคัญเป็นการช่วยลดความเสี่ยงให้กับลูกค้า บตท. ป้องกันสภาวะ Payment Shock  หรือช่วงที่อัตราดอกเบี้ยปรับจากคงที่ต่ำๆ เป็นลอยตัว  ลูกค้าส่วนใหญ่มีปัญหาเพราะไม่ทันตั้งตัว และมีภาระหลายทาง ไม่ได้วางแผนการเงินเอาไว้ ทำให้มีปัญหาการผ่อนชำระสินเชื่อ"
บตท.  จึงเสนอ "ผลิตภัณฑ์สินเชื่อบ้านดอกเบี้ยคงที่ 10 ปี"  เป็นครั้งแรกที่ บตท. จัดสินเชื่อบ้านอัตราดอกเบี้ยคงที่นาน 10 ปี  สำหรับลูกค้าดี มีวินัยในการชำระเงินกู้มีสิทธิ์ได้ใช้กัน โดยเริ่มตั้งแต่ต้นปีที่ผ่านมา ลูกค้าส่วนใหญ่พอใจมาก  เพราะช่วยให้เค้าวางแผนการเงินได้ดีขึ้น ไม่ต้องกังวลกับภาระจ่ายที่อาจผันผวนขึ้นลงตามอัตราดอกเบี้ยที่สูงขึ้น  เป็นการช่วยลูกค้าผ่อนจ่ายเงินที่แน่นอนตลอด 10 ปี   นอกจากนี้ ยังเป็นการสร้างวินัยทางการเงินให้กับลูกค้าอีกทางหนึ่งด้วย   อย่างไรก็ดี การส่งเสริมผลิตภัณฑ์สินเชื่อบ้านดอกเบี้ยคงที่ระยะยาวนั้น  บตท. จะใช้ประโยชน์จากการจัดหาเงินทุนจากตลาดทุนโดยออกตราสารหนี้ตามหลักการแปลงสินทรัพย์เป็นหลักทรัพย์ตามพันธกิจของ บตท.
นอกจากนี้ บตท. ได้พัฒนาการบริการลูกค้าสินเชื่อบ้าน โดยการใช้โซเชี่ยลมีเดียมาช่วยในการติดต่อและบริการข้อมูลให้กับลูกค้า เช่น การใช้ Corporate Line@ เกิดความสะดวกและรวดเร็ว ได้ใกล้ชิดกับลูกค้ามากขึ้น ซึ่งได้รับผลตอบรับเป็นอย่างดี
สื่อมวลชนต้องการข้อมูลเพิ่มเติม กรุณาติดต่อ
• ฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) – ชิดขวัญ  โทร. 02-018-3666 ต่อ 3627  หรือ E-mail : chidkwan_h@smc.or.th

ที่มา : http://www.thaigov.go.th/news/contents/details/11053