รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย เป็นประธานในงานวันคณะกรรมการหมู่บ้าน (กม.) ในส่วนกลาง ประจำปี 2561


วันศุกร์ที่ 9 มีนาคม 2561
196
รัฐมนตรีช่วยว่าการกระทรวงมหาดไทย เป็นประธานในงานวันคณะกรรมการหมู่บ้าน (กม.) ในส่วนกลาง ประจำปี 2561
รัฐมนตรีช่วยว่าการกระทรวงมหาดไทย เป็นประธานในงานวันคณะกรรมการหมู่บ้าน (กม.) ในส่วนกลาง ประจำปี 2561
วันนี้ (9 มี.ค. 2561) เวลา 09.00 น. ณ ลานอเนกประสงค์ อาคารรัฐประศาสนภักดี ศูนย์ราชการเฉลิมพระเกียรติฯ ถนนแจ้งวัฒนะ กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในงานวันคณะกรรมการหมู่บ้าน (กม.) ในส่วนกลาง ประจำปี 2561 โดยมี นายประยูร รัตนเสนีย์ รองปลัดกระทรวงมหาดไทย นายชำนาญวิทย์ เตรัตน์ รองอธิบดีกรมการปกครอง และผู้บริหารระดับสูงของกรมการปกครองให้การต้อนรับ ซึ่งในปีนี้ กรมการปกครอง ได้จัดงานวันคณะกรรมการหมู่บ้านขึ้น ทั้งในส่วนกลาง และส่วนภูมิภาค พร้อมกันทั้ง 76 จังหวัด และ 878 อำเภอ
คณะกรรมการหมู่บ้าน จัดตั้งขึ้นตามพระราชบัญญัติลักษณะปกครองท้องที่ พ.ศ. 2457  โดยมีหน้าที่รับผิดชอบหลากหลายด้านเพื่อรองรับปัญหาต่าง ๆ อันเกิดขึ้นในหมู่บ้านให้ได้รับการแก้ไขอย่างมีประสิทธิภาพ ได้แก่ ด้านอำนวยการ ด้านการปกครองรักษาความสงบเรียบร้อย ด้านแผนพัฒนา ด้านส่งเสริมเศรษฐกิจ ด้านสังคม ด้านสิ่งแวดล้อม ด้านสาธารณสุข และด้านการศึกษา ศาสนาและวัฒนธรรม ถือเป็นกลไกหลักในการขับเคลื่อนหมู่บ้านในระดับพื้นที่
ในโอกาสนี้ รัฐมนตรีช่วยว่าการกระทรวงมหาดไทย ได้เป็นประธานอัญเชิญถ้วยรางวัลเกียรติยศพระราชทานของสมเด็จพระเทพรัตนราชสุดาฯ สยามบรมราชกุมารี มอบให้แก่หมู่บ้านที่ได้รับรางวัลในระดับภาค ตามโครงการคัดเลือกหมู่บ้านดีเด่น “บ้านสวย เมืองสุข” ประจำปี 2560 จำนวน 12 รางวัล และได้มอบโล่รางวัลเกียรติยศ ให้แก่หมู่บ้านที่ได้รับถ้วยรางวัลชนะเลิศในระดับเขต จำนวน 6 รางวัล เพื่อเป็นขวัญและกำลังใจในการปฏิบัติหน้าที่ของคณะกรรมการหมู่บ้าน
จากนั้น รัฐมนตรีช่วยว่าการกระทรวงมหาดไทยได้กล่าวแสดงความยินดีกับคณะกรรมการหมู่บ้านที่ตั้งใจทำงาน ทุ่มเท เสียสละ ปฏิบัติหน้าที่เพื่อประเทศชาติ ด้วยจิตสาธารณะ โดยได้กำชับให้คณะกรรมการหมู่บ้านตระหนักถึงบทบาท หน้าที่ และความสำคัญในการเป็นกำลังสำคัญในการแก้ไขปัญหาและการพัฒนาหมู่บ้าน พร้อมเน้นย้ำให้กรมการปกครองสนับสนุนการดำเนินงานของคณะกรรมการหมู่บ้านเนื่องจากคณะกรรมการหมู่บ้านเป็นรากฐานของแผ่นดิน
สุดท้าย รัฐมนตรีช่วยว่าการกระทรวงมหาดไทย กล่าวเพิ่มเติมว่า ขอให้คณะกรรมการหมู่บ้านได้ร่วมกันดำเนินโครงการไทยนิยม ยั่งยืน โดยนำข้อมูล จปฐ. และ กชช.2ค. มาใช้ให้เป็นประโยชน์ และให้ประชาสัมพันธ์เชิญชวนประชาชนในพื้นที่ให้มีส่วนร่วมในกระบวนการต่าง ๆ รวมถึงการพัฒนาพื้นที่ เพื่อขยายผลให้โครงการไทยนิยม ยั่งยืนสามารถบรรลุวัตถุประสงค์ได้ตรงตามเป้าหมายของรัฐบาล เพื่อพัฒนาประเทศสู่ความมั่นคง มั่งคั่ง และยั่งยืนต่อไป.
ครั้งที่  56/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10641