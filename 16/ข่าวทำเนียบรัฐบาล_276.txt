รัฐบาลไทย-ข่าวทำเนียบรัฐบาล-รัฐบาล ขับเคลื่อนวิทยุเพื่อครอบครัว เปิดตัวคลื่น Happy  Family Radio F.M.105 MHz. ที่ทำเนียบรัฐบาล


วันอังคารที่ 24 เมษายน 2561
534
พิมพ์
รัฐบาล ขับเคลื่อนวิทยุเพื่อครอบครัว เปิดตัวคลื่น Happy  Family Radio F.M.105 MHz. ที่ทำเนียบรัฐบาล
นายกรัฐมนตรี ร่วมงาน Roadshow เปิดตัวคลื่น Happy  Family Radio F.M.105 MHz. วิทยุเพื่อครอบครัว คลื่นวิทยุที่มอบให้เป็นของขวัญสำหรับเด็กเนื่องในวันเด็กแห่งชาติ ปี 2561
วันนี้ (24 เม.ย. 61) เวลา 08.30 น. ณ ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรี ได้เข้าร่วมงาน Roadshow เปิดตัวคลื่น Happy  Family Radio F.M.105 MHz. วิทยุเพื่อครอบครัว ของกรมประชาสัมพันธ์ โดยมีนายกอบศักดิ์ ภูตระกูล รัฐมนตรีประจำสำนักนายกรัฐมนตรี และ พลโท สรรเสริญ แก้วกำเนิด อธิบดีกรมประชาสัมพันธ์และโฆษกรัฐบาล ให้การต้อนรับ
โดยในงานเปิดตัวคลื่นวิทยุเพื่อครอบครัวครั้งนี้ ได้จำลองการจัดรายการ พร้อมถ่ายทอดสดทางคลื่นวิทยุ และ Facebook Live ตั้งแต่เวลา 8.00 – 9.00 น. ซึ่งแบ่งออกเป็น 4 ช่วงเวลา ช่วงแรกจัดรายการสดปากซอย 105 ช่วงที่สอง สรุปและแนะนำคลื่นและแอพพลิเคชั่น ช่วงที่สาม การจัดรายการโฮมคิดซิ ซึ่งเป็นรายการที่เหมาะสำหรับเด็ก และช่วงที่สี่ ลุงตู่พบเกิร์ลกรุ๊ป BNK 48 จำนวน 8 คน มาร่วมพูดคุยสะท้อนความคิดและรูปแบบของสื่อวิทยุในความต้องการของเยาวชนคนรุ่นใหม่
คลื่น Happy  Family Radio F.M.105 MHz. วิทยุเพื่อครอบครัว เกิดขึ้นจากคำกล่าวของนายกรัฐมนตรี ในรายการ “ศาสตร์พระราชา สู่การพัฒนาอย่างยั่งยืน” เมื่อวันศุกร์ที่ 12 มกราคม 2561 เนื่องในวันเด็กแห่งชาติ “รัฐบาลจะให้ของขวัญวันเด็ก เด็กและครอบครัวด้วยการมอบความรู้ที่ถูกต้อง เหมาะสมกับการพัฒนาเด็กทุกช่วงวัย ด้วยการนำร่องทำสถานีวิทยุเด็กและครอบครัว โดยเฉพาะไม่มีรายการอื่นปะปน โดยกรมประชาสัมพันธ์ร่วมกับหน่วยงานที่เกี่ยวข้องเร่งศึกษา หาแนวทางดำเนินการมาเสนอ โดยเริ่มให้ออกอากาศในทันที่ที่พร้อม”
ทั้งนี้ ได้ออกอากาศในวันแรก เมื่อวันที่ 14 เมษายน 2561) ที่ผ่านมา ซึ่งตรงกับวันครอบครัว รายการเด่นที่น่าสนใจ เหมาะกับทุกวัยในครอบครัว เป็นรายการที่เสริมสร้างการเรียนรู้ ส่งเสริมจินตาการ และส่งเสริมการกล้าแสดงออก สำหรับเด็กในช่วงวัย 3 – 12 ปี และจากนโยบาย “ไทยแลนด์ 4.0” ของรัฐบาล เพื่อให้ผู้ฟังเป้าหมาย เข้าถึงได้ทุกที่และทุกเวลาด้วย
ตอนท้าย นายกรัฐมนตรี ได้กล่าวว่า โลกปัจจุบันมีการเปลี่ยนแปลงตลอดเวลา จำเป็นจะต้องก้าวให้ทันการเปลี่ยนแปลงด้วย พร้อมเชิญชวนเยาวชนคนรุ่นใหม่รับฟังคลื่นครอบครัวเป็นการร่วมกันพัฒนาประเทศด้วย รวมทั้งให้ประเมินสถานการณ์การออนแอร์ของวิทยุด้วยว่า เข้าถึงประชาชนมากน้อยแค่ไหน เพราะคลื่นดังกล่าวมีสาระที่เป็นประโยชน์ มีการสอดแทรกหลักคิดตามแนวทางพระราชดำริของในหลวง รัชกาลที่ 9 ปรัชญาเศรษฐกิจพอเพียง ซึ่งสามารถนำมาใช้ได้กับประชาชนทุกช่วงวัย พร้อมกล่าวกับเยาวชนเกิร์ลกรุ๊ปที่มาต้อนรับว่าเป็นต้นแบบและเป็นแนวทางการสร้างแรงบันดาลใจของเยาวชนรุ่นใหม่ ทำตามความฝัน สร้างสรรค์พัฒนาตัวเองขึ้นมา มีความตั้งใจ และมีความพยายาม เช่นเดียวกับรัฐบาลที่เร่งพัฒนาประเทศชาติในทุก ๆ ด้านเพื่อให้สอดคล้องกับแผนยุทธศาสตร์ชาติ รวมถึงการพัฒนาตลาดออนไลน์ ซึ่งทุกคนต้องร่วมมือกันในการปรับตัวเองเพื่อยกระดับมาตรฐานด้านต่าง ๆ ด้วยเช่นกัน เพื่อนำพาชาติบ้านเมืองสู่การพัฒนาอย่างยั่งยืนต่อไป
...........................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11713