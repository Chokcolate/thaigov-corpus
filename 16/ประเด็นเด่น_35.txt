รัฐบาลไทย-ข่าวทำเนียบรัฐบาล-การยางแห่งประเทศไทยชี้แจง กรณีข่าวการคัดค้านให้ภาคเอกชน เก็บค่าธรรมเนียมส่งออกยางพารา (เซส)


วันพุธที่ 14 มีนาคม 2561
167
พิมพ์
การยางแห่งประเทศไทยชี้แจง กรณีข่าวการคัดค้านให้ภาคเอกชน เก็บค่าธรรมเนียมส่งออกยางพารา (เซส)
การยางแห่งประเทศไทยชี้แจง กรณีข่าวการคัดค้านให้ภาคเอกชนเก็บค่าธรรมเนียมส่งออกยางพารา (เซส)
วันที่ 11 มีนาคม 2561 นายธีธัช  สุขสะอาด ผู้ว่าการการยางแห่งประเทศไทย กระทรวงเกษตรและสหกรณ์ ชี้แจงประเด็นข่าวการคัดค้านให้ภาคเอกชนเก็บค่าธรรมเนียมส่งออกยางพารา (เซส)
ดังนี้
1. นายสาทิตย์ วงศ์หนองเตย อดีต ส.ส.ตรัง พรรคประชาธิปัตย์ กล่าวถึงกรณีที่จะมีการเปิดให้บริษัทเอกชนเข้ามาเป็นผู้จัดเก็บเงินค่าธรรมเนียมการส่งออกยางพารา (เซส) ถือว่าผิดหลักเกณฑ์โดยสิ้นเชิง เพราะเงินส่วนนี้เป็นเงินของชาวสวนยางพารา ที่จัดเก็บเพื่อนำมาพัฒนาระบบยางพาราส่วนรวม ดังนั้นผู้ที่จัดการเงินดังกล่าวต้องเป็นภาครัฐ และการให้ภาคเอกชนเข้ามาดูแลถือเป็นการผิดวัตถุประสงค์ ก่อให้เกิดปัญหาใหญ่ตามมา คือบอร์ดบริหารไม่รับฟังเสียงใคร มีการรวบอำนาจการบริหารจัดการ
2. นายสมพงษ์ ราชสุวรรณ รองประธานเครือข่ายสถาบันเกษตรกรชาวสวนยางภาคใต้ตอนล่าง กล่าวว่าไม่เห็นด้วยกับการให้บริษัทเอกชนเข้ามาจัดเก็บเงินเซส เพราะทำให้เงินรั่วไหลไปยังบริษัทเอกชน โดยไม่มีความจำเป็น หากให้เอกชนจัดเก็บเงินเซส ร้อยละ 5 จากเงินที่ได้จากการส่งออก 8,600 ล้านบาท เอกชนจะได้เงินจากการจัดเก็บถึง 430 ล้านบาท เป็นเงินที่ควรนำมาขับเคลื่อนการแก้ปัญหาต่างๆ ให้ชาวสวนยางทั่วประเทศ จึงเห็นควรระดมกำลังร่วมเดินทางไปแสดงพลังขับไล่ผู้บริหาร กยท.ทั้ง 2 คนที่ จ.ตรัง ในวันที่ 14 ม.ค.นี้
3. นายอุทัย สอนหลักทรัพย์ ประธานสภาเครือข่ายสถาบันเกษตรกรชาวสวนยางพาราแห่งประเทศไทย (สยยท.) ระบุว่าการจ้างเอกชนวางระบบจัดเก็บเงินค่าธรรมเนียมส่งออกยาง ตามมติของบอร์ด กยท. อย่างเป็นเอกฉันท์ เมื่อวันที่ 21 ก.พ. สะท้อนเห็นว่ามีการจงใจเอื้อประโยชน์ให้แก่เอกชน ซึ่งขัดเจตนารมณ์ พ.ร.บ.การยางฯ ที่ให้รัฐเป็นผู้ดำเนินการจัดเก็บเงินเซส  เพื่อมาใช้บริหารพัฒนายางพาราครบวงจรและดูแลสวัสดิการ สุขภาพ ชีวิตความเป็นอยู่ของเกษตรกรให้ดีขึ้น
การยางแห่งประเทศไทย ขอชี้แจงข้อเท็จจริง ดังนี้
แนวคิดเรื่องการปรับปรุงระบบจัดเก็บค่าธรรมเนียมส่งออกยางพารา (Cess) เกิดขึ้นจาก กยท. สืบทราบว่ามีความเป็นไปได้ที่การจัดเก็บค่าธรรมเนียมการส่งออกยางพารา (CESS) จะรั่วไหว เพราะขาดความพร้อมในเรื่องด่านเครื่องชั่งก่อนผ่านพิธีศุลกากร และประสิทธิภาพในระบบการเชื่อมโยงข้อมูลระหว่างหน่วยงานที่เกี่ยวข้อง รวมถึง ระบบการขอคืนค่าธรรมเนียมของผู้ส่งออกยาง เป็นต้น ทางคณะกรรมการ กยท. จึงมีมติเมื่อวันที่ 29 มีนาคม 2560 ให้ศึกษาแนวทางการปรับปรุงระบบการจัดเก็บค่าธรรมเนียมฯ โดยเปรียบเทียบจากต้นทุน และผลที่ได้ในหลาย ๆ วิธี เช่น การให้ กยท. ดำเนินการปรับปรุงระบบเอง (เพิ่มบุคคลากร วางระบบเทคโนโลยีสารสนเทศ และเพิ่มจุดตั้งด่านชั่งน้ำหนัก) และการว่าจ้างเอกชนมาดำเนินการปรับปรุงระบบทั้งหมด และเป็นผู้ลงทุนให้ กยท. โดยที่ กยท. เป็นผู้ควบคุมขั้นตอนการดำเนินงานและจ่ายเป็นค่าจ้างให้ตามที่ตกลง ซึ่งเมื่อเปรียบเทียบแล้วพบว่าหาก กยท. ดำเนินการเองจะต้องใช้เงินลงทุนไม่ต่ำกว่าหลายร้อยล้านบาท ซึ่งจะต้องของบประมาณจากส่วนกลาง และอาจเกิดความล่าช้าในการดำเนินการแก้ไขปัญหา
ในเดือน มกราคม ปี 2561 กยท. จึงประกาศหาผู้สนใจให้เสนอวิธีการปรับปรุงระบบการจัดเก็บค่าธรรมเนียมการส่งออกยาง (Cess)  โดยมีสาระสำคัญเพื่อหาผู้ที่มีความสามารถในการลงทุน ตั้งแต่จัดหาที่ดินบริเวณด่านต่างๆ ทั่วประเทศกว่า 17 ด่าน ติดตั้งระบบเครื่องชั่งรถบรรทุกดิจิตอล มีความรู้เรื่องการวางระบบเทคโนโลยีสารสนเทศ เพื่อการเชื่อมต่อข้อมูลของการส่งออกยางทั้งระบบของหน่วยงานราชการที่รับผิดชอบทั้ง ได้แก่ กยท. กรมวิชาการเกษตร และกรมศุลกากร โดยระบบต้องสามารถวิเคราะห์ข้อมูลที่สำคัญของการส่งออกยาง และนำข้อมูลที่ได้มาวางแผนการตลาดล่วงหน้า ประเมินความเสี่ยงของผู้ส่งออกยางแต่ละราย ซึ่งจะสามารถลดปัญหาการสูญเสียและรั่วไหลในเรื่องการจัดเก็บค่าธรรมเนียมลงได้  ที่กล่าวมานั้น เป็นเพียงเรื่องของการวางระบบการจัดเก็บค่าธรรมเนียม ซึ่งเจตนาเพื่อพัฒนาระบบให้มีประสิทธิภาพดียิ่งขึ้น พร้อมทั้งอุดรอยรั่วของการจัดเก็บฯ ที่อาจเกิดขึ้นเท่านั้น ไม่ใช่การจ้างเอกชนมาเก็บค่าธรรมเนียมฯ ย้ำว่าเจ้าหน้าที่ของ กยท. ยังทำหน้าที่รับเงินค่าธรรมเนียมผ่านระบบ NSW เช่นเดิม ในส่วนของอัตราค่าจ้าง อาจแตกต่างกันได้ตามวิธีการที่ผู้รับจ้างแต่ละรายเสนอมาให้พิจารณาคัดเลือก แต่เพดานสูงสุดต้องไม่เกินร้อยละ 5 ของค่าธรรมเนียมที่จัดเก็บได้  ซึ่งจะต้องเป็นธรรมทั้งกับ กยท. และผู้รับจ้าง จึงขอยืนยันว่า โครงการดังกล่าวมีวัตถุประสงค์เพื่อประโยชน์ของกองทุนพัฒนายางพารา อันเป็นหน้าที่สำคัญตาม พ.ร.บ. กยท. พ.ศ. 2558 กำหนดไว้ ว่าจะต้องดูแลให้เป็นไปเพื่อประโยชน์แก่เกษตรกร สถาบันเกษตรกรชาวสวนยาง และผู้ประกอบกิจการยาง ในการนำไปพัฒนาวงการยางพาราไทย
อย่างไรก็ตาม เมื่อวันที่ 9 มีนาคม 2561 ที่ผ่านมา ดร.ธีธัช สุขสะอาด ผวก.กยท. ได้เปิดชี้แจงที่มา เหตุผล และแนวทางการดำเนินการอีกครั้ง รวมทั้งตอบข้อซักถามร่วมกับผู้บริหารในส่วนกลางและส่วนภูมิภาค โดยมีการถ่ายทอดสดและมีคลิปการชี้แจงแต่ละประเด็นคำถามใน YouTube และเพื่อยืนยันความโปร่งใส ลดกระแสความไม่เข้าใจ จึงมีคำสั่งให้ชะลอการดำเนินการรับข้อเสนอในการว่าจ้างเอกชนไปก่อน เพื่อเปิดรับฟังความเห็นจากผู้มีส่วนได้ส่วนเสียเพิ่มเติม และนำแนวทางต่างๆ ไปเสนอต่อคณะกรรมการ กยท. ในการประชุมประจำเดือนมีนาคม ที่จะถึงนี้ต่อไป
---------------------------

ที่มา : http://www.thaigov.go.th/news/contents/details/10756