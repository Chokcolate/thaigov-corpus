รัฐบาลไทย-ข่าวทำเนียบรัฐบาล-มหาดไทยเผยประชาชนให้ความสนใจเข้าร่วมประชาคม“ไทยนิยม ยั่งยืน” อย่างต่อเนื่อง


วันศุกร์ที่ 23 กุมภาพันธ์ 2561
219
มหาดไทยเผยประชาชนให้ความสนใจเข้าร่วมประชาคม“ไทยนิยม ยั่งยืน” อย่างต่อเนื่อง
มหาดไทยเผยประชาชนให้ความสนใจเข้าร่วมประชาคม“ไทยนิยม ยั่งยืน” อย่างต่อเนื่อง
วันนี้ (22 ก.พ.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลมอบหมายให้กระทรวงมหาดไทยเป็นหน่วยงานหลักในการดำเนินงานขับเคลื่อนการพัฒนาประเทศตามโครงการไทยนิยม ยั่งยืน ซึ่งได้กำหนดให้เริ่มดำเนินการคิกออฟ (Kick off) โครงการไทยนิยม ยั่งยืน พร้อมกันทุกตำบล เมื่อวันที่ 21 ก.พ.2561 ที่ผ่านมา
โฆษกกระทรวงมหาดไทย กล่าวว่า ในวันนี้ ทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล ได้ดำเนินการลงพื้นที่จัดทำประชาคมเป็นวันที่สอง พบว่าทุกตำบล หมู่บ้าน และชุมชน ทั่วประเทศ สามารถดำเนินการไปด้วยความเรียบร้อย มีพี่น้องประชาชนให้ความสนใจเข้าร่วมทำประชาคม ร่วมสะท้อนปัญหา ความเดือดร้อน เสนอความต้องการของหมู่บ้าน ชุมชน กว่า 1.2 ล้านคน โดยพบว่าในบางพื้นที่ ทีมขับเคลื่อนฯ ระดับตำบล ร่วมกันลงพื้นที่ในช่วงเวลาหลังเลิกงาน หรือช่วงเวลาค่ำ เพื่อให้พี่น้องประชาชนที่มีภารกิจหรือมีงานประจำในช่วงกลางวัน สามารถร่วมทำประชาคมอีกด้วย
โฆษกกระทรวงมหาดไทย กล่าวเพิ่มเติมว่า ทีมขับเคลื่อนฯ ระดับตำบลมีความตั้งใจในการเดินหน้าทำประชาคม เพื่อวิเคราะห์สภาพปัญหา ความเดือดร้อน และเยี่ยมเยียนพี่น้องประชาชนในทุกพื้นที่ ตาม Roadmap ขับเคลื่อนไทยนิยม ยั่งยืน ครั้งที่ 1 ดังนั้น จึงขอเชิญชวนพี่น้องประชาชนทุกพื้นที่เข้าร่วมกับทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล สะท้อนความต้องการของชุมชน เพื่อนำไปสู่การจัดทำโครงการเพื่อพัฒนาหมู่บ้าน ชุมชน เสริมสร้างความเข้มแข็งให้กับประชาชนอย่างยั่งยืนตามโครงการไทยนิยม ยั่งยืน.
ครั้งที่ 40/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10300