รัฐบาลไทย-ข่าวทำเนียบรัฐบาล-พาณิชย์จับมืออาลีบาบาขยายผลส่งออกสินค้าข้าว ผลิตภัณฑ์ข้าว และผลไม้ไปตลาดจีน ผ่าน Thai Rice Flagship Store บนเว็บไซต์ Tmall.com


วันอังคารที่ 24 เมษายน 2561
240
พาณิชย์จับมืออาลีบาบาขยายผลส่งออกสินค้าข้าว ผลิตภัณฑ์ข้าว และผลไม้ไปตลาดจีน ผ่าน Thai Rice Flagship Store บนเว็บไซต์ Tmall.com
หลังจากที่มีการเปิดตัว Thai Rice Flagship Store บนเว็บไซต์ Tmall.com เมื่อวันที่ 19 เมษายน 2561 โดยมีนายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ ร่วมกับ นายแจ็ก หม่า ประธานบริหารบริษัทอาลีบาบา กรุ๊ป
ร่วมเปิดตัว และนายสมคิด จาตุศรีพิทักษ์ รองนายกรัฐมนตรี เป็นสักขีพยาน ณ โรงแรมแบงค็อก แมริออท มาร์คีส์ ควีนส์ปาร์ค กรุงเทพฯ เพื่อสนับสนุนการขายข้าวออนไลน์ในสาธารณรัฐประชาชนจีน ทั้งนี้ ผู้ประกอบการกลุ่มแรกที่ได้รับการสนับสนุนให้ขายบนเว็บไซต์แล้ว เป็นผู้ที่ขายสินค้าข้าวและผลิตภัณฑ์ข้าว อาทิ ข้าวหอมมะลิ และข้าวสีต่างๆ  แป้งข้าวเจ้า แป้งข้าวเหนียว และขนมอบกรอบ
นายสนธิรัตน์  สนธิจิรวงศ์ รัฐมนตรีว่าการกระทรวงพาณิชย์  เปิดเผยว่า Tmall.com เป็นเว็บไซต์ ค้าปลีก (B2C) ที่ใหญ่ที่สุดในสาธารณรัฐประชาชนจีน ภายใต้บริษัท อาลีบาบา กรุ๊ป ครอบคลุมสินค้าทุกประเภท และเข้าถึงผู้บริโภคกว่า 1,400 ล้านคนทั่วประเทศ โดยสินค้าที่จัดจำหน่ายบนเว็บไซต์  เป็นสินค้าที่มีคุณภาพดี มีแบรนด์ มีลิขสิทธิ์ถูกต้อง ดังนั้น ผู้สนใจเข้าร่วมโครงการ Thai Rice Flagship Store จำเป็นที่จะต้องมีคุณสมบัติต่างๆ อาทิ เป็นสมาชิกผู้ขายบนเว็บไซต์ไทยเทรดดอทคอม (Thaitrade.com) ซึ่งเป็นตลาดกลางพาณิชย์อิเล็กทรอนิกส์ของ รัฐบาลไทยต้องเป็นผู้ประกอบการที่ขายสินค้าข้าวและผลิตภันฑ์ข้าว สินค้าผลไม้ โดยสินค้าดังกล่าวต้องได้รับการรับรองมาตรฐานตามหลักเกณฑ์ของหน่วยงานที่เกี่ยวข้อง และผู้ประกอบการต้องมีศักยภาพในการส่งออกและขายออนไลน์ ที่สำคัญต้องได้รับการคัดเลือกจาก Tmall.com และยอมรับข้อกำหนดและเงื่อนไขของเว็บไซต์ Tmall
ทั้งนี้ กลุ่มเกษตรกร สหกรณ์ ที่มีความสนใจอยากพัฒนาตัวเองเป็นผู้ขายที่มีคุณสมบัติสอดคล้องกับ หลักเกณฑ์ของ Thai Rice Flagship Store กระทรวงพาณิชย์พร้อมให้การสนับสนุนและช่วยเหลือ โดยแบ่งเป็น    กลุ่มเกษตรกร สหกรณ์ที่มีสถานะเป็นนิติบุคคล จะต้องสมัครเป็นสมาชิก Thaitrade.com ก่อน  โดยนำสินค้าขึ้นวางจำหน่ายบน Thaitrade.com  และเข้าร่วมกิจกรรมพัฒนาศักยภาพ กิจกรรมส่งเสริมการขายต่างๆ ของกระทรวง โดยกระทรวงพาณิชย์จะคัดเลือกสินค้าที่มีศักยภาพ เพื่อนำไปเสนอวางขายใน Thai Rice Flagship Store  และจัดกิจกรรมจับคู่เจรจาธุรกิจระหว่างผู้ขายไทยและทีมผู้นำเข้าจาก TMall เพื่อให้เกิดการธุรกรรมการซื้อขายและจัดส่งสินค้าไปยังคลังสินค้าพร้อมส่งในประเทศจีน ดังนั้นเพื่อให้เกิดความยั่งยืนกระทรวงพาณิชย์จะนำข้อมูลการสั่งซื้อผ่าน Thai Rice Flagship Store ที่ได้จาก TMall มาทำการวิเคราะห์ศักยภาพสินค้าในตลาดจีน และจะให้ข้อเสนอแนะการปรับปรุงผลผลิต ผลิตภัณฑ์ไปยังกลุ่มเกษตรกร/สหกรณ์เพื่อพัฒนาสินค้าต่อไป  สามารถติดต่อ  กรมส่งเสริมการค้าระหว่างประเทศทางเว็บไซต์  www.thaitrade.com  โทร. 1169 / 02 507 7825  และ Email : contact@thaitrade.com
สำหรับกลุ่มที่ยังไม่มีความพร้อมและยังไม่เป็นนิติบุคคล  สามารถมาขึ้นทะเบียน DBD Registered กับ กรมพัฒนาธุรกิจการค้า เพื่อเตรียมความพร้อมและสร้างความน่าเชื่อถือในการค้าออนไลน์ในประเทศ เข้าร่วมกิจกรรมอบรม บ่มเพาะ พัฒนาศักยภาพการค้าออนไลน์ที่กระทรวงพาณิชย์จัดให้ รวมทั้งให้คำปรึกษาเพื่อพัฒนาสินค้าที่มีศักยภาพ และส่งเสริมให้เข้าตลาดออนไลน์ ที่เหมาะสมทั้งของภาคเอกชนไทยที่เป็นพันธมิตร และของภาครัฐที่มีอยู่  ดังนั้น เมื่อมีความพร้อม กระทรวงพาณิชย์ส่งเสริมสนับสนุนให้จดทะเบียนนิติบุคคลและสมัครเป็นสมาชิก ผู้ขาย Thaitrade.com และเข้ากระบวนการต่อยอดสู่การค้าระหว่างประเทศ ผลักดันเข้า Thai Rice Flagship Store ต่อไป  สามารถติดต่อกรมการค้าต่างประเทศ โทร. 02 547 5134 และทาง Email: grn info@moc.go.th

ที่มา : http://www.thaigov.go.th/news/contents/details/11705