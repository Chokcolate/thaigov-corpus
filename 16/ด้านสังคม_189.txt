รัฐบาลไทย-ข่าวทำเนียบรัฐบาล-รมว.พม. ลงพื้นที่ตรวจเยี่ยมและติดตามการดำเนินงาน พร้อมมอบนโยบายด้านการพัฒนาบุคลากรสู่ผู้นำทางสังคม ณ สถาบันพระประชาบดี


วันศุกร์ที่ 27 เมษายน 2561
76
รมว.พม. ลงพื้นที่ตรวจเยี่ยมและติดตามการดำเนินงาน พร้อมมอบนโยบายด้านการพัฒนาบุคลากรสู่ผู้นำทางสังคม ณ สถาบันพระประชาบดี
รมว.พม. ลงพื้นที่ตรวจเยี่ยมและติดตามการดำเนินงาน พร้อมมอบนโยบายด้านการพัฒนาบุคลากรสู่ผู้นำทางสังคม ณ สถาบันพระประชาบดี ศูนย์พัฒนาการจัดสวัสดิการสังคมผู้สูงอายุ และสถานคุ้มครองคนไร้ที่พึ่งชายธัญบุรี จ.ปทุมธานี
วันที่ 26 เม.ย. 61 เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมและติดตามการดำเนินงาน พร้อมมอบนโยบายด้านการพัฒนาบุคลากรสู่ผู้นำทางสังคม ณ ห้องประชุม ชั้น 1 อาคารธัญรีญ์ สถาบันพระประชาบดี อำเภอธัญบุรี จังหวัดปทุมธานี จากนั้นได้เยี่ยมชมการดำเนินงานของศูนย์พัฒนาการจัดสวัสดิการสังคมผู้สูงอายุ จังหวัดปทุมธานี และสถานคุ้มครองคนไร้ที่พึ่งชายธัญบุรี จังหวัดปทุมธานี
การลงพื้นที่ตรวจเยี่ยมหน่วยงานในวันนี้ เป็นการติดตามการดำเนินงาน พร้อมทั้งมอบนโยบายด้านการพัฒนาบุคลากรสู่ผู้นำทางสังคม รวมทั้งเป็นการสร้างขวัญกำลังใจให้กับข้าราชการ เจ้าหน้าที่ผู้ปฏิบัติงานหน่วยงานในสังกัดกระทรวง พม. สำหรับสถาบันพระประชาบดี เป็นหน่วยงานในสังกัดสำนักงานปลัดกระทรวงการพัฒนาสังคมและความมั่นคงของมนุษย์ (สป.พม.) มีภารกิจหน้าที่ ดังนี้ 1) กำหนดยุทธศาสตร์ และแผนพัฒนาทรัพยากรบุคคลของกระทรวง 2) พัฒนาระบบ รูปแบบ และหลักสูตรการพัฒนาและฝึกอบรมบุคลากร และ 3) ดำเนินการจัดและสนับสนุนการพัฒนาและฝึกอบรมบุคลากรของกระทรวงและบุคคลภายนอก รวมทั้งการจัดทำระบบสารสนเทศ และการติดตามประเมินผลอย่างเป็นระบบ โดยมีหลักสูตรการพัฒนาและฝึกอบรมประจำ 3 หลักสูตร ได้แก่ 1) หลักสูตรการข้าราชการที่ดี 2) หลักสูตรนักพัฒนาสังคมฯ (พม.) และ 3) หลักสูตรนักบริหารการพัฒนาสังคมฯ (นพม.) ซึ่งทั้ง 3 หลักสูตรเป็นการเสริมสร้างขีดความสามารถในการคิดวิเคราะห์ และการบริหารจัดการผลการปฏิบัติงานให้เกิดผลสัมฤทธิ์กับองค์กร และเตรียมความพร้อมเข้าสู่ตำแหน่งที่สูงขึ้น ตลอดจนการเพิ่มขีดความสามารถในการบริหารจัดการที่ตอบสนองกับความต้องการของกลุ่มเป้าหมายเป็นสำคัญ
ศูนย์พัฒนาการจัดสวัสดิการสังคมผู้สูงอายุ จังหวัดปทุมธานี เป็นหน่วยงานในสังกัดกรมกิจการผู้สูงอายุ (ผส.) มีภารกิจสำคัญ คือ เป็นศูนย์การเรียนรู้ ศูนย์ฝึกอบรมและดูแลผู้สูงอายุ รวมทั้งเป็นศูนย์ประสานแนะนำปรึกษา ส่งต่อ และพัฒนาศักยภาพบุคลากรด้านผู้สูงอายุ ปัจจุบันมีผู้สูงอายุเข้ารับบริการ จำนวนทั้งสิ้น 91 คน แบ่งเป็น ชาย 27 คน และหญิง 64 คน สำหรับสถานคุ้มครองคนไร้ที่พึ่งชายธัญบุรี จังหวัดปทุมธานี เป็นหน่วยงานในสังกัดกรมพัฒนาสังคมและสวัสดิการ (พส.) มีภารกิจในการให้บริการจัดสวัสดิการสังคมแก่กลุ่มเป้าหมาย (คนไร้ที่พึ่ง ผู้กระทำการขอทาน ผู้ที่อยู่ในภาวะยากลำบาก ผู้มีอาการทางจิตทุเลา เพศชาย อายุ 18 ปีขึ้นไป ปัจจุบันมีผู้รับบริการจำนวนทั้งสิ้น 588 คน) ดังนี้ ปัจจัย 4 ตรวจสอบสิทธิสวัสดิการพื้นฐาน การสังคมสงเคราะห์ รักษาพยาบาลฟื้นฟู ร่างกาย จิตใจ สังคม ฝึกอำชีพ โดยมี "โครงการธัญบุรีโมเดล”
การพัฒนาทรัพยากรบุคคล เป็นอีกหนึ่งปัจจัยของความสำเร็จในการบริหารจัดการองค์กร เพื่อนำไปสู่การบรรลุเป้าหมายตามวิสัยทัศน์ พันธกิจ ยุทธศาสตร์ และมาตรการกลไกต่างๆ ได้อย่างมีผลสัมฤทธิ์ กระทรวงการพัฒนาสังคมและความมั่นคงของมนุษย์ (พม.) จึงตระหนักถึงความสำคัญในด้านการพัฒนาบุคลากรสู่ผู้นำทางสังคม โดยเฉพาะการพัฒนาบุคลากรยุคใหม่ ต้องมีวิธีการปรับเปลี่ยนใน 3 เรื่อง ได้แก่ 1) การปรับเปลี่ยนความคิดของบุคลากร 2) การสร้างค่านิยมที่เป็นวัฒนธรรมขององค์กรที่เข้มแข็ง และ 3) ทักษะในการปฏิบัติงานได้อย่างมืออาชีพ ทันกับการเปลี่ยนแปลงของสถานการณ์ทางสังคมและกระแสโลกาภิวัฒน์ ซึ่งการจะเปลี่ยนแปลงดังกล่าวได้ จำเป็นต้องกำหนดบุคลากรกลุ่มเป้าหมายที่ชัดเจน ใน 4 ระดับ ประกอบด้วย 1) บุคลากรผู้ปฏิบัติงานโดยทั่วไป เป็นกลุ่มบุคคลที่มีจำนวนมากที่สุดในองค์กร ซึ่งต้องพัฒนาความรู้ ความเข้าใจ และทักษะในเรื่องเกี่ยวกับการสร้างความตระหนักรู้ข้อมูล ข่าวสาร การจดบันทึกข้อมูลที่ตอบสนองกับความต้องการขององค์กรในแต่ละกลุ่มเป้าหมาย ส่งเสริมให้เกิดความคิดสร้างสรรค์ในการปฏิบัติงาน เพื่อปรับปรุงกระบวนงานด้วยตัวของเขาเอง และที่สำคัญคือการสร้างจิตสำนึก และความรับผิดชอบในหน้าที่ที่ได้รับมอบหมาย 2) หัวหน้าหน่วยงานระดับต้น เป็นกลุ่มบุคคลที่มีจำนวนน้อยกว่ากลุ่มแรก ต้องมีการเตรียมการและพัฒนาทักษะในเรื่องการคิดวิเคราะห์ การปรับเปลี่ยนข้อมูลข่าวสารให้เป็นองค์ความรู้ ตรวจสอบให้เป็นให้เห็นถึงความแตกต่างของข้อมูล และนำมาจัดหมวดหมู่ที่เป็นระบบ มีทักษะในการคิดเชิงบูรณาการ ให้เห็นถึงการทำงานร่วมกันของคนในองค์กร เป็นการร่วมปรึกษาหารือ เพื่อปรับเปลี่ยนกระบวนการทำงาน การแก้ไขปัญหาที่สามารถมองเห็นเป็นภาพรวมขององค์กร มีทักษะการวิเคราะห์ โดยใช้เครื่องมือ SWOT Analysis มาวิเคราะห์มีทักษะการสื่อสารในการสร้างแรงจูงใจให้กับผู้ใต้บังคับบัญชา เป็นการสร้างความเชื่อมั่นให้เกิดขึ้นในการปฏิบัติงาน พร้อมรับการสอนงานจากผู้บังคับบัญชา มีทักษะการจัดการความรู้ การถ่ายทอดองค์ความรู้ให้กับผู้ใต้บังคับบัญชา และมีทักษะการปรับเปลี่ยนกระบวนงานที่ตอบสนองกับความต้องการของผู้รับบริการ 3) ผู้บริหารระดับกลาง เป็นกลุ่มบุคคลที่มีจำนวนน้อยกว่ากลุ่มที่สอง ต้องมีแนวทางในการเตรียมการและพัฒนาทักษะในเรื่องการกำหนดกลยุทธ์หน่วยงาน โดยการศึกษาวิเคราะห์ปัจจัยภายนอกและปัจจัยภายในองค์กร ใช้กระบวนการแลกเปลี่ยนเรียนรู้ มาบริหารจัดการอย่างมีกลยุทธ์ มีทักษะในการปฏิบัติงานให้เป็นไปตามกลยุทธ์ที่กำหนด โดยการถ่ายทอดให้กับหัวหน้างานระดับต้นนำไปสู่การขับเคลื่อน มีทักษะการเป็นผู้นำการเปลี่ยนแปลง การสื่อสารที่มีประสิทธิภาพ โดยเฉพาะการประชุมการสร้างความเข้าใจให้เห็นถึงความสำเร็จในการปฏิบัติงานร่วมกัน สามารถตอบคำถามของผู้ใต้บังคับบัญชาได้อย่างชัดเจน มีทักษะในการแก้ปัญหา มีการนำเทคโนโลยีดิจิทัลมาใช้ในการบริหารจัดการในการปฏิบัติงานที่จะก่อให้เกิดองค์ความรู้ที่กว้างขวางมากยิ่งขึ้น และ 4) ผู้บริหารระดับสูง เป็นกลุ่มบุคคลที่มีจำนวนน้อยกว่ากลุ่มที่สาม ต้องมีแนวทางในการเตรียมการและพัฒนาทักษะในเรื่องการกำหนดนโยบายและทิศทางขององค์กรที่ถูกต้อง เป็นการมองในภาพรวมขององค์กรทั้งหมด มองเห็นโอกาสและหรือปัญหาที่คาดว่าจะเกิด ตลอดจนการคิดวิเคราะห์ปัจจัยภายในและภายนอก เพื่อนำไปสู่การกำหนดวิสัยทัศน์ พันธกิจ ยุทธศาสตร์ และกลยุทธ์ในการบริหารจัดการได้อย่างถูกต้อง สร้างองค์กรแห่งการเรียนรู้อย่างแท้จริง มีการสื่อสารเพื่อให้เกิดการเปลี่ยนแปลงในภาพรวมขององค์กร ส่งเสริมทักษะการทำงานเป็นทีม มีมนุษยสัมพันธ์ สร้างแรงจูงใจโดยให้ผู้ใต้บังคับบัญชา มีความเข้าใจในเรื่องนั้นๆ และพร้อมที่จะปฏิบัติงานไปสู่เป้าหมายร่วมกันขององค์กร รวมทั้งปรับปรุงกระบวนงานภายในเพื่อให้เกิดความคล่องตัวในการบริหารจัดการที่มีประสิทธิภาพ

ที่มา : http://www.thaigov.go.th/news/contents/details/11804