รัฐบาลไทย-ข่าวทำเนียบรัฐบาล-ความคืบหน้าการตรวจสอบเรื่องทุจริตของกระทรวงศึกษาธิการ

วันพฤหัสบดีที่ 19 เมษายน 2561
ความคืบหน้าการตรวจสอบเรื่องทุจริตของกระทรวงศึกษาธิการ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ แถลงข่าวความคืบหน้าในการตรวจสอบเรื่องทุจริตต่าง ๆ ของกระทรวงศึกษาธิการ
18 เมษายน 2561 - นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ แถลงข่าวความคืบหน้าในการตรวจสอบเรื่องทุจริตต่าง ๆ ของกระทรวงศึกษาธิการ
รมว.ศึกษาธิการ กล่าวว่า ขณะนี้สังคมกำลังจับตาเรื่องทุจริตของกระทรวงศึกษาธิการ และมองว่าการแก้ปัญหาทุจริตทำเฉพาะพวกปลาซิวปลาสร้อยเท่านั้น จึงขอยืนยันว่าไม่ได้เป็นเช่นนั้น โดยวันนี้ (18 เม.ย.61) พล.ท.โกศล ประทุมชาติ ที่ปรึกษารัฐมนตรีว่าการกระทรวงศึกษาธิการ ในฐานะรองประธานคณะกรรมการอำนวยการขับเคลื่อนแก้ปัญหาทุจริตของกระทรวงศึกษาธิการ ได้รายงานความคืบหน้าเรื่องทุจริตต่าง ๆ มาให้รับทราบแล้ว คือ
การสืบสวนข้อเท็จจริงกระบวนการเช่าสัญญาณอินเตอร์เน็ตระบบ MOENet  ซึ่งนายประเสริฐ บุญเรือง รองปลัดกระทรวงศึกษาธิการ ได้รายงานให้ตนทราบตั้งแต่ปลายปีที่แล้วว่า ถูกเสนอให้รับสินบน 7% เพื่อต่อสัญญา MOENet ซึ่งนายประเสริฐฯ ก็ไม่เคยเห็นการเช่าสัญญา และเห็นว่าควรจะมีการจัดซื้อจัดจ้างแบบ e-Bidding ให้ถูกต้อง ดังนั้นนายประเสริฐฯ จึงไม่เซ็นต่อสัญญาณ และเมื่อไม่เซ็นจึงมีข้าราชการระดับ 7 เข้ามาติดสินบนและข่มขู่ว่าจะไม่มีอินเตอร์เน็ตใช้งาน ขณะนี้นายประเสริฐฯ ถูกกันให้มาเป็นพยานลับ และนี่คือจุดเริ่มต้นที่ตนเข้ามาปฏิรูประบบ MOENet อย่างไรก็ตาม ขณะนี้นายประเสริฐฯ ย้ายข้าราชการรายดังกล่าวออกจากหน่วยงานเดิมไปแล้ว พร้อมทั้งจะมีการสืบข้อเท็จจริงเรื่องนี้ต่อไป เนื่องจากมีการกล่าวหาว่ามีอดีตข้าราชการระดับรองปลัด ศธ. และ ปลัด ศธ. รับเงินสินบนคือ ระดับ 9 และ 11 เข้ามา แต่ยังเป็นเพียงการถูกกล่าวหาอยู่ แต่หากการตรวจสอบมีมูล ตนจะส่งเรื่องนี้ให้สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ตรวจสอบต่อไป เพราะหากคิดมูลค่าความเสียหายคงยังไม่สามารถตอบได้ แต่รู้ว่ามีมูลค่ามหาศาล เช่น สพฐ. ต้องเสียค่าบริการอินเตอร์เน็ตกว่า 2,000 ล้านบาทต่อปี
ความคืบหน้าการแก้ปัญหาโครงการก่อสร้างศูนย์ศึกษาการเพาะเลี้ยงสัตว์น้ำทะเลสาบสงขลา จังหวัดสงขลา หรืออะควาเรี่ยม ของสำนักงานคณะกรรมการการอาชีวศึกษา (สอศ.)  ขณะนี้ นายการุณ สกุลประดิษฐ์ ปลัดกระทรวงศึกษาธิการ ในฐานะประธานคณะกรรมการสืบสวนข้อเท็จจริง ได้รายงานมาแล้วว่า พบข้อมูลชัดเจนที่มีความผิดปกติเกิดขึ้น ไม่ว่าจะเป็นการขอแก้ไขสัญญาขยายงวดงาน การเบิกจ่ายงบประมาณล่วงหน้า และไม่มีการติดตามการใช้จ่ายงบประมาณ มีการทำผิดระเบียบจัดซื้อจัดจ้าง ซึ่งผู้เกี่ยวข้องในเรื่องนี้มีตั้งแต่ข้าราชการระดับ 8-11 โดยภายในสัปดาห์หน้า นายการุณฯ จะเสนอรายชื่อผู้เกี่ยวข้องทั้งหมดมาให้พิจารณาใช้แนวปฏิบัติคำสั่งหัวหน้าคณะรักษาความสงบแห่งชาติ (คสช.) เรื่อง หลักเกณฑ์การดำเนินการเพื่อประโยชน์ในการตรวจสอบป้องกันและปราบปรามการทุจริตและประพฤติมิชอบในระบบราชการ ซึ่งเรื่องที่เกี่ยวข้องกับเงินจำนวนมาก ผู้บริหารระดับสูงจะอ้างว่าไม่รู้ไม่เห็นไม่ได้ ดังนั้นหากมีมูลความผิด บุคคลนั้นต้องถูกย้ายออกจากพื้นที่ เช่น หากเป็นผู้บริหารระดับสูงก็จะมีการโยกย้ายไปสำนักนายกรัฐมนตรี แต่หากเป็นบุคคลระดับล่างก็ต้องย้ายออกจากพื้นที่ หรือเป็นผู้มีอิทธิพลแต่อยู่ระดับล่างก็ถูกย้ายไปสำนักนายกรัฐมนตรีได้เช่นกัน
ความคืบหน้าการการทุจริตการก่อสร้างหลังคาคลุมลานอเนกประสงค์ หรือโดม จำนวน 11 โรงเรียนในพื้นที่จังหวัดชายแดนภาคใต้  โดย พล.ท.โกศล ประทุมชาติ ที่ปรึกษารัฐมนตรีว่าการกระทรวงศึกษาธิการ กล่าวว่า ขณะนี้ได้สอบพยานปากสุดท้ายแล้ว พบว่าผู้ที่เกี่ยวข้องคือผู้อำนวยการโรงเรียนและผู้อำนวยการสำนักงานเขตพื้นที่การศึกษาซึ่งผิดวินัยชัดเจน คือ การจัดซื้อจัดจ้างเรื่องโดมต้องดำเนินการที่โรงเรียน แต่การจัดซื้อจัดจ้างครั้งนี้เอามาดำเนินการที่สำนักงานเขตพื้นที่การศึกษา และมีบริษัทนั่งหัวโต๊ะด้วย คล้ายกับ CCTV โดยคาดว่าภายใน 1-2 วันนี้จะสรุปว่าใครเข้าขั้นผิดวินัยร้ายแรงบ้าง ส่วนเรื่องการสอบราคากลางนั้น นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน ได้ตั้งคณะกรรมการสอบข้อเท็จจริงความรับผิดทางละเมิดแล้ว ขณะนี้กำลังดำเนินการอยู่ทั้ง 11 โรงเรียน อีกทั้งจะขยายผลการตรวจสอบไปยังโรงเรียนทั่วประเทศอีกด้วย
Written by อิชยา กัปปา
Photo Credit กิตติกร แซ่หมู่
Editor บัลลังก์ โรหิตเสถียร

ที่มา : http://www.thaigov.go.th/news/contents/details/11588
