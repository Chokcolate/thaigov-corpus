รัฐบาลไทย-ข่าวทำเนียบรัฐบาล-ธ.ก.ส. ประกาศฟรีค่าธรรมเนียมทำธุรกรรมผ่านช่องทาง  ธ.ก.ส. A-Mobile


วันจันทร์ที่ 9 เมษายน 2561
175
พิมพ์
ธ.ก.ส. ประกาศฟรีค่าธรรมเนียมทำธุรกรรมผ่านช่องทาง  ธ.ก.ส. A-Mobile
ธ.ก.ส.คืนกำไรให้ลูกค้า ประกาศฟรีค่าธรรมเนียมการโอนเงิน และบริการโอนเงินพร้อมเพย์ผ่านบริการระบบธ.ก.ส. A-Mobile
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า  ธนาคารพร้อมมอบสิทธิประโยชน์ให้แก่ลูกค้าที่ใช้บริการกับธนาคารผ่านระบบธ.ก.ส. A-Mobile ซึ่งเป็นช่องทางในการให้บริการทาง Internet Banking ของ ธ.ก.ส. โดยยกเว้นค่าธรรมเนียม สำหรับการโอนเงินข้ามเขต โอนเงินต่างธนาคารโดยไม่จำกัดจำนวน และการโอนเงินระบบพร้อมเพย์ เริ่มตั้งแต่วันที่ 9 เมษายน 2561 เป็นต้นไป
การให้บริการฟรีค่าธรรมเนียมครั้งนี้ จะดำเนินการเฉพาะในส่วนของการทำธุรกรรมทางการเงินบนธ.ก.ส. A-Mobile เท่านั้น ไม่รวมการให้บริการผ่านเครื่อง ATM และบริการที่เคาน์เตอร์ของธนาคาร ทั้งนี้ เพื่อให้ลูกค้าเห็นประโยชน์จากการทำธุรกรรมทางการเงินผ่านมือถือที่มีทั้งความสะดวก รวดเร็ว และยังประหยัดค่าใช้จ่าย  นอกจากนี้ยังสอดคล้องนโยบายรัฐบาลที่มุ่งเน้นส่งเสริมบริการการชำระเงินแบบอิเล็กทรอนิกส์ และแนวคิดของธนาคารแห่งประเทศไทย (ธปท.) ในการลดการใช้เงินสด เพื่อนำประเทศเข้าสู่สังคมไร้เงินสด หรือ Cashless Society ซึ่งเป็นการลดต้นทุนระบบการชำระเงิน นอกจากนี้แนวทางการดำเนินงานดังกล่าวยังเป็นไปตามนโยบายของ ธ.ก.ส.ในการพัฒนาทางการเงินให้มีความทันสมัยครบวงจร

ที่มา : http://www.thaigov.go.th/news/contents/details/11412