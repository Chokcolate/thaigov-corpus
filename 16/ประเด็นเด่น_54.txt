รัฐบาลไทย-ข่าวทำเนียบรัฐบาล-อธิบดีกรมการจัดหางานชี้แจง ปัญหาระบบการลงทะเบียนต่อวีซ่าแรงงานต่างด้าว ศูนย์บริการเบ็ดเสร็จ (OSS) แหลมฉบัง จ.ชลบุรี


วันศุกร์ที่ 30 มีนาคม 2561
149
พิมพ์
อธิบดีกรมการจัดหางานชี้แจง ปัญหาระบบการลงทะเบียนต่อวีซ่าแรงงานต่างด้าว ศูนย์บริการเบ็ดเสร็จ (OSS) แหลมฉบัง จ.ชลบุรี
อธิบดีกรมการจัดหางานชี้แจง ปัญหาระบบการลงทะเบียนต่อวีซ่าแรงงานต่างด้าว ศูนย์บริการเบ็ดเสร็จ (OSS) แหลมฉบัง จ.ชลบุรี
วันที่ 27 มีนาคม 2561 นายอนุรักษ์ ทศรัตน์ อธิบดีกรมการจัดหางาน กระทรวงแรงงาน ชี้แจงประเด็นปัญหาระบบการลงทะเบียนต่อวีซ่าแรงงานต่างด้าว ศูนย์บริการเบ็ดเสร็จ (OSS) แหลมฉบัง จ.ชลบุรี ดังนี้
การดำเนินการในศูนย์ OSS คือการทำ/ปรับปรุงทะเบียนประวัติของคนต่างด้าว จำนวน 1.7 ล้านคน โดยมีกิจกรรมในศูนย์ดังนี้ 1.การทำทะเบียนประวัติและออกบัตรประจำตัว 2. ตรวจโรคและทำประกันสุขภาพ 3. ตรวจสอบสิทธิประกันสังคม 4. ตรวจลงตราวีซ่า 5. การอนุญาตทำงาน โดยเริ่มดำเนินการตั้งแต่ 5 ก.พ. 61 และจะสิ้นสุดใน 31 มี.ค.61 ในช่วงแรกของการดำเนินการ มีกลุ่มเป้าหมายเข้ามาดำเนินการค่อนข้างน้อย ด้วยความชะล่าใจว่ายังมีเวลาดำเนินการอีกมาก ทั้งที่กระทรวงแรงงานพยายามประชาสัมพันธ์และติดตามเร่งรัดให้รีบมาดำเนินการแล้วก็ตาม ขณะนี้ใกล้ถึงกำหนดเวลาสิ้นสุด ยังคงมีแรงงานต่างด้าวอีกกว่า 800,000 คนที่ต้องมาดำเนินการให้เสร็จสิ้นใน 31 มี.ค.61 ทำให้ในช่วงสัปดาห์ที่ผ่านมาจนถึงปัจจุบัน มีแรงงานต่างด้าวเข้ามาทำทะเบียนประวัติมากเกินกว่าขีดความสามารถการให้บริการของศูนย์ OSS ในแต่ละวัน กระทรวงแรงงานได้แก้ไขปัญหาเพื่อให้สามารถรองรับกลุ่มเป้าหมายให้ได้ภายในเวลาที่กำหนด (31 มี.ค.61) โดยกำหนดมาตรการรองรับ 3 ประการคือ
1. การลดขั้นตอนการปฏิบัติ โดยแรงงานที่ผ่านการพิสูจน์สัญชาติและมีเอกสารที่ใช้แทนหนังสือเดินทางแล้ว (จำนวนกว่า 500,000 คน) ให้ จนท.ตม. ตีวีซ่าเพื่อขยายเวลาให้อยู่ได้ถึง 31 มี.ค.63 และกรมการจัดหางานอนุญาตให้ทำงานต่อไปได้ โดยมีเงื่อนไขให้คนต่างด้าวต้องไปทำทะเบียนประวัติและตรวจโรคในเสร็จใน 30 มิ.ย.61 มิฉะนั้นหลัง 30 มิ.ย.61 จะไม่สามรถทำงานได้อีกต่อไป ส่วนกลุ่มที่ยังไม่ได้พิสูจน์สัญชาติ (จำนวนประมาณ 300,000 คน)จะต้องดำเนินการในศูนย์ทุกขั้นตอน และต้องไปพิสูจน์สัญชาติให้แล้วเสร็จใน 30 มิ.ย.61
2. เพิ่มเวลาการทำงาน โดยเพิ่มเจ้าหน้าที่ในศูนย์อีกสองผลัด และเปิดดำเนินการตลอด 24 ชั่วโมง
3. เพิ่มช่องทางการรายงานตัว โดยกำหนดให้สามารถยื่นเอกสารเพื่อรายงานตัวกับเจ้าหน้าที่ที่หน่วยงานในสังกัดกระทรวงแรงงานทั่วประเทศ นอกจากนี้ยังเปิดให้สามารถใช้ระบบออนไลน์เพื่อเข้าไปรายงานตัวทางเว็ปไซค์ของกรมการจัดหางาน www.doe.go.th ได้ตลอด 24 ชม.จนถึง 24.00 น.ของวันที่ 31 มี.ค.61 ซึ่งเป็นวันสิ้นสุดการรายงานตัว เมื่อดำเนินการดังกล่าวแล้ว ระบบจะส่งข้อความตอบรับการรายงานตัวไปยังโทรศัพท์ของนายจ้างโดยอัตโนมัติ และนัดหมายให้ไปดำเนินการทำทะเบียนประวัติ ตรวจโรค และขออนุญาตทำงานต่อไป
การดำเนินการตามมาตรการดังกล่าวข้างต้น กระทรวงแรงงานมั่นใจว่าจะสามารถรองรับการรายงานตัวของคนต่างด้าวจำนวน 800,000 คนเศษได้ทั้งหมดภายในเวลาที่กำหนดคือวันที่ 31 มี.ค.61
-------------------------

ที่มา : http://www.thaigov.go.th/news/contents/details/11181