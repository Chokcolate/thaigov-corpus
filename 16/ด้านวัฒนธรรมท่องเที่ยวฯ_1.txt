รัฐบาลไทย-ข่าวทำเนียบรัฐบาล-วธ. มอบหมาย สวจ. 8 จังหวัด ภาคตะวันออก ผนึกเครือข่ายวัฒนธรรม - ท่องเที่ยว จัดทำแผนขับเคลื่อนโครงการรุกขมรดกแห่งแผ่นดินตลาดวัฒนธรรมเทศกาลประเพณี


วันจันทร์ที่ 19 กุมภาพันธ์ 2561
302
วธ. มอบหมาย สวจ. 8 จังหวัด ภาคตะวันออก ผนึกเครือข่ายวัฒนธรรม - ท่องเที่ยว จัดทำแผนขับเคลื่อนโครงการรุกขมรดกแห่งแผ่นดินตลาดวัฒนธรรมเทศกาลประเพณี
วธ. มอบหมาย สวจ. 8 จังหวัด ภาคตะวันออก ผนึกเครือข่ายวัฒนธรรม - ท่องเที่ยว จัดทำแผนขับเคลื่อนโครงการรุกขมรดกแห่งแผ่นดินตลาดวัฒนธรรมเทศกาลประเพณี หนุนท่องเที่ยวเชิงวัฒนธรรมสร้างรายได้สู่ท้องถิ่น-ประเทศ
นายวีระ โรจน์พจนรัตน์ รัฐมนตรีว่าการกระทรวงวัฒนธรรม(รมว.วธ.) เปิดเผยว่า ได้ประชุมมอบนโยบายและติดตามการดำเนินงานวัฒนธรรมในพื้นที่ภาคตะวันออกร่วมกับหน่วยงานสังกัดกระทรวงวัฒนธรรม(วธ.) โดยมีผู้บริหารวธ. สำนักงานวัฒนธรรมจังหวัด(สวจ.)และผู้แทนสภาวัฒนธรรมจังหวัด 8 จังหวัด ได้แก่ ชลบุรี ระยอง ตราด จันทบุรี ฉะเชิงเทรา ปราจีนบุรี นครนายกและสระแก้ว รวมทั้งผู้แทนสมาคมส่งเสริมการท่องเที่ยวจังหวัดจันทบุรี และหอการค้าจังหวัดจันทบุรี เข้าร่วมที่โรงแรมนิวแทรเวิลลอด์จ จังหวัดจันทบุรี เมื่อเร็วๆนี้ ว่า ที่ประชุมมอบหมายให้สวจ. 8 จังหวัด ร่วมมือกับสภาวัฒนธรรมจังหวัดและหน่วยงานที่เกี่ยวข้องดำเนินการอนุรักษ์และส่งเสริมการท่องเที่ยวเชิงวัฒนธรรมต้นไม้ที่อยู่ในโครงการรุกขมรดกแห่งแผ่นดินใต้ร่มพระบารมีและส่งเสริมการท่องเที่ยวเชิงวัฒนธรรมผ่านโครงการต่างๆ ของ วธ. โดยจัดทำแผนปฏิบัติการและกำหนดพื้นที่ดำเนินงานร่วมกัน ซึ่งในส่วนของโครงการรุกขมรดกแห่งแผ่นดินฯที่วธ.ได้ประกาศขึ้นทะเบียนไว้แล้ว 65 ต้นทั่วประเทศ เพื่อเฉลิมพระเกียรติสมเด็จพระเจ้าอยู่หัว ทั้งนี้ ขอให้ทุกฝ่ายช่วยสำรวจต้นไม้ขนาดใหญ่ในพื้นที่ที่มีคุณค่าและมีอายุกว่า 100 ปี และเสนอมายังวธ. โดยได้ให้กรมส่งเสริมวัฒนธรรม(สวธ.) จัดทำแบบฟอร์มเสนอและเว็บไซต์โครงการรุกขมรดกแห่งแผ่นดินฯ เพื่อเปิดโอกาสให้ประชาชนและทุกภาคส่วนได้เสนอต้นไม้เพื่อให้วธ.พิจารณาขึ้นทะเบียน
รัฐมนตรีว่าการกระทรวงวัฒนธรรม กล่าวอีกว่า ปีนี้ วธ.จะประกาศต้นไม้ในโครงการรุกขมรดกแห่งแผ่นดินเพิ่มอีก 63 ต้น เพื่อเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี รวมทั้งขอความร่วมมือกับกระทรวงทรัพยากรธรรมชาติและสิ่งแวดล้อม กระทรวงมหาดไทย และหน่วยงานที่เกี่ยวข้องจัดทำโครงการถนนสายต้นไม้ เพื่อเป็นแหล่งท่องเที่ยวเชิงวัฒนธรรมของจังหวัด โดยขอให้แต่ละจังหวัดปลูกต้นไม้ในถนน 1 สาย เพื่อเฉลิมพระเกียรติสมเด็จพระเจ้าอยู่หัว เนื่องในโอกาสพระราชพิธีบรมราชาภิเษก
นอกจากนี้ ขอให้ทุกฝ่ายร่วมมือกันขับเคลื่อนการส่งเสริมการท่องเที่ยวเชิงวัฒนธรรมผ่านโครงการต่างๆ ของ วธ. ได้แก่ โครงการตลาดประชารัฐ ตลาดวัฒนธรรม ถนนสายวัฒนธรรม และตลาดวัฒนธรรมในวัด รวมทั้งคัดเลือกเทศกาล ประเพณีที่มีเอกลักษณ์และโดดเด่นอย่างน้อยปีละ 1 เทศกาล รวมถึงงานเทศกาลอาหารของแต่ละจังหวัด อย่างไรก็ตาม เบื้องต้น วธ. ได้จัดทำโครงการร้านอาหารอร่อย 100 ปี ในจังหวัดต่างๆ เพื่อส่งเสริมให้เป็นที่รู้จักแพร่หลายระดับประเทศและนานาชาติ ซึ่งเป็นการสร้างการท่องเที่ยวเชิงวัฒนธรรมเพื่อนำรายได้สู่ชุมชน ท้องถิ่นและประเทศ ทั้งนี้ วธ. จะจัดอบรมถ่ายทอดความรู้และแนวทางการส่งเสริมโครงการทั้งหมดให้แก่สวจ. และหน่วยงานที่เกี่ยวข้อง เพื่อร่วมกันขับเคลื่อนโครงการให้เกิดผลสำเร็จมากยิ่งขึ้น
นอกจากนี้ วธ. จะบูรณาการความร่วมมือกับกระทรวงและหน่วยงานต่างๆ จัดทำโครงการเฉลิมฉลอง การสถาปนาเมืองแต่ละจังหวัดต่างๆ ซึ่ง วธ. จะคัดเลือกเหตุการณ์สำคัญในการสถาปนาเมืองของไทยเสนอต่อองค์การการศึกษา วิทยาศาสตร์ และวัฒนธรรมแห่งสหประชาชาติ (ยูเนสโก) เพื่อประกาศให้เป็นเหตุการณ์สำคัญของโลก ทั้งนี้ ที่ผ่านมามีเหตุการณ์สำคัญการสถาปนาเมืองของไทยที่ได้รับการประกาศเป็นเหตุการณ์สำคัญของโลกแล้ว คือการสถาปนาเมืองเชียงใหม่ครบรอบ 700 ปี เมื่อปี 2539 และขอให้ทุกฝ่ายร่วมกันพิจารณาคัดเลือกบุคคลสำคัญในอดีตของจังหวัด เพื่อเสนอต่อ วธ. พิจารณาประกาศให้เป็นบุคคลสำคัญของชาติ
-----------------------

ที่มา : http://www.thaigov.go.th/news/contents/details/10185