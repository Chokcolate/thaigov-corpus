รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 3/2561


วันอังคารที่ 17 เมษายน 2561
279
พิมพ์
รอง นรม.วิษณุฯ เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 3/2561
ที่ประชุมคณะกรรมการกองทุนฯ มีมติเห็นชอบในหลักการโครงสร้างองค์กรและกรอบอัตรากำลังตามโครงสร้างใหม่ เพื่อให้การปฏิบัติงานด้านพัฒนาสื่อปลอดภัยและสร้างสรรค์ให้เกิดประโยชน์ต่อสังคมอย่างยั่งยืน
วันนี้ (17 เมษายน 2561) เวลา 14.30 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการกองทุนพัฒนาสื่อปลอดภัยและสร้างสรรค์ ครั้งที่ 3/2561 สรุปสาระสำคัญ ดังนี้
ที่ประชุมได้พิจารณาและมีมติเห็นชอบในหลักการเกี่ยวกับโครงสร้างองค์กรและกรอบอัตรากำลังตามโครงสร้างใหม่ เพื่อให้การปฏิบัติงานด้านพัฒนาสื่อปลอดภัยและสร้างสรรค์ เกิดประโยชน์ต่อสังคมอย่างยั่งยืน
ทั้งนี้ที่ประชุมมอบหมายให้ฝ่ายเลขานุการฯ รับข้อเสนอและความคิดเห็นของคณะกรรมการฯ ในประเด็นโครงสร้างฯไปประกอบการพิจารณาและศึกษาในรายละเอียดพร้อมนำเสนออีกครั้งในการประชุมครั้งต่อไป
พร้อมกันนี้ ที่ประชุมได้รับทราบ (ร่าง) แผนยุทธศาสตร์ กองทุนพัฒนาสื่อปลอดภัยและสร้างสรรค์ พ.ศ. 2561-2565 โดยมีวิสัยทัศน์เน้นประชาชนเข้าถึง เข้าใจ และฉลาดใช้สื่ออย่างปลอดภัยและสร้างสรรค์ด้วยนิเวศสื่อที่ดี ซึ่งมี 3 พันธกิจหลักด้วยการส่งเสริม สนับสนุน ภาคีเครือข่ายทุกภาคส่วนในการผลิตและพัฒนาสื่อปลอดภัยและสร้างสรรค์ตลอดจนส่งเสริมให้ประชาชนได้เข้าถึง เข้าใจ และใช้ประโยชน์จากสื่อปลอดภัยและสร้างสรรค์อย่างทั่วถึง พร้อมส่งเสริมให้ประชาชนโดยเฉพาะเด็ก เยาวชน และครอบครัว มีทักษะในการรู้เท่าทันพร้อมเฝ้าระวังสื่อ โดยมุ่งให้ประชาชนทุกกลุ่มและทุกช่วงวัยสามารถเข้าถึง และใช้ประโยชน์จากสื่อปลอดภัยและสร้างสรรค์ได้เพิ่มขึ้น โดยมีการเรียนรู้และพัฒนาตนเอง พร้อมต่อการพัฒนาและเกิดความเข้าใจสังคมที่แตกต่างและหลากหลาย เพื่อสามารถอยู่ร่วมกันได้อย่างสมาณฉันท์อย่างยั่งยืนต่อไป
.................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11549