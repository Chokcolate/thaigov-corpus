รัฐบาลไทย-ข่าวทำเนียบรัฐบาล-รอง นรม. พลเอก ฉัตรชัยฯ เป็นประธานการประชุมเพื่อติดตามความก้าวหน้าการแก้ไขปัญหาการทำประมงผิดกฎหมาย


วันอังคารที่ 1 พฤษภาคม 2561
201
พิมพ์
รอง นรม. พลเอก ฉัตรชัยฯ เป็นประธานการประชุมเพื่อติดตามความก้าวหน้าการแก้ไขปัญหาการทำประมงผิดกฎหมาย
ผลการประชุมเพื่อติดตามความก้าวหน้าการแก้ไขปัญหาการทำประมงผิดกฎหมาย
วันนี้ (30 เมษายน 2561) เวลา 13.30 น. ณ ห้องประชุม 302 ตึกบัญชาการ ทำเนียบรัฐบาลพลเอกฉัตรชัย สาริกัลยะ รองนายกรัฐมนตรี  เป็นประธานการประชุมร่วมกับหน่วยงานที่เกี่ยวข้องเพื่อติดตามความก้าวหน้าการแก้ไขปัญหาการทำประมงผิดกฎหมาย ครั้งที่ 11/2561 ซึ่งผลการประชุมสรุปสาระสำคัญดังนี้
ที่ประชุมมีมติเห็นชอบแผนปฏิบัติการยกระดับประสิทธิภาพการทำงานเพื่อใช้ดำเนินการในช่วงเวลา 4 เดือนดังนี้
1) แผนปฏิบัติการพัฒนาระบบบริหารจัดการกองเรือประมง โดยกรมเจ้าท่าเป็นผู้รับผิดชอบมีภารกิจในการสร้างระบบบริหารจัดการกองเรือประมงและเรือสนับสนุนการประมงให้ติดตามและตรวจสอบข้อมูลได้แบบ Real Time อีกทั้งยังต้องกำหนดกฎเกณฑ์ กติกาในการจดทะเบียนเรือ เปลี่ยนประเภทการใช้เรือ ควบคุมเรือให้อยู่ในท่าตามกฎหมาย รวมถึงการต่อ ดัดแปลง ซ่อมเรือที่อู่โดยใช้หลักการบริหารความเสี่ยงที่ได้มาตรฐานสากล
2) แผนปฏิบัตการเพิ่มประสิทธิภาพการทำงานของศูนย์แจ้งเข้า - ออกเรือประมง (PIPO) โดยศูนย์บัญชาการแก้ไขปัญหาการทำการประมงผิดกฎหมาย (ศปมผ) เป็นผู้รับผิดชอบมีภารกิจในการเพิ่มประสิทธิภาพการตรวจเข้าออกเรือประมง ณ ท่าเทียบเรือ รวมถึงการนำสัตว์น้ำขึ้นท่าการบูรณาการข้อมูลระหว่างเส้นทางการทำประมงที่ได้จากระบบติดตามเรือประมง (VMS) กับสมุดบันทึกทำการประมง (Logbook) โดยนำมาตรวจสอบข้อมูลเชิงลึกเพื่อนำไปสู่การบังคับใช้กฎหมายได้อย่างตรงตัวผู้กระทำผิด ทั้งนี้ บนหลักการอำนวยความสะดวกให้ผู้ที่ปฏิบัติตามกฎหมาย บังคับใช้กฎหมายอย่างเคร่งครัดกับผู้ที่ปฏิบัติผิดกฎหมาย
3) แผนปฏิบัติการเพิ่มประสิทธิภาพการบังคับใช้มาตรการทางปกครอง โดยกรมประมงเป็นผู้รับผิดชอบมีภารกิจในการเพิ่มประสิทธิภาพการบังคับใช้มาตรการทางปกครองต่อผู้กระทำผิดบนพื้นฐานของการบริหารความเสี่ยงเช่นการพักใช้ใบอนุญาต การเพิกถอนในอนุญาต การสั่งกักเรือ เป็นต้น มุ่งเน้นให้การบังคับใช้เป็นไปด้วยความรวดเร็วต่อผู้กระทำผิด
ทั้งนี้ 3 แผนปฏิบัติการถือเป็นองค์ประกอบสำคัญที่สุดในการทำงานของรัฐบาลเพื่อแก้ไขการทำการประมงผิดกฎหมายในช่วง 4 เดือนนี้ (พฤษภาคม - สิงหาคม) หากหน่วยงานที่รับผิดชอบปฏิบัติการได้ตามแผนก็จะทำให้ประเทศไทยสามารถเริ่มต้นเข้าสู่การเป็นประเทศปลอดการทำประมงผิดกฎหมาย (IUU Free) ตามเจตนารมณ์ที่คณะรัฐมนตรีได้เห็นชอบไว้เมื่อเดือนมีนาคม 2561
-----------------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11869