รัฐบาลไทย-ข่าวทำเนียบรัฐบาล-ผลการประชุมคณะกรรมการขับเคลื่อนการปฏิรูปเพื่อรองรับการปรับเปลี่ยนตามนโยบาย Thailand 4.0


วันจันทร์ที่ 30 เมษายน 2561
2,093
พิมพ์
ผลการประชุมคณะกรรมการขับเคลื่อนการปฏิรูปเพื่อรองรับการปรับเปลี่ยนตามนโยบาย Thailand 4.0
นายกรัฐมนตรีย้ำทุกหน่วยงานสร้างการรับรู้ให้สังคมเกิดความเข้าใจถึงความจำเป็นในการปฏิรูปประเทศ เพื่อร่วมกันพัฒนาและขับเคลื่อนประเทศไปสู่เป้าหมายที่กำหนด Thailand 4.0
วันนี้ (30 เม.ย.61) เวลา 09.30 น.  ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการขับเคลื่อนการปฏิรูปเพื่อรองรับการปรับเปลี่ยนตามนโยบาย Thailand 4.0 ครั้งที่ 1/2561 ร่วมกับหน่วยงานที่เกี่ยวข้อง
โอกาสนี้ นายกรัฐมนตรี ได้กล่าวก่อนการประชุมว่าฯ รัฐบาลได้มีการประกาศการขับเคลื่อนการปฏิรูปประเทศตามนโยบาย Thailand 4.0 ในเวทีโลกและอาเซียนให้ประชาคมโลกและชาชนได้รับทราบเกี่ยวกับแนวทางในการที่จะปฏิรูปประเทศไทยให้เป็นประเทศที่ทันสมัย แต่การจะไปสู่เป้าหมายดังกล่าวต้องดูแลประชาชนทุกกลุ่ม โดยเฉพาะกลุ่มผู้มีรายได้น้อยให้สามารถปรับตัวได้ทันกับสถานการณ์ที่เกิดขึ้นและสามารถดำรงชีวิตได้อย่างเหมาะสม  ส่วนการปรับปรุงประสิทธิภาพการบริการภาครัฐจะต้องเร่งดำเนินการให้เกิดผลเป็นรูปธรรมโดยเร็ว ทั้งในเรื่องของระเบียบ วิธีการปฏิบัติ การสร้างจิตสำนึกข้าราชการ การใช้เทคโนโลยีดิจิทัลเข้ามาเสริมประสิทธิภาพการทำงาน การแก้ไขกฎหมายที่ล้าสมัยให้เป็นปัจจุบันและทันกับสถานการณ์ที่เปลี่ยนแปลง ฯลฯ
ทั้งนี้ การดำเนินในเรื่องต่าง ๆ โดยเฉพาะการปฏิรูปตามนโยบายรัฐบาล ทุกหน่วยงานที่เกี่ยวข้องต้องสร้างการรับรู้ให้ประชาชนและสังคมได้รับทราบถึงความจำเป็นที่ต้องดำเนินการและประโยชน์ที่ประชาชนและประเทศจะได้รับ รวมไปถึงการปลูกจิตสำนึกในเรื่องของการเคารพกฎหมาย เพื่อให้ประชาชนทุกภาคส่วนเกิดความตระหนักและเข้าใจ อันจะส่งผลให้ประชาชนทุกฝ่ายให้ความร่วมมือต่อการดำเนินโครงการต่าง ๆ ของภาครัฐ เพื่อร่วมกันพัฒนาและขับเคลื่อนประเทศไปสู่เป้าหมายที่กำหนด Thailand 4.0
สำหรับผลประชุมสรุปสาระสำคัญ ดังนี้
ที่ประชุมรับทราบความก้าวหน้าการขับเคลื่อนการปฏิรูปเพื่อรองรับการปรับเปลี่ยนตามนโยบาย THAILAND 4.0 ประกอบด้วย 1. ประเด็นการปฏิรูประบบราชการ ได้แก่  1) การปรับปรุงประสิทธิภาพการบริการภาครัฐ (Service Reform) มีความก้าวหน้าใน 4 เรื่อง ได้แก่ (1) การขึ้นทะเบียนผลิตภัณฑ์สุขภาพของสำนักงานคณะกรรมการอาหารและยา (อย.) ที่ลดคำขอค้างทั้งด้านยาและอาหาร ที่ยื่นก่อน 7 สิงหาคม 2560 กว่า 8,000 คำขอ ได้หมดภายใน 6 เดือน และลดขั้นตอนการพิจารณาอนุญาตทำให้เกิดความรวดเร็วยิ่งขึ้นเฉลี่ยร้อยละ 20  (2) การจดทะเบียนทรัพย์สินทางปัญญาของกรมทรัพย์สินทางปัญญา ลดคำขอค้างสะสมสิทธิบัตรการประดิษฐ์อย่างต่อเนื่อง โดยผลสำเร็จทำได้สูงกว่าเป้าหมายที่ตั้งไว้ถึงร้อยละ 14 (3) การจดทะเบียนที่ดินของกรมที่ดิน สำนักงานที่ดินลดระยะเวลาดำเนินการรังวัดได้ตามเป้าหมาย เฉลี่ยระยะเวลารอคิว 45 วัน และพัฒนาการให้บริการข้อมูลที่ดินผ่านเว็บไซต์ของกรมที่ดิน และ Mobile Application LandsMaps ค้นหาได้จากสถานที่สำคัญผ่านระบบของ Google และ (4) การนำเข้าและส่งออกของกรมศุลกากร ได้เชื่อมโยงข้อมูลอิเล็กทรอนิกส์รูปแบบ Single Form (B2G) สำหรับสินค้าวัตถุอันตราย ใช้งานแล้ว 6 หน่วยงาน อีก 2 หน่วยงานจะเริ่มใช้ภายในเดือนกันยายน 2561
2) การพัฒนาและการรังสรรค์นวัตกรรมในรูปแบบใหม่ (Sandbox) มีความก้าวหน้าในการพัฒนา 3 เรื่อง ได้แก่ (1) การแก้ไขพื้นที่ป่าและการใช้ประโยชน์พื้นที่จังหวัดน่านและกลไกการบริหารจัดการ โดยจะขอคืนพื้นที่ร้อยละ 18 จากพื้นที่ป่าทั้งหมด และอีกร้อยละ10 ที่เหลือให้ประชาชนสามารถปลูกพืชเศรษฐกิจได้เต็มที่ โดยพื้นที่ยังเป็นป่าของรัฐ คาดการณ์ว่าภายในระยะเวลา 3 ปี เพื่อลดการบุกรุกพื้นที่ป่าอนุรักษ์และส่งเสริมการเศรษฐกิจฐานชีวภาพ (2) Public School หรือโรงเรียนร่วมพัฒนา ที่เปิดโอกาสให้ทุกภาคส่วนเข้ามามีส่วนร่วมในการพัฒนาการศึกษาให้มีประสิทธิภาพสูงสุด ซึ่งมีโรงเรียนเข้าร่วมโครงการ 40 โรงเรียน โดยมีผู้สนับสนุนจากภาคเอกชน จะเริ่มดำเนินการในภาคเรียนที่ 1 ปีการศึกษา 2561 และ (3) หน่วยงานราชการ 4.0 ได้แก่ สำนักงานคณะกรรมการนโยบายรัฐวิสาหกิจ สำนักงานคณะกรรมการส่งเสริมการลงทุน กรมบังคับคดี และสำนักงาน ก.พ.ร. ได้รับการผ่อนคลายหลักเกณฑ์ และกฎ ระเบียบการบริหารทรัพยากรบุคคลในหน่วยงานนำร่อง 4 หน่วยงาน เพื่อให้เกิดความคล่องตัวในการพัฒนาองค์การรองรับการปรับเปลี่ยนตามนโยบาย THAILAND 4.0 และดำเนินการให้บรรลุตามเป้าหมายที่ตกลงไว้
3) การเป็นรัฐบาลดิจิทัล (Digital Government)   สำนักงานรัฐบาลอิเล็กทรอนิกส์ (องค์การมหาชน) ในเดือนพฤษภาคม 2561 จะระบุตำแหน่งจุดให้บริการประชาชนประมาณ 40,000 จุดบริการ ตามคู่มือสำหรับประชาชนใน info.go.th ในเดือนสิงหาคม จะยกเลิกสำเนาบัตรประชาชน สำเนาทะเบียนบ้านจากหน่วยงานผู้ให้บริการ พร้อมเปิดใช้ Application บอกข้อมูลบริการ จากนั้นในเดือนตุลาคม เริ่มยกเลิกสำเนาหนังสือรับรองนิติบุคคล และในเดือนมกราคม 2562 เปิดใช้ระบบ Citizen Feedback ให้ประชาชนประเมินความพึงพอใจ
ในการใช้บริการ แสดงความคิดเห็นและข้อร้องเรียน
นอกจากนี้ ประเด็นการปฏิรูปกฎหมาย ได้มีการตั้งคณะอนุกรรมการที่เกี่ยวข้องเพื่อดำเนินการเร่งรัดการปรับปรุงหรือยกเลิกกฎหมายที่เป็นอุปสรรคต่อการประกอบอาชีพและการดำเนินธุรกิจของประชาชน จำนวน 10 คณะ และได้พิจารณากฎหมาย 27 เรื่อง เช่น ร่างพระราชบัญญัติส่งเสริมวิสาหกิจเพื่อสังคม พ.ศ. ....ร่างพระราชบัญญัติข้อมูลข่าวสารสาธารณะ พ.ศ. .... ร่างพระราชบัญญัติการส่งเสริมและคุ้มครองประชาชนในการต่อต้านการทุจริตและประพฤติมิชอบ พ.ศ. .... และกฎหมายที่เป็นอุปสรรคต่อการประกอบอาชีพคนขับรถรับจ้างสาธารณะและผู้ค้าหาบเร่แผงลอย เป็นต้น
และ 2. ประเด็นการเตรียมคนไทยสู่ศตวรรษที่ 21 ได้ดำเนินการสร้างกระบวนทัศน์และหลักคิดสำหรับคนไทย  5 ด้าน คือ พอเพียง วินัย สุจริต จิตสาธารณะ และรับผิดชอบ และประกาศเจตนารมณ์พันธะสัญญาร่วมกันขององค์กรภาคีเครือข่ายมาแล้ว 275 เครือข่าย
สำหรับงานใหม่ที่จะปรับปรุงประสิทธิภาพการบริการภาครัฐเพิ่มเติม 3 เรื่อง ได้แก่ 1) ธุรกิจพาณิชยนาวีได้พัฒนาการให้บริการแบบ One Stop Service ด้านแรงงานทางทะเลที่มีการเชื่อมโยงข้อมูลการอนุมัติอนุญาตเกี่ยวกับแรงงานทางทะเล การพัฒนาระบบ e-Service รองรับงานบริการ รวมทั้งการลดค่าธรรมเนียมการมอบอำนาจให้สถาบันตรวจเรือและความถี่ในการชำระเงิน และการจัดทำหลักสูตรกลางด้านพาณิชยนาวีให้กับสถาบันการศึกษา 2) ใบอนุญาตด้านการเกษตร มุ่งปรับปรุงกระบวนการควบคุมการอนุญาตการครอบครองสารเคมีเพื่อนำมาใช้คลุกเมล็ดพันธุ์พืชเพื่อป้องกันกำจัดศัตรูพืช สร้าง Application ตรวจสอบข้อมูลขึ้นทะเบียน และแจ้งเตือนการต่ออายุใบสำคัญฯ และ 3) การบริหารจัดการคิวโรงพยาบาล ซึ่งมีต้นแบบจากการดำเนินโครงการห้องปฏิบัติการนวัตกรรมภาครัฐ (Government Innovation Lab) ทำให้มีแนวทาง
จะพัฒนาระบบคิวกลางสำหรับนัดหมายเข้ารับการรักษา ระบบแจ้งเตือนก่อนวันนัด แจ้งขั้นตอนการรับบริการตั้งแต่ต้นจนจบ รวมทั้งต้นแบบ Application เพื่อใช้ในการบริหารจัดการคิวภายในโรงพยาบาล ซึ่งจะมีการขยายผลต่อไป จำนวน 50 โรงพยาบาล
รวมทั้งจะพัฒนาและการรังสรรค์นวัตกรรมในรูปแบบใหม่เพิ่มอีก 1 เรื่อง เกี่ยวกับข้อเสนอการยกระดับการวิจัย พัฒนา และนวัตกรรม (Ease of Doing Research, Development and Innovation) เพื่อเพิ่มความสามารถในการแข่งขันของประเทศสู่ THAILAND 4.0 ด้านวิทยาศาสตร์ เทคโนโลยี และการศึกษา ของสำนักงานพัฒนาวิทยาศาสตร์และเทคโนโลยีแห่งชาติ (สวทช.) มุ่งสร้างและดึงดูดบุคลากรวิจัยและพัฒนา รวมทั้งพัฒนานวัตกรรมตามความต้องการของภาครัฐ
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11859