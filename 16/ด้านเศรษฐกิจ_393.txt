รัฐบาลไทย-ข่าวทำเนียบรัฐบาล-ก.อุตฯ จับมือ แจ็ค หม่า ลงนาม MOU ดันเอสเอ็มอีไทยลงตลาดอีคอมเมิร์ซ

วันพฤหัสบดีที่ 19 เมษายน 2561
ก.อุตฯ จับมือ แจ็ค หม่า ลงนาม MOU ดันเอสเอ็มอีไทยลงตลาดอีคอมเมิร์ซ
รองนายกรัฐมนตรี  รัฐมนตรีว่าการกระทรวงอุตสาหกรรม นายแจ็ค หม่า ประธานกรรมการบริหารกลุ่มอาลีบาบา และนายลวี่ เจี้ยน เอกอัครราชทูตจีน ประจำประเทศไทย ร่วมเป็นสักขีพยานลงนามบันทึกความเข้าใจระหว่างหน่วยงานภาครัฐของไทยกับบริษัทในเครืออาลีบาบากรุ้ป
วันนี้ (19 เม.ย.61 ) นายสมคิด จาตุศรีพิทักษ์ รองนายกรัฐมนตรี นายอุตตม สาวนายน รัฐมนตรีว่าการกระทรวงอุตสาหกรรม นายแจ็ค หม่า ประธานกรรมการบริหารกลุ่มอาลีบาบา และนายลวี่ เจี้ยน เอกอัครราชทูตจีน ประจำประเทศไทย ร่วมเป็นสักขีพยานลงนามบันทึกความเข้าใจระหว่างหน่วยงานภาครัฐของไทยกับบริษัทในเครืออาลีบาบากรุ้ป เพื่อส่งเสริมการลงทุนในพื้นที่เศรษฐกิจพิเศษภาคตะวันออก (EEC) และขับเคลื่อนการพัฒนาเศรษฐกิจดิจิทัลของไทยภายใต้ยุทธศาสตร์ประเทศไทย 4.0 โดยมี นายพสุ โลหารชุน ปลัดกระทรวงอุตสาหกรรม และผู้บริหารกระทรวงอุตสาหกรรม ร่วมเป็นเกียรติ ณ โรงแรมแบ็งค็อก แมริออท มาร์คีส์ ควีนส์ปาร์ค
การลงนามความร่วมมือบันทึกความเข้าใจ 4 ฉบับ ที่หน่วยงานภาครัฐของไทยลงนามร่วมกับบริษัทเครืออาลีบาบากรุ้ป ได้แก่
1. ความร่วมมือด้านการค้าการลงทุน และการขับเคลื่อนเศรษฐกิจดิจิทัล ระหว่าง สำนักงาน อีอีซีและ Alibaba.com Singapore E-Commerce Private Limited
2. ความร่วมมือด้านการลงทุนในศูนย์สมาร์ท ดิจิทัล ฮับ ในพื้นที่ อีอีซี ระหว่างสำนักงานอีอีซี กรมศุลกากร และบริษัท Cainao Smart Logistics Network Hong Kong Limited
3. ความร่วมมือด้านการพัฒนาเอสเอ็มอีและบุคลากรในด้านดิจิทัล และการส่งเสริมธุรกิจผ่านอีคอมเมิร์ซ ระหว่างกรมส่งเสริมอุตสาหกรรม กรมส่งเสริมการค้าระหว่างประเทศ และ Alibaba Business School
4. ความร่วมมือด้านการท่องเที่ยวผ่านดิจิทัลและการส่งเสริมการท่องเที่ยวเมืองรอง ระหว่างการท่องเที่ยวแห่งประเทศไทย และบริษัท Zhejiang Fliggy Network Technology Company Limited
ภายในงาน ยังมีการเปิดตัว Thai Rice Flagship Store บนเว็บไซต์ Tmall.com ซึ่งเป็นเว็บไซต์ซื้อขายออนไลน์ระดับโลกที่เน้นร้านค้าแบรนด์ชั้นนำหรือร้านค้าตัวแทนที่มีความน่าเชื่อถือ ซึ่งจะช่วยผลักดันยอดขายผลิตผลทางการเกษตรเริ่มต้นจากข้าวและขยายไปยังผลไม้อื่นๆของไทย ซึ่งเป็นการร่วมมือระหว่างกระทรวงพาณิชย์และอาลีบาบา
ทั้งนี้ ในช่วงเช้า นายอุตตม สาวนายน รัฐมนตรีว่าการกระทรวงอุตสาหกรรม นำคณะผู้บริหาร Alibaba Group เข้าเยี่ยมคารวะ พลเอกประยุทธ์ จันทร์โอชา นายกรัฐมนตรี ณ ทำเนียบรัฐบาล โดยทั้งสองฝ่ายได้พูดคุยถึงโครงการความร่วมมือเพื่อพัฒนาอุตสาหกรรมและส่งเสริมบุคลากรในด้านธุรกิจดิจิทัล รวมถึงการจับมือกับการท่องเที่ยวแห่งประเทศไทยเพื่อส่งเสริมการท่องเที่ยวอีกด้วย

ที่มา : http://www.thaigov.go.th/news/contents/details/11623
