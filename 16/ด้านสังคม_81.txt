รัฐบาลไทย-ข่าวทำเนียบรัฐบาล- ปลัดสธ.แนะผู้สัมผัส สุนัข แมว ที่ป่วยเป็นโรคพิษสุนัขบ้า พบแพทย์ทันทีเพื่อฉีดวัคซีนป้องกันโรค

วันจันทร์ที่ 19 มีนาคม 2561
ปลัดสธ.แนะผู้สัมผัส สุนัข แมว ที่ป่วยเป็นโรคพิษสุนัขบ้า พบแพทย์ทันทีเพื่อฉีดวัคซีนป้องกันโรค
ปลัดกระทรวงสาธารณสุข แนะผู้สัมผัสสุนัข แมว ที่ป่วยเป็นโรคพิษสุนัข รีบพบแพทย์ทันทีเพื่อฉีดวัคซีนป้องกันโรค พร้อมขอความร่วมมือผู้เลี้ยงสัตว์ ดูแลความเป็นอยู่ อาหาร ยารักษาโรค ฉีดวัคซีนป้องกันโรคพิษสุนัขบ้าทุกปี
ปลัดกระทรวงสาธารณสุข แนะผู้สัมผัสสุนัข แมว ที่ป่วยเป็นโรคพิษสุนัข รีบพบแพทย์ทันทีเพื่อฉีดวัคซีนป้องกันโรค พร้อมขอความร่วมมือผู้เลี้ยงสัตว์ ดูแลความเป็นอยู่ อาหาร ยารักษาโรค ฉีดวัคซีนป้องกันโรคพิษสุนัขบ้าทุกปี
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ กรณีโรคพิษสุนัขบ้า ว่า กระทรวงสาธารณสุข มีหน้าที่ดูแลรักษาผู้ที่ถูกสุนัข แมว กัดหรือข่วน รวมทั้งผู้สัมผัสกับสัตว์ที่ป่วยเป็นโรคพิษสุนัขบ้า ซึ่งโรคนี้อันตรายมาก หากเป็นแล้วไม่มียารักษา แต่ป้องกันได้ด้วยการวัคซีนป้องกันโรคพิษสุนัขบ้า ประชาชนทุกคนทุกสิทธิการรักษา สามารถเข้ารับบริการได้ที่โรงพยาบาลใกล้บ้าน
ในส่วนการป้องกันโรคพิษสุนัขบ้าในสัตว์นั้น  มีหลายหน่วยงานดูแลและมีหลายมาตรการในการควบคุม ซึ่งกระทรวงสาธารณสุขไม่มีอำนาจก้าวล่วงเข้าไปดูแลในเรื่องสัตว์  โรคพิษสุนัขบ้าเป็นปัญหาในประเทศไทยเรื้อรังมานาน  ไม่สามารถแก้ไขกันได้ภายในวันเดียวหรือสองวัน ต้องใช้หลายวิธีหลายมาตรการในการแก้ปัญหา ที่สำคัญที่สุดคือ ขอให้ประชาชนตระหนักในการจะมีสัตว์เลี้ยง ต้องสามารถดูแลได้ดี ทั้งในเรื่องความเป็นอยู่ อาหาร ยารักษาโรค วัคซีน และไม่ควรปล่อยให้สัตว์ออกมาอยู่ภายนอกการดูแล
“ส่วนเรื่องมาตรการการเก็บภาษีสัตว์เลี้ยงนั้น เป็นเพียงการแสดงความคิดเห็นส่วนตัว ไม่ได้มีผลใด และเป็นเพียงการยกตัวอย่างมาตรการหนึ่งที่ต่างประเทศทำ ที่มีการจดทะเบียนสัตว์เลี้ยง และมีเรื่องภาษีเข้ามาเกี่ยวข้อง เช่น กำหนดให้เลี้ยงได้ครอบครัวละ1-2 ตัว หากเลี้ยงมากกว่าก็จะมีการเก็บภาษี ซึ่งประเทศไทย ยังไม่มีมาตรการนี้ และกระทรวงสาธารณสุขก็ไม่มีอำนาจที่จะดำเนินการในเรื่องเหล่านี้ อย่างไรก็ตาม ขอให้พี่น้องประชาชนหากมีสัตว์เลี้ยง ให้นำไปฉีดวัคซีนกันให้หมด หากสัมผัส หรือพบผู้ที่สัมผัส และเสี่ยงอาจได้รับเชื้อ ให้รีบไปพบแพทย์ รับการฉีดวัคซีนโดยเร็วที่สุด เพื่อป้องกันการเป็นโรคพิษสุนัขบ้า ซึ่งโรคนี้ถ้ามีอาการแล้ว ทั้งคนและสัตว์ ไม่สามารถรักษาให้หายได้”นายแพทย์เจษฎา กล่าว
สำหรับสถานการณ์โรคพิษสุนัขบ้าในคน ล่าสุด พบผู้เสียชีวิตเพิ่มขึ้นอีก 1 ราย ที่ จ.บุรีรัมย์ ได้รับเชื้อจากสุนัข เบื้องต้นได้รับรายงานว่าถูกสุนัขกัดมาค่อนข้างนานแล้ว รอผลการตรวจยืนยัน  นับเป็นผู้เสียชีวิตรายที่ 6 ของปี 2561

ที่มา : http://www.thaigov.go.th/news/contents/details/10860
