รัฐบาลไทย-ข่าวทำเนียบรัฐบาล-สมเด็จพระเจ้าอยู่หัว ทรงพระกรุณาโปรดเกล้าฯ ให้จัดงานเถลิงศกสุขสันต์มหาสงกรานต์ ตำนานไทย ระหว่างวันที่ 6-8 เมษายนนี้ ร่วมกันปลูกฝังความกตัญญูกตเวทีต่อผู้มีพระคุณและอดีตพระมหาราช


วันอังคารที่ 3 เมษายน 2561
540
พิมพ์
สมเด็จพระเจ้าอยู่หัว ทรงพระกรุณาโปรดเกล้าฯ ให้จัดงานเถลิงศกสุขสันต์มหาสงกรานต์ ตำนานไทย ระหว่างวันที่ 6-8 เมษายนนี้ ร่วมกันปลูกฝังความกตัญญูกตเวทีต่อผู้มีพระคุณและอดีตพระมหาราช
รัฐบาลเชิญชวนประชาชนร่วมงานเถลิงศกสุขสันต์มหาสงกรานต์ ตำนานไทย วันที่ 6-8 เมษายน2561 ร่วมกันปลูกฝังความกตัญญูกตเวทีต่อผู้มีพระคุณและอดีตพระมหาราช  สืบสานศิลปวัฒนธรรม และประเพณีอันดีงามของชาติ
วันนี้ (3 เม.ย. 61 ) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีแจ้งต่อที่ประชุมคณะรัฐมนตรีว่า สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม ให้จัดงานเถลิงศกสุขสันต์มหาสงกรานต์ ตำนานไทย เพื่อร่วมกันปลูกฝังความกตัญญูกตเวทีต่อผู้มีพระคุณและอดีตพระมหาราช ส่งเสริม สืบสานศิลปวัฒนธรรม และประเพณีอันดีงามของชาติ ระหว่างวันที่ 6-8 เมษายน 2561 ตั้งแต่เวลา 14.00 – 21.00 น. ณ พระลานพระราชวังดุสิตและสนามเสือป่า
ในการนี้ สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม ให้จัดพิมพ์หนังสือบทเจริญพระพุทธมนต์พระราชทานแก่ผู้มาร่วมพิธี  พร้อมทั้ง ให้เชิญพระพุทธกำเนิดกาสาวพัตร์ พระพุทธรูปสำคัญที่หล่อขึ้นเมื่อครั้งทรงผนวช ( 6 พฤศจิกายน 2521) มาประดิษฐานให้ประชาชนได้สักการะและสรงน้ำเพื่อเป็นสิริมงคล
นอกจากนี้จะได้จัดสถานที่ให้ประชาชนรดน้ำขอพรผู้ใหญ่ในครอบครัว พร้อมเยี่ยมชมนิทรรศการความเป็นมาของประเพณีสงกรานต์ ตลอดจนกิจกรรมและการแสดงต่าง ๆ เช่น การแข่งขันก่อพระเจดีย์ทราย ชิงโล่พระราชทาน การแสดง ชุด “เถลิงศกเพลามหาสงกรานต์” การสาธิตการปรุงเครื่องหอม การออกร้านจำหน่ายอาหารและขนมไทย ฯลฯ
จึงขอเชิญชวนประชาชนร่วมงานเถลิงศกสุขสันต์มหาสงกรานต์ได้ตามวัน เวลาและสถานที่ดังกล่าว เพื่อร่วมกันสืบสานศิลปวัฒนธรรม และประเพณีอันดีงามของชาติไทย
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11313