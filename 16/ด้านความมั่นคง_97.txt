รัฐบาลไทย-ข่าวทำเนียบรัฐบาล-แรงงาน ชงนายจ้างใช้ GLP แสดงจุดยืนความรับผิดชอบต่อสังคมด้านแรงงาน  


วันอาทิตย์ที่ 18 มีนาคม 2561
329
พิมพ์
แรงงาน ชงนายจ้างใช้ GLP แสดงจุดยืนความรับผิดชอบต่อสังคมด้านแรงงาน
กระทรวงแรงงาน โดยกรมสวัสดิการและคุ้มครองแรงงาน ขับเคลื่อนการนำแนวปฏิบัติการใช้แรงงานที่ดี (Good Labour Practices: GLP) ไปใช้ในสถานประกอบกิจการ ร่วมมือภาคส่วนที่เกี่ยวข้องขยายผลความสำเร็จ แสดงจุดยืนผู้ประกอบการไทยใส่ใจจริยธรรมการจ้างแรงงาน
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน เปิดเผยว่า เรื่องความรับผิดชอบทางสังคมด้านแรงงานเป็นเรื่องที่นานาประเทศให้ความสำคัญมากยิ่งขึ้น โดยเฉพาะอย่างยิ่งในเรื่องของการประกอบธุรกิจอย่างมีจริยธรรม ไม่มีการใช้แรงงานบังคับ ไม่มีการค้ามนุษย์ด้านแรงงาน ได้เป็นปัจจัยสำคัญที่ประเทศคู่ค้านำมาพิจารณาในการสั่งซื้อสินค้าหรือบริการต่าง ๆ ในเวทีการค้าโลก การปฏิบัติต่อแรงงานที่จึงไม่เพียงทำให้แรงงานมีสภาพการจ้าง สภาพการทำงานที่เป็นธรรม ยังส่งผลต่อการเพิ่มโอกาสทางธุรกิจของสถานประกอบกิจการและการพัฒนาเศรษฐกิจของประเทศด้วย การส่งเสริมให้นายจ้าง สถานประกอบกิจการ นำแนวปฏิบัติการใช้แรงงานที่ดี (Good Labour Practices: GLP) ไปใช้ในการบริหารธุรกิจเป็นแนวทางหนึ่งที่ กสร.ได้ดำเนินการมาอย่างต่อเนื่อง เพื่อเสริมสร้างให้แรงงานมีคุณภาพชีวิตที่ดี ป้องกันการค้ามนุษย์ด้านแรงงาน ควบคู่ไปกับการเพิ่มขีดความสามารถในการแข่งทางการค้าของผู้ประกอบการไทย
อธิบดีกรมสวัสดิการและคุ้มครองแรงงาน กล่าวต่อว่า เพื่อเป็นการขับเคลื่อนและขยายผล
การดำเนินการดังกล่าวให้เป็นไปอย่างต่อเนื่องและสู่สาธารณมากยิ่งขึ้น กสร.ได้จัดการอบรมพัฒนาเครือข่ายเพื่อสร้างความรู้ ความเข้าใจเกี่ยวกับแนวปฏิบัติการใช้แรงงานที่ดี (GLP) เมื่อวันที่ 13 -14 มีนาคมที่ผ่านมา โดยเชิญผู้เกี่ยวข้องจากหน่วยงานภาครัฐ อาทิ ผู้แทนองค์การแรงงานระหว่างประเทศ กรมส่งเสริมการค้าระหว่างประเทศ ผู้แทนจากสมาคมอุตสาหกรรมต่าง ๆ เช่น สมาคมกุ้งไทย สมาคมผู้ผลิตไก่เพื่อส่งออก ร่วมถึงผู้แทนองค์กรนายจ้าง องค์กรลูกจ้าง จำนวน 80 คน โดยมีวัตถุประสงค์เพื่อสร้างความรู้ ความเข้าใจ เกี่ยวกับสาระสำคัญของ GLP และแนวทางความร่วมมือในการส่งเสริมให้สถานประกอบการ สมาคมอุตสาหกรรมนำ GLP  ไปใช้ในการบริหารจัดการเพื่อเพิ่มคุณภาพชีวิตแรงงาน และแสดงให้ผู้บริโภคทั้งในและต่างประเทศได้รับรู้ถึงการให้ความสำคัญเรื่องจริยธรรมในการจ้างงาน และการพัฒนาคุณภาพชีวิตแรงงานของผู้ประกอบการไทยอีกทางหนึ่งด้วย

ที่มา : http://www.thaigov.go.th/news/contents/details/10841