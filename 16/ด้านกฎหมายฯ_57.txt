รัฐบาลไทย-ข่าวทำเนียบรัฐบาล-“ยุติธรรม”หารือการจัดทำกฎหมายตามแผนการปฏิรูปประเทศ


วันอังคารที่ 20 มีนาคม 2561
176
“ยุติธรรม”หารือการจัดทำกฎหมายตามแผนการปฏิรูปประเทศ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมเชิงปฏิบัติการ เรื่อง การจัดทำกฎหมายตามแผนการปฏิรูปประเทศ
ในวันอังคารที่ ๒๐ มีนาคม ๒๕๖๑ เวลา ๐๙.๓๐น.
ณ ห้องบีบี ๒๐๓ โรงแรมเซ็นทรา ศูนย์ราชการและคอนเวนชันเซ็นเตอร์
ถนนแจ้งวัฒนะ เขตหลักสี่ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมเชิงปฏิบัติการ เรื่อง การจัดทำกฎหมายตามแผนการปฏิรูปประเทศ
ซึ่งคณะรัฐมนตรีได้มีมติเห็นชอบร่างแผนการปฏิรูประเทศทั้ง ๑๑ ด้าน
เมื่อวันที่ ๑๓ มีนาคม ๒๕๖๑ การประชุมมีวัตถุประสงค์เพื่อสร้างการรับรู้
ความเข้าใจเกี่ยวกับกฎหมายที่ต้องมีการดำเนินการตามแผนปฏิรูป
โดยเฉพาะกฎหมายที่ต้องจัดทำตามแผนปฏิรูปด้านกฎหมายและแผนปฏิรูปด้านกระบวนการยุติธรรม
รวมไปถึงปัญหาและอุปสรรค และแนวทางการดำเนินงานร่วมกัน
ระหว่างหน่วยงานเพื่อเป็นการเตรียมความพร้อม ให้หน่วยงานที่เกี่ยวข้อง
ได้สานต่อการดำเนินงานและเดินหน้าสู่การปฏิรูปให้เกิดผลเป็นรูปธรรม
ตามข้อเสนอของคณะกรรมการปฏิรูปประเทศ
ในโอกาสนี้กระทรวงยุติธรรม โดยสำนักงานกิจการยุติธรรม
ได้รวบรวมและศึกษาประเด็นข้อเสนอของคณะกรรมการปฏิรูปประเทศทั้ง ๑๑ ด้าน
โดยเฉพาะด้านกฎหมายและกระบวนการยุติธรรมแล้วสามารถจัดหมวดหมู่
ประเด็นปฏิรูปได้ ๑๑ กรอบ ดังนี้
๑. กรอบการขจัดความเหลื่อมล้ำ
๒. กรอบการมีส่วนร่วมและการเข้าถึงกระบวนการยุติธรรมของประชาชน
๓. กรอบการปรับกระบวนทัศน์เกี่ยวกับกระบวนการยุติธรรม
๔. กรอบการเพิ่มศักยภาพในการแข่งขันของประเทศ
๕. กรอบการพัฒนานวัตกรรมเพื่อการอำนวยความสะดวกให้แก่ประชาชนได้เข้าถึงข้อมูลกฎหมาย
๖. กรอบการกำหนดระยะเวลาดำเนินงานในทุกขั้นตอนและไม่ล่าช้า
๗. กรอบการพัฒนาระบบการสอบสวนและหน้าที่ระหว่างพนักงานสอบสวนและพนักงานอัยการ
๘. กรอบการมีกลไกให้การออกกฎหมายที่ดีและเท่าที่จำเป็นและกลไกการทบทวนกฎหมาย
ตามมาตรา ๗๗ ของรัฐธรรมนูญ
๙. กรอบการปฏิรูปการเรียนการสอนและการศึกษาอบรมวิชากฎหมาย
๑๐.กรอบการพัฒนาระบบเทคโนโลยีสารสนเทศเพื่อสนับสนุนให้ประชาชนติดต่อกับเจ้าหน้าที่
ผู้บังคับใช้กฎหมายและขจัดช่องทางการทุจริต
และ ๑๑. กรอบการปฏิรูประบบนิติวิทยาศาสตร์
โดยมีร่างกฎหมายที่ต้องดำเนินการจัดทำรวมทั้งสิ้น ๖๓ ฉบับ มีหน่วยงานที่เกี่ยวข้อง ๔๖ หน่วยงาน
ทั้งนี้ ที่ประชุมได้ร่วมกันพิจารณากรอบประเด็นปฏิรูปทั้ง ๑๑ กรอบ โดยมีข้อเสนอและข้อสังเกตหลายประการ
อาทิ การกำหนดหน่วยงานรับผิดชอบหลัก สถานะของร่างกฎหมายในปัจจุบันที่มีการดำเนินการแล้ว
อยู่ระหว่างดำเนินการ หรือความจำเป็นในการยกร่างกฎหมายใหม่ และได้มีการมอบหมายหน่วยงานที่เกี่ยวข้อง
สอบทานข้อมูลและประสานมายังสำนักงานกิจการยุติธรรม เพื่อรวบรวมและรายงานผลต่อรองนายกรัฐมนตรี
และรัฐมนตรีว่าการกระทรวงยุติธรรม (พลอากาศเอกประจิน จั่นตอง)
และแจ้งไปยังคณะกรรมการปฏิรูปประเทศด้านกระบวนการยุติธรรมและคณะกรรมการ ปฏิรูปประเทศด้านกฎหมาย

ที่มา : http://www.thaigov.go.th/news/contents/details/10910