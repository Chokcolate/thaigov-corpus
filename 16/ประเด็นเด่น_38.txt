รัฐบาลไทย-ข่าวทำเนียบรัฐบาล-กรมสรรพสามิตชี้แจงข่าวปัญหาการขายน้ำมันผิดกฎหมาย ในพื้นที่ อ.สะเดา จ.สงขลา


วันศุกร์ที่ 23 มีนาคม 2561
82
พิมพ์
กรมสรรพสามิตชี้แจงข่าวปัญหาการขายน้ำมันผิดกฎหมาย ในพื้นที่ อ.สะเดา จ.สงขลา
กรมสรรพสามิตชี้แจงข่าวปัญหาการขายน้ำมันผิดกฎหมาย ในพื้นที่ อ.สะเดา จ.สงขลา
วันที่ 18 มีนาคม 2561 นายกฤษฎา จีนะวิจารณะ อธิบดีกรมสรรพสามิต กรมสรรพสามิต กระทรวงการคลัง ชี้แจงประเด็นข่าวปัญหาการขายน้ำมันผิดกฏหมายในพื้นที่ อ.สะเดา จ.สงขลา ตามที่ผู้สื่อข่าวรายงานว่ามีปั๊มหลอดขายน้ำมันผิดกฎหมาย และน้ำมันผิดกฎหมายบรรจุแกลลอนจำหน่ายอย่างเปิดเผยเป็นจำนวนมากในพื้นที่ อ.สะเดา จ.สงขลา ซึ่งเปิดขายตลอด 24 ชั่วโมง ในราคาถูกกว่าท้องตลาด โดยจำหน่ายน้ำมันเบนซินราคาลิตรละ 25 บาท และน้ำมันดีเซลราคาลิตรละ 22 บาทเท่านั้น ขณะที่น้ำมันแก๊สโซฮอล์ 95 จำหน่ายในปั๊มน้ำมันที่ถูกกฎหมาย เสียภาษีให้รัฐ ขายในราคาลิตรละ 27.90 บาท ส่วนดีเซลราคาลิตรละ 27 บาท นั้น
กรมสรรพสามิตขอชี้แจงว่า ลักษณะภูมิประเทศของ อ. สะเดา จ.สงขลา ที่เป็นเมืองชายแดนติดประเทศมาเลเซีย  ซึ่งมีช่องทางทางธรรมชาติที่กลุ่มผู้ลักลอบใช้เป็นช่องทางในการขนน้ำมันหนีภาษีเมื่อราคาน้ำมันในประเทศมาเลเซียกับไทย มีความแตกต่างกัน อย่างไรก็ตาม ปัญหานี้กรมสรรพสามิตได้กำชับสำนักงานสรรพสามิตพื้นที่ ให้ตรวจป้องกันและปราบปรามด้านการกระทำผิดเกี่ยวกับน้ำมันที่ผิดกฎหมายมาโดยตลอด โดยการทำงานแบ่งออกเป็น 3 ด้าน คือ
1. ด้านการประชาสัมพันธ์ ได้ประชาสัมพันธ์ให้กับประชาชนทั่วไป โดยเฉพาะประชาชนตามแนวตะเข็บชายแดนให้ทราบถึงผลเสีย ที่มีผลต่อเครื่องยนต์ และกระทบต่อเศรษฐกิจโดยรวมของประเทศ
2. ด้านการตรวจสอบคุณภาพน้ำมัน โดยการใช้รถตรวจสอบน้ำมันเคลื่อนที่ (Mobile Lab) ในการสุ่มตรวจ กลุ่มเป้าหมายที่มีความเสี่ยงในการกระทำผิด เพื่อเป็นการป้องปราบและบังคับใช้กฎหมาย
3. ด้านการบังคับใช้กฎหมาย โดยการออกตรวจปราบปราม นอกจากการใช้กำลังเจ้าหน้าที่สายตรวจของสำนักงานสรรพสามิตภาค/พื้นที่ ยังได้มีการบูรณาการร่วมกับ เจ้าหน้าที่ที่มีอำนาจในการจับกุมปราบปราม
นอกจากนี้ กรมสรรพสามิตได้มีมาตรการป้องกันต่างๆ ได้แก่ การใช้สาร Marker ในน้ำมันดีเซล เพื่อแยกแยะน้ำมันที่ยกเว้นภาษีเพื่อส่งออก การเข้มงวดการใช้ Seal ตามท่อทางรับ-จ่ายของรถบรรทุกน้ำมันส่งออก การชั่งน้ำหนักรถบรรทุกน้ำมันส่งออก โดนด่านชั่งลอย การติดตามสัญญาณ GPS ซึ่งกรมสรรพสามิตร่วมกับกรมการขนส่งในการติดตามสัญญาณ GPS รถบรรทุกน้ำมันส่งออกว่ามีการหยุดพักหรือออกนอกเส้นทางหรือไม่อย่างไร
ทั้งนี้ กรมสรรพสามิตได้เร่งรัดและกำชับให้เจ้าหน้าที่ปราบปรามให้เข้มงวดมากขึ้น รวมถึงให้สนธิกำลังร่วมเข้าทำการตรวจสอบและจับกุมผู้กระทำผิดโดยด่วนต่อไป
----------------------

ที่มา : http://www.thaigov.go.th/news/contents/details/10899