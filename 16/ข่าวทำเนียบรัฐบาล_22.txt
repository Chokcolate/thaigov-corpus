รัฐบาลไทย-ข่าวทำเนียบรัฐบาล-รัสเซียนำคณะนักธุรกิจชั้นนำเยือนไทยกว่า 50 บริษัท เพื่อลงพื้นที่เยี่ยมชมระเบียงเศรษฐกิจพิเศษภาคตะวันออก


วันพฤหัสบดีที่ 22 กุมภาพันธ์ 2561
320
พิมพ์
รัสเซียนำคณะนักธุรกิจชั้นนำเยือนไทยกว่า 50 บริษัท เพื่อลงพื้นที่เยี่ยมชมระเบียงเศรษฐกิจพิเศษภาคตะวันออก
รัสเซียนำคณะนักธุรกิจชั้นนำเยือนไทยกว่า 50 บริษัท เพื่อลงพื้นที่เยี่ยมชมระเบียงเศรษฐกิจพิเศษภาคตะวันออก
วันนี้(22 กุมภาพันธ์ 2561) เวลา 08:30 น. นายอเล็กเซย์ กรูซเดียฟ ( H.E. Mr. Alexey Gruzdev ) รัฐมนตรีช่วยว่าการกระทรวงพัฒนาเศรษฐกิจสหพันธรัฐรัสเซียและคณะนักธุรกิจรัสเซีย เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวแสดงความยินดีที่ทั้งสองประเทศมีความสัมพันธ์ที่แนบแน่นมาอย่างยาวนาน มีการแลกเปลี่ยนการเยือนระหว่างผู้นำระดับสูงมาอย่างสม่ำเสมอ และผู้นำทั้งสองประเทศมีความใกล้ชิดและได้มีโอกาสพบปะหารือกันบ่อยครั้ง รองนายกรัฐมนตรียังกล่าวแสดงความขอบคุณรัฐมนตรีช่วยว่าการกระทรวงพัฒนาเศรษฐกิจสหพันธรัฐรัสเซียที่นำคณะนักธุรกิจชั้นนำของรัสเซียมาเยือนไทยระหว่างวันที่ 21-22 กุมภาพันธ์ 2561 เพื่อศึกษาการลงทุนในพื้นที่ระเบียงเศรษฐกิจพิเศษภาคตะวันออก(EEC) ที่รัฐบาลไทยต้องการผลักดันให้เป็นศูนย์กลางการลงทุนอุตสาหกรรมใหม่ในภูมิภาค โดยเฉพาะอุตสาหกรรมที่เน้นนวัตกรรมและเทคโนโลยีชั้นสูงซึ่งสอดคล้องกับความเชี่ยวชาญของรัสเซียที่มีเทคโนโลยีชั้นสูงทางด้านการป้องกันประเทศ ไซเบอร์ ระบบราง โทรคมนาคม การบิน เป็นต้น จึงหวังเป็นอย่างยิ่งว่ารัสเซียจะเข้ามาลงทุนในโครงการดังกล่าวในอนาคต
ด้านรัฐมนตรีช่วยว่าการกระทรวงพัฒนาเศรษฐกิจสหพันธรัฐรัสเซียกล่าวว่า คณะของรัสเซียที่มาเยือนไทยครั้งนี้มีทั้งภาครัฐและบริษัทชั้นนำมากกว่า 50 บริษัท อาทิ ธนาคารSberbank ธนาคาร Vneshekonombank บริษัท Rostec Corporation บริษัท JSC Ilyushin Finance Co. เป็นต้น จึงนับได้ว่าคณะรัสเซียที่มาเยือนไทยครั้งนี้มีขนาดใหญ่ที่สุดมากเป็นประวัติกาณ์ สะท้อนให้เห็นว่ารัสเซียมีความมุ่งมั่นที่จะสานสัมพันธ์ทางเศรษฐกิจกับไทยให้ใกล้ชิดมากยิ่งขึ้น รวมทั้งรัสเซียยังมองเห็นศักยภาพทางด้านการลงทุนในไทยทางด้านโครงสร้างพื้นฐาน อุตสาหกรรมการบิน อุตสาหรรมป้องกันประเทศ เทคโนโลยีสารสนเทศ ไซเบอร์ รวมทั้งรัสเซียยังยินดีร่วมมือกับธนาคารของไทยในการจัดตั้งกองทุน Innovation Fund เพื่อช่วยให้เกิดผู้ประกอบการรุ่นใหม่หรือ startup ที่มีแนวคิดที่สร้างสรรค์เพิ่มมากยิ่งขึ้น
ในช่วงท้าย รัฐมนตรีช่วยว่าการกระทรวงพัฒนาเศรษฐกิจสหพันธรัฐรัสเซียได้เชิญรองนายกรัฐมนตรีเข้าร่วมการประชุมทางเศรษฐกิจที่นครเซนต์ปีเตอร์สเบิร์ก (St. Petersburg International Economic Forum) ในช่วงเดือนพฤษภาคม ซึ่งรองนายกรัฐมนตรียินดีรับไปพิจารณา โดยจะประชุมกับรัฐมนตรีและหน่วยงานที่เกี่ยวข้องเพื่อเตรียมการเข้าร่วมการประชุมดังกล่าว

ที่มา : http://www.thaigov.go.th/news/contents/details/10263