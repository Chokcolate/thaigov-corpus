รัฐบาลไทย-ข่าวทำเนียบรัฐบาล-บริษัท รถไฟฟ้า ร.ฟ.ท. จำกัด ชี้แจงประเด็นปัญหาการให้บริการรถไฟฟ้าแอร์พอร์ตลิงก์

วันจันทร์ที่ 2 เมษายน 2561
บริษัท รถไฟฟ้า ร.ฟ.ท. จำกัด ชี้แจงประเด็นปัญหาการให้บริการรถไฟฟ้าแอร์พอร์ตลิงก์
บริษัท รถไฟฟ้า ร.ฟ.ท. จำกัด ชี้แจงประเด็นปัญหาการให้บริการรถไฟฟ้าแอร์พอร์ตลิงก์
วันที่ 2  เมษายน  2561 นายวิสุทธิ์ จันมณี กรรมการ และรักษาการกรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด หรือผู้ให้บริการรถไฟฟ้าแอร์พอร์ต เรล ลิงก์  ชี้แจงประเด็นปัญหาการให้บริการรถไฟฟ้าแอร์พอร์ตลิงก์ ตามที่ นายสามารถ ราชพลสิทธิ์ อดีตรองผู้ว่าฯ กทม. ฝ่ายโยธาและจราจร และอดีต ส.ส.พรรคประชาธิปัตย์ โพสต์เฟสบุ๊ก ระบุว่าการให้บริการรถไฟฟ้าแอร์พอร์ตลิงก์ขณะนี้อยู่ในช่วงวิกฤต เพราะเหลือขบวนรถที่สามารถให้บริการประชาชนได้เพียง 5 ขบวน จาก 9 ขบวน (เสีย 4 ขบวน) ทำให้ผู้โดยสารต้องเสียเวลารอนาน และผู้โดยสารอาจไม่มีความปลอดภัยในการเดินทาง พร้อมตำหนิว่าสาเหตุสำคัญเกิดจากการซ่อมบำรุงรักษาที่ไม่เป็นไปตามมาตรฐาน โดยเฉพาะไม่มีการซ่อมบำรุงใหญ่ (Overhaul) หลังจากวิ่งถึงระยะทางที่กำหนด นอกจากนี้มีการเปิดเผยว่า บริษัท รถไฟฟ้า ร.ฟ.ท.จำกัด มีการซ่อมบำรุงรักษาโดยนำอุปกรณ์ที่เสียไปซ่อมแถวคลองถมแทนการรออะไหล่จากต่างประเทศ ซึ่งหากการซ่อมบำรุงรักษายังคงดำเนินไปในลักษณะนี้ โอกาสที่รถไฟฟ้าเสียจะเกิดขึ้นอีกบ่อยครั้ง พร้อมตั้งคำถามว่าท้ายที่สุดจะเหลือรถไฟฟ้าที่วิ่งให้บริการประชาชนได้กี่ขบวน จึงเรียกร้องให้นายกรัฐมนตรี เร่งแก้ไขปัญหาในการบริหารภายในองค์กรดังกล่าวโดยทันที เพื่อความสะดวกสบาย และปลอดภัยของผู้โดยสาร
การตรวจสอบข้อเท็จจริง รฟฟท. ได้ตรวจสอบข้อมูลแล้วขอชี้แจงดังนี้
ประเด็นที่ 1 การซ่อมบำรุงรักษาไม่เป็นไปตามมาตรฐาน โดยเฉพาะไม่มีการซ่อมบำรุงใหญ่ (Overhaul) หลังจากวิ่งถึงระยะที่กำหนด
รฟฟท. ได้ดำเนินการซ่อมบำรุงอะไหล่สึกหรอบางส่วน (Partial Overhaul) ไปแล้ว เมื่อปี 2557 ที่ระยะ 1.2 ล้านกิโลเมตร และในปี 2559 ทาง รฟฟท. ได้มีการจ้างเหมาซ่อมบำรุงใหญ่ตามวาระ (วาระ 2.4 ล้านกิโลเมตร) ตามมาตรฐานสากล โดยรถไฟฟ้าทั้ง 9 ขบวนยังใช้งานไม่ถึง 2.4 ล้านกิโลเมตร และการดำเนินงานเป็นไปตามคู่มือการซ่อมบำรุงของบริษัท ซีเมนส์ เจ้าของระบบอย่างเคร่งครัด ปัจจุบันได้ดำเนินการซ่อมบำรุงใหญ่ไปแล้วจำนวน 6 ขบวน เหลืออีก 3 ขบวน ขณะนี้กำลังรออะไหล่ของเครื่องจ่ายลมหลัก (Main Air Compressor) ซึ่งจะได้รับภายในเดือน เม.ย. 61 , อะไหล่ของหม้อแปลงวัดกระแสไฟฟ้า (CT Current Transformer)  และ อะไหล่ของอุปกรณ์ที่ทำหน้าที่ควบคุมการทำงานของมอเตอร์ไฟฟ้า (IGBT Insulated Gate Bipolar Transistor) ซึ่งจะได้รับภายในเดือน ก.ค. 61 โดยหลังจากที่ได้อะไหล่แล้วคาดว่าจะซ่อมบำรุงขบวนที่ 7 ได้เสร็จในช่วงปลายเดือนเม.ย. 61และทำให้สามารถให้บริการได้ครบทั้ง 7 ขบวน  ส่วนขบวนที่ 8 คาดว่าจะแล้วเสร็จในช่วงเดือน ก.ค. 61และแล้วเสร็จครบ 9 ขบวนเดือน ธ.ค. 61
ทั้งนี้ สาเหตุที่เกิดรถไฟฟ้าขัดข้องบ่อยครั้ง เนื่องจากการใช้งานหนักของขบวนรถ ทำให้อุปกรณ์ และอะไหล่ต่าง ๆ เกิดการเสื่อมคุณภาพเร็วกว่ากำหนด และในการนำขบวนรถไปให้บริการผู้โดยสาร รฟฟท. จะดูเรื่องความพร้อมของขบวนรถและการให้ความสำคัญกับความปลอดภัยของผู้โดยสารเป็นลำดับแรก
ประเด็นที่ 2 นำอุปกรณ์ที่เสียไปซ่อมคลองถมแทนการหาอะไหล่จากต่างประเทศ
รฟฟท. ไม่เคยนำอุปกรณ์ที่ชำรุดไปซ่อมบำรุงที่คลองถมตามที่มีการอ้างถึงแต่อย่างใด มีเพียงการจัดหาอะไหล่ทั่วไปที่มีภายในประเทศ ได้แก่ แหวนหรือปะเก็น สำหรับใช้งานในระบบที่ไม่เกี่ยวข้องกับความปลอดภัย โดยอุปกรณ์ในทุกระบบจะถูกส่งไปซ่อมบำรุงที่โรงงานผู้ผลิต หรือโรงงานที่มีประสบการณ์และมาตรฐานในการซ่อมบำรุงอุปกรณ์ประเภทดังกล่าว
มาตรการป้องกันและแก้ไข
รฟฟท.มีการประเมินความเสี่ยงของระบบตัวรถไฟฟ้าทุกระบบ ว่าอะไหล่ตัวใดที่เสียแล้วจะส่งผลกระทบต่อการให้บริการ และได้นำผลสรุปความเสี่ยงดังกล่าวนั้นมาทำการกำหนดลำดับการจัดซื้อจัดจ้าง และบางรายการก็ได้มีการจัดซื้อจัดจ้างเรียบร้อยแล้ว
รฟฟท. ร่วมกับการรถไฟแห่งประเทศไทย (รฟท.) จัดขบวนรถดีเซลรางให้บริการเพื่อ เป็นทางเลือกและการอำนวยความสะดวกให้ผู้โดยสาร ช่วงเวลาเร่งด่วนเช้า-เย็น เส้นทางระหว่างสถานีลาดกระบัง – สถานีกรุงเทพ  (หัวลำโพง) ช่วงวันจันทร์-วันศุกร์
------------------------------

ที่มา : http://www.thaigov.go.th/news/contents/details/11284
