รัฐบาลไทย-ข่าวทำเนียบรัฐบาล-กรมสรรพากรแจ้งใกล้สิ้นสุดเวลาการยื่นแบบแสดงรายการภาษีเงินได้บุคคลธรรมดาประจำปีภาษี 2560

วันอังคารที่ 27 มีนาคม 2561
กรมสรรพากรแจ้งใกล้สิ้นสุดเวลาการยื่นแบบแสดงรายการภาษีเงินได้บุคคลธรรมดาประจำปีภาษี 2560
กรมสรรพากรแจ้งให้ผู้มีเงินได้ยื่นแบบแสดงรายการภาษีเงินได้บุคคลธรรมดา ภ.ง.ด.90 และ ภ.ง.ด.91 ประจำปีภาษี 2560 ซึ่งใกล้สิ้นสุดระยะเวลาการยื่นแบบฯ แล้ว
นางแพตริเซีย มงคลวนิช รองอธิบดีกรมสรรพากร รักษาการในตำแหน่งที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ขณะนี้ใกล้สิ้นสุดระยะเวลาการยื่นแบบแสดงรายการภาษีเงินได้บุคคลธรรมดา ภ.ง.ด.90 และ ภ.ง.ด.91 ประจำปีภาษี 2560 จึงขอประชาสัมพันธ์ให้ผู้เสียภาษีรีบดำเนินการยื่นแบบฯ ผ่านช่องทางที่สะดวกภายในกำหนดเวลา กล่าวคือหากยื่นแบบฯ ด้วยกระดาษที่สำนักงานสรรพากรพื้นที่สาขาทุกแห่งทั่วประเทศ จะต้องยื่นภายในวันจันทร์ที่ 2 เมษายน 2561หรือหากยื่นแบบฯ ผ่านระบบอินเทอร์เน็ตที่เว็บไซต์กรมสรรพากร www.rd.go.th หรือยื่นแบบฯ ด้วยโปรแกรม RD Smart Tax Application ผ่าน Smart Phone และ Tablet จะสามารถยื่นได้ถึงวันจันทร์ที่ 9 เมษายน 2561 ซึ่งกรมสรรพากรได้อำนวยความสะดวก โดยขยายเวลาให้บริการรับแบบฯ และรับชำระภาษี ณ สำนักงานสรรพากรพื้นที่สาขาในเขตกรุงเทพมหานครนอกเวลาราชการและในวันหยุดราชการ จนถึงวันที่ 2 เมษายน 2561 โดยวันจันทร์ถึงวันศุกร์ให้บริการตั้งแต่เวลา 08.30 - 19.00 น. และในวันเสาร์ที่ 31 มีนาคม 2561 ให้บริการตั้งแต่เวลา 08.30 - 16.30 น. โดยไม่มีการหยุดพักเที่ยง
นอกจากนี้ สำหรับผู้ที่มีข้อสงสัย ศูนย์สารนิเทศสรรพากร (RD Intelligence Center) 1161 ยังได้ขยายเวลาการให้บริการในวันจันทร์ - ศุกร์ ออกไปจนถึง 20.00 น. ถึงวันที่ 9 เมษายน 2561 และให้บริการในวันเสาร์ที่ 31 มีนาคมและ 7 เมษายน 2561 ตั้งแต่ เวลา 08.30 - 16.00 น. ด้วย”
สำหรับผู้ที่มีข้อสงสัยขอให้สอบถามข้อมูลเพิ่มเติมได้ที่ศูนย์สารนิเทศสรรพากร โทร. 1161 และหากพบเห็นการกระทำใดๆ ที่เป็นการหลีกเลี่ยงภาษี ขอให้แจ้งเบาะแสหรือข้อมูลต่าง ๆ ที่ www.rd.go.th > เมนู “การแจ้งแหล่งภาษี” เพื่อที่กรมสรรพากรจะได้ตรวจสอบข้อเท็จจริงต่อไป

ที่มา : http://www.thaigov.go.th/news/contents/details/11088
