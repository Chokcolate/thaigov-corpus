รัฐบาลไทย-ข่าวทำเนียบรัฐบาล-“พาณิชย์”พร้อมร่วมผลักดันการปฏิรูปกับคณะกรรมการปฏิรูปประเทศด้านสังคม


วันศุกร์ที่ 30 มีนาคม 2561
120
“พาณิชย์”พร้อมร่วมผลักดันการปฏิรูปกับคณะกรรมการปฏิรูปประเทศด้านสังคม
“สนธิรัตน์” พร้อมร่วมมือคณะกรรมการปฏิรูปประเทศด้านสังคม ร่วมกันขับเคลื่อนเศรษฐกิจชุมชนเพื่อสร้างสังคมที่ดี เผยมีแผนกระตุ้นเศรษฐกิจฐานรากทั้งการเพิ่มช่องทางจำหน่ายสินค้าชุมชน
การเชื่อมโยงตลาดให้กับผลผลิตทางการเกษตร ผลไม้ การสร้างอาชีพให้ผู้มีรายได้น้อยด้วยแฟรนไชส์ และการส่งเสริมผู้สูงอายุ มีงานทำ เผยยังได้รับผลักดันไม้ยืนต้นให้นำไปเป็นหลักประกันทางธุรกิจด้วย
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า เมื่อเร็วๆ นี้ นายปีติพงษ์ พึ่งบุญ ณ อยุธยา ประธานคณะกรรมการปฏิรูปประเทศด้านสังคม ได้เข้าพบปะหารือ โดยได้ขอให้กระทรวงพาณิชย์ช่วยผลักดันให้ไม้ยืนต้นที่มีมูลค่าทางเศรษฐกิจ เช่น กระถินเทพา กระถินยักษ์ สนประดิพัทธ์ ยูคาลิปตัส และเสม็ดขาว สามารถนำไปเป็นหลักประกันทางธุรกิจ โดยออกเป็นกฎกระทรวงเพื่อกำหนดให้ไม้ยืนต้นที่มีมูลค่าทางเศรษฐกิจสามารถนำไปเป็นหลักประกันทางธุรกิจ ตาม พ.ร.บ. หลักประกันทางธุรกิจ พ.ศ.2558 มาตรา 8 (6)
ทั้งนี้ กระทรวงฯ จะช่วยประสานกับสำนักงานเศรษฐกิจการคลัง กระทรวงการคลัง เพื่อร่วมกันผลักดันร่างกฎกระทรวงดังกล่าว เพื่อให้มีการใช้ประโยชน์จากไม้ยืนต้นที่ยังไม่ถึงเวลาเก็บเกี่ยวให้เพิ่มมากขึ้นต่อไป
นายสนธิรัตน์กล่าวว่า ยังได้มีการหารือถึงแนวทางการเสริมสร้างระบบเศรษฐกิจชุมชน โดย     ได้ยืนยันว่ากระทรวงพาณิชย์ให้ความสำคัญกับนโยบายของรัฐบาลเรื่องการสร้างความเข้มแข็งให้แก่เศรษฐกิจ  ฐานราก โดยเน้นที่กลไกตลาดเป็นหลัก มีการผลักดันให้สินค้าชุมชนเข้าสู่กลไกตลาดอย่างจริงจัง ซึ่งจะเห็นได้จากการนำสินค้าชุมชนเข้าสู่ร้านธงฟ้าประชารัฐ เน้นสินค้าที่มีคุณภาพเน้นช่องทางการตลาดให้แก่ผู้ผลิตและในอนาคต  จะพัฒนาต่อยอดร้านค้าธงฟ้าประชารัฐให้เป็นร้านโชห่วยไฮบริดโดยใช้ e-Commerce และยังส่งเสริมภาคการผลิตให้มีช่องทางการจัดจำหน่ายให้กับผลผลิตทางการเกษตรและผลไม้ เช่น การจัดทำ MOU ร่วมกับตลาดกลางขนาดใหญ่ และห้างค้าปลีกสมัยใหม่ รวมทั้งการสร้างอาชีพให้แก่ผู้มีรายได้น้อยด้วยธุรกิจแฟรนไชส์สร้างอาชีพ
นอกจากนี้ ยังมีการส่งเสริมการจ้างงานผู้สูงอายุเป็นชิ้นงาน เพื่อให้เกิดการทำงานร่วมกัน     ตามศักยภาพและสภาพแวดล้อม โดยไม่ต้องผูกพันทำงานเต็มเวลา โดยกรมพัฒนาธุรกิจการค้า ได้ทำการส่งเสริมการจับคู่ระหว่างผู้สูงอายุกับธุรกิจนิติบุคคลที่สนใจจะจ้างงานผู้สูงอายุเป็นรายชิ้น ซึ่งล้วนแต่เป็นประโยชน์ต่อสังคม

ที่มา : http://www.thaigov.go.th/news/contents/details/11222