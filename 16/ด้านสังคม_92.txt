รัฐบาลไทย-ข่าวทำเนียบรัฐบาล-สธ. กำชับให้โรงพยาบาลในจังหวัดนครราชสีมาดูแลผู้บาดเจ็บจากอุบัติเหตุรถทัวร์พลิกคว่ำ อย่างเต็มที่

วันพฤหัสบดีที่ 22 มีนาคม 2561
สธ. กำชับให้โรงพยาบาลในจังหวัดนครราชสีมาดูแลผู้บาดเจ็บจากอุบัติเหตุรถทัวร์พลิกคว่ำ อย่างเต็มที่
ปลัดกระทรวงสาธารณสุขกำชับให้โรงพยาบาลในจังหวัดนครราชสีมา ดูรักษาผู้บาดเจ็บจากอุบัติเหตุรถทัวร์พลิกคว่ำอย่างเต็มที่ ขณะนี้ยังคงนอนรักษาตัว จำนวน 19 ราย
ปลัดกระทรวงสาธารณสุขกำชับให้โรงพยาบาลในจังหวัดนครราชสีมา ดูรักษาผู้บาดเจ็บจากอุบัติเหตุรถทัวร์พลิกคว่ำอย่างเต็มที่ ขณะนี้ยังคงนอนรักษาตัว จำนวน 19 ราย
วันนี้ (22 มีนาคม 2561) แพทย์หญิงพรรณพิมล  วิปุลากร รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุข ได้สั่งการให้นายแพทย์สาธารณสุขจังหวัดนครราชสีมาควบคุมกำกับการดูแลผู้บาดเจ็บ ตามแผนรองรับอุบัติเหตุหมู่จากอุบัติเหตุรถทัวร์พลิกคว่ำ เมื่อวันที่ 21 มีนาคม พ.ศ.2561 เวลา 19.24 น เหตุเกิดบริเวณโค้งมะกรูดหวาน ถนนหมายเลข 304 กม.ที่ 72 ต.อุดมทรัพย์ อ.วังน้ำเขียว จ.นครราชสีมา ข้อมูลล่าสุด ณ วันที่ 22 มีนาคม 2561 เวลา 14.30 น. มีผู้ป่วยนอนรักษาตัว จำนวน 19 ราย โดยเข้ารับการรักษาที่รพ.มหาราชนครราชสีมาจำนวน  10 ราย ผ่าตัดเลือดคั่งในสมอง 1 ราย เป็นเด็กชายอายุ 5 ปี ส่วนอีก 9 ราย ขาหัก เตรียมเข้ารับการผ่าตัด และเข้ารักษาตัวที่ รพ.วังน้ำเขียว 3 ราย รพ.ปักธงชัย 1 ราย  รพ.เทพรัตน์นครราชสีมา 1 ราย รพ.กรุงเทพราชสีมา 3 ราย และรพ.ค่ายสุรนารี  1 ราย
ทั้งนี้ ได้กำชับทีมแพทย์ให้การดูแลรักษาผู้บาดเจ็บทั้งหมดอย่างเต็มที่ และหากต้องการความช่วยเหลือเพิ่มเติมสามารถติดต่อที่กองสาธารณสุขฉุกเฉิน กระทรวงสาธารณสุข ตลอด 24 ชั่วโมง

ที่มา : http://www.thaigov.go.th/news/contents/details/10963
