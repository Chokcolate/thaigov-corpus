รัฐบาลไทย-ข่าวทำเนียบรัฐบาล-กรมการจัดหางานชี้แจง การแก้ไขปัญหาแรงงานต่างด้าวสัญชาติเมียนมา

วันพุธที่ 4 เมษายน 2561
กรมการจัดหางานชี้แจง การแก้ไขปัญหาแรงงานต่างด้าวสัญชาติเมียนมา
กรมการจัดหางานชี้แจง การแก้ไขปัญหาแรงงานต่างด้าวสัญชาติเมียนมา
วันที่ 29 มีนาคม 2561 นายอนุรักษ์ ทศรัตน์ อธิบดีกรมการจัดหางาน กระทรวงแรงงาน ชี้แจงประเด็นการแก้ไขปัญหาแรงงานต่างด้าว ว่า พาสปอร์ตเล่มสีม่วง หรือหนังสือเดินทางชั่วคราว (Temporary Passport) เป็นเอกสารที่ทางการเมียนมาออกให้กับแรงงานที่ผ่านการพิสูจน์สัญชาติแล้ว ซึ่งเอกสารดังกล่าวมีอายุ 6 ปี นับแต่ปี พ.ศ. 2557 เป็นต้นมา ทางการเมียนมาไม่ออกหนังสือเดินทางชั่วคราวในลักษณะดังกล่าวให้กับแรงงานเมียนมาที่ผ่านการพิสูจน์สัญชาติอีกต่อไปแล้ว แต่จะออกเอกสารรับรองบุคคล (Certificate of Identity) หรือ CI ให้กับแรงงานเมียนมาที่ผ่านการพิสูจน์สัญชาติ  สำหรับแรงงานเมียนมาที่ยังถือหนังสือเดินทางชั่วคราวอยู่ สามารถขอรับการตรวจลงตรา (Visa) ประทับตราอนุญาตให้อยู่ในราชอาณาจักร และขออนุญาตทำงานได้ ทั้งนี้ ไม่เกิน 4 ปี หรือไม่เกินกว่าอายุของหนังสือเดินทางชั่วคราว หากทำงานครบกำหนด 4 ปีแล้ว ต้องเดินทางกลับประเทศ และหากประสงค์จะกลับเข้ามาทำงานในประเทศไทยอีก ต้องกลับเข้ามาทำงานตามระบบ MOU ซึ่งนายจ้างสามารถแจ้งความต้องการนำแรงงานต่างด้าวเข้ามาทำงานได้ ณ สำนักงานจัดหางานจังหวัดสำนักงานจัดหางานกรุงเทพมหานคร 1- 10
------------------------

ที่มา : http://www.thaigov.go.th/news/contents/details/11204
