รัฐบาลไทย-ข่าวทำเนียบรัฐบาล-นายกฯ มอบโล่ประกาศเกียรติคุณแก่ นางสาวปณิดา ยศปัญญา และ นางสาวณัฏกานต์ หมื่นพล ยกย่องเป็นแบบอย่างที่ดีของสังคม ในฐานะบุคคลผู้มีความซื่อสัตย์สุจริต


วันอังคารที่ 17 เมษายน 2561
196
นายกฯ มอบโล่ประกาศเกียรติคุณแก่ นางสาวปณิดา ยศปัญญา และ นางสาวณัฏกานต์ หมื่นพล ยกย่องเป็นแบบอย่างที่ดีของสังคม ในฐานะบุคคลผู้มีความซื่อสัตย์สุจริต
นายกฯ มอบโล่ประกาศเกียรติคุณแก่ นางสาวปณิดา ยศปัญญา และ นางสาวณัฏกานต์ หมื่นพล ยกย่องเป็นแบบอย่างที่ดีของสังคม ในฐานะบุคคลผู้มีความซื่อสัตย์สุจริต
วันนี้ (17 เม.ย.61) เวลา 07.30 น. ณ ทำเนียบรัฐบาล กรุงเทพมหานคร พลเอก ประยุทธ์ จันทร์โอชา นายกรัฐมนตรี มอบโล่ประกาศเกียรติคุณให้กับ นางสาวปณิดา ยศปัญญา นิสิตชั้นปีที่ 4 สาขาการพัฒนาชุมชน ภาควิชาสังคมวิทยา และมานุษยวิทยา คณะมนุษยศาสตร์และสังคมศาสตร์ มหาวิทยาลัยมหาสารคาม ในฐานะเยาวชนที่มีความซื่อสัตย์สุจริต สมควรได้รับการยกย่องเป็นแบบอย่างที่ดีแก่สังคม และนางสาวณัฏกานต์ หมื่นพล ในฐานะบุคคลที่มีความซื่อสัตย์สุจริต สมควรได้รับการยกย่องให้เป็นแบบอย่างที่ดีแก่สังคม โดยมี พลเอก อนันตพร กาญจนรัตน์ รัฐมนตรีว่าการกระทรวง การพัฒนาสังคมและความมั่นคงของมนุษย์ (รมว.พม.) และนางนภา เศรษฐกร อธิบดีกรมพัฒนาสังคมและสวัสดิการ เข้าร่วมแสดงความยินดี
รัฐบาลได้ตระหนักถึงความสำคัญในการป้องกันและแก้ไขปัญหาการทุจริต ซึ่งกำหนดเป็นวาระแห่งชาติ โดยมุ่งมั่นให้ "คนไทยไม่ทนต่อการทุจริต (Zero Tolerance)” สำหรับนางสาวปณิดา ยศปัญญา และนางสาวณัฏกานต์ หมื่นพล ในฐานะผู้ที่มี ความซื่อสัตย์สุจริต ด้วยความรับผิดชอบต่อสังคม โดยไม่เพิกเฉยต่อการกระทำผิด ทั้งนี้ รัฐบาลขอชื่นชมบุคคลทั้งสอง และในโอกาสนี้ จึงขอมอบโล่ประกาศเกียรติคุณเพื่อเป็นขวัญและกำลังใจในการรักษาคุณงามความดี ด้วยความซื่อสัตย์สุจริต และความกล้าหาญ ในการยึดมั่นต่อความถูกต้อง ตลอดจนเป็นแบบอย่างที่ดีให้แก่คนในสังคมได้นำไปถือปฏิบัติต่อไป
กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ในฐานะหน่วยงานภาครัฐที่มุ่งส่งเสริมและสนับสนุนการพัฒนาสังคมและการจัดสวัสดิการสังคมที่บูรณาการการทำงานร่วมกันกับทุกภาคส่วน ตามแนวทางประชารัฐ ขอแสดงความชื่นชมและยกย่อง นางสาวปณิดา ยศปัญญา นิสิตมหาวิทยาลัยมหาสารคาม ในฐานะเยาวชนที่สนับสนุนงานด้านการจัดสวัสดิการสังคม ซึ่งเป็นผู้มีจิตสำนึกที่ดีและยึดมั่นในความถูกต้อง จนนำไปสู่การกำหนดแนวทาง และมาตรการในการจ่ายเงินสงเคราะห์ให้แก่ประชาชนผู้ประสบความเดือดร้อนอย่างรัดกุม โปร่งใส และเกิดประโยชน์สูงสุด นับว่าเป็นแบบอย่างที่ดีให้แก่เยาวชนและประชาชน โดยเฉพาะการมีส่วนร่วมในการดูแลตรวจสอบการดำเนินงานของภาครัฐ

ที่มา : http://www.thaigov.go.th/news/contents/details/11532