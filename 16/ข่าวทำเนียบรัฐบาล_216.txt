รัฐบาลไทย-ข่าวทำเนียบรัฐบาล-นายกรัฐมนตรีร่วมงาน “เถลิงศกสุขสันต์ มหาสงกรานต์ ตำนานไทย” ขอให้ทุกคนมีความสุขในวันสงกรานต์ ช่วยกันทำความดีถวายสมเด็จพระเจ้าอยู่หัว และพระบรมวงศานุวงศ์ทุกพระองค์

วันอาทิตย์ที่ 8 เมษายน 2561
นายกรัฐมนตรีร่วมงาน “เถลิงศกสุขสันต์ มหาสงกรานต์ ตำนานไทย” ขอให้ทุกคนมีความสุขในวันสงกรานต์ ช่วยกันทำความดีถวายสมเด็จพระเจ้าอยู่หัว และพระบรมวงศานุวงศ์ทุกพระองค์
นายกรัฐมนตรีขอให้สงกรานต์ปีนี้ เป็นสงกรานต์แห่งความสุข ปลอดภัยทั้งชีวิตและทรัพย์สิน เดินทางปลอดภัยไม่มีอุปสรรค และขอให้กลับไปทำประโยชน์เพื่อครอบครัว แสดงถึงความกตัญญูกตเวที
วันนี้ (8 เมษายน 2561) เวลา 16.00 น. ณ พระลานพระราชวังดุสิตและสนามเสือป่า พลเอก ประยุทธ์ จันทร์โอชา นายกรัฐมนตรี พร้อมด้วยนางนราพร จันทร์โอชา ภริยา พร้อมคณะเดินทางมาเยี่ยมชมงาน “เถลิงศกสุขสันต์ มหาสงกรานต์ ตำนานไทย” ซึ่งจัดขึ้นในวันนี้เป็นวันสุดท้าย โดยนายกรัฐมนตรีและภริยาพร้อมคณะ ได้ถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว จากนั้น ได้ถวายพวงมาลัยและสรงน้ำพระพุทธกำเนิดกาสาวพัตร์ ณ บุษบก  เพื่อความเป็นสิริมงคลแก่ชีวิตเนื่องในเทศกาลปีใหม่ไทย
จากนั้น นายกรัฐมนตรี เยี่ยมชมกิจกรรมต่าง ๆ ภายในงาน และถ่ายภาพร่วมกับหน่วยงานภาคเอกชนที่เป็นภาคีเครือข่ายของรัฐบาล บริเวณด้านหน้าสวนน้ำป้ายชื่องาน เถลิงศกสุขสันต์ มหาสงกรานต์ ตำนานไทย ก่อนที่จะเยี่ยมชมพระเจดีย์ทรายของทีมต่าง ๆ ทั้ง 45 ทีม ที่เข้าร่วมการแข่งขันก่อพระเจดีย์ทรายชิงรางวัลพระราชทานสมเด็จพระเจ้าอยู่หัว พร้อมทักทายประชาชนที่มาร่วมงานอย่างเป็นกันเอง
โอกาสนี้ นายกรัฐมนตรีกล่าวตอนหนึ่งว่า ขอให้ทุกคนมีความสุขในวันสงกรานต์ ช่วยกันทำความดีถวายสมเด็จพระเจ้าอยู่หัว สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และพระบรมวงศานุวงศ์ทุกพระองค์ ขอให้สงกรานต์ปีนี้เป็นสงกรานต์แห่งความสุข ปลอดภัยทั้งชีวิตและทรัพย์สิน ส่วนการเดินทางขอให้ปลอดภัยไม่มีอุปสรรค และขอให้กลับไปทำประโยชน์เพื่อครอบครัว แสดงถึงความกตัญญูกตเวที และขอให้ทำความดีในวันนี้ เพื่อสถาบันพระมหากษัตริย์อันเป็นที่รักยิ่งของพวกเราทุกคน และขอให้ทำความดีเพื่อแผ่นดิน ทำดีด้วยใจ และทำอย่างสม่ำเสมอตลอดไป ขอให้ทุกคนมีความสุข ทั้งนี้ ก่อนการเดินทางกลับ นายกรัฐมนตรีได้ละเล่นสงกรานต์ โดยได้สาดน้ำอบน้ำปรุงจากขันเงินใส่ประชาชนที่มาร่วมงานอย่างสนุกสนาน
สำหรับบรรยากาศภายในงานดังกล่าว มีประชาชนทั้งชาวไทยและชาวต่างชาติสนใจเข้าร่วมงานเป็นจำนวนมาก ซึ่งทุกคนต่างแต่งกายด้วยชุดไทย เสื้อลายดอกและชุดสุภาพ มาถ่ายภาพเป็นที่ระลึก ชมนิทรรศการนางสงกรานต์ และชมสวนดอกไม้ไทย สำหรับกิจกรรมในช่วงเย็นวันนี้ เวลา 19.00 น. จะมีการแสดงโขนศาลาเฉลิมกรุง ชุดหนุมานชาญกำแหง ซึ่งประชาชนยังคงร่วมกิจกรรมต่าง ๆ ภายในงานได้จนถึงเวลา 21.00 น.
-----------------------------------------------------

ที่มา : http://www.thaigov.go.th/news/contents/details/11401
