รัฐบาลไทย-ข่าวทำเนียบรัฐบาล-ผลการประชุมคณะกรรมการติดตามการปฏิบัติงานตามนโยบายของรัฐบาล

วันพฤหัสบดีที่ 22 กุมภาพันธ์ 2561
ผลการประชุมคณะกรรมการติดตามการปฏิบัติงานตามนโยบายของรัฐบาล
ผลการประชุมคณะกรรมการติดตามการปฏิบัติงานตามนโยบายของรัฐบาล พร้อมเตรียมการพัฒนาทักษะด้านดิจิทัลบุคลากรภาครัฐให้เป็นข้าราชการ 4.0
วันนี้ (20 ก.พ.61) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง  รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 2/2561 ร่วมกับหน่วยงานที่เกี่ยวข้อง ซึ่งผลประชุมสรุปสาระสำคัญ ดังนี้
ที่ประชุมได้มีการพิจารณาหารือเกี่ยวกับการพัฒนาและยกระดับแหล่งท่องเที่ยวลุ่มน้ำโขง ตามข้อสั่งการของนายกรัฐมนตรี (ในคราวเดินทางไปตรวจราชการจังหวัดนครพนม 27 มีนาคม 2560) ซึ่งได้มอบหมายให้กระทรวงการท่องเที่ยวและกีฬา (กก.) ร่วมกับกระทรวงคมนาคม (คค.)  กระทรวงมหาดไทย (มท.)  และหน่วยงานที่เกี่ยวข้อง พิจารณารายละเอียด เพื่อสนับสนุนโครงการพัฒนาและส่งเสริมการท่องเที่ยวเชื่อมโยงเส้นทาง ไทย – สปป.ลาว - เวียดนาม - จีน รวมทั้งความเชื่อมโยงในกลุ่มประเทศอาเซียน (ASEAN Tourism Connectivity Corridors) อย่างเป็นรูปธรรมในอนาคต โดยให้ความสำคัญถึงกับการท่องเที่ยวเชิงวัฒนธรรม เพื่อเป็นฐานในการเชื่อมโยงกลุ่มประเทศในภูมิภาค เพื่อเพิ่ม  และกระจายรายได้จากการท่องเที่ยวแก่พื้นที่ท่องเที่ยวลุ่มน้ำโขง รวมทั้งให้พิจารณาความเหมาะสมและความพร้อมในการพัฒนาและยกระดับแหล่งท่องเที่ยวลุ่มน้ำโขง ได้แก่  การจัดตั้งหมู่บ้านวัฒนธรรมและวิถีชุมชนลุ่มน้ำโขง การก่อสร้างทางเดิน  และทางจักรยานอ้อมหลังบ้านเก่าริมโขง และการสร้างเขื่อนป้องกันตลิ่งและทางเดินเลียบริมฝั่งโขง โดยต้องคำนึงถึงกลุ่มคลัสเตอร์ท่องเที่ยว และการอนุรักษ์ทรัพยากรธรรมชาติและสิ่งแวดล้อม รวมทั้งหลักการบริหารจัดการ การพัฒนาและยกระดับแหล่งท่องเที่ยวในพื้นที่อย่างยั่งยืน
โดยความก้าวหน้าของการดำเนินการดังกล่าว ในส่วนของ กก. ได้ดำเนินการ ดังนี้ 1. การจัดตั้งหมู่บ้านวัฒนธรรมและวิถีชุมชนลุ่มน้ำโขง (Cultural and Community Heritage of the Mekong) มีแผนการดำเนินงาน 3 ระยะ ดังนี้ ระยะที่ 1 รวบรวมข้อมูลทุกด้านของกลุ่มจังหวัด และรวบรวมเรื่องราวลุ่มน้ำโขง โดยออกแบบการนำเสนอเรื่องราวอย่างสร้างสรรค์และทันสมัย ระยะที่ 2 ก่อสร้างอาคาร และตกแต่งสถานที่ (เชิงอนุรักษ์วิถี) พร้อมระบบสาธารณูปโภคและสิ่งอานวยความสะดวก ระยะที่ 3 ประชาสัมพันธ์และสื่อสารสู่ประชาชน นักท่องเที่ยว บริษัทนาเที่ยว องค์กร หน่วยงานต่างๆ ทั้งตลาดในประเทศและตลาดต่างประเทศ 2.โครงการพัฒนาและส่งเสริมการท่องเที่ยวเชื่อมโยงเส้นทางไทย - สปป.ลาว - เวียดนาม และจีน ได้แก่ 1) การศึกษาสำรวจรวบรวมวิเคราะห์ข้อมูลเพื่อการพัฒนาการท่องเที่ยว 2 ) การพัฒนาสื่อการประชาสัมพันธ์ 3) การอบรมเพื่อพัฒนาผู้ประกอบการ 4) การส่งเสริมการขายการท่องเที่ยวเส้นทางเชื่อมโยง 5) การพัฒนาเครือข่ายการท่องเที่ยวโดยชุมชนกลุ่มจังหวัดสนุก และ 6) การสร้างเครือข่ายการท่องเที่ยวข้ามภูมิภาคในและต่างประเทศเชื่อมโยงเส้นทางท่องเที่ยว
ด้าน คค. ได้พิจารณาดำเนินโครงการสนับสนุนและพัฒนาและส่งเสริมแหล่งท่องเที่ยวเชื่อมโยงเส้นทางท่องเที่ยวไทย-สปป.ลาว- เวียดนาม และจีน รวมทั้งเชื่อมโยงในกลุ่มประเทศอาเซียน การเตรียมความพร้อมในการพัฒนายกระดับแหล่งท่องเที่ยวลุ่มแม่น้ำโขง ตลอดจนการก่อสร้างทางเดินและทางจักรยานอ้อมหลังบ้านเก่าริมโขง และการสร้างเขื่อนป้องกันตลิ่ง
ขณะที่ มท. ได้การจัดทำโครงการพัฒนาพื้นที่ชุมชนด่านชายแดนจังหวัดนครพนม เช่น โครงการก่อสร้างเส้นทางจักรยานอ้อมด้านหลังชุมชนหอนาฬิกา และระบบระบายน้ำถนนเลียบแม่น้ำโขง โครงการก่อสร้างและปรับปรุงถนนเชื่อมต่อจุดผ่อนปรนตลาดนัดไทย-ลาว บริเวณชุมชนท่าอุเทน งานก่อสร้างเขื่อนป้องกันตลิ่งริมแม่น้ำโขง พร้อมปรับปรุงถนนเลียบแม่น้ำโขงบริเวณชุมชนท่าอุเทน  โครงการปรับปรุงถนนแพงพิทักษ์ บริเวณชุมชนบ้านแพง
ทั้งนี้ รองนายกรัฐมนตรี ได้กล่าวเน้นย้ำถึงการดำเนินการดังกล่าวว่า ขอให้ดำเนินการโดยคำนึงถึงการรักษาไว้ซึ่งทรัพยากรธรรมชาติ เช่น ต้นไม้ต่าง ๆ และไม่ส่งผลกระทบต่อสิ่งแวดล้อมบริเวณดังกล่าว ตลอดจนให้พิจารณาถึงการมีส่วนร่วมของประชาชนในพื้นที่เป็นสำคัญ
พร้อมกันนี้ ที่ประชุมได้มีการพิจารณาการพัฒนาอุตสาหกรรมหุ่นยนต์และระบบอัตโนมัติ ซึ่งเป็นไปตามมติคณะรัฐมนตรีเมื่อวันที่ 29 สิงหาคม 2560 ที่เห็นชอบในหลักการมาตรการพัฒนาอุตสาหกรรมหุ่นยนต์และระบบอัตโนมัติ มีวัตถุประสงค์เพื่อ (1) กระตุ้นให้ภาคอุตสาหกรรมการผลิต/ธุรกิจบริการ   มีการปรับปรุงประสิทธิภาพการผลิตโดยใช้หุ่นยนต์และระบบอัตโนมัติ (2) ผลักดัน System Integrator (SI) ให้มีจำนวนเพียงพอต่อการขยายตัวของภาคอุตสาหกรรม และเพิ่มขีดความสามารถในการแข่งขันด้านต้นทุนการผลิตให้กับ SI ในประเทศ และ (3) พัฒนาศักยภาพและบูรณาการความร่วมมือในเครือข่ายหน่วยงาน Center of Robotics Excellence (CoRE) และมอบหมายให้ กค. อก. สงป. สกท. และหน่วยงานอื่นที่เกี่ยวข้อง รับไปดำเนินการในส่วนที่เกี่ยวข้องให้ถูกต้องตามขั้นตอนของกฎหมาย ระเบียบ หลักเกณฑ์ และมติคณะรัฐมนตรีที่เกี่ยวข้องต่อไป
กระทรวงอุตสาหกรรม (อก.) ได้ดำเนินการ ดังนี้ 1. กระตุ้นอุปสงค์ ภาคอุตสาหกรรมภายในประเทศ ให้ปรับเปลี่ยนกระบวนการผลิตมาใช้หุ่นยนต์และระบบอัตโนมัติ 2) มาตรการเพื่อเพิ่มความสามารถของผู้ผลิต  3) มาตรการด้านพัฒนาบุคลากรและถ่ายทอดเทคโนโลยี (CoRE) ขณะที่กระทรวงวิทยาศาสตร์และเทคโนโลยี (วท.) ได้มีการดำเนินการ 1) การผลักดันและสนับสนุนทีมวิจัยและผู้ประกอบการสร้างเครื่องจักรระบบอัตโนมัติ เข้าร่วมการวินิจฉัยกระบวนการผลิตในสถานประกอบการกลุ่มเป้าหมายให้เป็น Smart Factory Automation 2) สนับสนุนผู้ประกอบการกลุ่ม System Integrator 3) พัฒนา ARIPOLIS: ศูนย์กลางวิจัยและนวัตกรรมด้านระบบอัตโนมัติ หุ่นยนต์และระบบอัจฉริยะ 4) พัฒนาและส่งเสริมบุคลากรครูทางเทคโนโลยีหุ่นยนต์และระบบอัตโนมัติ  และ 5) สร้างความตระหนัก/ประชาสัมพันธ์ในระดับต่าง ๆ
รวมทั้งที่ประชุมได้มีการพิจารณาบูรณาการขับเคลื่อนสมุนไพรไทย ตามข้อสั่งการนายกรัฐมนตรี ในคราวเดินทางไปตรวจราชการจังหวัดปราจีนบุรี เมื่อวันที่ 9 มีนาคม 2560 โดยกระทรวงสาธารณสุข (สธ.) ได้ดำเนินการ ดังนี้ 1) ดำเนินการขับเคลื่อนการปลูกสมุนไพรและพัฒนาสมุนไพรตามห่วงโซ่คุณค่าอย่างเป็นรูปธรรม 3 ระยะ ได้แก่ ระยะต้นทาง กระทรวงเกษตรและสหกรณ์ (กษ.) ร่วมกับกระทรวงทรัพยากรธรรมชาติและสิ่งแวดล้อม (ทส.) ดำเนินการขยายพันธุ์และส่งเสริมการปลูกสมุนไพร Champion Products จำนวน 3,370 ไร่ โดยกระทรวงพาณิชย์ (พณ.) ดำเนินการจัดทำยุทธศาสตร์การค้า Champion Products ระยะกลางทาง สธ. ได้ดำเนินการจัดทำมาตรฐานสารสกัด 5 ชนิด และน้ำมันหอมระเหย 7 ชนิด อยู่ระหว่างศึกษาวิจัยเชิงคลินิกสมุนไพร First Line Drugs พัฒนาโรงงานผลิตยาสมุนไพรที่ได้มาตรฐาน WHO-GMP 32 โรงงาน ขับเคลื่อนการขึ้นทะเบียนผลิตภัณฑ์สมุนไพร Champion Products อยู่ระหว่างการจัดทำ health claim สมุนไพรขมิ้นชันและบัวบก และขับเคลื่อน พ.ร.บ.ผลิตภัณฑ์สมุนไพร พ.ศ. .... และระยะปลายทาง  สธ. จัดทำนามานุกรมผลิตภัณฑ์สมุนไพรไทย (Thai-D) ฉบับที่ 1 จัดทำ Samunprai First Application จัดตั้งศูนย์สมุนไพรเพื่อสุขภาพใน รพศ.13 แห่งและศูนย์ฝึกอบรมสมุนไพรนานาชาติบางเดชะ เป็นต้น 2) ดำเนินการพัฒนาสมุนไพรในหน่วยบริการให้มีมาตรฐานและสร้างรายได้ให้กับเกษตรกรในการปลูกสมุนไพร 3) ส่งเสริมการท่องเที่ยวในประเทศเชิงสุขภาพ สนับสนุนการใช้สมุนไพรไทยในสปา โดย สธ.ดำเนินการร่วมกับกระทรวงการท่องเที่ยวและกีฬา (กก.) เพื่อพัฒนาอุตสาหกรรมแพทย์ครบวงจรรองรับยุทธศาสตร์การพัฒนาประเทศไทยให้เป็นศูนย์กลางสุขภาพนานาชาติ ส่งเสริมประเทศไทยเป็นศูนย์กลางด้าน Medical and Wellness Tourism โดยเชื่อมโยงโครงการ 12 เมืองต้องห้ามพลาด สัมผัสวิถีไทย เป็นต้น
นอกจากนี้ ที่ประชุมได้มีการพิจาณาการพัฒนาทักษะด้านดิจิทัลให้เป็นข้าราชการ 4.0 ตามข้อสั่งการนายกรัฐมนตรี โดยสำนักงาน ก.พ. ได้ร่วมกับกระทรวงดิจิทัลเพื่อเศรษฐกิจและสังคม และสถาบันคุณวุฒิวิชาชีพ ดำเนินการ ดังนี้ 1) จัดทำรายละเอียดทักษะด้านดิจิทัลที่บุคลากรภาครัฐแต่ละกลุ่มจำเป็นต้องมี ร่วมกับสถาบันคุณวุฒิวิชาชีพ และมหาวิทยาลัยเกษตรศาสตร์ คาดว่าจะสามารถประกาศและให้หน่วยงานภาครัฐถือปฏิบัติได้ประมาณเดือนเมษายน – พฤษภาคม 2561 และ 2) ส่งเสริม สนับสนุน และดำเนินการพัฒนาทักษะความเข้าใจและใช้เทคโนโลยีดิจิทัลพื้นฐานให้แก่บุคลากรภาครัฐที่ไม่ใช่ผู้ปฏิบัติงานด้านดิจิทัล เป็นต้น

ที่มา : http://www.thaigov.go.th/news/contents/details/10255
