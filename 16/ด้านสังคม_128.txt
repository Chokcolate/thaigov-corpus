รัฐบาลไทย-ข่าวทำเนียบรัฐบาล-สธ.อบรมการช่วยชีวิตขั้นพื้นฐานจิตอาสาเฉลิมพระเกียรติ สมเด็จพระเจ้าอยู่หัว รัชกาลที่ 10

วันอังคารที่ 3 เมษายน 2561
สธ.อบรมการช่วยชีวิตขั้นพื้นฐานจิตอาสาเฉลิมพระเกียรติ สมเด็จพระเจ้าอยู่หัว รัชกาลที่ 10
กระทรวงสาธารณสุข จัดอบรมการช่วยชีวิตขั้นพื้นฐาน สำหรับจิตอาสาและประชาชนทั่วไป เฉลิมพระเกียรติสมเด็จพระเจ้าอยู่หัว รัชกาลที่ 10 เนื่องในโอกาสวันเฉลิมพระชนมพรรษา 66 พรรษา วันที่ 28 กรกฎาคม 2561
วันนี้ (3 เมษายน 2561) ที่โรงพยาบาลพระนั่งเกล้า จ.นนทบุรี นายแพทย์เจษฎา  โชคดำรงสุข ปลัดกระทรวงสาธารณสุข เป็นประธานเปิดการอบรมการช่วยชีวิตขั้นพื้นฐาน สำหรับจิตอาสาและประชาชนทั่วไป เฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 เนื่องในโอกาสวันเฉลิมพระชนมพรรษา 66 พรรษา ในวันที่ 28 กรกฎาคม พ.ศ. 2561 เพื่อให้อาสาสมัครสาธารณสุข จิตอาสาและประชาชนที่เข้ารับการอบรมจำนวน 500 คน มีความรู้ที่ถูกต้อง สามารถนำความรู้ไปช่วยชีวิตผู้อื่นได้ เป็นการแสดงความจงรักภักดี และสำนึกในพระมหากรุณาธิคุณของสมเด็จพระเจ้าอยู่หัว รัชกาลที่ 10
นายแพทย์เจษฎา กล่าวต่อว่า กระทรวงสาธารณสุข ได้จัดอบรมการช่วยชีวิตขั้นพื้นฐาน ต้องการให้ประชาชนมีความรู้การช่วยชีวิตขั้นพื้นฐานอย่างถูกวิธี รวดเร็ว ทันท่วงที เพื่อให้ความช่วยเหลือผู้ที่ประสบภาวะหัวใจหยุดเต้นฉับพลัน ซึ่งอาจเกิดได้กับทุกคน ทุกที่ และทุกเวลา ในแต่ละปี มีคนไทยเสียชีวิตจากภาวะหัวใจหยุดเต้นเฉียบพลันกว่า 54,000 คน หรือเฉลี่ย 1 ชั่วโมง ๆ ละ 6 คน แต่ละนาทีที่ผ่านไปหลังจากหัวใจหยุดเต้น จะทำให้โอกาสการรอดชีวิตลดลงร้อยละ 7-10 แต่หากผู้ป่วยได้รับการช่วยเหลือด้วยการช่วยฟื้นคืนชีพ (CPR) อย่างถูกต้อง และใช้เครื่องกระตุกไฟฟ้าหัวใจอัตโนมัติ (AED) ภายในระยะเวลา 4 นาที หลังจากหัวใจหยุดเต้น จะช่วยเพิ่มโอกาสการรอดชีวิตจากภาวะหัวใจหยุดเต้นเฉียบพลันได้
ทั้งนี้ กระทรวงสาธารณสุข ได้จัดทำโครงการอบรมการช่วยชีวิตขั้นพื้นฐาน สำหรับจิตอาสาและประชาชนทั่วไป เฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร พระมหากษัตริย์ไทย รัชกาลที่ 10 แห่งราชวงศ์จักรี เนื่องในโอกาสวันเฉลิมพระชนมพรรษา 66 พรรษา ในวันที่ 28 กรกฎาคม พ.ศ. 2561 ซึ่งประกอบด้วย บุคลากรทางการแพทย์ อาสาสมัครสาธารณสุขประจำหมู่บ้าน จิตอาสา และประชาชนทั่วไป ที่จังหวัดสงขลา นนทบุรี และปัตตานี ในระหว่างเดือนมีนาคม - เมษายน 2561
*************************************   3 เมษายน  2561

ที่มา : http://www.thaigov.go.th/news/contents/details/11306
