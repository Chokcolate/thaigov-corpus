รัฐบาลไทย-ข่าวทำเนียบรัฐบาล-ปมท. เป็นประธานในพิธีบำเพ็ญกุศลทอดผ้าป่าสามัคคีมูลนิธิภูมิพโลภิกขุ ประจำปี 2561 ณ พระอุโบสถวัดสระเกศ ราชวรมหาวิหาร กรุงเทพมหานคร


วันพฤหัสบดีที่ 26 เมษายน 2561
90
ปมท. เป็นประธานในพิธีบำเพ็ญกุศลทอดผ้าป่าสามัคคีมูลนิธิภูมิพโลภิกขุ ประจำปี 2561 ณ พระอุโบสถวัดสระเกศ ราชวรมหาวิหาร กรุงเทพมหานคร
ปมท. เป็นประธานในพิธีบำเพ็ญกุศลทอดผ้าป่าสามัคคีมูลนิธิภูมิพโลภิกขุ ประจำปี 2561 ณ พระอุโบสถวัดสระเกศ ราชวรมหาวิหาร กรุงเทพมหานคร
วันนี้ (26 เม.ย. 61) เวลา 10.00 น. นายฉัตรชัย พรหมเลิศ ปลัดกระทรวงมหาดไทย เป็นประธานในพิธีบำเพ็ญกุศลทอดผ้าป่าสามัคคีมูลนิธิภูมิพโลภิกขุ ณ พระอุโบสถวัดสระเกศ ราชวรมหาวิหาร กรุงเทพมหานคร โดยมีคณะผู้บริหาร ข้าราชการหน่วยงานในสังกัดกระทรวงมหาดไทย และพุทธศาสนิกชน ตลอดจนประชาชนผู้มีจิตศรัทธา เข้าร่วมในพิธีฯ
สำหรับการจัดงานในครั้งนี้ สืบเนื่องจาก มูลนิธิภูมิพโลภิกขุ ได้กำหนดให้มีการจัดงานบำเพ็ญกุศลทอดผ้าป่าสามัคคีขึ้น เพื่อหารายได้สมทบทุนในการสร้างพระคัมภีร์ฉบับภูมิพโลภิกขุ ซึ่งเป็นโครงการแปลพระคัมภีร์อธิบายขยายความในพระไตรปิฎก จากคัมภีร์ใบลานภาษาบาลีอักษรขอมเป็นไทย เพื่อธำรงและสืบทอดพระพุทธศาสนา ถวายเป็นพุทธบูชา และถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยดำเนินมาอย่างต่อเนื่อง ตามกระแสพระราชดำรัสของพระบาทสมเด็จพระปรมินทรมหาภูมิพลอดุลยเดช บรมนาถบพิตร (รัชกาลที่ 9) ความว่า “…ขอให้ทำต่อไป อย่าหยุดเสีย เป็นการช่วยให้คนเข้าถึงธรรม...”
ปัจจุบันมูลนิธิภูมิพโลภิกขุ ได้สร้างพระคัมภีร์ฉบับภูมิพโลภิกขุ เสร็จแล้วจำนวน 152 คัมภีร์ และยังมีพระคัมภีร์ที่รอดำเนินการตามโครงการฯ อีกกว่า 300 คัมภีร์ ซึ่งในรอบปี พ.ศ.2559-2560 ที่ผ่านมา มูลนิธิฯ ได้นำพระคัมภีร์ที่สร้างเสร็จแล้วไปถวายวัดและสถาบันที่มีการเรียนการสอนพระปริยัติธรรม/บาลี รวมทั้งหอสมุดสำคัญๆ ทั้งในและต่างประเทศ จำนวน 218 แห่ง รวม 13,776 พระคัมภีร์ เป็นมูลค่า 3,105,749 บาท เพื่อให้พระภิกษุสงฆ์ สามเณร พุทธศาสนิกชน และผู้สนใจ ได้ศึกษาค้นคว้าเข้าถึงพระธรรมวินัย ตามกระแสพระราชดำรัสฯ ซึ่งงานมหากุศลครั้งนี้ดำเนินด้วยเงินบริจาคจากผู้มีจิตศรัทธาทั้งสิ้น.
ครั้งที่  90/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11795