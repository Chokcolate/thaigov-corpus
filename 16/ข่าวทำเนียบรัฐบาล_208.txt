รัฐบาลไทย-ข่าวทำเนียบรัฐบาล-​ไทย - สวิส แลกเปลี่ยนแนวทางการพัฒนาความสันพันธ์และความร่วมมือที่มีระหว่างกัน


วันจันทร์ที่ 9 เมษายน 2561
469
พิมพ์
​ไทย - สวิส แลกเปลี่ยนแนวทางการพัฒนาความสันพันธ์และความร่วมมือที่มีระหว่างกัน
​ไทย - สวิส แลกเปลี่ยนแนวทางการพัฒนาความสันพันธ์และความร่วมมือที่มีระหว่างกัน
วันนี้ (5 เมษายน 2561) เวลา 14.30 น. นางดอริส ลอยฮาร์ด (H.E. Mrs. Doris Leuthard) สมาชิกคณะมนตรีแห่งสมาพันธ์และรัฐมนตรีว่าการกระทรวงสิ่งแวดล้อม คมนาคม พลังงานและสารสนเทศสมาพันธรัฐสวิส พร้อมด้วยคณะนักธุรกิจชาวสวิส เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ในโอกาสเดินทางเยือนไทย ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวยินดีที่ได้พบกับนางดอริส ลอยฮาร์ด สมาชิกคณะมนตรีแห่งสมาพันธ์และรัฐมนตรีว่าการกระทรวงสิ่งแวดล้อม คมนาคม พลังงานและสารสนเทศสมาพันธรัฐสวิส ที่นำคณะนักธุรกิจชาวสวิสมาเยือนไทยในวันนี้ เพื่อแลกเปลี่ยนความคิดเห็นถึงแนวทางการพัฒนาความสัมพันธ์และความร่วมมือที่มีระหว่างกัน  และขอเชิญชวนให้นักลงทุนชาวสวิสเข้ามาร่วมลงทุนในโครงการต่าง ๆ ที่จะสามารถร่วมมือกันได้ โดยเฉพาะในสาขาที่ฝ่ายสวิสมีความเชี่ยวชาญ ทั้งอุตสาหกรรมการแพทย์ การท่องเที่ยว การเกษตร และการขนส่งระบบราง ฯลฯ   โอกาสนี้ สมาชิกคณะมนตรีแห่งสมาพันธ์และรัฐมนตรีว่าการกระทรวงสิ่งแวดล้อม คมนาคม พลังงานและสารสนเทศสมาพันธรัฐสวิส ยังชื่นชมศักยภาพทางเศรษฐกิจของไทย และสนใจในโครงการสำคัญของรัฐบาล อาทิ โครงการระเบียงเขตเศรษฐกิจภาคตะวันออก (EEC) โดยเห็นถึงความสำคัญของไทยในฐานะศูนย์กลางด้านการคมนาคมและโลจิสติกส์ของภูมิภาค ด้วย
ทั้งนี้ รองนายกรัฐมนตรีและสมาชิกคณะมนตรีแห่งสมาพันธ์และรัฐมนตรีว่าการกระทรวงสิ่งแวดล้อม คมนาคม พลังงานและสารสนเทศสมาพันธรัฐสวิส ยังเห็นพ้องที่จะสนับสนุนการจัด Business Matching ระหว่างนักธุรกิจสวิสและไทย รวมทั้งผลักดันให้มีการจัดทำ FTA ระหว่างไทยกับสมาพันธรัฐสวิส และการจัดทำ FTA ระหว่างไทยกับสมาคมการค้าเสรียุโรป (European Free Trade Association: EFTA) เพื่อยกระดับความร่วมมือด้านเศรษฐกิจในระดับทวิภาคีและระดับภูมิภาคอย่างเป็นรูปธรรม
ในตอนท้าย สมาชิกคณะมนตรีแห่งสมาพันธ์และรัฐมนตรีว่าการกระทรวงสิ่งแวดล้อม คมนาคม พลังงานและสารสนเทศสมาพันธรัฐสวิส  แสดงเชื่อมั่นในความมุ่งมั่นของรัฐบาลไทยที่ต้องการพัฒนาประเทศอย่างยั่งยืน และไทยจะเดินหน้าสู่ประชาธิปไตยของไทยโดยเร็วต่อไป

ที่มา : http://www.thaigov.go.th/news/contents/details/11383