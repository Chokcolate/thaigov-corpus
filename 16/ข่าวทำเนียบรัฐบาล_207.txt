รัฐบาลไทย-ข่าวทำเนียบรัฐบาล-รมต.นร.สุวพันธุ์ฯ เป็นประธานการประชุมคณะกรรมการส่งเสริมคุณธรรมแห่งชาติ ครั้งที่ 1/2561

วันพฤหัสบดีที่ 5 เมษายน 2561
รมต.นร.สุวพันธุ์ฯ เป็นประธานการประชุมคณะกรรมการส่งเสริมคุณธรรมแห่งชาติ ครั้งที่ 1/2561
ภาครัฐส่งเสริมการจัดทำโครงการพัฒนาคุณธรรม "สร้างเด็กไทยพันธุ์ใหม่"
ให้มีคุณธรรมตามนโยบายรัฐบาล
วันนี้ (5 เมษายน 2561) เวลา 13.30 น. ณ ห้องประชุมคณะรัฐมนตรี (เดิม) ทำเนียบรัฐบาล นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี เป็นประธานการประชุมคณะกรรมการส่งเสริมคุณธรรมแห่งชาติ ครั้งที่ 1/2561 ซึ่งสรุปสาระสำคัญดังนี้
ที่ประชุมรับทราบผลการบูรณาการจัดกิจกรรมสวดมนต์ข้ามปี ถวายเป็นพระราชกุศล เสริมสิริมงคลทั่วไทยส่งท้ายปีเก่าวิถีไทย ต้อนรับปีใหม่วิถีธรรมพุทธศักราช 2561 และกิจกรรมสัปดาห์ส่งเสริมพระพุทธศาสนาเนื่องในเทศกาลมาฆบูชา พุทธศักราช 2561 ประกอบด้วย กิจกรรมสวดมนต์ข้ามปี ถวายเป็นพระราชกุศลเสริมสิริมงคลไทย ส่งท้ายปีเก่า วิถีไทย ต้อนรับปีใหม่วิถีธรรม พุทธศักราช 2561 โดยให้ความสำคัญกับการจัดกิจกรรมสวดมนต์ข้ามปีในมิติต่าง ๆ แบบบูรณาการ โดยทุกภาคส่วนได้มีส่วนร่วมสวดมนต์ข้ามปีในวัดต่าง ๆ ทั่วประเทศ รวมทั้งขยายไปถึงวัดไทยทั้งวัดและวัดพุทธในต่างประเทศ พร้อมกับกิจกรรมสัปดาห์ส่งเสริมพระพุทธศาสนา เนื่องในเทศกาลมาฆบูชา พุทธศักราช 2561 โดยสมเด็จพระเจ้าอยู่หัวมหาวชิราลงกรณ บดินทรเทพยวรางกูร เสด็จพระราชดำเนินทรงบำเพ็ญพระราชกุศล ณ พระอุโบสถวัดพระศรีรัตนศาสนดารามและทรงพระราชทานเทียนรุ่งไปจุดถวายเป็นพุทธบูชา ณ พระอารามหลวง 6 แห่ง พร้อมกันนี้ รัฐบาลให้ความสำคัญกับการบูรณาการจัดกิจกรรมของภาคส่วนต่าง ๆ ได้ร่วมรณรงค์ประชาสัมพันธ์และจัดกิจกรรมทางพระพุทธศาสนาโดยพร้อมเพรียงกันทั่วประเทศ รวมทั้งในจังหวัดที่มีชายแดนติดต่อประเทศอาเซียน 16 จังหวัดได้ร่วมกิจกรรมดังกล่าวด้วย
นอกจากนี้ ที่ประชุมรับทราบมหาเถรสมาคมที่ได้มอบหมายให้ภาคคณะสงฆ์ดำเนินการขับเคลื่อนสังคมคุณธรรม ด้วยกระบวนการสร้างสังคมคุณธรรม รวมถึงส่งเสริมให้คนในชุมชนปฏิบัติตามหลักคำสอนทางศาสนาน้อมนำหลักปรัชญาของเศรษฐกิจพอเพียงมาเป็นหลักในการพัฒนาคุณภาพชีวิตและดำรงชีวิตตามวิถีวัฒนธรรมไทยที่ดีงาม พร้อมจัดทำโครงการสถานศึกษาส่งเสริมคุณธรรมจริยธรรมต้นแบบ ประจำปี พุทธศักราช 2561 ซึ่งเป็นโครงการนำร่องต้นแบบสำหรับทุกภาคส่วนในการส่งเสริมคุณธรรมเด็กเเละเยาวชนในสถานศึกษา โดยกรมการศาสนา ร่วมกับสถาบันบัณฑิตพัฒนศิลป์ ในการจัดอบรมแกนนำแบบพี่สอนน้องเพื่อพัฒนาคุณธรรม สร้างเด็กไทยพันธุ์ใหม่ ให้มีคุณธรรมเป็นคนไทยยุค 4.0 ตามนโยบายของรัฐบาล
........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/11375
