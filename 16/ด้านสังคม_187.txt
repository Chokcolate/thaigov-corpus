รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กสาวทั้ง 2 คน ที่ถูกล่วงละเมิดทางเพศ ที่ จ.นครสวรรค์ และชลบุรี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ยะลา


วันพฤหัสบดีที่ 26 เมษายน 2561
103
พม. เร่งเยียวยาจิตใจเด็กสาวทั้ง 2 คน ที่ถูกล่วงละเมิดทางเพศ ที่ จ.นครสวรรค์ และชลบุรี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ยะลา
พม. เร่งเยียวยาจิตใจเด็กสาวทั้ง 2 คน ที่ถูกล่วงละเมิดทางเพศ ที่ จ.นครสวรรค์ และชลบุรี พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ยะลา
วันนี้ (26 เม.ย.61) เวลา 08.00 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รอง ปพม.) รักษาการแทนปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 65/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหาร และผู้แทนจากหน่วยงานในกระทรวงร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเจ้าหน้าที่ตำรวจเข้าจับกุมชายวัย 33 ปี ที่ก่อเหตุข่มขืนกระทำชำเราลูกเลี้ยงสาววัย 17 ปี เป็นเวลานานกว่า 3 ปี โดยทางด้านผู้เป็นแม่ทราบเรื่อง เกิดภาวะเครียดอย่างหนัก พยายามฆ่าตัวตาย แต่แพทย์ช่วยเหลือได้ทัน ที่จังหวัดนครสวรรค์ และกรณีผู้ปกครองของเด็กหญิงวัย 14 ปี พาลูกสาวเข้าแจ้งความต่อเจ้าหน้าที่ตำรวจ ว่าลูกสาวถูกชายหนุ่มวัย 20 ปี ซึ่งเป็นคนเก็บเงินกู้นอกระบบ เข้ามาข่มขืนกระทำชำเราถึงภายในบ้าน และเกรงว่าจะไม่ได้รับความปลอดภัย ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครสวรรค์ และ พมจ.ชลบุรี พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กสาวทั้ง 2 คน อย่างใกล้ชิด โดยด่วน เพื่อให้เด็กทั้ง 2 คน มีสภาพจิตใจที่เข้มแข็งขึ้น และสามารถกลับมาใช้ชีวิตในสังคมได้อย่างปกติสุข ทั้งนี้ กระทรวง พม. มีบ้านพักเด็กและครอบครัวจังหวัด พร้อมดูแลคุ้มครองสวัสดิภาพตามพระราชบัญญัติคุ้มครองเด็ก พ.ศ.2546 ทางกระทรวง พม. ขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 ตลอด24 ชั่วโมง เพื่อให้คำปรึกษาและการประสานหน่วยงานที่เกี่ยวข้องให้การช่วยเหลือต่อไป
อีกกรณีชายวัย 44 ปี เป็นครูที่โรงเรียนแห่งหนึ่ง เข้าช่วยเหลือเด็กนักเรียนที่กำลังจมน้ำ 2 คน ให้รอดชีวิต แต่ตนเองกลับเสียชีวิต ส่งผลให้ครอบครัวได้รับความเดือดร้อนเป็นอย่างมาก ภรรยาต้องรับภาระเลี้ยงดูลูกเพียงลำพังถึง 4 คน โดยลูกชายคนโตวัย 13 ปี ร่างกายพิการตั้งแต่กำเนิด นอนป่วยติดเตียงช่วยเหลือตัวเองไม่ได้ ที่จังหวัดยะลา นั้น ได้กำชับให้พัฒนาสังคมและความมั่นคงของมนุษย์จังหวัดยะลา (พมจ.ยะลา) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กคนดังกล่าวอย่างใกล้ชิด และดูแลช่วยเหลือเรื่องการศึกษาของเด็กอีก 3 คนอย่างต่อเนื่อง รวมทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม และการส่งเสริมการประกอบอาชีพให้แก่ ผู้เป็นแม่ เพื่อสร้างรายได้ที่เพียงพอและมั่นคงในระยะยาว
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหนุ่มวัย 22 ปี ป่วยเป็นมะเร็งโพรงจมูก ถูกภรรยาทอดทิ้ง และทิ้งลูกชายวัย 2 ขวบ ไว้ให้เลี้ยงดู ที่จังหวัดชลบุรี นั้น ทางทีม One Home ได้ลงพื้นที่เยี่ยมบ้านตรวจสอบข้อเท็จจริง พร้อมช่วยเหลือมอบเงินสงเคราะห์ฯ และเครื่องอุปโภคบริโภค รวมถึงแนะนำให้คำปรึกษาเรื่องสิทธิสวัสดิการการจดทะเบียนความพิการ และประสานหน่วยงานในพื้นที่ช่วยเหลืออำนวย ความสะดวกในการยื่นคำร้องขอมีบัตรประจำตัวคนพิการ และประสานโรงพยาบาลแหลมฉบัง ลงพื้นที่เยี่ยมบ้านตรวจสุขภาพ และให้คำปรึกษาเรื่องการดูแลสุขภาพ 2) กรณีหญิงสาววัย 22 ปี ร่างกายพิการตั้งแต่กำเนิด และไม่มีบัตรประจำตัว อาศัยอยู่กับตาทวดพิการเดินไม่ได้ ยายทวดป่วยหลายโรครุมเร้า ที่จังหวัดเพชรบูรณ์ นั้น ทางทีม One Home ได้ลงพื้นที่เยี่ยมบ้าน พร้อมมอบเครื่องอุปโภคบริโภค มอบเงินสงเคราะห์และฟื้นฟูคนพิการ อีกทั้งประสานงานหน่วยงานที่เกี่ยวข้องในพื้นที่ เพื่อดำเนินการในเรื่องการขอมีเลขประจำตัวประชาชน และทำบัตรประจำตัวคนพิการ เพื่อให้สามรถเข้าถึงสิทธิคนพิการต่อไป

ที่มา : http://www.thaigov.go.th/news/contents/details/11782