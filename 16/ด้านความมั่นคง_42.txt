รัฐบาลไทย-ข่าวทำเนียบรัฐบาล-มหาดไทย 4.0  ใช้มือถือรายงานผลการลงพื้นที่ “โปรแกรมรายงานผลไทยนิยม ยั่งยืน” แบบ Real Time ช่วยเพิ่มประสิทธิภาพการทำงาน

วันศุกร์ที่ 2 มีนาคม 2561
มหาดไทย 4.0  ใช้มือถือรายงานผลการลงพื้นที่ “โปรแกรมรายงานผลไทยนิยม ยั่งยืน” แบบ Real Time ช่วยเพิ่มประสิทธิภาพการทำงาน
มหาดไทย 4.0  ใช้มือถือรายงานผลการลงพื้นที่ “โปรแกรมรายงานผลไทยนิยม ยั่งยืน” แบบ Real Time ช่วยเพิ่มประสิทธิภาพการทำงาน
วันนี้ (2 มี.ค.61) เวลา 08:00 น. ที่กระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย ในฐานะผู้ช่วยเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน เปิดเผยว่า ตามที่กระทรวงมหาดไทยได้รับมอบหมายจากรัฐบาลให้เป็นเจ้าภาพหลักในการขับเคลื่อนโครงการไทยนิยม ยั่งยืน ในระดับพื้นที่ ซึ่งได้เริ่มคิกออฟ (Kick off) เมื่อวันที่ 21 กุมภาพันธ์ 2561 ที่ผ่านมา โดยทีมขับเคลื่อนการพัฒนาประเทศระดับตำบล จำนวนกว่า 7,600 ทีม ลงพื้นที่พบปะเยี่ยมเยียนพี่น้องประชาชนเพื่อทำประชาคมหมู่บ้าน/ชุมชน ในทุกจังหวัด และกรุงเทพมหานคร เพื่อรวบรวมสภาพปัญหา และความต้องการมาวิเคราะห์ สังเคราะห์ในการดำเนินโครงการแก้ไขปัญหาตามความต้องการของประชาชนต่อไป
รองปลัดกระทรวงมหาดไทย กล่าวว่า ได้มอบหมายให้ศูนย์สารสนเทศฯ กรมการปกครอง พัฒนาโปรแกรมรายงานผล “ไทยนิยม ยั่งยืน” แบบ Real-Time ให้ทีมขับเคลื่อนการพัฒนาประเทศตามโครงการไทยนิยม ยั่งยืน ระดับตำบล เป็นผู้ดำเนินการบันทึกผลการลงพื้นที่ผ่านระบบออนไลน์ได้ทันทีเมื่อลงพื้นที่ โดยใช้ Smartphone หรือ Tablet เข้าโปรแกรมที่มีชื่อว่า “รายงานผลไทยนิยม ยั่งยืน” บันทึกข้อมูลรายงานการลงพื้นที่ปฏิบัติงานพร้อมภาพถ่ายเข้าระบบ ทำให้ผู้บริหารในส่วนกลาง จังหวัด อำเภอ สามารถทราบผลการปฏิบัติงานของทีมขับเคลื่อนฯ ระดับตำบลได้ทันที สอดคล้องกับนโยบายประเทศไทย 4.0 ของรัฐบาล ทำให้เกิดความสะดวก ลดระยะเวลาการรายงานผล ลดขั้นตอนการทำงาน และไม่ต้องสิ้นเปลืองใช้กระดาษรายงาน และเมื่อได้ปัญหาความต้องการมาแล้ว ทีมขับเคลื่อนฯ ระดับตำบล จะบันทึกข้อมูลลงในแบบบันทึกข้อมูลของแต่ละหมู่บ้าน ชุมชน ก่อนจะนำส่งให้เจ้าหน้าที่รวบรวมบันทึกเข้าระบบปัญหาความต้องการ เพื่อใช้ในการวิเคราะห์ต่อไป
"สำหรับผลการลงพื้นที่ทำประชาคมของทีมขับเคลื่อนฯ ระดับตำบล ต่อเนื่องทุกวันไม่เว้นวันหยุดถึงเช้าวันนี้ (2 มี.ค.61) ซึ่งเป็นวันที่ 10 ผลการลงพื้นที่ทำประชาคม ทีมขับเคลื่อนฯ ระดับตำบล ลงพื้นที่แล้วกว่า 2.4 หมื่นชุมชน/หมู่บ้าน มีพี่น้องประชาชนร่วมทำประชาคมแล้วกว่า 2.8 ล้านคน"
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยพยายามนำเทคโนโลยีการสื่อสารและนวัตกรรมต่างๆ มาเชื่อมโยงกับการทำงานในด้านต่าง ๆ ในภารกิจของกระทรวงมหาดไทย โดยเฉพาะอย่างยิ่งงานบริการประชาชนเพื่อเป็นการอำนวยความสะดวกให้แก่พี่น้องประชาชนที่มาใช้บริการหน่วยงานในสังกัดกระทรวงมหาดไทย.
ครั้งที่ 43/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10456
