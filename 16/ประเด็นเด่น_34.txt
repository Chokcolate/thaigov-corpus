รัฐบาลไทย-ข่าวทำเนียบรัฐบาล-กระทรวงมหาดไทยชี้แจง กรณีเว็บไซต์กรุงเทพธุรกิจเสนอข่าวข้อวิจารณ์ โครงการไทยนิยม ยั่งยืน 


วันพุธที่ 14 มีนาคม 2561
228
พิมพ์
กระทรวงมหาดไทยชี้แจง กรณีเว็บไซต์กรุงเทพธุรกิจเสนอข่าวข้อวิจารณ์ โครงการไทยนิยม ยั่งยืน
กระทรวงมหาดไทยชี้แจง กรณีเว็บไซต์กรุงเทพธุรกิจเสนอข่าวข้อวิจารณ์ โครงการไทยนิยม ยั่งยืน ย้ำดำเนินงานให้มีความโปร่งใส ตรวจสอบได้ ตอบสนองความต้องการของประชาชนให้มากที่สุด
วันที่ 10 มีนาคม 2561 นายนิสิต  จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย ชี้แจงกรณีเว็บไซต์กรุงเทพธุรกิจ เสนอข่าวข้อวิจารณ์โครงการไทยนิยม ยั่งยืน ดังนี้
กระทรวงมหาดไทยขอชี้แจงว่า โครงการไทยนิยม ยั่งยืน เป็นการบูรณาการทุกหน่วยงานในระดับพื้นที่ เพื่อจัดทำเวทีประชาคมในหมู่บ้าน/ชุมชน โดยประชาชนในหมู่บ้าน/ชุมชนจะร่วมกันระบุปัญหาที่แท้จริงของชุมชนเพื่อนำไปสู่การแก้ไขปัญหา หรือนำความต้องการของประชาชนชุมชนนำมาจัดทำแผนงาน/โครงการซึ่งเป็นความต้องการในระดับฐานรากอย่างแท้จริง (Bottom up) เช่น โครงการเพื่อใช้ในการแก้ไขปัญหาพื้นที่ หมู่บ้าน/ชุมชน (พัฒนาเศรษฐกิจฐานราก) หมู่บ้าน/ชุมชนละ 200,000 บาท ซึ่งเป็นโครงการที่จะถูกเสนอโดยประชาชนในหมู่บ้าน/ชุมชน เพื่อแก้ไขปัญหาด้านโครงสร้างพื้นฐานอันประกอบด้วย ถนน น้ำเพื่อการบริโภค/อุปโภค ระบบไฟฟ้า จึงเป็นการสนองตอบความต้องการของประชาชนอย่างตรงจุดตรงประเด็น
ทั้งนี้ ในการบริหารงบประมาณการลงเวทีประชาคมได้คำนึงถึงความคุ้มค่าและความถูกต้องตามระเบียบของทางราชการ ซึ่งกระทรวงมหาดไทยได้เน้นย้ำถึงการดำเนินงาน "โครงการไทยนิยม ยั่งยืน" ให้มีความโปร่งใส ตรวจสอบได้ และตอบสนองความต้องการของประชาชนให้มากที่สุด
------------------------------

ที่มา : http://www.thaigov.go.th/news/contents/details/10754