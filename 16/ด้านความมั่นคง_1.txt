รัฐบาลไทย-ข่าวทำเนียบรัฐบาล-ทส. จัดการประชุมรับฟังความคิดเห็น (ร่าง) แผนแม่บทบริหารจัดการทรัพยากรไผ่และหวาย ฉบับแรก ของประเทศ

วันจันทร์ที่ 19 กุมภาพันธ์ 2561
ทส. จัดการประชุมรับฟังความคิดเห็น (ร่าง) แผนแม่บทบริหารจัดการทรัพยากรไผ่และหวาย ฉบับแรก ของประเทศ
กระทรวงทรัพยากรธรรมชาติและสิ่งแวดล้อม โดยกรมป่าไม้ ร่วมกับ สถาบันสิ่งแวดล้อมไทย จัดประชุมรับฟังความคิดเห็น (ร่าง) แผนแม่บทบริหารจัดการทรัพยากรไผ่และหวายแห่งชาติ ฉบับแรกของประเทศ เพื่อสนับสนุนการรักษาสภาพแวดล้อมของประเทศและผลักดันเศรษฐกิจจากฐานทรัพยาก
วันที่ 16 กุมภาพันธ์ 2561 เวลา 09.00 น. กระทรวงทรัพยากรธรรมชาติและสิ่งแวดล้อม โดยกรมป่าไม้ ร่วมกับ สถาบันสิ่งแวดล้อมไทย จัดประชุมรับฟังความคิดเห็น (ร่าง) แผนแม่บทบริหารจัดการทรัพยากรไผ่และหวายแห่งชาติ ฉบับแรกของประเทศ ซึ่งได้จัดขึ้นเป็นครั้งที่ 5 เพื่อให้หน่วยงานที่เกี่ยวข้องและผู้มีส่วนได้ส่วนเสีย ได้แสดงความคิดเห็นต่อข้อมูล ผลการวิเคราะห์ศักยภาพ การกำหนดวิสัยทัศน์ ยุทธศาสตร์และแนวทางในการส่งเสริมและพัฒนาด้านการใช้ประโยชน์จากทรัพยากรไผ่และหวาย โดยมี  พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดการประชุม ณ โรงแรมมารวยการ์เด้น กรุงเทพมหานคร
การจัดทำ (ร่าง) แผนแม่บทบริหารจัดการทรัพยากรไผ่และหวายแห่งชาติ สืบเนื่องจากคณะรัฐมนตรีได้มีมติเห็นให้ประเทศไทยเข้าร่วมเป็นภาคีสมาชิกขององค์กรความร่วมมือด้านไผ่และหวายระหว่างประเทศ หรือ INBAR (International Network for Bamboo and Rattan) เมื่อปี 2558 โดยกรมป่าไม้เป็นหน่วยประสานงานกลาง และได้จัดทำ (ร่าง) แผนแม่บทบริหารจัดการทรัพยากรไผ่และหวายแห่งชาติ ซึ่งเป็นแผนระยาวในช่วงปี พ.ศ. 2561 – 2579 ขึ้น โดยสถาบันสิ่งแวดล้อมไทยได้มีส่วนร่วมในการร่างแผนแม่บทฯ นี้ เพื่อให้การดำเนินงานมีกรอบทิศทางที่ชัดเจนและเกิดประโยชน์อย่างยั่งยืน และมีเป้าหมายให้เกิดการใช้ประโยชน์จากไผ่และหวายอย่างยั่งยืน รู้คุณค่า กระจายประโยชน์ และช่วยกันรักษาสภาพแวดล้อม และผลักดันให้ไผ่และหวายเป็นพืชเศรษฐกิจที่สำคัญของประเทศ
ทั้งนี้ (ร่าง) แผนแม่บทบริหารจัดการทรัพยากรไผ่และหวายแห่งชาติ (พ.ศ. 2561 – 2579) เป็นแผนแม่บทระยะยาว และมีความสอดคล้องกับยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 ยุทธศาสตร์กระทรวงทรัพยากรธรรมชาติและสิ่งแวดล้อม 20 ปี ยุทธศาสตร์กรมป่าไม้ เพื่อใช้เป็นกรอบแนวทางและนโยบายการดำเนินงานของกรมป่าไม้ และหน่วยงานทุกภาคส่วนที่เกี่ยวข้อง โดยมีระยะเวลาการดำเนินการ 300 วัน และจะแล้วเสร็จในเดือนเมษายน 2561 นี้
อนึ่ง การประชุมในครั้งนี้ มีหน่วยงานเข้าร่วมการประชุมฯ ประกอบด้วย หน่วยงานภาครัฐ ส่วนกลาง ส่วนภูมิภาค องค์กรปกครองส่วนท้องถิ่น ภาคเกษตรกร องค์กรอิสระ ภาคเอกชน ภาคการศึกษา และกรมป่าไม้

ที่มา : http://www.thaigov.go.th/news/contents/details/10176
