รัฐบาลไทย-ข่าวทำเนียบรัฐบาล- นายกรัฐมนตรี สั่งการหน่วยงานที่เกี่ยวข้องแจ้งเตือนสถานการณ์พายุฤดูร้อนและเตรียมมาตรการดูแลช่วยเหลือประชาชน

วันอังคารที่ 20 มีนาคม 2561
นายกรัฐมนตรี สั่งการหน่วยงานที่เกี่ยวข้องแจ้งเตือนสถานการณ์พายุฤดูร้อนและเตรียมมาตรการดูแลช่วยเหลือประชาชน
ผู้ช่วยโฆษกรัฐบาลเผย นายกรัฐมนตรี สั่งการหน่วยงานที่เกี่ยวข้องแจ้งเตือนสถานการณ์พายุฤดูร้อนและเตรียมมาตรการดูแลช่วยเหลือประชาชน
วันนี้ (20 มีนาคม 2561) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้แถลงว่า นายกรัฐมนตรีสั่งการต่อที่ประชุมเกี่ยวกับสถานการณ์พายุฤดูร้อนที่กำลังจะเกิดขึ้นทางตอนบนของประเทศไทย ในห้วงเวลาระหว่างวันที่ 20 -23 มีนาคม 2561 โดยขอให้ทุกหน่วยงานที่เกี่ยวข้องแจ้งเตือนสถานการณ์พายุดังกล่าวให้แก่ประชาชนรับทราบเพื่อเตรียมความพร้อมรับมือกับสถานการณ์ที่จะเกิดขึ้น โดยเน้นย้ำให้กระทรวงสาธารณสุข กระทรวงมหาดไทย กระทรวงกลาโหม และหน่วยงานที่เกี่ยวข้องเตรียมมาตรการดูแลช่วยเหลือประชาชนและชี้แจงเกี่ยวกับสถานการณ์พายุและพยากรณ์อากาศให้ประชาชนได้รับทราบอย่างต่อเนื่อง
พร้อมกันนี้ ผู้ช่วยโฆษกประจำสำนักนายกรัฐมนตรี ได้กล่าวเพิ่มเติมว่า นายกรัฐมนตรีได้กล่าวถึงการที่ได้ไปเยี่ยมชมบริเวณอ่าวชิดนีย์ ซึ่งเป็นสถานที่ท่องเที่ยวที่สำคัญของออสเตรเลีย โดย ณ นครซิดนีย์ ออสเตรเลีย ได้มีการดูแลรักษาสภาพน้ำและจัดระเบียบบริเวณดังกล่าวเป็นอย่างดี จึงขอให้ทุกหน่วยงานของประเทศไทยได้ช่วยกันและดำเนินการในส่วนที่เกี่ยวข้องในการกำจัดสิ่งปฏิกูลต่าง ๆ และดูแลรักษาแม่น้ำ ลำคลองสาธารณะให้อยู่ในสภาพดีด้วย
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10902
