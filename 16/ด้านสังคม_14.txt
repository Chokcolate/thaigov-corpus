รัฐบาลไทย-ข่าวทำเนียบรัฐบาล-พม. ชูมัสยิดกลาง จ.กระบี่ เป็นศาสนาสถานแห่งแรก จัด KICK OFF “กระบี่เมืองท่องเที่ยว เมืองอารยสถาปัตย์ เพื่อคนทั้งมวล”

วันพฤหัสบดีที่ 22 กุมภาพันธ์ 2561
พม. ชูมัสยิดกลาง จ.กระบี่ เป็นศาสนาสถานแห่งแรก จัด KICK OFF “กระบี่เมืองท่องเที่ยว เมืองอารยสถาปัตย์ เพื่อคนทั้งมวล”
พม. ชูมัสยิดกลาง จ.กระบี่ เป็นศาสนาสถานแห่งแรก จัด KICK OFF “กระบี่เมืองท่องเที่ยว เมืองอารยสถาปัตย์ เพื่อคนทั้งมวล”
วันนี้ (22 ก.พ. 61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานกิจกรรม KICK OFF เปิดตัวโครงการ "กระบี่เมืองท่องเที่ยวเมืองอารยสถาปัตย์ เพื่อคนทั้งมวล” และร่วมเป็นสักขีพยานในพิธีการลงนามข้อตกลง (MOU) เพื่อขับเคลื่อน "กระบี่
เมืองท่องเที่ยว เมืองอารยสถาปัตย์ เพื่อคนทั้งมวล” โดยมี พ.ต.ท.ม.ล.กิติบดี ประวิตร ผู้ว่าราชการจังหวัดกระบี่ คณะผู้บริหารกระทรวง พม. ทีม One Home จังหวัดกระบี่ หัวหน้าส่วนราชการ องค์กรปกครองส่วนท้องถิ่น โต๊ะอิหม่ามประจำมัสยิด สมาพันธ์เครือข่ายคณะกรรมการอิสลามประจำจังหวัด 15 จังหวัด (ภาคใต้) และคนพิการจังหวัดกระบี่ จำนวน 500 คน เข้าร่วมงาน ณ มัสยิดกลางจังหวัดกระบี่ อำเภอเมืองกระบี่ จังหวัดกระบี่
รัฐบาลมีนโยบายให้ความสำคัญกับการยกระดับคุณภาพชีวิตของประชาชนทุกกลุ่มเป้าหมาย โดยเฉพาะ กลุ่มคนพิการ เพื่อลดความเหลื่อมล้ำ สร้างโอกาสในการเข้าถึงบริการของรัฐ อันเป็นสิทธิพื้นฐานและเครื่องหมายแสดงถึงความเท่าเทียมของสังคม ทั้งนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้ขับเคลื่อนงาน ด้านคนพิการเป็นนโยบายเร่งด่วน เพื่อให้คนพิการเข้าถึงบริการทางสังคมมาอย่างต่อเนื่อง โดยการส่งเสริมการจัดสภาพแวดล้อมที่ปราศจากอุปสรรคต่อการมีส่วนร่วมของคนพิการ ซึ่งเป็นยุทธศาสตร์หนึ่งในการพัฒนาคุณภาพชีวิตคนพิการ ภายใต้วิสัยทัศน์ "คนพิการดำรงชีวิตอิสระร่วมกับทุกคนในสังคมอย่างมีความสุข สามารถเข้าถึงสิทธิ อย่างเสมอภาคและเท่าเทียมกัน” โดยใช้กลไกพระราชบัญญัติส่งเสริมและพัฒนาคุณภาพชีวิตคนพิการ พ.ศ.2550 และ ที่แก้ไขเพิ่มเติม (ฉบับที่ 2) พ.ศ.2556 ในการขับเคลื่อน เพื่อให้คนพิการได้รับสิทธิประโยชน์และความคุ้มครองคนพิการ เพื่อมิให้มีการเลือกปฏิบัติโดยไม่เป็นธรรม รวมทั้งให้คนพิการมีสิทธิได้เข้าถึงสิ่งอำนวยความสะดวกอันเป็นสาธารณะ ที่เอื้อต่อคนพิการให้ครอบคลุมทั้งต้นทาง กลางทาง และปลายทาง เพื่อให้คนพิการให้มีคุณภาพชีวิตที่ดีและพึ่งตนเองได้
ทั้งนี้ กระทรวง พม. โดย พก. ได้ประสานความร่วมมือกับจังหวัดกระบี่ และหน่วยงานที่เกี่ยวข้องทั้งภาครัฐ ภาคเอกชน และองค์กรภาคธุรกิจ ตามแนวทางประชารัฐ เพื่อขับเคลื่อนโครงการ "กระบี่เมืองท่องเที่ยว เมืองอารยสถาปัตย์ เพื่อคนทั้งมวล” ซึ่งเป็นโครงการนำร่องขยายพื้นที่ตัวอย่างในการปรับปรุงสภาพแวดล้อมให้คนพิการ ได้เข้าถึงสิ่งอำนวยความสะดวก และเอื้อต่อการดำรงชีวิตของคนพิการ เพื่อการเข้าถึงและใช้ประโยชน์ในอาคาร สถานที่ และบริการต่างๆ รวมทั้งมีส่วนร่วมกิจกรรมในสังคมอย่างเท่าเทียมกับคนทั่วไป ซึ่งสอดคล้องกับกฎหมายและอนุสัญญา ว่าด้วยสิทธิคนพิการ สำหรับจังหวัดกระบี่ ได้เริ่มจัดสิ่งอำนวยความสะดวกสำหรับคนพิการในสถานที่ท่องเที่ยวต่างๆ โดยมีการปรับปรุงทางลาด ห้องน้ำ ที่จอดรถคนพิการ พื้นผิวต่างสัมผัส ป้ายสัญลักษณ์/ข้อมูล ซึ่งได้รับการสนับสนุนงบประมาณจากกองทุนส่งเสริมและพัฒนาคุณภาพชีวิตคนพิการ พก. รวมทั้งความร่วมมือจากภาคเอกชน องค์กรภาคธุรกิจ ศาสนสถาน องค์กรคนพิการ ประชาชนในพื้นที่ และหน่วยงานที่เกี่ยวข้อง
สำหรับกิจกรรมสำคัญภายในงานครั้งนี้ ประกอบด้วย 1) การจัดพิธีลงนามบันทึกข้อตกลงความร่วมมือ (MOU) เพื่อขับเคลื่อน "กระบี่เมืองท่องเที่ยว เมืองอารยสถาปัตย์ เพื่อคนทั้งมวล” 2) การเปิดป้ายศูนย์บริการคนพิการ สาขา มัสยิดกลาง 3) การแสดงนิทรรศการ ทั้งนี้ ในปี 2561 ได้กำหนดแผนการส่งเสริมให้ศาสนาสถานเป็นสถานที่ที่เอื้อต่อ การเข้าถึงและการใช้ประโยชน์ในการดำรงชีวิตและการท่องเที่ยวของคนพิการ ผู้สูงอายุ และคนทุกวัย โดยนำร่องในพื้นที่มัสยิดกลางจังหวัดกระบี่ เป็นแห่งแรก รวมทั้งมีแผนขยายการจัดสิ่งอำนวยความสะดวกต่างๆ ในสถานที่ท่องเที่ยว บริการสาธารณะของจังหวัดกระบี่ ภายใต้ความร่วมมือจากทุกภาคส่วนต่อไป
"ตนขอขอบคุณจังหวัดกระบี่ ภาคีเครือข่ายทั้งภาครัฐ ภาคเอกชน องค์กรภาคธุรกิจ ที่มีส่วนร่วมสนับสนุน ในการจัดกิจกรรมครั้งนี้ เพื่อบูรณาการความร่วมมือที่แสดงพลังของคนพิการ ทั้งนี้ กระทรวง พม. ในฐานะเจ้าภาพหลัก ในการดำเนินงานด้านคนพิการของประเทศ ขอยืนยันว่า เราจะร่วมมือกับภาคีทุกภาคส่วนในการส่งเสริมและพัฒนาคุณภาพชีวิตคนพิการ ให้สามารถดำเนินชีวิตในประจำวันได้อย่างสะดวก ปลอดภัย และสร้างโอกาสในการเข้าถึงบริการและดำรงชีวิตได้อย่างอิสระ จากสิ่งอำนวยความสะดวกสาธารณะต่างๆ โดยมุ่งหวังให้โครงการดังกล่าวเป็นต้นแบบสำหรับทุกพื้น และจะขับเคลื่อนงานอย่างต่อเนื่องจนครบทั่วประเทศภายในปี 2561

ที่มา : http://www.thaigov.go.th/news/contents/details/10289
