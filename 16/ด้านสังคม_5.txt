รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ สงขลา และ จ.สตูล

วันอังคารที่ 20 กุมภาพันธ์ 2561
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ สงขลา และ จ.สตูล
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ สงขลา และ จ.สตูล พร้อมชื่นชมเด็กชายวัย 10 ขวบ พับดอกกุหลาบจากใบเตยหอม เพื่อขายหารายได้เลี้ยงดูยายแก่ชรา ที่ จ.ประจวบฯ
วันนี้ (20 ก.พ. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 37/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กชายวัย 7 ขวบ ถูกเพื่อนรุมทำร้ายร่างกาย โดยการเฆี่ยนตีด้วยสายไฟฟ้า และจุดประทัดใส่ในเสื้อ ทำให้ได้รับบาดเจ็บสาหัส ที่จังหวัดสงขลา นั้น ได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) พร้อมทีม One Home เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กชายอย่างใกล้ชิดโดยด่วน เพื่อให้มีสภาพจิตใจที่เข้มแข็งขึ้น และสามารถใช้ชีวิตในสังคม ได้อย่างปกติสุขโดยเร็วที่สุด พร้อมดูแลเรื่องการรักษาพยาบาลอาการบาดเจ็บอย่างใกล้ชิด และให้ความคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546
อีกกรณีชายชราวัย 75 ปี ป่วยเป็นโรคมะเร็งที่ปาก ทำให้ปากยุบพูดไม่ได้ และไม่สามารถกินอาหารได้ นอนป่วยติดเตียงช่วยเหลือตัวเองไม่ได้ อาศัยอยู่เพียงลำพังกับภรรยาแก่ชราวัย 72 ปี ในบ้านสภาพเก่าทรุดโทรม ลูกสาว 2 คนทอดทิ้งไปไม่เคยกลับมาเหลียวแล ครอบครัวมีฐานะมียากจน ที่จังหวัดสงขลา และกรณีหญิงวัย 22 ปี ต้องรับภาระเลี้ยงดูลูกพิการ 2 คน คนโตวัย 1 ขวบ พิการตาบอด โพรงน้ำในสมองบวม ศีรษะโต เส้นเลือดหัวใจตีบ มีพัฒนาการช้า และคนเล็กวัย 9 เดือน ป่วยเป็นโรคหัวใจตีบ และหอบหืด ทั้งนี้ ครอบครัวอาศัยอยู่รวมกันถึง 8 ชีวิต ครอบครัวมีฐานะยากจน ที่จังหวัดสตูลนั้น ได้กำชับพัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สงขลา และ พมจ.สตูล พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านผู้สูงอายุ คนพิการ และเด็กของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และดูแลเรื่องการปรับปรุงซ่อมแซมสภาพที่อยู่อาศัยให้มีความมั่นคง แข็งแรง ถูกสุขลักษณะ รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว อีกทั้ง รวมกันหาแนวทางการช่วยเหลือในระยะยาวต่อไป
สำหรับกรณีเด็กชายวัยประมาณ 10 ขวบ พับดอกกุหลาบที่ทำจากใบเตยหอม เพื่อขายหารายได้เป็นทุนการศึกษา และเลี้ยงดูยายแก่ชรา ที่จังหวัดประจวบคีรีขันธ์ นั้น ขอชื่นชมเด็กชายคนดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็ก และเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดประจวบคีรีขันธ์ (พมจ.ประจวบคีรีขันธ์) พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายอย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กทารกเพศหญิงวัย 2 สัปดาห์ ถูกนำใส่ถุงพลาสติกทิ้งไว้ในถังขยะ ที่ย่านบางแค กรุงเทพฯ นั้น ทางทีม One Home ได้นำตัวเด็กเข้ารักษาตัวที่โรงพยาบาลราชพิพัฒน์ เรียบร้อยแล้ว พร้อมให้ความคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 ต่อไป และ 2) กรณีเด็กชายวัย 10 ขวบ ถูกพ่อทำโทษให้ยืนโป๊เปลือยกางแขนนานหลายชั่วโมง ที่ จังหวัดนครปฐม นั้น ทางทีม One Home ได้ลงพื้นที่เยี่ยมบ้าน พร้อมให้คำแนะนำเกี่ยวกับการเลี้ยงดูบุตรอย่างถูกต้อง เหมาะสมตามกฎหมาย

ที่มา : http://www.thaigov.go.th/news/contents/details/10220
