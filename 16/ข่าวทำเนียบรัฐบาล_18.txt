รัฐบาลไทย-ข่าวทำเนียบรัฐบาล-ผลการประชุมคณะกรรมการจัดระบบการจราจรทางบก (คจร.) ครั้งที่ 1/2561


วันพุธที่ 21 กุมภาพันธ์ 2561
334
ผลการประชุมคณะกรรมการจัดระบบการจราจรทางบก (คจร.) ครั้งที่ 1/2561
ที่ประชุม คจร. เห็นชอบโครงการศึกษาแผนแม่บทจราจร
วันนี้ (21 กุมภาพันธ์ 2561) เวลา 09.00 น. ณ ห้องประชุม 301 ตึกบัญชาการ 1 ทำเนียบรัฐบาล นายสมคิด จาตุศรีพิทักษ์ รองนายกรัฐมนตรี เป็นประธานการประชุมคณะกรรมการจัดระบบการจราจรทางบก (คจร.) ครั้งที่ 1/2561 ซึ่งผลการประชุมสรุปสาระสำคัญดังนี้
ที่ประชุมรับทราบความคืบหน้าการดำเนินงานบริหารจัดการระบบตั๋วร่วมตามที่สำนักงานนโยบายและแผนการขนส่งและจราจร (สนข.) ได้ดำเนินงานบริหารจัดการระบบตั๋วร่วม โดยมีวัตถุประสงค์เพื่อ “เพิ่มความสะดวกสบายในการเชื่อมต่อการเดินทางทุกรูปแบบให้กับประชาชน ด้วยบัตรเพียงใบเดียว” ปัจจุบันได้ดำเนินการออกแบบและพัฒนาระบบตั๋วร่วมแล้วเสร็จ พร้อมบูรณาการการเชื่อมต่อกับระบบขนส่งสาธารณะ รวมทั้ง อยู่ในขั้นตอนการพิจารณาและหารือกับภาคส่วนที่เกี่ยวข้องเพื่อพิจารณารายละเอียดแนวทางและรูปแบบโครงสร้างอัตราค่าโดยสารร่วมที่เหมาะสมเพื่อให้ประชาชนหันมาใช้ระบบขนส่งสาธารณะเพิ่มมากขึ้น โดยในช่วงเริ่มต้นการใช้งานระบบตั๋วร่วม ค่าโดยสารจะเป็นไปตามโครงสร้างค่าโดยสารของแต่ระบบ และในอนาคตจะได้กำหนดแผนงานที่จะดำเนินการลดค่าแรกเข้าให้กับผู้โดยสารที่เดินทางเชื่อมต่อระหว่างขนส่งสาธารณะ เพื่อจูงใจให้ผู้โดยสารหันมาใช้ระบบขนส่งมวลชนมากยิ่งขึ้น ซึ่ง สนข. จะได้ดำเนินการนำเสนอคณะกรรมการบริหารจัดการระบบตั๋วร่วม ซึ่งมีปลัดกระทรวงคมนาคม เป็นประธาน และกระทรวงคมนาคม (คค.) ตามขั้นตอนต่อไป
นอกจากนี้ ที่ประชุมมีมติเห็นชอบโครงการศึกษาแผนแม่บทจราจรและแผนแม่บทพัฒนาระบบขนส่งสาธารณะในเขตเมืองนครราชสีมา โดยวัตถุประสงค์ของการศึกษา มีดังนี้ 1) เพื่อจัดทำแผนแม่บทพัฒนาระบบขนส่งสาธารณะในเขตเมืองนครราชสีมาและพื้นที่ต่อเนื่องที่มีความต้องการเดินทาง 2) เพื่อจัดทำแผนแม่บทการจัดระบบการจราจรในเมืองนครราชสีมาและพื้นที่ต่อเนื่องที่มีความต้องการเดินทาง และ 3) เพื่อศึกษาจัดทำรูปแบบเบื้องต้น (Conceptual Design) เป็นโครงการนำร่องระบบขนส่งสาธารณะ 1 เส้นทาง รวมทั้งเสนอแนวคิดการพัฒนาพื้นที่โดยรอบสถานีหรืจุดจอดของระบบขนส่งสาธารณะ ซึ่งขณะนี้อยู่ระหว่างที่ปรึกษาจัดส่งรายงานฉบับสมบูรณ์ (Final Report) ซึ่งคาดว่าจะสามารถส่งให้ สนข. พิจารณาได้ภายในเดือนตุลาคม 2560
รวมทั้ง เห็นชอบโครงการศึกษาจัดทำระบบจอดแล้วจรในเขตกรุงเทพมหานครและปริมณฑล โดยวัตถุประสงค์การศึกษา 4 ประการ ดังนี้ 1) เพื่อศึกษา และประเมินอุปสงค์การใช้จุดจอดแล้วจรในกรุงเทพมหานครและปริมณฑลโดยใช้ข้อมุลคาดการณ์ปริมาณผู้ใช้ระบบขนส่งมวลชนรางจากแผนแม่บทระบบขนส่งมวลชนทางรางในเขตกรุงเทพมหานครและปริมณฑล (M-MAP) ของ สนข. เป็นพื้นฐานในการศึกษาและประเมิน 2) กำหนดที่ตั้งขนาดความจุที่เหมาะสมในการพัฒนาจุดจอดแล้วจรให้สอดคล้องกับ  อุปสงค์การใช้จุดจอดแล้วจรสำหรับระบบขนส่งรางตามแผน M-MAP รวมถึงพัฒนาแนวทาง (Guideline) ในการกำหนดองค์ประกอบของจุดจอดแล้วจรสำหรับแต่ละพื้นที่ 3) เสนอทางเลือกรูปแบบการบริหารจัดการ การลงทุนที่เหมาะสม หน่วยงานรับผิดชอบมาตรการที่จะนำไปสู่การปฏิบัติ และรูปแบบการส่งเสริม สร้างแรงจูงใจให้ประชาชนเข้ามาใช้จุดจอดแล้วจรให้มากขึ้น และ 4) จัดทำแผนแม่บทการพัฒนาจุดจอดแล้วจรในเขตกรุงเทพมหานครและปริมณฑล
พร้อมกันนี้ ที่ประชุมมีมติเห็นชอบโครงการระบบทางด่วนขั้นที่ 3 สายเหนือ ตอน N๒ เชื่อมต่อไปยังถนนวงแหวนรอบนอกกรุงเทพมหานครด้านตะวันออก โดยมอบหมายให้ สนข. พิจารณาระยะเวลาการพัฒนาโครงการรถไฟฟ้าสายสีน้ำตาลที่เหมาะสม และพิจารณาให้สอดคล้องกับการพัฒนาระบบขนส่งมวลชนสายหลักตามแผนแม่บทระบบขนส่งมวลชนทางรางในเขตกรุงเทพมหานครและปริมณฑล ที่จะเปิดให้บริการ และบรรจุแผนการพัฒนาโครงการรถไฟฟ้าสายสีน้ำตาลในแผนแม่บทฯ ที่ สนข. อยู่ระหว่างการศึกษาทบทวน รวมทั้ง มอบหมายให้การทางพิเศษแห่งประเทศไทย (กทพ.) ดำเนินการพัฒนาโครงข่ายระบบทางด่วนทดแทนตอน N๑ ไปพร้อมกันกับการพัฒนาโครงการระบบทางด่วน ขั้นที่ 3 ตอน N๒ และ E-W Corridor เพื่อลดผลกระทบการจราจรบริเวณแยกเกษตร โดยการออกแบบโครงสร้างของระบบทางด่วนขั้นที่ 3 สายเหนือ ตอน N๒ ให้รองรับการพัฒนาระบบรถไฟฟ้าสายสีน้ำตาลที่กำลังจะดำเนินการในอนาคต และรับความเห็นของที่ประชุมไปพิจารณาดำเนินการต่อไปด้วย
...............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10244