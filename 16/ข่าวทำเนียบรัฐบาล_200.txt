รัฐบาลไทย-ข่าวทำเนียบรัฐบาล-นายกรัฐมนตรีหารือทวิภาคีกับสมเด็จอัคคมหาเสนาบดีเดโชฮุนเซน  นายกรัฐมนตรีกัมพูชา

วันพฤหัสบดีที่ 5 เมษายน 2561
นายกรัฐมนตรีหารือทวิภาคีกับสมเด็จอัคคมหาเสนาบดีเดโชฮุนเซน  นายกรัฐมนตรีกัมพูชา
นายกรัฐมนตรีหารือทวิภาคีกับสมเด็จอัคคมหาเสนาบดีเดโชฮุนเซน  นายกรัฐมนตรีกัมพูชา
วันนี้(5 เมษายน 2561) เวลา 8.30 น. ก่อนเข้าร่วมการประชุมสุดยอดผู้นำลุ่มน้ำโขงตอนล่าง ครั้งที่ 3 พลเอก ประยุทธ์ จันทร์โอชา นายกรัฐมนตรี เข้าพบหารือทวิภาคีกับสมเด็จอัคคมหาเสนาบดีเดโช ฮุน เซน (Samdech Akka Moha Sena Padei Techo Hun Sen) นายกรัฐมนตรีกัมพูชา ณ ห้องโบกอร์ สกขารีสอร์ท แอนด์ คอนเวนชัน เซ็นเตอร์ (Sokha Siem Reap Resort & Convention Center) โดยภายหลังการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีและนายกรัฐมนตรีกัมพูชารู้สึกยินดีที่ได้หารือกันอีกครั้ง หลังจากที่เคยพบปะกันเมื่อครั้งนายกรัฐมนตรีเข้าร่วมการประชุมแม่โขง-ล้านช้าง ครั้งที่ 2 ณ กรุงพนมเปญ พร้อมยินดีต่อความสัมพันธ์และความร่วมมือระหว่างไทยและกัมพูชาที่มีความใกล้ชิดและแน่นแฟ้น ทั้งนี้ นายกรัฐมนตรีได้กล่าวขอบคุณต่อการต้อนรับที่อบอุ่นของกัมพูชา และเนื่องในโอกาส วันที่ 4 เมษายน 2561 ที่ผ่านมา เป็นวันคล้ายวันเกิดของนายกรัฐมนตรีกัมพูชา นายกรัฐมนตรีจึงได้กล่าวอวยพรในนามของรัฐบาลและตัวแทนประชาชนไทย ขอให้นายกรัฐมนตรีกัมพูชาและครอบครัวมีความสุข สุขภาพแข็งแรง ประสบความสำเร็จในหน้าที่การงาน และสมปรารถนาทุกประการ พร้อมขอให้การประชุมครั้งนี้ประสบความสำเร็จ เพื่อสร้างประโยชน์สูงสุดให้ประชาชนตามลุ่มน้ำโขง
ผู้นำทั้งสองฝ่ายเห็นพ้องที่จะให้หารือร่วมกันอย่างใกล้ชิดต่อไป เพื่อเพิ่มพูนความร่วมมือทางด้านการค้า การลงทุน การเปิดจุดผ่านแดนระหว่างทั้งสองประเทศ และเส้นทางรถไฟ นายกรัฐมนตรีกัมพูชากล่าวว่า มูลค่าทางการค้าระหว่างไทยและกัมพูชาสูงขึ้นอย่างต่อเนื่อง ประชาชนของทั้งประเทศต่างเดินทางไปมาหาสู่กันในปริมาณที่เพิ่มขึ้นทุกปี และความร่วมมือในปัจจุบันของทั้งสองประเทศมีความหลากหลายและครอบคลุมหลายประเด็น โดยเฉพาะอย่างยิ่ง ในเรื่องความร่วมมือด้านเส้นทางรถไฟระหว่างชายแดน ซึ่งไทยและกัมพูชาต้องร่วมมือกันต่อไปเพื่อประโยชน์ต่อประชาชนของทั้งสองประเทศ
ในช่วงท้าย นายกรัฐมนตรีกล่าวถึง การประชุมสุดยอด ACMECS ครั้งที่ 8 ที่ประเทศไทยเป็นเจ้าภาพในปีนี้ และการจัดการประชุมสุดยอด CLMV ครั้งที่ 9 ซึ่งฝ่ายกัมพูชาจะเป็นเจ้าภาพในช่วงการประชุมสุดยอด ACMECS ที่ประเทศไทย นายกรัฐมนตรีหวังว่า กัมพูชาจะสนับสนุนร่างแผนแม่บท ACMECS (ACMECS Master Plan) และปฏิญญากรุงเทพฯ (Bangkok Declaration) ซึ่งจะเป็นเอกสารผลลัพธ์หลักของการประชุม ACMECS ครั้งที่ 8 นี้ สำหรับการประชุม CLMV ครั้งที่ 9 ซึ่งกัมพูชาเป็นเจ้าภาพนั้น ไทยยินดีประสานความร่วมมือในกรอบทั้งสองให้ส่งเสริมซึ่งกันและกันยิ่งขึ้น

ที่มา : http://www.thaigov.go.th/news/contents/details/11349
