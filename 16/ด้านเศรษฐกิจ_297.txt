รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงอุตสาหกรรม พร้อมด้วยผู้บริหารกระทรวงอุตสาหกรรมและกระทรวงพาณิชย์ ลงพื้นที่ อ.หลังสวน จ.ชุมพร ดูผลิตภัณฑ์เด่นประจำจังหวัด 


วันศุกร์ที่ 30 มีนาคม 2561
91
พิมพ์
รัฐมนตรีช่วยว่าการกระทรวงอุตสาหกรรม พร้อมด้วยผู้บริหารกระทรวงอุตสาหกรรมและกระทรวงพาณิชย์ ลงพื้นที่ อ.หลังสวน จ.ชุมพร ดูผลิตภัณฑ์เด่นประจำจังหวัด
รัฐมนตรีช่วยว่าการกระทรวงอุตสาหกรรมเยี่ยมเยียนให้กำลังใจ รับฟังปัญหา พร้อมให้คำแนะนำการพัฒนาผลิตภัณฑ์ให้เป็นที่ต้องการของตลาด โดยเข้าดูผู้ประกอบการ SME ที่ อ.หลังสวน จ.ชุมพร
วันนี้ (30 มี.ค. 61) ดร.สมชาย หาญหิรัญ รัฐมนตรีช่วยว่าการกระทรวงอุตสาหกรรมเยี่ยมเยียนให้กำลังใจ รับฟังปัญหา พร้อมให้คำแนะนำการพัฒนาผลิตภัณฑ์ให้เป็นที่ต้องการของตลาด โดยเข้าดูผู้ประกอบการ SME จำนวน 2 ราย ประกอบด้วย กาแฟขี้ชะมดหลังสวน และศรีภา กลุ่มแปรรูปกล้วยเล็บมือนาง ซึ่งผู้บริหารกระทรวงอุตฯ มีนายวิษณุ ทับเที่ยง (อธิบดีกรมอุตสาหกรรมพื้นฐานและการเหมืองแร่) นายเอกภัทร วังสุวรรณ (รองเลขาธิการคณะกรรมการอ้อยและน้ำตาลทราย) นางลลิตา จิวะนันทประวัติ (รองอธิบดีกรมพัฒนาธุรกิจการค้า กระทรวงพาณิชย์) นายจารุพันธุ์ จารโยภาส (ผอ.กองพัฒนาดิติทัลอุตสาหกรรม) อุตสาหกรรมจังหวัดชุมพร อุตสาหกรรมจังหวัดพื้นที่ใกล้เคียง ผู้อำนวยการศูนย์ส่งเสริมอุตสาหกรรมภาคที่ 10 ผู้บริหาร จ้าหน้าที่กระทรวงอุตสาหกรรม และกระทรวงพาณิชย์
กาแฟขี้ชะมดหลังสวนเป็นการเพิ่มมูลค่าของเมล็ดกาแฟ โดยการป้อนเมล็ดกาแฟออแกนิกส์ให้ตัวชะมดกิน หลังจากเมล็ดกาแฟผ่านกลไกการย่อยภายในลำไส้ จะได้เมล็ดกาแฟที่มีรสชาดแตกต่างจากกาแฟทั่วไป แต่ทั้งนี้ก่อนที่จะนำมาผลิตเป็นกาแฟได้ดื่ม ต้องผ่านกระบวนการบ่มหมักที่ได้จากภูมิปัญญาและข้อมูลวิจัยซึ่งทดลองแล้ว ทำให้รสชาดกลมกล่อม มีเอกลักษณ์เฉพาะเป็นของตัวเอง ในส่วนของศรีภากล้วยเล็บมือนางแปรรูป เป็นการนำวัตถุดิบกล้วยที่มีจำนวนมากในท้องถิ่น มาผ่านกระบวนการอบด้วยความร้อน แปรรูปส่งขาย เป็นที่ชื่นชอบของชาวต่างชาติ โดยเฉพาะชาวจีน ซึ่งตอนนี้ได้วางขายใน 7-11 และยังมีคำสั่งซื้อจากการบินไทย คิงพาวเวอร์ ทั้งนี้คุณศรีภา ยังได้ต่อยอดรสชาดด้วยการเคลือบช็อกโกแลตและครีมต่างๆ เพิ่มทางเลือกให้กับผู้บริโภค และโอกาสต่อไปจะได้วางแผนผลิตส่งออกไปยังต่างประเทศ
ทั้งนี้รัฐมนตรีช่วยว่าการฯ ได้ขอความร่วมมือจากกระทรวงพาณิชย์ให้ช่วยเป็นหน่วยงานดูแลเรื่องช่องทางการตลาด เพื่อให้ผู้ประกอบการสามารถขยายฐานลูกค้าให้กว้างมากขึ้น ในส่วนของกระทรวงอุตฯ ก็ยังคงเป็นพี่เลี้ยง ให้คำปรึกษาแนะนำดังที่ผู้ประกอบการเคยใช้บริการเสมอมา

ที่มา : http://www.thaigov.go.th/news/contents/details/11215