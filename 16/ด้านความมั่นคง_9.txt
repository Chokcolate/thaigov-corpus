รัฐบาลไทย-ข่าวทำเนียบรัฐบาล-นายกสมาคมแม่บ้าน มท. นำคณะกรรมการแม่บ้านมหาดไทยเขตภาคเหนือ ลงพื้นที่จังหวัดลำพูน ตรวจเยี่ยมศูนย์พัฒนาเด็กเล็กเทศบาลตำบลป่าสัก และศึกษาดูงานจัดการขยะมูลฝอยชุมชนบ้านป่าบุก


วันอังคารที่ 20 กุมภาพันธ์ 2561
180
นายกสมาคมแม่บ้าน มท. นำคณะกรรมการแม่บ้านมหาดไทยเขตภาคเหนือ ลงพื้นที่จังหวัดลำพูน ตรวจเยี่ยมศูนย์พัฒนาเด็กเล็กเทศบาลตำบลป่าสัก และศึกษาดูงานจัดการขยะมูลฝอยชุมชนบ้านป่าบุก
นายกสมาคมแม่บ้าน มท. นำคณะกรรมการแม่บ้านมหาดไทยเขตภาคเหนือ ลงพื้นที่จังหวัดลำพูนตรวจเยี่ยมศูนย์พัฒนาเด็กเล็กเทศบาลตำบลป่าสัก และศึกษาดูงานจัดการขยะมูลฝอยชุมชนบ้านป่าบุก
วันนี้ (20 ก.พ. 61) ดร.ปฤถา พรหมเลิศ นายกสมาคมแม่บ้านมหาดไทย นำคณะกรรมการแม่บ้านมหาดไทย ในเขตภาคเหนือ 17 จังหวัด เดินทางลงพื้นที่จังหวัดลำพูน เพื่อเยี่ยมชมการดำเนินงานศูนย์พัฒนาเด็กเล็กเทศบาลตำบลป่าสัก อำเภอเมืองลำพูน และการศึกษาดูงานด้านการบริหารจัดการขยะมูลฝอยของชุมชนบ้านป่าบุก ตำบลแม่แรง อำเภอป่าซาง
ดร.ปฤถา พรหมเลิศ นายกสมาคมแม่บ้านมหาดไทย เปิดเผยว่า สมาคมแม่บ้านมหาดไทย เป็นองค์กรที่จัดตั้งขึ้นโดยมีวัตถุประสงค์เพื่อส่งเสริมความสมัครสมานสามัคคี อุปการะซึ่งกันและกันระหว่างแม่บ้านมหาดไทย เป็นศูนย์รวมความคิดเห็นและปฏิบัติงานของกลุ่มแม่บ้าน นอกจากนี้สมาคมฯ ยังมีนโยบายที่มุ่งเน้นการดำเนินกิจการที่เป็นประโยชน์ส่วนรวม โดยยึดแนวทางศาสตร์พระราชาเป็นแบบอย่างในการบำบัดทุกข์บำรุงสุขให้แก่ประชาชน ดังนั้น เพื่อให้การดำเนินงานบรรลุตามวัตถุประสงค์และนโยบายของสมาคมฯ รวมทั้งเป็นการส่งเสริมการขับเคลื่อนภารกิจให้เป็นผลสำเร็จ สมาคมฯ จึงได้จัดทำโครงการแม่บ้านมหาดไทยสัญจร 4 ภาค ขึ้น โดยครั้งนี้สัญจรมาในเขตภาคเหนือ ในระหว่างวันที่ 20-21 กุมภาพันธ์ 2561 โดยมีกิจกรรมการศึกษาดูงานการบริหารจัดการขยะมูลฝอยของชุมชนบ้านป่าบุก ชุมชนที่ได้รับรางวัลถ้วยพระราชทานชุมชนปลอดขยะอันดับหนึ่งของประเทศประจำปี 2560 ซึ่งชุมชนดังกล่าวมีการบริหารจัดการขยะตั้งแต่ต้นทาง คือจากครัวเรือนซึ่งเป็นแหล่งต้นทางของขยะ มีการนำกลับมาใช้ซ้ำ และนำขยะกลับมาใช้ใหม่ ซึ่งเป็นไปตามแผนปฏิบัติการ “ประเทศไทย ไร้ขยะ” ตามแนวทางประชารัฐ ซึ่งการสร้างความตระหนักในการลดปริมาณขยะควรต้องเริ่มตั้งแต่ต้นทางคือครัวเรือน ถ้าสมาชิกในครัวเรือนเห็นความสำคัญของปัญหาขยะ สร้างจิตสำนึกให้กับตนเอง และมีพฤติกรรมในการคัดแยกขยะที่ถูกต้อง ก็จะทำให้บ้านเรือนดูสะอาด เป็นระเบียบเรียบร้อย ลดการกระจายของเชื้อโรค และลดปัญหาสิ่งแวดล้อมได้
นายกสมาคมแม่บ้านมหาดไทย กล่าวเพิ่มเติมว่า เพื่อให้เกิดการบริหารจัดการขยะมูลฝอยอย่างยั่งยืน สมาคมฯ ได้นำหลัก 3 R มาใช้ในการดำเนินงาน ได้แก่ ด้านการลดการก่อให้เกิดขยะ (Reduce) โดยรณรงค์สร้างจิตสำนึกในการคัดแยกขยะ การหลีกเลี่ยงการใช้โฟมและพลาสติก การใช้หลอดไฟฟ้า LED และการใช้ถุงผ้าแทนถุงพลาสติก ด้านการใช้ซ้ำ (Reuse) เน้นการบริจาคสิ่งของที่เลิกใช้แล้วแต่มีสภาพดีให้กับผู้ที่ขาดแคลน การแปรรูปพลาสติกและนำกลับมาใช้ประโยชน์ใหม่ และ ด้านการนำกลับมาใช้ใหม่ (Recycle) ซึ่งเน้นการนำขยะที่ผ่านการคัดแยกมาสร้างมูลค่า เช่นการนำเศษอาหารที่ผ่านการคัดแยกมาทำเป็นปุ๋ยหมักอินทรีย์ การนำฝาน้ำดื่มที่เป็นโลหะประเภทอะลูมิเนียมไปบริจาคเพื่อนำไปผลิตเป็นขาเทียมให้แก่ผู้ป่วยผู้พิการ เป็นต้น
สุดท้าย นายกสมาคมฯ ได้เน้นย้ำว่า ปัญหาขยะเป็นปัญหาสำคัญของชาติ เป็น “ความท้าทาย” และเป็น “จุดเปลี่ยนพฤติกรรม” ที่สำคัญที่ต้องทำให้เห็นว่าเรื่องขยะเป็นหน้าที่ของทุกคนไม่ใช่หน้าที่ของคนใดคนหนึ่ง ดังนั้นต้องร่วมมือร่วมใจกันส่งเสริมและสนับสนุนให้ชุมชน/ท้องถิ่น เข้ามามีส่วนร่วมในการบริหารจัดการขยะ เพื่อให้เกิดความยั่งยืน และมุ่งสู่เป้าหมายการพัฒนาที่ยั่งยืน (SDGs) เชื่อมโยงตามกติกาสากลโลก และสอดคล้องตามยุทธศาสตร์ชาติระยะ 20 ปี.
ครั้งที่ 34/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10221