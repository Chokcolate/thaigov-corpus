รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ราชบุรี บุรีรัมย์ และพระนครศรีอยุธยา

วันพฤหัสบดีที่ 22 กุมภาพันธ์ 2561
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ราชบุรี บุรีรัมย์ และพระนครศรีอยุธยา
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ราชบุรี บุรีรัมย์ และพระนครศรีอยุธยา
วันนี้ (22 ก.พ. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 39/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงสาววัย 19 ปี ต้องหยุดเรียนกลางคัน เพื่ออยู่ดูแล 5 ชีวิต ทั้งพ่อวัย 55 ปี ที่ประสบอุบัติเหตุล้มศีรษะ ฟาดพื้น ทำให้เส้นเลือดในสมองตีบ ส่งผลให้สมองสั่งการช้า และไม่สามารถช่วยเหลือตัวเองได้ ย่าแก่ชราวัย 84 ปี ป่วยเป็นโรคภาวะแคลเซียมเกาะกระดูก ทำให้พิการเดินไม่ได้ อาวัย 49 ปี ป่วยเป็นโรคเบาหวาน มีบาดแผลลุกลามจนถูกตัดขา ทำให้พิการเดินไม่ได้ และหลานเล็กๆ อีก 2 คน ครอบครัวมีฐานะยากจน และอาศัยอยู่รวมกันถึง 8 ชีวิต ที่จังหวัดราชบุรี และกรณีเด็กหญิงวัย 11 ขวบ เป็นเด็กเรียนดี ต้องรับภาระเพียงลำพังดูแลพ่อวัย 43 ปี ที่ป่วยเป็นโรคกล้ามเนื้ออ่อนแรง ทั้ง 2 ชีวิต อาศัยในเพิงพักติดเล้าไก่สภาพเก่าทรุดโทรม ไม่มีห้องน้ำใช้ ครอบครัวมีฐานะยากจน ที่จังหวัดบุรีรัมย์ นั้น ได้กำชับพัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ราชบุรี และ พมจ.บุรีรัมย์ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้น ตามภารกิจด้านผู้สูงอายุ คนพิการ และเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และดูแลเรื่องการปรับปรุงซ่อมแซมสภาพที่อยู่อาศัยให้มีความมั่นคง แข็งแรง ถูกสุขลักษณะ รวมทั้ง การดูแลเรื่องการศึกษาของเด็กทั้งหมดอย่างต่อเนื่องในระยะยาว พร้อมให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม และให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว
อีกทั้ง รวมกันหาแนวทางการช่วยเหลือในระยะยาวต่อไป อีกกรณีหญิงวัย 58 ปี ป่วยเป็นโรคมะเร็งที่เต้านม เป็นแผลลุกลามขนาดใหญ่ และเชื้อมะเร็งได้ลุกลามทั่วร่างกาย อาศัย อยู่เพียงลำพังในบ้านเช่า ปลูกผักสวนครัวขายหารายได้ประทังชีวิต ที่จังหวัดพระนครศรีอยุธยา นั้น ได้กำชับพัฒนาสังคมและ ความมั่นคงของมนุษย์จังหวัดพระนครศรีอยุธยา (พมจ.พระนครศรีอยุธยา) พร้อมทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคม เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างใกล้ชิด อีกทั้ง ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายยอดกตัญญูวัย 10 ขวบ รับภาระดูแลแม่ป่วยหอบหืดและลมชัก ยายแก่ชรา และน้องวัย 1 ขวบ ถูกไล่ออกจากบ้าน ต้องขออาศัยอยู่กับญาติ นั้น ทางบ้านพักเด็กฯ ได้ลงพื้นที่เยี่ยมบ้านและให้กำลังใจ พร้อมแนะนำบริการของหน่วยงาน โดยในกรณีที่ครอบครัวรู้สึกไม่ปลอดภัยทางบ้านพักเด็กฯ พร้อมรับให้การคุ้มครองสวัสดิภาพชั่วคราว 2) กรณีหญิงวัย 30 ปี รับภาระเลี้ยงดูลูก 3 คน ลูกคนเล็กวัย 4 ขวบ ป่วยพิการทางสมอง ไม่สามารถช่วยเหลือตัวเองได้ มีเพียงสามีที่ต้องทำงานหารายได้จุนเจือครอบครัว นั้น ทางทีม One Home ได้ลงพื้นที่เยี่ยมบ้าน ให้คำแนะนำในเรื่องบริการของหน่วยงาน เช่น การจดทะเบียนคนพิการของบุตร บ้านพักเด็กฯ มอบเครื่องอุปโภคบริโภคและเงินสงเคราะห์ในครอบครัว พร้อมให้คำปรึกษาแนะนำแนวทางการเลี้ยงดูบุตร และหาแนวทางการช่วยเหลือเด็กและครอบครัวในระยะยาว และ 3) กรณีสองสามี-ภรรยาชาว กระเหรี่ยง ต้องรับภาระเลี้ยงดู 3 คน ซึ่งลูกคนเล็กวัย 4 ขวบ มีความพิการทางการเคลื่อนไหวและทางสติปัญญา ไม่สามารถช่วยเหลือตัวเองได้ ที่ จ.ราชบุรี นั้น ทางศูนย์บริการคนพิการจังหวัดราชบุรี และบ้านพักเด็กฯ ได้ลงพื้นที่เยี่ยมบ้านเพื่อให้กำลังใจ และให้คำแนะนำเกี่ยวกับสิทธิและสวัสดิการต่างๆของคนพิการ พร้อมทั้งมอบเครื่องอุปโภคบริโภค และเงินสงเคราะห์เด็ก พร้อมประชุมร่วมกับหน่วยงานที่เกี่ยวข้องเพื่อวางแผนการให้ความช่วยเหลือในระยะยาวต่อไป

ที่มา : http://www.thaigov.go.th/news/contents/details/10288
