รัฐบาลไทย-ข่าวทำเนียบรัฐบาล-ยธ. เข้าร่วมอบรมหลักสูตรวิทยากรกระบวนการด้านสิทธิมนุษยชน ปี 2561 ในพื้นที่จังหวัดสงขลา

วันอังคารที่ 27 มีนาคม 2561
ยธ. เข้าร่วมอบรมหลักสูตรวิทยากรกระบวนการด้านสิทธิมนุษยชน ปี 2561 ในพื้นที่จังหวัดสงขลา
ยธ. เข้าร่วมอบรมหลักสูตรวิทยากรกระบวนการด้านสิทธิมนุษยชน ปี 2561 ในพื้นที่จังหวัดสงขลา
เมื่อวันจันทร์ที่ 26 มีนาคม 2561
ณ โรงแรมไดอิชิ อำเภอหาดใหญ่ จังหวัดสงขลา
นางกรรณิการ์ แสงทอง รองปลัดกระทรวงยุติธรรม
พร้อมด้วยนายพิทยา จินาวัฒน์ ที่ปรึกษากรมคุ้มครองสิทธิและเสรีภาพ
ได้ร่วมเป็นเกียรติในพิธีเปิดการฝึกอบรมหลักสูตรวิทยากรกระบวนการด้านสิทธิมนุษยชน ปี 2561
โดยได้รับเกียรติจากพลตรี วัลลภ ฐิติกุล รองผู้อำนวยการรักษาความมั่นคงภายในภาค 4 ส่วนหน้า
และรองแม่ทัพภาคที่ 4 เป็นประธานในพิธีเปิด
และกล่าวรายงานโดยนายพยุงศักดิ์ กาฬมิค ผู้อำนวยการสำนักงานคุ้มครองสิทธิและเสรีภาพ พื้นที่ 4
โอกาสนี้ นางกรรณิการ์ แสงทอง รองปลัดกระทรวงยุติธรรม
ได้ให้โอวาทและกล่าวถึงบทบาทการขับเคลื่อนนโยบายของรัฐบาลและกระทรวงยุติธรรม
ต่อการให้บริการแก่ประชาชนในด้านต่างๆ ตามภารกิจกระทรวงยุติธรรม
และกรมคุ้มครองสิทธิและเสรีภาพผ่านศูนย์ยุติธรรมชุมชน
คลินิกยุติธรรม สำนักงานยุติธรรมจังหวัด เป็นต้น
สำหรับการฝึกอบรมวิทยากรกระบวนการในครั้งนี้ มีวัตถุประสงค์เพื่อให้เจ้าหน้าที่รัฐ
ที่เข้ารับการฝึกอบรมซึ่งมีความรู้ด้านสิทธิมนุษยชนและมีประสบการณ์การเป็นวิทยากร
ให้สามารถเป็นวิทยากรถ่ายทอดความรู้ด้านสิทธิเสรีภาพ สิทธิมนุษยชนสากล
และการบังคับใช้กฎหมายพิเศษให้แก่เจ้าหน้าที่ด้านความมั่นคง เพื่อเสริมสร้างการปฏิบัติหน้าที่ตามกฎหมายบนพื้นฐานของการเคารพหลักสิทธิมนุษยชนและปฏิบัติหน้าที่ด้วยความเป็นธรรม ไม่เลือกปฏิบัติ
โดยมีผู้เข้ารับการฝึกอบรมประกอบด้วย เจ้าหน้าที่ทหาร ตำรวจ และฝ่ายปกครอง
เจ้าหน้าที่จากศูนย์อำนวยการบริหารจังหวัดชายแดนภาคใต้  (ศอ.บต.)
และเจ้าหน้าที่กระทรวงยุติธรรม อาทิ กรมพินิจและคุ้มครองเด็กและเยาวชน
กรมราชทัณฑ์ กรมคุมประพฤติ และกรมคุ้มครองสิทธิและเสรีภาพ
รวมทั้งสิ้นจำนวน 42 คน โดยกำหนดจัดขึ้นระหว่างวันที่ 26-31 มีนาคม 2561

ที่มา : http://www.thaigov.go.th/news/contents/details/11104
