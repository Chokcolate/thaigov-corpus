รัฐบาลไทย-ข่าวทำเนียบรัฐบาล-รัฐมนตรีเกษตรฯ นำทีมตรวจเยี่ยมกรมชลประทาน 


วันจันทร์ที่ 12 มีนาคม 2561
138
รัฐมนตรีเกษตรฯ นำทีมตรวจเยี่ยมกรมชลประทาน
รัฐมนตรีเกษตรฯ นำทีมตรวจเยี่ยมกรมชลประทาน เน้นบูรณาการทำงานร่วมจังหวัด สร้างความเข้าใจกับประชาชน
นายกฤษฎา บุญราช รัฐมนตรีว่าการกระทรวงเกษตรและสหกรณ์ พร้อมด้วย นายลักษณ์ วัจนานวัช รัฐมนตรีช่วยว่าการกระทรวงเกษตรและสหกรณ์ ตรวจเยี่ยมและมอบนโยบายให้แก่ผู้บริหารและเจ้าหน้าที่ของกรมชลประทาน โดยได้รับฟังบรรยายสรุปผลการดำเนินงานที่ผ่านมา รวมทั้งการขับเคลื่อนงานตามนโยบายของกระทรวงเกษตรและสหกรณ์และกรมชลประทาน ก่อนเยี่ยมชมการปฏิบัติงานของศูนย์ฏิบัติการน้ำอัจฉริยะ ชั้น 3 อาคาร 99 ปี หม่อมหลวงชูชาติ กำภู กรมชลประทาน สามเสน
นายกฤษฎา กล่าวว่า การตรวจเยี่ยมในครั้งนี้ได้มอบนโยบายให้แก่กรมชลประทาน ประกอบด้วย 1. ให้สำนักชลประทานจังหวัดประสานงานกับจังหวัด ผู้ว่าราชการ นายอำเภอ เพื่อบูรณาการทำงานร่วมกันในการชี้แจงทำความเข้าใจกับประชาชน 2. การส่งเสริมให้เกษตรกรลดพื้นที่ปลูกข้าวรอบ 2 หรือนาปรัง เพื่อปลูกพืชไร่หรือพืชผักอื่นๆ ทดแทน ในพื้นที่นาไม่เหมาะสม โดยต้องแสดงให้เห็นว่าสามารถลดต้นทุนและเพิ่มผลผลิตได้จำนวนเท่าไร 3. เร่งรัดโครงการอันเนื่องมาจากพระราชดำริให้เสร็จ โดยกรมชลประทานได้ตั้งงบประมาณรองรับไว้แล้ว อีกทั้งได้เน้นย้ำให้ดำเนินโครงการอันเนื่องมาจากพระราชดำริของในหลวงรัชกาลที่ 10 ทั่วประเทศ อาทิ คลองเปรมประชากร เป็นต้น
ทั้งนี้ กรมชลประทานรายงานสถานการณ์น้ำทั่วประเทศว่า มีปริมาณน้ำเพียงพอต่อการอุปโภคบริโภค และสิ่งแวดล้อม อย่างไรก็ตามแม้มีน้ำเพื่อการเกษตรเพียงพอ แต่แนะนำให้ใช้อย่างประหยัด นอกจากนี้ได้เตรียมความพร้อมเครื่องสูบน้ำไว้ทั่วประเทศ กว่า 1,700 เครื่อง และยังสำรองอีกกว่า 600 เครื่อง โดยให้อยู่ในสภาพที่ใช้งานได้กระจายไปในพื้นที่ที่เสี่ยงต่อการเกิดภัยแล้ง
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/10684