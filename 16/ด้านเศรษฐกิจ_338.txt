รัฐบาลไทย-ข่าวทำเนียบรัฐบาล-กรมบัญชีกลางพร้อมจ่ายเบี้ยความพิการ กทม. 10 เม.ย. 61

วันพฤหัสบดีที่ 5 เมษายน 2561
กรมบัญชีกลางพร้อมจ่ายเบี้ยความพิการ กทม. 10 เม.ย. 61
กรมบัญชีกลางเตรียมจ่ายเงินให้กับผู้มีสิทธิได้รับเบี้ยความพิการ ที่อาศัยอยู่ในกรุงเทพฯ 75,000 ราย โดยจะเริ่มจ่ายตรงในวันที่ 10 เมษายน 2561 นี้
นางญาณี แสงศรีจันทร์ รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้ร่วมมือกับกรุงเทพมหานคร ดำเนินการจัดทำฐานข้อมูลร่วมกัน เพื่อให้สามารถจ่ายเงินเบี้ยความพิการให้กับผู้ที่มีสิทธิที่อาศัยอยู่ในกรุงเทพมหานคร และมีรายชื่ออยู่ในทะเบียนบ้านปกติ โดยการโอนเงินเข้าบัญชีเงินฝากโดยตรง และจะเริ่มจ่ายในวันที่ 10 เมษายน 2561 เป็นครั้งแรก จำนวน 75,000 ราย สำหรับผู้ที่มีรายชื่ออยู่ในทะเบียนบ้านกลาง ขอให้แจ้งย้ายเข้าทะเบียนบ้านปกติ ก็จะสามารถรับเงินตกเบิกได้ในเดือนถัดไป ซึ่งการดำเนินการจ่ายเงินตรงเข้าบัญชีให้ผู้มีสิทธิในครั้งนี้ มีวัตถุประสงค์เพื่อให้เงินถึงมือผู้มีสิทธิโดยตรง ช่วยลดการรั่วไหลของงบประมาณ รวมทั้งช่วยแบ่งเบาภาระงาน และลดขั้นตอนการทำงานให้กับเจ้าหน้าที่ที่รับผิดชอบในเรื่องดังกล่าวให้ลดน้อยลงอีกด้วย
โฆษกกรมบัญชีกลาง กล่าวต่อว่า กรมบัญชีกลางจ่ายเงินเบี้ยความพิการให้แก่ผู้มีสิทธิแบบตรงตัว เป็นการดำเนินการตามโครงการบูรณาการฐานข้อมูลสวัสดิการสังคม ภายใต้แผนยุทธศาสตร์ National e-Payment ซึ่งผู้มีสิทธิจะได้รับความสะดวก รวดเร็ว และคล่องตัวมากขึ้น โดยหวังว่าจะช่วยเพิ่มคุณภาพชีวิตและบรรเทาความเดือดร้อนด้านค่าใช้จ่ายให้แก่ผู้พิการได้ในระดับหนึ่ง

ที่มา : http://www.thaigov.go.th/news/contents/details/11362
