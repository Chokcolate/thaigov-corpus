รัฐบาลไทย-ข่าวทำเนียบรัฐบาล-นายกรัฐมนตรีพึงพอใจการแก้ปัญหา IUU

วันอังคารที่ 6 มีนาคม 2561
นายกรัฐมนตรีพึงพอใจการแก้ปัญหา IUU
นายกรัฐมนตรีมีความพึงพอใจการแก้ปัญหา IUU ที่มีความก้าวหน้าอย่างต่อเนื่อง
วันนี้ (6 มีนาคม 2561) เวลา 12.35 น. ณ บริเวณหน้าห้องประชุมรอยัล ดุสิต บอลรูม เอ โรงแรมดุสิตธานี หัวหิน อำเภอชะอำ จังหวัดประจวบคีรีขันธ์ ภายหลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีได้กล่าวถึงการแก้ปัญหา IUU ของประเทศไทยว่า
นายกรัฐมนตรีมีความพึงพอใจในระดับหนึ่ง เนื่องจากปัญหาดังกล่าวมีความซับซ้อนและมีมาอย่างยาวนานจากความเคยชินของข้าราชการ ผู้ประกอบการ ลูกจ้าง แรงงานไทย รวมทั้งแรงงานต่างด้าว ดังนั้น รัฐบาลจึงได้พยายามดำเนินการ แก้ไขโดยการออกมาตรการทางกฎหมายด้านต่างๆ เพื่อการตรวจสอบ ควบคุม แก้ไขและอำนวยความสะดวก ขณะนี้ได้เร่งรัดให้ดำเนินการดพิสูจน์อัตลักษณ์ซึ่งเป็นสิ่งที่ต้องเร่งดำเนินการ เนื่องจากมีผลกระทบต่อการก่อให้เกิดปัญหาด้านอื่น ๆ ตามมา เช่น ปัญหาอาชญากรรม ปัญหาผู้กระทำความผิดในคดีอาญา ซึ่งรัฐบาลต้องดูแลความปลอดภัยของคนทั้งประเทศ และในขณะเดียวกันก็ต้องดูแลด้านการประกันสุขภาพของแรงงานต่างด้าว ซึ่งนับเป็นแรงงานสำคัญที่มีผลต่อการพัฒนาประเทศไม่แตกต่างกับแรงงานไทย ส่วนแรงงานไทยรัฐบาลมีแนวทางการพัฒนาฝีมือแรงงาน โดยจัดให้มีการฝึกอบรมหรือพัฒนาเพื่อให้สามารถปฏิบัติงานในระดับหัวหน้างานที่มีคุณภาพ หรือเป็นเจ้าของกิจการได้ในอนาคต ทั้งนี้ รัฐบาลมีความมุ่งมั่นในการแก้ไขปัญหาโดยบูรณาการร่วมกับประเทศเพื่อนบ้าน เพื่อการรักษาคุ้มครองทรัพยากรทางทะเลให้ยั่งยืนต่อไป
.............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10550
