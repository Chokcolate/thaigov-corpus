รัฐบาลไทย-ข่าวทำเนียบรัฐบาล-อธิบดีกรมอุทยานแห่งชาติฯ  ชี้แจงประเด็นสื่อมวลชนนำเสนอ กรณีเลขาธิการมูลนิธิเพื่อนสัตว์ป่ากล่าวอ้างมีขบวนการค้าเสือโคร่งข้ามชาติ โดยมีเครือข่ายคนไทยเข้าไปเกี่ยวข้อง

วันเสาร์ที่ 10 มีนาคม 2561
อธิบดีกรมอุทยานแห่งชาติฯ  ชี้แจงประเด็นสื่อมวลชนนำเสนอ กรณีเลขาธิการมูลนิธิเพื่อนสัตว์ป่ากล่าวอ้างมีขบวนการค้าเสือโคร่งข้ามชาติ โดยมีเครือข่ายคนไทยเข้าไปเกี่ยวข้อง
อธิบดีกรมอุทยานแห่งชาติฯ  ชี้แจงประเด็นสื่อมวลชนนำเสนอกรณีเลขาธิการมูลนิธิเพื่อนสัตว์ป่า กล่าวอ้างมีขบวนการค้าเสือโคร่งข้ามชาติ โดยมีเครือข่ายคนไทยเข้าไปเกี่ยวข้อง
วันที่ 6 มีนาคม 2561 นายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม ชี้แจงประเด็น “สื่อมวลชน ไทยพีบีเอส (TPBS) ได้นำเสนอในกรณีนายเอ็ดวิน วีค เลขาธิการมูลนิธิเพื่อนสัตว์ป่า กล่าวอ้างว่ามีขบวนการค้าเสือโคร่งข้ามชาติ โดยมีเครือข่ายคนไทยเข้าไปเกี่ยวข้อง ที่เมืองท่าแขก บริเวณชายแดนของประเทศลาว ซึ่งอยู่ฝั่งตรงข้ามกับจังหวัดนครพนม ของประเทศไทย ผ่านสายสัมพันธ์กับนักธุรกิจฟาร์มเสือชื่อดัง คือ เฮียชัย ในภาคตะวันออก และเจ๊ดาว ในภาคตะวันออกเฉียงเหนือ และส่งต่อไปยังร้านอาหารเปิบพิสดารในจีนและลาว” โดยขอให้หน่วยงานที่เกี่ยวข้องชี้แจงข้อเท็จจริง รวมทั้งแจ้งมาตรการป้องกันและปราบปราม ให้ประชาชนเกิดความเข้าใจ โดยมีสาระสำคัญดังนี้
จากการตรวจสอบข้อมูลกับเจ้าหน้าที่องค์การกองทุนสัตว์ป่าโลกสากลที่ปฏิบัติงานในเขตอนุภาคลุ่มน้ำโขง ได้รับการยืนยันว่าไม่มีตลาดค้าสัตว์ป่าผิดกฎหมายในเขตแดนไทย ซึ่งสอดคล้องกับข้อมูลขององค์การตำรวจสากลที่ระบุว่า ตลาดการค้าสัตว์ป่าผิดกฎหมายตามแนวชายแดนที่สำคัญคือตลาดท่าขี้เหล็กในเมียนมาและชายแดนฝั่งลาว ไม่ปรากฏในราชอาณาจักรไทยแต่อย่างใด ทั้งนี้เนื่องจากการควบคุมป้องกันและปราบปรามการลักลอบค้าสัตว์ป่าสงวน และสัตว์ป่าคุ้มครอง เพื่อตัดวงจรอุปสงค์-อุปทาน ของไทยอย่างเข้มข้น โดยเฉพาะอย่างยิ่งสัตว์ป่าประเภท แรด และเลียงผา เสือโคร่ง ช้าง หมี ลิ่น นกเงือก กระทิง เสือดาว และเต่า (ส่วนใหญ่) เป็นสัตว์ป่าสงวนและคุ้มครองตามกฎหมายไทย ซึ่งห้ามล่า ค้า และมีไว้ในครอบครองโดยไม่ได้รับอนุญาตอย่างเด็ดขาด ทำให้สัตว์ป่าดังกล่าวได้รับการคุ้มครองอย่างเข้มงวด
กรมอุทยานแห่งชาติ สัตว์ป่า และพันธุ์พืช ขอเรียนว่า เสือโคร่ง เป็นสัตว์ป่าคุ้มครอง ตามพระราชบัญญัติสงวนและคุ้มครองสัตว์ป่า พ.ศ. 2535 ซึ่งห้ามล่า ครอบครอง โดยมิได้รับอนุญาต ยกเว้นการครอบครองเพื่อกิจการสวนสัตว์สาธารณะ ซึ่งผู้ฝ่าฝืนมีโทษจำคุกไม่เกิน 4 ปี ปรับไม่เกิน 4 หมื่นบาท หรือทั้งจำทั้งปรับ ปัจจุบันเสือโคร่งส่วนใหญ่อยู่ในกิจการสวนสัตว์สาธารณะ และบางส่วนเป็นผู้ที่ได้แจ้งการครอบครองไว้ตามมาตรา ๖๑ แห่งพระราชบัญญัติสงวนและคุ้มครองสัตว์ป่า พ.ศ. 2535 และพระราชบัญญัติสงวนและคุ้มครองสัตว์ป่า (ฉบับที่ 2) พ.ศ. 2546 โดยเสือโคร่งในสวนสัตว์สาธารณะมีหลายสายพันธุ์ ทั้งจากการนำเข้าและการแลกเปลี่ยนระหว่างสวนสัตว์ โดยเสือโคร่งที่อยู่ในสวนสัตว์ต้องได้มาโดยชอบด้วยกฎหมาย และเป็นสวนสัตว์ที่ได้รับอนุญาตเท่านั้น ไม่สามารถโอนให้กับบุคคลคนใดได้ นอกจากระหว่างสวนสัตว์สาธารณะ และผู้รับใบอนุญาตให้จัดตั้งและดำเนินกิจการสวนสัตว์สาธารณะ ต้องปฏิบัติตามระเบียบและข้อกฎหมายที่กำหนดไว้ ตามพระราชบัญญัติสงวนและคุ้มครองสัตว์ป่า พ.ศ. 2535 เช่น การจัดทำบัญชีสัตว์ป่าที่อยู่ในสวนสัตว์ พร้อมจัดทำเครื่องหมายประจำตัว เช่น การฝังไมโครชิพ และต้องจัดทำบัญชีเมื่อสัตว์ป่าเพิ่มขึ้นลดลงภายในระยะเวลาที่กำหนด ผู้ไม่ปฏิบัติตามมีความผิดตามพระราชบัญญัติสงวนและคุ้มครองสัตว์ป่า พ.ศ. 2535
ทั้งนี้ กรมอุทยานแห่งชาติ สัตว์ป่า และพันธุ์พืช มีหน่วยงานในสังกัดหลายหน่วยงานที่มีบทบาทและภารกิจที่รับผิดชอบการค้าสัตว์ป่าผิดกฎหมายตามแนวชายแดน เช่น ด่านตรวจสัตว์ป่านครพนม ด่านตรวจสัตว์ป่าเชียงแสน ด่านตรวจสัตว์ป่าเชียงราย ชุดปฏิบัติการปราบปรามการกระทำความผิดด้านสัตว์ป่า (ชุดเหยี่ยวดง) และคณะทำงานปราบปรามการกระทำความผิดด้านสัตว์ป่าทางอินเตอร์เน็ต ซึ่งมีอำนาจหน้าที่ในการตรวจปราบปราม จับกุม ตรวจยึด การกระทำความผิดตามพระราชบัญญัติสงวนและคุ้มครองสัตว์ป่า พ.ศ. 2535   พระราชบัญญัติงาช้าง พ.ศ. 2558 โดยมีหน่วยงานร่วมบูรณาการ ได้แก่ หน่วยเรือรักษาความสงบเรียบร้อยตามลำน้ำโขง ทหารพราน 3103 ตำรวจ ศุลกากร ด่านกักสัตว์ สำนักงานตรวจคนเข้าเมือง และฝ่ายปกครองในพื้นที่ และขอเรียนเพิ่มเติมว่า กรมอุทยานแห่งชาติ สัตว์ป่า และพันธุ์พืช ได้ตระหนักถึงปัญหาการลักลอบค้าสัตว์ป่าตลอดมา ด้วยการประชาสัมพันธ์ ให้ประชาชนทั่วไปทราบมาโดยตลอด ถึงความผิดในการมี/ลักลอบค้าและครอบครองซึ่งสัตว์ป่าสงวนและคุ้มครอง หากผู้ใดพบเห็นการกระทำผิด ขอให้แจ้งได้ที่เว็บไซต์ของกรมอุทยานแห่งชาติฯ www.dnp.go.th และที่หมายเลขโทรศัพท์ 1362 ตลอด 24 ชั่วโมง ซึ่งก็ได้รับความร่วมมือจากประชาชนและเครือข่ายต่าง ๆ ด้วยดีเสมอมา
----------------------------------

ที่มา : http://www.thaigov.go.th/news/contents/details/10655
