รัฐบาลไทย-ข่าวทำเนียบรัฐบาล-126 ปี กระทรวงศึกษาธิการ พร้อมพัฒนาประเทศไปสู่ Thailand 4.0 อย่างมั่นคง มั่งคั่ง และยั่งยืน


วันจันทร์ที่ 2 เมษายน 2561
250
126 ปี กระทรวงศึกษาธิการ พร้อมพัฒนาประเทศไปสู่ Thailand 4.0 อย่างมั่นคง มั่งคั่ง และยั่งยืน
วันที่ 1 เมษายน 2561 วันคล้ายวันสถาปนา 126 ปี ของกระทรวงศึกษาธิการ ซึ่งตลอดระยะเวลา 126 ปีที่ผ่านมา กระทรวงศึกษาธิการได้พัฒนาการศึกษาของชาติ โดยส่งเสริมและสนับสนุนให้ทุกภาคส่วนมีส่วนร่วมในการจัดการศึกษาทั้งในระบบ นอกระบบ และการศึกษาตามอัธยาศัย ให้แก่
วันที่ 1 เมษายน 2561 วันคล้ายวันสถาปนา 126 ปี ของกระทรวงศึกษาธิการ ซึ่งตลอดระยะเวลา 126 ปีที่ผ่านมา กระทรวงศึกษาธิการได้พัฒนาการศึกษาของชาติ โดยส่งเสริมและสนับสนุนให้ทุกภาคส่วนมีส่วนร่วมในการจัดการศึกษาทั้งในระบบ นอกระบบ และการศึกษาตามอัธยาศัย ให้แก่ประชาชน รวมทั้งผู้พิการและผู้ด้อยโอกาส เพื่อส่งเสริมให้คนไทยได้เรียนรู้ตลอดชีวิต พร้อมที่จะสร้างสังคมไทยให้เป็นสังคมแห่งการเรียนรู้โดยสมบูรณ์
ในโอกาสครบรอบ 126 ปีกระทรวงศึกษาธิการ พล.อ.ประยุทธ์ จันทร์โอชา นายกรัฐมนตรี ได้มอบสาร ซึ่งได้จัดพิมพ์ในหนังสืออันทรงคุณค่า “126 ปี กระทรวงศึกษาธิการ ย้อนหลังวังจันทรเกษม” ตอนหนึ่งว่า
“การศึกษาเป็นปัจจัยสำคัญในการพัฒนาทรัพยากรมนุษย์ ซึ่งนำไปสู่การพัฒนาประเทศในทุกด้าน การส่งเสริมให้ประชาชนทุกคนให้ได้รับโอกาสทางการศึกษาอย่างทั่วถึง จึงมีความจำเป็นอย่างยิ่ง เพราะเป็นการติดอาวุธทางปัญญาให้เป็นผู้มีความรู้ รู้จักคิด รู้จักวิเคราะห์ รู้จักการพัฒนาตนเอง เพื่อให้สามารถดำรงชีพในสังคมอย่างมีคุณภาพและมีความสุข พร้อมทั้งสร้างสรรค์ประโยชน์ให้กับสังคมต่อไป
รัฐบาลมีนโยบายในการปฏิรูปการศึกษา โดยให้ประชากรมีการเรียนรู้ตลอดชีวิต และได้รับการศึกษาอย่างเท่าเทียมกันทั้งการศึกษาในระบบและนอกระบบ เพื่อให้ประเทศไทยเป็นสังคมแห่งการเรียนรู้อย่างแท้จริง และมีนโยบายดำเนินงานขับเคลื่อนการพัฒนาประเทศตามโครงการไทยนิยม ยั่งยืน เพื่อพัฒนาประเทศตั้งแต่ระบบฐานราก ให้พร้อมสำหรับการพัฒนาประเทศไปสู่ Thailand 4.0 ซึ่งกระทรวงศึกษาธิการเป็นหน่วยงานสำคัญที่จะช่วยส่งเสริมการแก้ไขปัญหาและสนับสนุนการพัฒนาท้องถิ่นให้มีศักยภาพครอบคลุมทุกพื้นที่ อันจะสอดคล้องกับแนวทางประชารัฐ ที่ภาครัฐ ภาคเอกชน และภาคประชาสังคม มาร่วมกันทำงานเพื่อให้ประเทศชาติ มีความมั่นคง มั่งคั่ง และยั่งยืน สืบไป”
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ กล่าวถึงบทบาทของกระทรวงศึกษาธิการที่มีหน้าที่สำคัญยิ่งในการพัฒนาคนมาทุกยุคทุกสมัย ตราบจนปัจจุบันว่า
“ล้วนเกิดจากการผนึกกำลังกันของข้าราชการและบุคลากร รวมทั้งหน่วยงานที่เกี่ยวข้องโดยตลอด ในการจัด การศึกษาที่หลากหลาย ไม่ว่าจะเป็นการศึกษาในระบบ การศึกษานอกระบบ และการศึกษาตามอัธยาศัย ล้วนมีเป้าหมายหลัก เพื่อให้เด็กและเยาวชนได้นำความรู้ที่ได้ไปใช้ให้เกิดประโยชน์ต่อตนเองและดำรงชีวิตในสังคมอย่างเป็นสุข
ในยุคดิจิทัลนี้ กระทรวงศึกษาธิการได้ดำเนินการจัดการศึกษาให้สอดคล้องกับกรอบยุทธศาสตร์ ของชาตินำแนวทางการพัฒนาเทคโนโลยีระดับสูงเข้ามาสนับสนุนพัฒนาระบบ Hi-Speed มาใช้กับสถานศึกษา ด้วยการกระจายอำนาจหน้าที่ความรับผิดชอบให้แต่ละเขตพื้นที่การศึกษาดูแลช่วยเหลือกัน อย่างเหมาะสม คุ้มค่า และเกิดประโยชน์สูงสุดต่อการเรียนรู้ของนักเรียนอย่างไร้พรมแดน อีกทั้งยังส่งเสริมและสนับสนุนให้บุคลากรของกระทรวงศึกษาธิการมีศักยภาพในตนเอง ได้รับการเติมเต็มความรู้ ทั้งฝึกทักษะ และเพิ่มพูน ประสบการณ์ด้านภาษาอังกฤษและภาษาจีน อย่างหลากหลายเหล่านี้ก็เพื่อก้าวไปสู่ความเป็นสากล”
กระทรวงศึกษาธิการ มุ่งมั่นที่จะปฏิรูปการศึกษาทั้งระบบ ลดความเหลื่อมล้ำ ยกระดับคุณภาพการศึกษา สร้างโอกาสให้คนไทยได้เรียนรู้ตลอดชีวิตอย่างมีคุณภาพ ดำรงชีวิตอย่างเป็นสุข สอดคล้องกับหลักปรัชญาของเศรษฐกิจพอเพียง และการเปลี่ยนแปลงของโลกศตวรรษที่ 21 พร้อมทั้งสร้างการมีส่วนร่วมของทุกภาคส่วน เพื่อให้พลเมืองมีคุณภาพ มีความภูมิใจในประวัติศาสตร์และความเป็นไทย สามารถเสริมสร้างความมั่นคงของชาติ และมุ่งพัฒนาศักยภาพในการแข่งขันของประเทศใหมีความมั่นคง มั่งคั่ง และยั่งยืน และเป็นที่ยอมรับในระดับสากล.
สำหรับการจัดงานวันคล้ายวันสถาปนากระทรวงศึกษาธิการ ครบรอบ 126 ปี จัดขึ้นเพื่อรำลึกถึงผู้ทำคุณประโยชน์ให้แก่กระทรวงศึกษาธิการที่ล่วงลับไปแล้ว และประกาศเกียรติคุณผู้ทำประโยชน์ฯ ประจำปี 2561 ตลอดจนเผยแพร่ประชาสัมพันธ์งานด้านการศึกษาของกระทรวงศึกษาธิการ
เวลา 7.30 น. เป็นพิธีถวายภัตตาหารเช้า สักการะสิ่งศักดิ์สิทธิ์ประจำกระทรวง และตักบาตรพระสงฆ์จำนวน 127 รูป ณ บริเวณสนามหน้าอาคารราชวัลลภ กระทรวงศึกษาธิการ โดย นพ.ธีระเกียรติ เจริญเศรษฐศิลป์ รมว.ศึกษาธิการ พร้อมด้วย พล.อ.สุรเชษฐ์ ชัยวงศ์ รมช.ศึกษาธิการ  ศาสตราจารย์คลินิก นพ.อุดม คชินทร รมช.ศึกษาธิการ  นายการุณ สกุลประดิษฐ์ ปลัดกระทรวงศึกษาธิการ และคณะผู้บริหาร ข้าราชการ และเจ้าหน้าที่ทุกสังกัด ร่วมทำบุญตักบาตร
เวลา 10.30 น. จัดพิธีมอบเข็มเสมาคุณูปการและประกาศเกียรติคุณบัตรแก่ผู้ทำคุณประโยชน์ให้แก่กระทรวงศึกษาธิการ ณ หอประชุมคุรุสภา โดย นพ.ธีระเกียรติ เจริญเศรษฐศิลป์ รมว.ศึกษาธิการ เป็นประธาน ซึ่งการคัดเลือกผู้ทำคุณประโยชน์ฯ เป็นไปตามระเบียบกระทรวงศึกษาธิการว่าด้วยการคัดเลือกผู้ทำคุณประโยชน์ให้แก่กระทรวงศึกษาธิการ พ.ศ.2547 และหลักเกณฑ์วิธีการคัดเลือกการคัดเลือกผู้ทำคุณประโยชน์ให้แก่กระทรวงศึกษาธิการ ประจำปี 2561
ซึ่งในปีนี้ คณะกรรมการคัดเลือกฯ ได้เห็นชอบรายชื่อผู้ทำคุณประโยชน์ให้แก่กระทรวงศึกษาธิการ จำนวน 89 ราย โดยใช้จำนวนดังกล่าวเป็นสัญลักษณ์แทนพระชนม์มายุ 89 พรรษา เพื่อเป็นการรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช บรมนาถบพิตร
Written by อิชยา กัปปา
Photo บัลลังก์ โรหิตเสถียร
Rewriter บัลลังก์ โรหิตเสถียร
Editor บัลลังก์ โรหิตเสถียร
*บทความเผยแพร่ใน นสพ. ภาพประกอบบางส่วนโดย สพป.ลพบุรี เขต 1 และ สร.

ที่มา : http://www.thaigov.go.th/news/contents/details/11266