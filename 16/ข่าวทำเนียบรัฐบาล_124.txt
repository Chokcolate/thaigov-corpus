รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 16 มีนาคม 2561

วันศุกร์ที่ 16 มีนาคม 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 16 มีนาคม 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน
วันศุกร์ที่ 16 มีนาคม 2561
พลเอก ประยุทธ์ จันทร์โอชา นายกรัฐมนตรีได้กล่าวกับประชาชนผ่านรายการ “ศาสตร์พระราชา      สู่การพัฒนาอย่างยั่งยืน” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 16 มีนาคม 2561 เวลา 20.15 น. ในประเด็นต่าง ๆ ซึ่งสรุปสาระสำคัญได้ดังนี้
ทุกวันนี้ข้อมูลข่าวสารที่ผ่านเข้ามาในชีวิตของทุกคนนั้น เหมือนน้ำในคลองต้องแกว่งสารส้ม ให้ตกตะกอนก่อน จึงจะเห็นน้ำใส ๆ ข้างบน พร้อมกันนี้นายกรัฐมนตรีขอให้คนไทยทุกคนควรยึดหัวใจนักปราชญ์ในการใช้ชีวิต คือ สุ จิ ปุ ลิ หรือ ฟัง คิด ถาม เขียน หมายถึง การฟังต้องฟังหูไว้หู หรือเป็นคนรักการอ่านต้องมีภูมิคุ้มกัน โดยรู้เท่าทันและต้องคิดตามอย่างรอบด้าน หากสงสัยต้องไต่ถามผู้รู้เพื่อตรวจสอบความถูกต้องและซักซ้อมความเข้าใจ
เนื่องจากวันที่ 13 มีนาคม ของทุกปีเป็นวันช้างไทย ปัจจุบันประชากรช้างไทยเหลือเพียง 6,000 ตัว จากประชากรช้างทั่วโลก 750,000 ตัว ประวัติศาสตร์ชาติไทยผูกพันกับช้างมายาวนาน ภาษาไทยจึงมีสรรพนามสำหรับช้างที่แตกต่างกัน เช่น ช้างป่า เรียกว่า ตัว แต่ถ้าอยู่รวมกันเป็นกลุ่มเรียกว่า โขลง เมื่อช้างนำมาฝึก เลี้ยงไว้ใช้งาน เรียกว่า เชือก แต่ถ้าเป็นช้างหลวงใช้สรรพนามว่า ช้าง ดังนั้น สำหรับช้างตัวผู้เรียกว่า ช้างพลาย ส่วนช้างตัวเมียเรียกว่าช้างพัง หมายถึง ความงดงามทางภาษา เป็นไทยนิยมที่คนไทยและเด็กไทยควรรู้ วิธีการใช้ให้ถูกต้อง และหัวใจนักปราชญ์เป็นสัญลักษณ์ของผู้ใช้สติปัญญาในการแก้ปัญหาและในการดำรงชีวิต ดังนั้น นายกรัฐมนตรีจึงมีความต้องการให้คนไทยทุกคนรักการศึกษาตลอดชีวิต
สำหรับกรณีการร้องเรียนเรื่องการทุจริต ที่มีหลากหลายประเด็น ในสังคมไทยทุกวันนี้ อาจถูกบิดเบือน เนื่องจากสังคมปัจจุบันมีการกระทำทุจริตมากมาย ภายใต้การบริหารราชการแผ่นดินของรัฐบาลนี้ ซึ่งเป็นปัญหาของสังคมไทยที่มีอยู่ในทุกระดับ รวมทั้งเรื่องร้องทุกข์รัฐบาลได้เปิดกว้างและการเข้าถึงง่ายกว่า  ที่ผ่าน ๆ มา เช่น สายด่วน 1111 หรือ สายด่วน 1567 ศูนย์ดำรงธรรม อีกทั้งยังสะท้อนได้จากสถิติ 3 ปีที่ผ่านมา ดำเนินการมากกว่า 3 ล้านเรื่อง และสามารถดำเนินการไปแล้ว ร้อยละ 98 ซึ่งนายกรัฐมนตรีเห็นว่าสำคัญที่สุด วันนี้คนไทยมีจิตสำนึกมากขึ้น กล้าแสดงออกในทางที่ถูก ตระหนักถึงภัยเงียบจากการทุจริต ที่ถ่วงความเจริญของสังคมไทยมาช้านาน
ในการนี้ นายกรัฐมนตรีขอน้อมนำ พระราชดำรัสของสมเด็จพระเจ้าอยู่หัว ที่พระราชทานไว้  เพื่อเป็นเเนวทางในการปฏิบัติงานเเก่คณะผู้พิพากษาประจำศาลยุติธรรม ที่เข้าเฝ้าฯ ถวายสัตย์ปฏิญาณก่อนปฏิบัติหน้าที่เป็นครั้งเเรก เมื่อต้นเดือนมีนาคมที่ผ่านมา (2 มี.ค. 61) อันมีใจความสำคัญ คือ การยึดมั่นในศีลธรรม จรรยาบรรณของผู้พิพากษาและการมีทัศนคติที่ถูกต้อง เพื่อรักษาสิทธิและรักษาความปลอดภัย   ของการปฏิบัติหน้าที่ในนามของสถาบัน ทั้ง 3 สถาบัน คือ ชาติ ศาสนา พระมหากษัตริย์เเละประชาชน ซึ่งเป็นสถาบันที่ศักดิ์สิทธิ์ของชาติ เพื่อความสุข ความร่มเย็น และความมั่นคงของราชอาณาจักร
นายกรัฐมนตรีอยากให้คนไทยทุกคนได้ร่วมกันภาคภูมิใจกับผลการจัดอันดับประเทศที่ดีที่สุด ประจำปี 2561 (Best countries 2018) ที่จัดทำขึ้นโดย  U.S. News & World Report ซึ่งเป็นผลจากการศึกษาของบริษัทเอกชน ร่วมกับมหาวิทยาลัยเพนซิลวาเนีย ที่มีชื่อเสียงและน่าเชื่อถือแห่งหนึ่งของโลก  ด้วยการตอบแบบสอบถามนักธุรกิจและคนรุ่นใหม่ทั่วโลก มากกว่า 21,000 คน ถึงความเห็นต่อประเทศต่าง ๆ ใน 9 มิติ ประกอบด้วย คุณภาพชีวิต  สิทธิพลเมือง  อิทธิพลทางวัฒนธรรม  มรดกทางวัฒนธรรม โอกาสการเติบโตในอนาคต โอกาสในการทำธุรกิจ  ความสามารถของผู้ประกอบการและการท่องเที่ยวผจญภัย เป็นต้น
เพื่อนำผลลัพธ์ที่ได้มาจัดอันดับรวม โดยประเทศไทยติดอันดับ 1 ใน 10 ของประเทศที่ดีที่สุดจาก 80 ประเทศ ถึง 3 ด้าน ได้แก่ ด้านการท่องเที่ยวผจญภัย ซึ่งประเทศไทยอยู่ในอันดับที่ 4 เป็นผลจากความเป็นมิตรกับนักท่องเที่ยวของคนไทย ด้านโอกาสการเติบโตในอนาคต ประเทศไทยถูกจัดอยู่ในอันดับที่ 6 เป็นผลมาจากการรักษาเสถียรภาพของประเทศให้มีความมั่นคง เป็นที่ไว้เนื้อเชื่อใจ ของนักลงทุน และรัฐบาลต่างประเทศ  โดยรัฐบาลนี้ และ คสช. มีวิสัยทัศน์ที่ชัดเจน ในการสร้างความมั่นคง มั่งคั่ง อย่างยั่งยืน พร้อมด้วยการผลักดันให้มียุทธศาสตร์ชาติ ระยะ20 ปี และด้านมรดกทางวัฒนธรรม ประเทศไทยได้อันดับที่ 8 โดยเฉพาะด้านอาหารที่ประเทศไทยของเราได้คะแนนสูง เท่ากับประเทศฝรั่งเศส เพราะอาหารที่มีเอกลักษณ์ รวมถึงรสชาติเป็นที่ชื่นชอบของชาวโลก ได้แก่ แกงมัสมั่น ซึ่งได้อันดับ 1 ของโลก ตามที่ CNN ได้จัดอันดับ 50 สุดยอดอาหารเด็ดจากทั่วโลก รวมทั้งต้มยำกุ้งและส้มตำ ซึ่งได้กล่าวให้ฟังเมื่อสัปดาห์ที่ผ่านมาแล้ว
นายกรัฐมนตรีกล่าวชื่นชม“งานอุ่นไอรัก คลายความหนาว” ที่สมเด็จพระเจ้าอยู่หัวพระราชทานให้แก่ปวงชนชาวไทย โดยในช่วงที่ผ่านมา ละครบุพเพสันนิวาส เข้ามาเสริมอย่างลงตัวทำให้ความเป็นไทยนิยมตามนโยบายของรัฐบาล ทั้งอุดมการณ์รักชาติ ความจงรักภักดีต่อสถาบันหลักของประเทศและความหวงแหนในขนบธรรมเนียมประเพณีอันงดงามมาแต่โบราณกาล ตั้งแต่การแต่งกาย ภาษา ไปจนถึงโบราณสถาน  โบราณวัตถุที่น่าสนใจทางวัฒนธรรมจำนวนมาก กระจายอยู่ทั่วประเทศซึ่งถือเป็นความภาคภูมิใจที่บรรพบุรุษของเราได้สร้างไว้ให้ลูกหลาน ซึ่งชาวต่างชาติต่างเห็นคุณค่าและให้ความชื่นชมการแสดงออกพร้อมได้ตระหนักและช่วยกันอนุรักษ์ไว้เป็นสมบัติให้กับลูกหลานสืบไป
นอกจากนี้ U.S. News and World Report ได้มีการจัดอันดับของประเทศที่ดีที่สุด ประเทศไทยถูกจัดให้เป็นประเทศที่ดีที่สุดในโลก ในการเริ่มต้นธุรกิจ วัดจากมุมมองด้านต้นทุนการเริ่มธุรกิจ  ต้นทุนในการผลิต ความคล่องตัวมากขึ้นของระบบราชการ การเชื่อมโยงกับประเทศอื่น ๆ ทั้งด้านระบบขนส่งทั้งทางบก ทางน้ำ ทางอากาศ  การเข้าถึงแหล่งเงินทุนและการบริการทางการเงินที่มีประสิทธิภาพ เป็นต้น ทั้งนี้การเริ่มต้นธุรกิจในประเทศไทยใช้เวลาเพียง 5 วัน อันเป็นผลมาจากความพยายามอย่างยิ่งของภาครัฐ ในการปรับลดขั้นตอนและอุปสรรคในการดำเนินธุรกิจและการขออนุญาตประกอบธุรกิจ เพื่อเพิ่มความสะดวกให้กับผู้ประกอบการ ซึ่งสอดคล้องกับอันดับ Ease of doing business ที่ธนาคารโลกได้ประกาศออกมาเมื่อช่วงปลายปี 2560 ที่ผ่านมา โดยรัฐบาลยังมีการดำเนินการอย่างต่อเนื่อง ในอีกหลาย ๆ ด้าน เพื่อช่วยเพิ่มการอำนวยความสะดวกของภาคธุรกิจ พร้อมทั้งหวังว่า ทุกคนจะสามารถดึงดูดธุรกิจจากประเทศต่าง ๆ เพื่อเข้ามาลงทุนและจ้างงานในพื้นที่ได้อย่างต่อเนื่อง และประเทศไทยเป็นอันดับที่ 8 ในมุมของความมีเสถียรภาพทางเศรษฐกิจ มีระบบภาษีที่เอื้อต่อการลงทุน  รวมถึงมีแรงงานที่มีฝีมือและผู้เชี่ยวชาญด้านเทคโนโลยีที่พร้อม   ซึ่งในประเด็นนี้ รัฐบาลให้ความสำคัญเป็นอย่างมาก และที่ผ่านมาได้พยายามสร้างบรรยากาศทางการเมืองที่มีเสถียรภาพ เร่งสร้างความปรองดองการพัฒนาประเทศที่ชัดเจน เพราะเป็นปัจจัยสำคัญที่นักลงทุนมักพิจารณา เพื่อให้การลงทุนเพิ่มขึ้นต่อเนื่อง หรือยกให้ประเทศไทยเป็นฐานการผลิต มีการใช้วัตถุดินหรือแรงงานในประเทศ ย่อมจะเป็นการช่วยสร้างรายได้เพิ่มเติม และยกระดับความกินดีอยู่ดีให้กับพี่น้องประชาชนในระยะต่อ ๆ ไป
อีกด้านที่สะท้อนศักยภาพของประเทศไทย ในการที่จะเพิ่มคุณภาพของบุคลากรในด้านแรงงานมีฝีมือและผู้เชี่ยวชาญต่าง ๆ เป็นอันดับที่ 5 ของประเทศที่ดีที่สุดในการศึกษาต่อต่างประเทศ จากมุมมองที่ไทยมีบรรยากาศที่ให้ความสนุกสนาน มีชีวิตชีวา เหมาะกับผู้ที่ต้องการเข้าศึกษาต่อ และใช้ชีวิตในระดับมหาวิทยาลัย รวมทั้งมีการศึกษาที่มีคุณภาพ ซึ่งสะท้อนว่าเราจะสามารถดึงดูดคนรุ่นใหม่ที่มีศักยภาพ โดยเฉพาะในภูมิภาค เข้ามาร่วมกันส่งเสริมการขยายตัวของอุตสาหกรรมและการผลิตต่าง ๆ ของประเทศและภูมิภาคได้ อีกทั้ง จะเป็นการสร้างเครือข่ายธุรกิจ เชื่อมกับกลุ่มที่จะเป็นแรงขับเคลื่อนภาคเอกชนของประเทศต่าง ๆ ในอนาคตไว้ได้การจัดอันดับที่ได้รับทั้งหมดนี้ ไม่สามารถเกิดขึ้นมาได้เอง แต่เป็นผลจากการที่ภาครัฐให้ความสำคัญกับการพัฒนาประเทศ  ภาคเอกชนเข้มแข็ง รู้จักปรับตัว สร้างโอกาส สร้างมูลค่าเพิ่มประกอบกับภาคประชาชนให้ความร่วมมือ ให้การสนับสนุน และสนองตอบนโยบายต่าง ๆ เป็นอย่างดีโดยเฉพาะเทคโนโลยีระดับสูงจะสร้างมูลค่าเพิ่มให้กับการผลิตของประเทศ ให้ประเทศมีความมั่นคง มั่งคั่ง อย่างยั่งยืน ลดความเหลื่อมล้ำ สู่สังคมสงบสุขของพี่น้องประชาชนและลูกหลานต่อไป
…………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10834
