รัฐบาลไทย-ข่าวทำเนียบรัฐบาล-นายกรัฐมนตรีเผยลงพื้นที่หนองบัวลำภู เพื่อติดตามความก้าวหน้าการดำเนินงานโครงการต่าง ๆ โดยจะนำความต้องการของประชาชนไปพิจารณา เพื่อสร้างความเข้มแข็งให้ท้องถิ่น

วันพฤหัสบดีที่ 22 มีนาคม 2561
นายกรัฐมนตรีเผยลงพื้นที่หนองบัวลำภู เพื่อติดตามความก้าวหน้าการดำเนินงานโครงการต่าง ๆ โดยจะนำความต้องการของประชาชนไปพิจารณา เพื่อสร้างความเข้มแข็งให้ท้องถิ่น
นายกรัฐมนตรีให้สัมภาษณ์สื่อมวลชนภายหลังเสร็จสิ้นภารกิจ เผยลงพื้นที่หนองบัวลำภูเพื่อติดตามความก้าวหน้าการดำเนินงานโครงการต่าง ๆ โดยจะนำความต้องการของประชาชนไปพิจารณา เพื่อสร้างความเข้มแข็งให้ท้องถิ่น
วันนี้ (22 มีนาคม 2561) เวลา 15.30 น. ณ บ้านนาคำไฮ ตำบลนาคำไฮ อำเภอเมือง จังหวัดหนองบัวลำภู พลเอก ประยุทธ์ จันทร์โอชา นายกรัฐมนตรี ให้สัมภาษณ์สื่อมวลชนภายหลังเสร็จสิ้นภารกิจ โดยเปิดเผยความรู้สึกในการลงพื้นที่พบปะประชาชนจังหวัดหนองบัวลำภู วันนี้ ว่า มีความสุขที่ได้มาพบพี่น้องประชาชน พร้อมได้มารับฟังความต้องการของพี่น้องประชาชน ซึ่งจะนำไปพิจารณาเพื่อสร้างความเข้มแข็งให้ท้องถิ่น  พร้อมกล่าวยืนยันว่า การลงพื้นที่ในวันนี้ ไม่ได้เป็นการมาหาเสียง แต่มาติดตามความก้าวหน้าโครงการต่าง ๆ ตามแผนงบประมาณประจำปี และรับฟังสรุปผลการลงพื้นที่ของคณะกรรมการไทยนิยม ยั่งยืน โดยตรง เพื่อรับทราบแผนและโครงการ ทั้งนี้ เพื่อลดความซ้ำซ้อนการของงบประมาณในการดำเนินโครงการ  ซึ่งบางโครงการสามารถเดินหน้าภายใต้งบประมาณปกติ ที่สำคัญคือจะต้องไม่มีการทุจริต ทุกฝ่ายต้องช่วยกันทั้งหมดและบูรณาการการใช้งบประมาณ
สำหรับการลงพื้นที่ครั้งนี้ ทำให้สามารถเห็นภาพรวมของปัญหา และต้องการช่วยขจัดความไม่เท่าเทียม ลดความเหลื่อมล้ำ ในส่วนของจังหวัดหนองบัวลำภู จากการทำประชาคมพบว่า มีความต้องการงบประมาณเพื่อสร้างถนน  โดยเฉพาะถนนในเขตหมู่บ้าน โดยรัฐบาลจะได้นำไปกำหนดแผนแม่บทการพัฒนาโครงสร้างพื้นฐานอย่างเชื่อมโยงต่อไป
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/10969
