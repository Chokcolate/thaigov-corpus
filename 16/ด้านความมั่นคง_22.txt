รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทย มอบนโยบายการบริหารจัดการเชิงยุทธศาสตร์นำกรุงเทพฯ สู่มหานครแห่งเอเชีย แก่สภากรุงเทพมหานคร


วันพฤหัสบดีที่ 22 กุมภาพันธ์ 2561
177
รัฐมนตรีช่วยว่าการกระทรวงมหาดไทย มอบนโยบายการบริหารจัดการเชิงยุทธศาสตร์นำกรุงเทพฯ สู่มหานครแห่งเอเชีย แก่สภากรุงเทพมหานคร
รัฐมนตรีช่วยว่าการกระทรวงมหาดไทย มอบนโยบายการบริหารจัดการเชิงยุทธศาสตร์นำกรุงเทพฯ สู่มหานครแห่งเอเชีย แก่สภากรุงเทพมหานคร
วันนี้ (22 ก.พ.61) เวลา 09:00 น. ณ โรงแรมรามาการ์เด้นส์ เขตหลักสี่ กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดโครงการสัมมนาเพื่อจัดทำยุทธศาสตร์สภากรุงเทพมหานคร และบรรยายในหัวข้อ “การพัฒนาองค์กรปกครองส่วนท้องถิ่นตามแนวทางแผนการปฏิรูปประเทศ” โดยมี สมาชิกสภากรุงเทพมหานคร ข้าราชการกรุงเทพมหานคร ผู้แทนชุมชนในพื้นที่ 50 เขต และผู้แทนองค์กรปกครองส่วนท้องถิ่นจังหวัดปริมณฑล เข้าร่วมแลกเปลี่ยนความคิดเห็นเพื่อใช้เป็นแนวทางในการจัดทำยุทธศาสตร์ของสภากรุงเทพมหานครต่อไป
รัฐมนตรีช่วยว่าการกระทรวงมหาดไทย กล่าวขอบคุณกรุงเทพมหานครที่ได้สนับสนุนงานตามนโยบายรัฐบาลและดำเนินการตามอำนาจหน้าที่ของกรุงเทพมหานครมาโดยตลอด ไม่ว่าจะเป็นการจัดพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร การปรับปรุงภูมิทัศน์ การจัดระเบียบทางเดินเท้าและคูคลอง การป้องกันและแก้ไขปัญหาอุทกภัยในพื้นที่กรุงเทพมหานครอย่างเต็มความสามารถ และได้มอบนโยบายในการจัดทำยุทธศาสตร์ของสภากรุงเทพมหานครต้องเป็นไปในทิศทางเดียวกับยุทธศาสตร์ชาติ แผนพัฒนาเศรษฐกิจและสังคมแห่งชาติฉบับที่ 12 แผนการปฏิรูปประเทศทั้ง 11 ด้าน ซึ่งมีความเกี่ยวข้องกับกรุงเทพมหานครทั้งในทางตรงและทางอ้อม นอกจากนี้ ในปัจจุบันรัฐบาลมีแนวทางการพัฒนาพื้นที่โดยแบ่งเป็น 6 ภาค 18 กลุ่มจังหวัด แม้ว่ากรุงเทพมหานครจะเป็นองค์กรปกครองส่วนท้องถิ่นรูปแบบพิเศษที่ไม่ได้รวมอยู่ในการจัดวางพื้นที่ดังกล่าว แต่การทำงานของกรุงเทพมหานครต้องประสานสอดคล้องกับพื้นที่อื่นๆ โดยเฉพาะอย่างยิ่งจังหวัดปริมณฑลอย่างใกล้ชิด เนื่องจากความท้าทายของกรุงเทพมหานครในปัจจุบันและอนาคต คือ การตอบสนองต่อสภาพปัญหาที่มีความสลับซับซ้อนและคาบเกี่ยวหลายพื้นที่ เช่น การบริหารจัดการน้ำต้องร่วมกันดำเนินการอย่างใกล้ชิด ไม่สามารถดำเนินการโดยลำพังได้
สุดท้าย รัฐมนตรีช่วยว่าการกระทรวงมหาดไทย กล่าวเพิ่มเติมว่า ขอให้สภากรุงเทพมหานครช่วยกันคิดว่าโครงสร้างการบริหารงานภายในกรุงเทพมหานครจะกระจายอำนาจหน้าที่ความรับผิด-รับชอบ และทรัพยากรทางการบริหารไปให้สำนักงานเขตทั้ง 50 แห่ง เพื่อตอบสนองความต้องการของประชาชนได้อย่างไร ตลอดจนการพัฒนาสมรรถนะของบุคลากรกรุงเทพมหานครให้ทันต่อการเปลี่ยนแปลง ยึดถือหลักธรรมาภิบาล และเน้นย้ำให้สภากรุงเทพมหานคร และผู้บริหารกรุงเทพมหานครใช้หลักการบริหารเชิงยุทธศาสตร์ เพื่อมุ่งสู่วิสัยทัศน์ที่กรุงเทพมหานครวางไว้ว่าจะก้าวสู่การเป็น “มหานครแห่งเอเชีย” ใน พ.ศ. 2575.
ครั้งที่ 38/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10286