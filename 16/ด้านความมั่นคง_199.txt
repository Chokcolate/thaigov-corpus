รัฐบาลไทย-ข่าวทำเนียบรัฐบาล-มท.2 ประธานแถลงข่าวสรุปผลอุบัติเหตุสงกรานต์ 2561 เน้นทำงานบูรณาการสานพลัง “ประชารัฐ” พร้อมถอดบทเรียนและเสริมกลไกการลดอุบัติเหตุทางถนนเข้มข้น สร้างความปลอดภัยทางถนนอย่างยั่งยืน

วันพุธที่ 18 เมษายน 2561
มท.2 ประธานแถลงข่าวสรุปผลอุบัติเหตุสงกรานต์ 2561 เน้นทำงานบูรณาการสานพลัง “ประชารัฐ” พร้อมถอดบทเรียนและเสริมกลไกการลดอุบัติเหตุทางถนนเข้มข้น สร้างความปลอดภัยทางถนนอย่างยั่งยืน
มท.2 ประธานแถลงข่าวสรุปผลอุบัติเหตุสงกรานต์ 2561 เน้นทำงานบูรณาการสานพลัง “ประชารัฐ” พร้อมถอดบทเรียนและเสริมกลไกการลดอุบัติเหตุทางถนนเข้มข้น สร้างความปลอดภัยทางถนนอย่างยั่งยืน
วันนี้ (18 เม.ย. 61) เวลา 10.00 น. ที่ห้องประชุม 1 ชั้น 5 กรมป้องกันและบรรเทาสาธารณภัย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานแถลงข่าวสรุปผลการดำเนินงานของศูนย์อำนวยการป้องกันและลดอุบัติเหตุทางถนนช่วงเทศกาลสงกรานต์ ประจำปี 2561 ภายใต้แนวคิด “ขับรถมีน้ำใจ รักษาวินัยจราจร” ระหว่างวันที่ 11 – 17 เม.ย. 2561 เพื่อดำเนินการดูแลความปลอดภัยทางถนนให้กับพี่น้องประชาชนในช่วงเทศกาลสงกรานต์
นายสุธี  มากบุญ  รัฐมนตรีช่วยว่าการกระทรวงมหาดไทย  ในฐานะประธานแถลงข่าวสรุปผลการดำเนินงานป้องกันและลดอุบัติเหตุทางถนนช่วงเทศกาลงกรานต์ 2561 เปิดเผยว่า ศปถ. ภายใต้การดำเนินงานของ กระทรวงมหาดไทย โดยกรมป้องกันและบรรเทาสาธารณภัยและความร่วมมือของหน่วยงานภาคีเครือข่ายได้รวบรวมสถิติอุบัติเหตุทางถนน และสรุปผลอุบัติเหตุทางถนนสะสม 7 วัน (11 - 17 เม.ย. 2561) เกิดอุบัติเหตุรวม 3,724 ครั้ง  ผู้เสียชีวิตรวม 418 ราย ผู้บาดเจ็บ รวม 3,897 คน สาเหตุที่ทำให้เกิดอุบัติเหตุสูงสุด ได้แก่ ดื่มแล้วขับ ร้อยละ 40.28 ขับรถเร็วเกินกำหนด ร้อยละ 26.50 ยานพาหนะที่เกิดอุบัติเหตุมากที่สุด ได้แก่ รถจักรยานยนต์ ร้อยละ 79.85 รถปิคอัพ ร้อยละ 7.17 ส่วนใหญ่เกิดในเส้นทางตรง ร้อยละ 64.66 ถนนใน อบต./หมู่บ้าน ร้อยละ 37.57 ถนนกรมทางหลวง ร้อยละ 37.51 ช่วงเวลาที่เกิดอุบัติเหตุสูงสุด ได้แก่ เวลา 16.01 – 20.00 น. ร้อยละ 28.65 ผู้บาดเจ็บและผู้เสียชีวิตส่วนใหญ่อยู่ในกลุ่มวัยแรงงาน (อายุ 20 - 49 ปี)ร้อยละ 50.79 จังหวัดที่ไม่มีผู้เสียชีวิต (ตายเป็นศูนย์) มี 4 จังหวัด ได้แก่ ระนอง สมุทรสงคราม หนองคาย และ หนองบัวลำภู  จังหวัดที่เกิดอุบัติเหตุสะสมสูงสุด ได้แก่ เชียงใหม่ (133 ครั้ง) จังหวัดที่มีผู้เสียชีวิตสะสมสูงสุด ได้แก่ นครราชสีมา (20 ราย) จังหวัดที่มีผู้บาดเจ็บสะสมสูงสุด ได้แก่ เชียงใหม่ (142 คน) ทั้งนี้ในช่วง 7 วัน เรียกตรวจยานพาหนะรวม 5,607,780 คัน มีผู้ถูกดำเนินคดี 1,138,219 ราย (ตามมาตรการ 10 รสขม) และสำหรับข้อมูลปริมาณรถของศูนย์ปฏิบัติการคมนาคม พบว่า ในช่วงระหว่างวันที่ 11 – 17 เมษายน 2561 มีปริมาณรถบนท้องถนนทั้งขาเข้าและขาออกกรุงเทพฯ จำนวน 8,756,752 คัน เมื่อเทียบกับช่วงปี 2560 มีปริมาณรถเพิ่มขึ้น คิดเป็นร้อยละ 3.68 และในปีนี้มีอำเภอที่ไม่มีการเกิดอุบัติเหตุ จำนวน 141 อำเภอ และในกรุงเทพมหานคร 26 เขต
รัฐมนตรีช่วยว่าการกระทรวงมหาดไทย กล่าวเพิ่มเติมว่า สำหรับการลดอุบัติเหตุทางถนนในระยะยาว ศปถ. ได้เน้นย้ำให้จังหวัดใช้กลไกของศูนย์อำนวยการความปลอดภัยทางถนนระดับจังหวัด อำเภอ และองค์กรปกครองส่วนท้องถิ่นดำเนินการป้องกันและลดอุบัติเหตุทางถนนอย่างเข้มข้นและต่อเนื่อง มุ่งลดปัจจัยเสี่ยงต่อการเกิดอุบัติเหตุทางถนนที่ครอบคลุมทุกมิติ ทั้งด้านคน ยานพาหนะ ถนน และสิ่งแวดล้อม ในรูปแบบการประสานพลังกลไก “ประชารัฐ” เน้นการใช้มาตรการทางสังคมและชุมชนในการสร้างความปลอดภัยทางถนนในระดับพื้นที่ เพื่อเสริมกลไกการลดอุบัติเหตุทางถนนให้เข้มแข็งและมีประสิทธิภาพอย่างยั่งยืน
นายฉัตรชัย พรหมเลิศ ปลัดกระทรวงมหาดไทย กล่าวว่า แม้จะสิ้นสุดการดำเนินงาน ลดอุบัติเหตุทางถนนช่วงเทศกาลสงกรานต์แล้ว แต่การดำเนินงานของทุกภาคส่วน ยังคงดำเนินการอย่างต่อเนื่องและเข้มแข็ง ทั้งนี้ได้กำชับให้ จังหวัดและหน่วยงานที่เกี่ยวข้อง  ยึดหลักดำเนินการ ในเรื่องสำคัญ ดังนี้ 1.การให้ความสำคัญกับระบบข้อมูลอุบัติเหตุ  เพื่อให้ข้อมูลอุบัติเหตุทางถนนของประเทศมีเอกภาพบนพื้นฐานข้อมูลเดียวกัน เพื่อให้หน่วยงานที่เกี่ยวข้องใช้ประโยชน์ในการอ้างอิง รวมถึงใช้ประกอบการกำหนดมาตรการและแนวทางต่างๆ 2.การลดความเสี่ยงการเกิดอุบัติเหตุ เช่น จุดตัดรถไฟในพื้นที่ การส่องแสงสว่างของถนน และการจัดตั้งด่านชุมชน เป็นต้น 3.การสร้างการรับรู้แก่ประชาชน โดยให้ผู้ว่าฯ ร่วมกับสถาบันการศึกษาในพื้นที่ จัดให้มีการสร้างองค์ความรู้แก่ประชาชนตลอดจนเจ้าหน้าที่ พร้อมทั้งเน้นย้ำ กรณีผู้ที่มีหน้าที่ในการบังคับใช้กฎหมาย ถ้าไม่ปฏิบัติตามกฎหมายดังกล่าวให้ถือเป็นความผิดทางวินัยอีกด้วย.
ครั้งที่ 86/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/11580
