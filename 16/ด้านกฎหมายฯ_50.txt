รัฐบาลไทย-ข่าวทำเนียบรัฐบาล-ม.ล.ปนัดดาฯ ปาฐกถาพิเศษให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ ๑/๖๑ ในการฝึกอบรมจิตอาสา ๙๐๔ ครั้งที่ ๔


วันจันทร์ที่ 19 มีนาคม 2561
429
ม.ล.ปนัดดาฯ ปาฐกถาพิเศษให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ ๑/๖๑ ในการฝึกอบรมจิตอาสา ๙๐๔ ครั้งที่ ๔
ม.ล.ปนัดดาฯ ปาฐกถาพิเศษให้แก่ผู้เข้ารับการอบรม "หลักสูตรหลักประจำ" ตามพระราโชบาย รุ่นที่ ๑/๖๑ ในการฝึกอบรมจิตอาสา ๙๐๔ ครั้งที่ ๔
เมื่อวันอาทิตย์ที่ ๑๘ มีนาคม ๒๕๖๑ เวลา ๑๐.๐๐ น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
กล่าวปาฐกถาพิเศษทางวิชาการให้แก่ผู้เข้ารับการอบรม “หลักสูตรหลักประจำ” ตามพระราโชบาย รุ่นที่ ๑/๖๑
ในการฝึกอบรมจิตอาสา ๙๐๔ ครั้งที่ ๔ ในการฝึกอบรมจิตอาสา ณ กองพันฝึกส่วนหลัง
เขตพระราชฐานในพระองค์ฯ ถนนวิภาวดีรังสิต กรุงเทพฯ
ม.ล.ปนัดดาฯ กล่าวว่า “นับเป็นพระมหากรุณาธิคุณปกเกล้าปกกระหม่อม ที่ได้มาปฏิบัติหน้าที่
บรรยายพิเศษ เป็นครั้งที่ ๔ ซึ่งเป็นวันสุดท้าย ในเรื่องที่ประชาชนชาวไทยมีความรักและหวงแหน
มีความภาคภูมิใจ ที่ได้เกิดมาเป็นคนไทยใต้ร่มพระบารมี สมเด็จพระเจ้าอยู่หัวมหาวชิราลงกรณ
บดินทรเทพยวรางกูร รัชกาลที่ 10 ทรงเป็นแรงบันดาลใจให้กับปวงชนชาวไทย ให้เราทุกคนได้ปฏิบัติดี
ปฏิบัติชอบรำลึกในพระราชดำรัสคำสอนของพระองค์ท่านว่า การทำความดีนอกจากจะเป็นศักดิ์เป็นศรี
แก่บุคคลผู้กระทำยังจะก่อให้เกิดประโยชน์สุขแก่ประเทศชาติ และประชาชนโดยรวม พระองค์ท่าน
ได้ทรงมีพระราชดำรัสขอให้ลูกหลานเยาวชน ครูอาจารย์ ร่วมกันสร้างพลังแห่งความเป็นนักการศึกษาที่ดี
มีความเพียร เพื่อเป็นพื้นฐานสำคัญแห่งการดำรงชีวิตสู่ความสำเร็จ ยึดถือปรัชญาชีวิตความพอเพียง
บุคคลที่ดีมีปัญญาย่อมไม่หลงลืมตัว แต่จะเป็นสุภาพชนเพื่อรักษาชื่อเสียงเกียรติยศของประเทศไทย
เฉกเช่นบรรพบุรุษที่ได้ปฏิบัติบำเพ็ญไว้แก่ลูกหลาน และมีความรักสมัครสมานเกิดความร่มเย็นเป็นสุข
กับบ้านเมืองไทยด้วยพระบุญญาบารมี สมเด็จพระเจ้าอยู่หัวมหาวชิราลงกรณ บดินทรเทพยวรางกูร
นับตั้งแต่พระองค์ยังทรงดำรงพระราชอิสริยยศเป็นสมเด็จพระบรมโอรสาธิราชฯ สยามมกุฎราชกุมาร
พระองค์ทรงมีพระราชปณิธานอันแน่วแน่มั่นคงในการสืบสานตามรอยพระยุคลบาท
พระบาทสมเด็จพระปรมินทรมหาภูมิพลอดุลยเดช ทรงยึดหลักทศพิธราชธรรม
ในการครองแผ่นดินโดยธรรม เพื่อประโยชน์สุขแห่งมหาชนชาวสยาม ตามรอยพระยุคลบาท
สมเด็จพระบรมชนกนาถ พระองค์ได้ทรงทุ่มเทพระวรกายและพระสติปัญญา
ประกอบพระราชกรณียกิจน้อยใหญ่ตามแนวพระราชดำริ
ได้ทรงมีพระบรมราโชวาทที่ถือเป็นหัวใจของการครองตน ครองคน และครองงาน ความว่า
“ทุกคนที่ร่วมงานกันหรืออยู่ร่วมกันเป็นสังคม จำเป็นต้องพึ่งพาอาศัยกัน
ไม่มีผู้หนึ่งผู้ใดจะอยู่ได้ หรือทำงานให้สำเร็จได้โดยลำพังตนเอง ถ้าแต่ละคนจะมีทัศนคติ ดังนี้
และพยายามสร้างความสัมพันธ์ที่ดีต่อกันให้แน่นแฟ้น การร่วมงานและการอยู่ร่วมกัน ย่อมเป็นไปโดยราบรื่น
และมั่นคง เป็นผลดีทั้งแก่บุคคล แก่งาน และแก่สังคมส่วนรวม ถือเป็นพระบรมราโชวาท
ที่ตรงกับพระราชจริยวัตรที่ทรงเป็นแบบอย่างและกำลังใจพระราชทานแก่พสกนิกรชาวไทยมาตราบจนปัจจุบัน”
โอกาสนี้ ม.ล.ปนัดดาฯ ได้อำนวยพรแด่จิตอาสาทุกคนได้มีสุขภาพพลานามัยแข็งแรง มีความสุขุมรอบคอบ
มีความสุขและความสำเร็จในภาระหน้าที่รับผิดชอบ สัมฤทธิ์ผลสมดั่งพระราชปณิธาน
ของสมเด็จพระเจ้าอยู่หัว รัชกาลที่ 10 พระผู้ทรงเป็นมิ่งขวัญของปวงประชาราษฎร์สืบไป

ที่มา : http://www.thaigov.go.th/news/contents/details/10854