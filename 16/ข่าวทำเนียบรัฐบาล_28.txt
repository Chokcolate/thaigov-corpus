รัฐบาลไทย-ข่าวทำเนียบรัฐบาล-ประธานคณะทำงานด้านเศรษฐกิจดิจิทัลของ JFCCT และคณะทำงานด้านเทคโนโลยีสารสนเทศของ EABC เข้าเยี่ยมคารวะรองนายกรัฐมนตรี


วันศุกร์ที่ 23 กุมภาพันธ์ 2561
306
พิมพ์
ประธานคณะทำงานด้านเศรษฐกิจดิจิทัลของ JFCCT และคณะทำงานด้านเทคโนโลยีสารสนเทศของ EABC เข้าเยี่ยมคารวะรองนายกรัฐมนตรี
ประธานคณะทำงานด้านเศรษฐกิจดิจิทัลของ JFCCT และคณะทำงานด้านเทคโนโลยีสารสนเทศของ EABC เข้าเยี่ยมคารวะรองนายกรัฐมนตรี
วันนี้(23 กุมภาพันธ์ 2561) เวลา 09.30 น. นาย Robert C. Fox ประธานคณะทำงานด้านเศรษฐกิจดิจิทัลของหอการค้าร่วมต่างประเทศในประเทศไทย (Joint Foreign Chambers Of Commerce in Thailand: JFCCT) และคณะทำงานด้านเทคโนโลยีสารสนเทศของสมาคมการค้ายูโรเปียนเพื่อธุรกิจและการพาณิชย์ (EABC) เข้าเยี่ยมคารวะพลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
ทั้งสองฝ่ายหารือความสำคัญของการขับเคลื่อนประเทศไทยเข้าสู่ยุค Thailand 4.0 ซึ่งเป็นนโยบายสำคัญการผลักดันการเติบโตทางเศรษฐกิจและพัฒนาสังคมให้มีคุณภาพด้วยเทคโนโลยีดิจิทัล รองนายกรัฐมนตรีกล่าวว่า นโยบาย Thailand 4.0 มีการใช้เทคโนโลยีดิจิทัลที่ครอบคลุมหลากหลายมิตินอกเหนือไปจากการอำนวยความสะดวกการค้าและการลงทุน แต่เทคโนโลยีดิจิทัลยังส่งผลให้เกิดการยกระดับคุณภาพชีวิตของประชาชน การพัฒนาการศึกษา การพัฒนาระบบคมนาคม และการจัดเก็บข้อมูลแรงงานที่มีประสิทธิภาพ เป็นต้น ซึ่งประธานคณะทำงานด้านเศรษฐกิจดิจิทัลของหอการค้าร่วมต่างประเทศในประเทศไทยกล่าวแสดงความยินดีที่รัฐบาลไทยให้ความสำคัญกับการขับเคลื่อนประเทศด้วยเทคโนโลยีดิจิทัล JFCCT และ EABC ยินดีอย่างยิ่งที่จะสนับสนุนให้นโยบายดังกล่าวของรัฐบาลประสบความสำเร็จ
รองนายกรัฐมนตรีและนาย Robert C. Fox ยังหารือถึงความท้าทายและอุปสรรคของประเทศไทยในการผลักดันนโยบาย Thailand 4.0 ให้ประสบความสำเร็จ นาย Robert C. Fox กล่าวว่า การขับเคลื่อนนโยบายนี้ให้มีประสิทธิภาพได้นั้นต้องมีระบบโทรคมนาคมที่มีประสิทธิภาพ มีความสามารถทางการแข่งขัน นวัตกรรม รวมทั้งความรับผิดชอบและกฎระเบียบที่ควบคุมชัดเจน ซึ่งต้องอาศัยบทบาทที่สำคัญจากภาครัฐในการพัฒนาโครงสร้างพื้นฐานและการบริการ นอกจากนี้ การที่ประเทศไทยตั้งอยู่ในจุดศูนย์กลางของภูมิภาค ทำให้ไทยได้เปรียบในเรื่องการคมนาคมและการขนส่งสินค้า แต่อย่างไรก็ตาม หากจะทำให้ไทยได้เปรียบในเรื่องการเป็นศูนย์กลางในการให้บริการทางด้านข้อมูล(Data Service Hub) ด้วยนั้น ระบบโทรคมนาคมของไทยจะต้องทำให้เกิดความเชื่อมั่นของผู้ใช้บริการ มีความโปร่งใส่และโครงสร้างที่ชัดเจน มีเครือข่ายอินเทอร์เน็ตความเร็วสูงที่ครอบคลุมและประชาชนทุกระดับสามารถใช้ได้อย่างเท่าเทียม มีระบบอินเทอร์เน็ตที่ปลอดภัยและมั่นคง รวมทั้งต้องมีการวางกฎระเบียบในเรื่องการควบคุมการจัดการข้อมูล การนำข้อมูลไปใช้ สิทธิส่วนบุคคลของเจ้าของข้อมูล และการเคลื่อนย้ายข้อมูลข้ามพรมแดนด้วย ซึ่งรองนายกรัฐมนตรีกล่าวว่า ข้อมูลดังกล่าวมีประโยชน์อย่างยิ่งและยินดีนำข้อมูลที่ได้ไปหารือกับหน่วยงานที่เกี่ยวข้องเพื่อปรับปรุงระบบโทรคมนาคมให้มีประสิทธิภาพมากยิ่งขึ้น

ที่มา : http://www.thaigov.go.th/news/contents/details/10304