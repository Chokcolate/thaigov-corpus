รัฐบาลไทย-ข่าวทำเนียบรัฐบาล-เลขาธิการ ส.ป.ก.ชี้แจงพื้นที่บ้านปางมะโอ หมู่ 12 ต.แม่พุง อ.วังชิ้น จ.แพร่ ไม่อยู่ในเขตปฏิรูปที่ดิน ส.ป.ก.

วันศุกร์ที่ 9 มีนาคม 2561
เลขาธิการ ส.ป.ก.ชี้แจงพื้นที่บ้านปางมะโอ หมู่ 12 ต.แม่พุง อ.วังชิ้น จ.แพร่ ไม่อยู่ในเขตปฏิรูปที่ดิน ส.ป.ก.
เลขาธิการ ส.ป.ก.ชี้แจงพื้นที่บ้านปางมะโอ หมู่ 12 ต.แม่พุง อ.วังชิ้น จ.แพร่ ไม่อยู่ในเขตปฏิรูปที่ดิน ส.ป.ก.
วันที่ 4 มีนาคม 2561 นายสุรจิตต์ อินทรชิต เลขาธิการสำนักงานการปฏิรูปที่ดินเพื่อเกษตรกรรม (สปก.) กระทรวงเกษตรและสหกรณ์ ชี้แจงกรณีการนำเสนอข่าวของสื่อมวลชนทีนิวส์ (Tnews) ที่มีสาระสำคัญ ว่า พระครูวิจิตรธรรมสาธก เจ้าอาวาสวัดสัมฤทธิบุญ เจ้าคณะอำเภอวังชิ้น กล่าวว่าชาวบ้านหมู่ 12 ต.แม่พุง อ.วังชิ้น จ.แพร่ มีสวนป่าไม้สักที่ได้รับการส่งเสริมจากทางรัฐบาลในอดีตให้ปลูกในที่ดินของตนเอง เป็นพืชเศรษฐกิจทดแทนการขาดแคลนไม้แปรรูป และมีเงินสนับสนุนไร่ละ 3,000 บาท ขณะนี้ไม้สักมีอายุ 24 ปี มีขนาดที่เหมาะกับการตัดจำหน่ายแล้ว แต่ไม่สามารถตัดได้เพราะมีกฤษฎีกาประกาศเขตป่าสงวนแห่งชาติ ในปี 2554 ทับที่ดินในเขตปฏิรูปที่ดินที่ชาวบ้านปลูกไม้สักอยู่ทำให้หน่วยงานปฏิรูปที่ดินไม่รับรอง การขออนุญาตตัดไม้สักจำหน่าย พื้นที่เหล่านี้มีชาวบ้านถือครองในจำนวนคนละ 5 ไร่ขึ้นไป เป็นเกษตรกรรายย่อย ฐานะยากจน ชาวบ้านไปร้องเรียนที่ศูนย์ดำรงธรรมจังหวัดแพร่ และยังยื่นหนังสือให้กับรัฐมนตรีช่วยว่าการกระทรวงเกษตรและสหกรณ์ แต่ยังไม่ได้รับความช่วยเหลือ เกรงว่าที่ดินที่ถูกส่งเสริมปลูกไม้สักไปแล้ว ทางการอาจผลักดันให้ชาวบ้านขายให้กับนายทุน กลายเป็นป่าเศรษฐกิจผืนใหญ่ แล้วไล่ชาวบ้านออก เป็นกลไกของรัฐที่ทำให้ชาวบ้านเริ่มขายสิทธิ์ที่ดิน นั้น
สำนักงานการปฏิรูปที่ดินเพื่อเกษตรกรรม (ส.ป.ก.) ขอชี้แจงดังนี้
1. พื้นที่ดังกล่าว ไม่อยู่ในเขตปฏิรูปที่ดิน ส.ป.ก. จึงไม่มีอำนาจออก ส.ป.ก.4-01
2. จากฐานข้อมูลระบบจัดที่ดิน พื้นที่บ้านปางมะโอ หมู่ที่ 12 ต.แม่พุง อ.วังชิ้น จ.แพร่ เป็นพื้นที่โครงการป่าสรอย ซึ่งบริเวณดังกล่าวกรมป่าไม้ส่งมอบพื้นที่ป่าเศรษฐกิจที่เสื่อมสภาพให้ ส.ป.ก. ตามนโยบายรัฐบาลซึ่ง ครม. มีมติ เมื่อวันที่ 4 พฤษภาคม 2536 ให้ ส.ป.ก. เข้าดำเนินการปฏิรูปที่ดินตามนโยบายรัฐบาล ภายหลังมีพระราชกฤษฎีกากำหนดเขตที่ดิน ในท้องที่ ต.แม่พุง ต.วังชิ้น ต.ป่าสัก และ ต.สรอย อ.วังชิ้น จ.แพร่ ให้เป็นเขตปฏิรูปที่ดิน พ.ศ.2552 ณ วันที่ 20 มิถุนายน 2552 ซึ่งพื้นที่ที่ดำเนินการสำรวจรังวัดแปลงที่ดินและสอบสวนสิทธิ และไม่อยู่ในเขตปฏิรูปที่ดิน
3. วันที่ 16 กุมภาพันธ์ 2561 ส.ป.ก. แพร่ ร่วมกับอำเภอวังชิ้น จังหวัดแพร่ ได้ประชุมชี้แจง เรื่อง การออกหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) และประวัติความเป็นมาของการรับมอบพื้นที่จากกรมป่าไม้ ตลอดจนมีพระราชกฤษฎีกากำหนดเขตปฏิรูปที่ดิน ซึ่งในการประชุมชี้แจงในวันเวลาดังกล่าวได้ชี้แจงถึงเขตอำนาจหน้าที่ และการออก ส.ป.ก. 4-01 ในเขตปฏิรูปที่ดินจนเป็นที่เข้าใจในข้อกฎหมายและระเบียบสั่งการแล้ว โดยพื้นที่ใดที่เป็นพื้นที่นอกเขตปฏิรูปที่ดินที่ยังไม่ได้รับการแจ้งจาก ส.ป.ก. แพร่ จะดำเนินการแจ้งให้เกษตรกรทราบอีกครั้ง
4. กระทรวงเกษตรและสหกรณ์ และกระทรวงทรัพยากรธรรมชาติและสิ่งแวดล้อม ได้ดำเนินการร่วมกันในการแก้ไขปัญหาการทับซ้อนของพื้นที่ป่าไม้ และเขตปฏิรูปที่ดินให้ได้ข้อยุติ โดยจัดทำแนวเขตในแผนที่ให้เป็นเส้นเดียวกัน (การปรับปรุงแผนที่แนวเขตของรัฐแบบบูรณาการ มาตราส่วน 1:4,000 One Map) ซึ่งปัจจุบันการดำเนินการแก้ไขปัญหากรณีดังกล่าวอยู่ระหว่างการดำเนินการ
--------------------------------------

ที่มา : http://www.thaigov.go.th/news/contents/details/10572
