รัฐบาลไทย-ข่าวทำเนียบรัฐบาล-เอฟ เอ โอ เตรียมทูลเชิญสมเด็จพระเทพรัตน์ฯ ในฐานะทูตพิเศษด้านการขจัดความอดอยากหิวโหย ร่วมงานวันอาหารโลกที่อิตาลี

วันอังคารที่ 17 เมษายน 2561
เอฟ เอ โอ เตรียมทูลเชิญสมเด็จพระเทพรัตน์ฯ ในฐานะทูตพิเศษด้านการขจัดความอดอยากหิวโหย ร่วมงานวันอาหารโลกที่อิตาลี
เอฟ เอ โอ เตรียมทูลเชิญสมเด็จพระเทพรัตน์ฯ ในฐานะทูตพิเศษด้านการขจัดความอดอยากหิวโหย ร่วมงานวันอาหารโลกที่อิตาลีช่วงเดือน ตค.นี้
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังการหารือทวิภาคีกับ นายโฮเซ กราเชียโน ดา ซิลวา ผู้อำนวยการใหญ่ของ เอฟ เอ โอ ในระหว่างการประชุมระดับรัฐมนตรีเกษตรภูมิภาคเอเชียและแปซิฟิก ณ เมืองนาดี สาธารณรัฐ ฟิจิ ว่า ผู้อำนวยการใหญ่เอฟ เอ โอได้กล่าวชื่นชมและกล่าวขอบคุณ สมเด็จพระเทพรัตน์ฯในฐานะทูตพิเศษประจำ เอ เอ โอเกี่ยวกับพระราชกรณียกิจในการแก้ไขปัญหาการขาดอาหารและโภชนาการในภูมิภาคอย่างจริงจังและต่อเนื่องยาวนาน  ซึ่งในนามผู้แทนรัฐบาลไทยได้กล่าวขอบคุณเอฟ เอ โอที่ถวายพระเกียรติของสมเด็จพระเทพรัตน์ฯ ในระหว่างการประชุมครั้งนี้  โดยประเทศสมาชิกผู้ร่วมประชุมรู้สึกปลาบปลื้มยิ่งนัก เมื่อทรงพระกรุณาโปรดเกล้า มีพระราชดำรัสผ่านวิดิโอในระหว่างการประชุมระดับรัฐมนตรีครั้งนี้ด้วย
ขณะเดียวกัน ผู้อำนวยการใหญ่ เอฟ เอ โอยังได้แจ้งว่า จะขอพระราชทานกราบบังคมทูลเชิญสมเด็จพระเทพรัตน์ฯ ในฐานะทูตพิเศษด้าน Zero Hunger และรัฐมนตรีว่าการกระทรวงเกษตรและสหกรณ์ เข้าร่วมงานวันอาหารโลก
ที่สำนักงานใหญ่เอฟ เอ โอณ กรุงโรม ประเทศอิตาลี ในเดือน ตุลาคม 2561 นี้
“ประเทศไทยได้ดำเนินการแก้ไขปัญหาความยากจนกับเกษตรกรอย่างต่อเนื่อง โดย ปัจจุบัน รัฐบาลไทย ได้ดำเนิน “โครงการไทยนิยมยั่งยืน” เพื่อยกระดับคุณภาพความเป็นอยู่ของประชาชนด้วย โดยใช้งบประมาณกลางปีเป็นพิเศษกว่า 5,000 ล้านเหรียญสหรัฐลงไปยังชนบทอีกทั้งยังได้กล่าวถึงความสำคัญของวันดินโลก (World Soil Day) ทุกวันที่ 5 ธันวาคม ของทุกปี เพื่อการจัดการทรัพยากรดินอย่างยั่งยืนเพื่อความมั่นคงอาหารโลก รวมถึงการมุ่งมั่นแก้ไขปัญหาการทำประมงที่ผิดกฎหมาย (IUU) เพื่อการจัดการประมงอย่างยั่งยืนของประเทศไทย  ซึ่งผู้อำนวยการใหญ่ เอฟ เอ โอได้กล่าวชื่นชมการทำงานของประเทศไทย  และพร้อมแจ้งประเทศสมาชิกให้รับทราบถึงการดำเนินการของประเทศไทยที่มุ่งมั่นและจริงจังดังกล่าวอีกด้วย” นายกฤษฏา กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11525
