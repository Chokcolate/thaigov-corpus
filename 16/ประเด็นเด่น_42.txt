รัฐบาลไทย-ข่าวทำเนียบรัฐบาล-สตช.ชี้แจงประเด็นปัญหาการขายน้ำมันผิดกฎหมาย ในพื้นที่ อ.สะเดา จ.สงขลา


วันอังคารที่ 20 มีนาคม 2561
5,199
พิมพ์
สตช.ชี้แจงประเด็นปัญหาการขายน้ำมันผิดกฎหมาย ในพื้นที่ อ.สะเดา จ.สงขลา
สตช.ชี้แจงปัญหาการขายน้ำมันผิดกฎหมายในพื้นที่ อ.สะเดา จ.สงขลา ขอความร่วมมือประชาชนไม่ให้การสนับสนุนสถานีให้บริการน้ำมันเถื่อน หากพบเห็นการกระทำผิดขอให้แจ้งเบาะแสยังหน่วยงานที่เกี่ยวข้อง
วันที่ 18 มีนาคม 2561 พลตำรวจเอก วิระชัย ทรงเมตตา รองผู้บัญชาการตำรวจแห่งชาติ/โฆษกสำนักงานตำรวจแห่งชาติ  และพลตำรวจตรีปรีดา เปี่ยมวารี ผู้บังคับการตำรวจภูธรจังหวัดสงขลาชี้แจงประเด็น ปัญหาการขายน้ำมันผิดกฎหมายในพื้นที่ อ.สะเดา จ.สงขลา ตามที่ผู้สื่อข่าวรายงานว่ามีปั๊มหลอดขายน้ำมันผิดกฎหมาย และน้ำมันผิดกฎหมายบรรจุแกลลอนจำหน่ายอย่างเปิดเผยเป็นจำนวนมากในพื้นที่ อ.สะเดา จ.สงขลา ซึ่งเปิดขายตลอด 24 ชั่วโมง ในราคาถูกกว่าท้องตลาด โดยจำหน่ายน้ำมันเบนซินราคาลิตรละ 25 บาท และน้ำมันดีเซลราคาลิตรละ 22 บาทเท่านั้น ขณะที่น้ำมันแก๊สโซฮอลล์ 95 จำหน่ายในปั้มน้ำมันที่ถูกกฎหมาย เสียภาษีให้รัฐ ขายในราคาลิตรละ 27.90 บาท ส่วนดีเซลราคาลิตรละ 27 บาท นั้น สำนักงานตำรวจแห่งชาติขอชี้แจง ดังนี้
จากการนำเสนอข่าวดังกล่าว กองบังคับการตำรวจภูธรจังหวัดสงขลา ได้บูรณาการความร่วมมือกับสำนักงานสรรพสามิตพื้นที่สงขลา เจ้าหน้าที่ทหารสังกัด หมวดปืนเล็กที่ 1 กองร้อยทหารราบที่ 5021 และเจ้าหน้าที่ฝ่ายปกครองอำเภอสะเดา เพื่อเข้าตรวจสอบการลักลอบจำหน่ายน้ำมันเถื่อนในพื้นที่อำเภอสะเดา จังหวัดสงขลา ผลปรากฏพบว่าจุดที่มีการลักลอบขายน้ำมันเถื่อนเหล่านั้นได้ชิงปิดให้บริการไปทั้งหมดแล้ว อย่างไรก็ตาม เจ้าหน้าที่ได้ใช้อำนาจตาม พ.ร.บ.ภาษีสรรพสามิต พ.ศ.2527 เพื่อเข้าตรวจสอบใบอนุญาตการดำเนินกิจการปั๊มน้ำมันตามจุดต่าง ๆ จำนวน 4 แห่ง พบว่ามีจุดให้บริการน้ำมันอยู่จำนวน 1 จุด ที่ยังมีน้ำมันที่ยังไม่ได้เสียภาษีถูกต้องตามกฎหมายหลงเหลืออยู่ จึงได้จับกุมตัวผู้ที่แสดงตนเป็นเจ้าของปั๊มน้ำมันนั้น ได้จำนวน 1 ราย นำส่ง สภ.สะเดาเพื่อดำเนินคดีในข้อหามีไว้ในครอบครองสินค้าซึ่งไม่ได้เสียภาษี ตาม พ.ร.บ. ภาษีสรรพสามิต พ.ศ.2527 ซึ่งมีโทษปรับตั้งแต่สองเท่าถึงสิบเท่าของค่าภาษีที่จะต้องเสีย แต่ต้องไม่ต่ำกว่าหนึ่งร้อยบาท
นอกจากนั้น ยังได้ทำการรณรงค์ประชาสัมพันธ์ให้ความรู้แก่ประชาชนในพื้นที่ ให้เกิดความตระหนักว่า น้ำมันเชื้อเพลิงเป็นวัตถุไวไฟที่มีอันตรายสูง สถานีให้บริการน้ำมันเถื่อนจึงเปรียบเสมือนระเบิดเวลาลูกใหญ่ที่รอวันประทุ ซึ่งสามารถก่อให้เกิดอันตรายต่อชีวิตและทรัพย์สินแก่ผู้คนโดยรอบได้ในพริบตา การจะเปิดสถานีบริการน้ำมันเชื้อเพลิงจึงต้องผ่านการตรวจสอบมาตรฐานความปลอดภัยอย่างเข้มงวด อีกทั้งพนักงานผู้ทำหน้าที่ภายในสถานีให้บริการน้ำมันทั้งหลาย  ยังต้องได้รับการฝึกอบรมขั้นตอนการปฏิบัติที่เหมาะสมทั้งในด้านการให้บริการและในการควบคุมสถานการณ์หากเกิดเหตุไม่คาดฝันเสียก่อน ทำให้การเปิดสถานีบริการน้ำมันที่ถูกต้องมีค่าใช้จ่ายด้านความปลอดภัยที่สูงกว่า ดังนั้นการใช้บริการน้ำมันจากจุดให้บริการน้ำมันที่ไม่ได้มาตรฐานเพียงเพราะเห็นว่ามีราคาที่ถูกกว่าเพียงเล็กน้อย ย่อมเป็นความเสี่ยงที่ไม่คุ้มกับชีวิตอันมีค่าของท่านอย่างแน่นอน นอกจากนั้น ผู้ให้บริการเถื่อนเหล่านี้ ยังหลีกเลี่ยงการชำระภาษีสรรพสามิต ซึ่งเป็นรายได้ที่รัฐจะนำกลับมาพัฒนาคุณภาพชีวิตของประชาชนทุกคนอีกด้วย จึงขอประชาสัมพันธ์ให้พี่น้องประชาชน ไม่ให้การสนับสนุนสถานีให้บริการน้ำมันเถื่อนทั้งหลาย และหากพบเห็นการกระทำผิดในลักษณะดังกล่าว สามารถแจ้งเบาะแสยังหน่วยงานที่เกี่ยวข้อง ไม่ว่าจะเป็นสถานีตำรวจภูธรพื้นที่ สำนักงานสรรพสามิตพื้นที่ เจ้าหน้าที่ฝ่ายปกครองในพื้นที่ หรือแม้แต่เจ้าหน้าที่ทหาร ดำเนินการกวาดล้างจับกุมผู้กระทำความผิด ไม่ให้ฉวยโอกาสเอาเปรียบพี่น้องประชาชน และสร้างอันตรายแฝงแก่ชุมชนได้อีกต่อไป
จากนั้นได้สั่งการกำชับการปฏิบัติให้เจ้าหน้าที่ตำรวจในพื้นที่เข้มงวดกวดขันในการจับกุมผู้ค้าน้ำมันเถื่อน หากมีการปล่อยปละละเลยหรือบกพร่องปล่อยให้มีการจำหน่ายน้ำมันเถื่อนในพื้นที่ที่รับผิดชอบหรือมีส่วนอื่นมาจับกุมก็จะถูกพิจารณาทัณฑ์ทางวินัยต่อไป
-------------------------

ที่มา : http://www.thaigov.go.th/news/contents/details/10905