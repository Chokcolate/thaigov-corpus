รัฐบาลไทย-ข่าวทำเนียบรัฐบาล-“สคร. จัดเก็บรายได้จากรัฐวิสาหกิจ 6 เดือนแรกของปีงบประมาณ สูงกว่าเป้าหมาย 17.54% ช่วยรักษาเสถียรภาพการคลัง”


วันจันทร์ที่ 9 เมษายน 2561
105
พิมพ์
“สคร. จัดเก็บรายได้จากรัฐวิสาหกิจ 6 เดือนแรกของปีงบประมาณ สูงกว่าเป้าหมาย 17.54% ช่วยรักษาเสถียรภาพการคลัง”
ในช่วง 6 เดือนแรกของปีงบประมาณ 2561 สคร. จัดเก็บรายได้จากรัฐวิสาหกิจจำนวน 68,147.20 ล้านบาท ซึ่งสูงกว่าเป้าหมายการจัดเก็บรายได้แผ่นดินสะสมจำนวน 10,168.85 ล้านบาท หรือคิดเป็นร้อยละ 17.54 ของเป้าหมายรายได้แผ่นดินสะสม (57,978.35 ล้านบาท)
นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในช่วง 6 เดือนแรกของปีงบประมาณ 2561 (เดือนตุลาคม 2560 – เดือนมีนาคม 2561) สคร. จัดเก็บรายได้จากรัฐวิสาหกิจจำนวน 68,147.20 ล้านบาท ซึ่งสูงกว่าเป้าหมายการจัดเก็บรายได้แผ่นดินสะสมจำนวน 10,168.85 ล้านบาท หรือคิดเป็นร้อยละ 17.54 ของเป้าหมายรายได้แผ่นดินสะสม (57,978.35 ล้านบาท) ซึ่งมีส่วนช่วยรักษาเสถียรภาพการคลังของประเทศ
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเพิ่มเติมว่า รัฐวิสาหกิจที่นำส่งรายได้สะสมสูงสุด 5 ลำดับแรก ได้แก่ สำนักงานสลากกินแบ่งรัฐบาล การไฟฟ้าฝ่ายผลิตแห่งประเทศไทย บริษัท ท่าอากาศยานไทย จำกัด (มหาชน) ธนาคารออมสิน และการไฟฟ้าส่วนภูมิภาค
ทั้งนี้ จะเห็นว่าการนำส่งรายได้แผ่นดินของรัฐวิสาหกิจมีการนำส่งที่สูงกว่าเป้าหมายอย่างต่อเนื่องตั้งแต่ต้นปีงบประมาณ 2561 เนื่องจากรัฐวิสาหกิจมีผลประกอบการเพิ่มขึ้นอย่างต่อเนื่อง และสามารถรับมือต่อสถานการณ์การเปลี่ยนแปลงในปัจจุบันได้อย่างรวดเร็ว โดยมีสาเหตุจากการที่รัฐวิสาหกิจมีการนำระบบเทคโนโลยีสารสนเทศและนวัตกรรมมาปรับปรุงกระบวนการทำงานเพื่อยกระดับขีดความสามารถในการดำเนินงาน
รัฐวิสาหกิจที่นำส่งเงินรายได้แผ่นดินสะสมสูงสุด 5 อันดับแรก (ในช่วง 6 เดือนแรกของปีงบประมาณ 2561)
รัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50    รายได้นำส่งจริงสะสม (ล้านบาท) (ต.ค. 60– มี.ค. 61)    สัดส่วนรายได้นำส่งจริงสะสมเทียบกับเป้าหมายสะสม (%) (ต.ค. 60– มี.ค. 61)
1) สำนักงานสลากกินแบ่งรัฐบาล                                                                 19,565.79                                                                     28.71
2) การไฟฟ้าฝ่ายผลิตแห่งประเทศไทย                                                    13,384.05                                                                     19.64
3) บริษัท ท่าอากาศยานไทย จำกัด (มหาชน)                                                      8,600.00                                                                     12.62
4) ธนาคารออมสิน                                                                                6,525.00                                                                       9.58
5) การไฟฟ้าส่วนภูมิภาค                                                                   5,692.00                                                                       8.35
อื่นๆ                                                                                            14,380.36                                                                      21.10
รวมทั้งหมด                                                                                           68,147.20                                                                     100.00
นายเอกนิติ นิติทัณฑ์ประภาศ ผู้อำนวยการ สคร. กล่าวสรุปว่า ในปีงบประมาณ 2561 สคร. ได้มีนโยบายสนับสนุนให้รัฐวิสาหกิจนำระบบเทคโนโลยีสารสนเทศและนวัตกรรมมาใช้ในการปรับปรุงประสิทธิภาพการดำเนินงานผ่านแผนยุทธศาสตร์รัฐวิสาหกิจ เพื่อให้สอดคล้องกับนโยบาย Thailand 4.0 ซึ่งการดำเนินการดังกล่าวส่งผลให้รัฐวิสาหกิจมีผลประกอบการที่ดียิ่งขึ้นอย่างต่อเนื่อง และสามารถนำส่งรายได้แผ่นดินเป็นไปตามเป้าหมายการจัดเก็บตามเอกสารงบประมาณ 2561 ที่กำหนดไว้จำนวน 137,000 ล้านบาท ซึ่งจะช่วยรักษาเสถียรภาพการคลังของประเทศด้วย

ที่มา : http://www.thaigov.go.th/news/contents/details/11413