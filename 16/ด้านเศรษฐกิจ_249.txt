รัฐบาลไทย-ข่าวทำเนียบรัฐบาล-SME Development Bank ปลื้มภารกิจจิตอาสาฯ ทะลุเป้า สนับสนุนเอสเอ็มอีไทยถึงแหล่งทุนกว่า 1.1 หมื่นล้านบาท

วันจันทร์ที่ 26 มีนาคม 2561
SME Development Bank ปลื้มภารกิจจิตอาสาฯ ทะลุเป้า สนับสนุนเอสเอ็มอีไทยถึงแหล่งทุนกว่า 1.1 หมื่นล้านบาท
SME Development Bank ปลื้ม “ภารกิจจิตอาสา ส่งเสริมเอสเอ็มอีไทย ฉับไวไปถึงถิ่น” ประสบความสำเร็จเกินเป้า หนุนผู้ประกอบการรายย่อยถึงแหล่งทุนเกือบ 5,000 ราย มูลค่าประมาณ 1.1 หมื่นล้านบาท สร้างประวัติศาสตร์ใหม่การทำงานของสถาบันการเงิน
SME Development Bank ปลื้ม “ภารกิจจิตอาสา ส่งเสริมเอสเอ็มอีไทย ฉับไวไปถึงถิ่น” ประสบความสำเร็จเกินเป้า หนุนผู้ประกอบการรายย่อยถึงแหล่งทุนเกือบ 5,000 ราย มูลค่าประมาณ 1.1 หมื่นล้านบาท สร้างประวัติศาสตร์ใหม่การทำงานของสถาบันการเงินโดยใช้แนวคิด “จิตสาธารณะ”
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย ( ธพว. หรือ SME Development Bank) กล่าวถึงการดำเนินโครงการ “ภารกิจจิตอาสา ส่งเสริมเอสเอ็มอีไทย ฉับไวไปถึงถิ่น” ระหว่างวันที่ 24 และ 25 มีนาคม 2561 ซึ่งธนาคารนำบุคลากรขององค์กร จำนวน 1,930  คน แบ่งเป็นประมาณ 502 ทีม กระจายลงพื้นที่ตามแหล่งการค้า และย่านเศรษฐกิจสำคัญต่างๆ เพื่อให้บริการแก่เอสเอ็มอีอย่างใกล้ชิดและทั่วถึง จำนวน 547 จุดทั่วประเทศ  ผลปรากฏว่าสามารถสนับสนุนให้ผู้ประกอบการเอสเอ็มอีที่ส่วนใหญ่เป็นรายย่อยเข้าถึงสินเชื่อดอกเบี้ยถูกของธนาคารได้กว่า  4,801 ราย วงเงินยื่นกู้ประมาณ 11,493.5 ล้านบาท ซึ่งสูงกว่าเป้าหมายที่วางไว้ประมาณ 5,000 ล้านบาท
ทั้งนี้ จังหวัดที่มียอดขอสินเชื่อสูงสุด 3 อันดับแรก ได้แก่ จ.พระนครศรีอยุธยา จำนวน 585 ล้านบาท จ.เชียงใหม่ จำนวน 318 ล้านบาท และ จ.ลำพูน จำนวน 68 ล้านบาท ขณะที่ผลิตภัณฑ์สินเชื่อที่ได้รับความสนใจจากผู้ประกอบการสูงสุด ได้แก่ 1. สินเชื่อเศรษฐกิจติดดาว ซึ่งมีจุดเด่นดอกเบี้ยต่ำเพียง 3% และใช้ บสย.ค้ำประกันฟรี 4 ปีแรก 2. สินเชื่อเถ้าแก่ 4.0 อัตราดอกเบี้ยพิเศษ 1% ปลอดชำระเงินต้น 3 ปีแรก เปิดโอกาสให้ผู้ประกอบการรายย่อยที่มีปัญหาทางการเงินสามารถกู้ได้ (แม้เคยปรับโครงสร้างหนี้ หรือผ่อนชำระไม่ต่อเนื่องมาก็ตาม และ 3.สินเชื่อ Factoring บัญชีเดียว วงเงินกู้สูงสุด 15 ล้านบาท เบิกจ่ายภายในวันเดียว ฟรีค่าธรรมเนียมจัดเก็บหนี้
นายมงคล ระบุว่า ความสำเร็จของโครงการนี้ นับเป็นการสร้างประวัติศาสตร์หน้าใหม่ของวงการสถาบันการเงินที่ให้บริการโดยใช้ “จิตสาธารณะ”หรือ “จิตอาสา” เห็นประโยชน์ส่วนรวมมาก่อนส่วนตน มุ่งมั่นอยากช่วยเหลือให้ผู้ประกอบการเอสเอ็มอีไทยพบความสำเร็จ สามารถเติบโตได้อย่างแข็งแกร่งและยั่งยืน นอกจากนั้น ยังเป็นการประสานพลังการสนับสนุนเอสเอ็มอีไทยของหน่วยงานภาครัฐ โดยได้รับเกียรติจากนายสมชาย หาญหิรัญ รัฐมนตรีช่วยว่าการกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม ในฐานะประธานธนาคาร และนางสาวนิสากร จึงเจริญธรรม รองปลัดกระทรวงอุตสาหกรรม รวมถึง ผู้บริหาร และบุคลากรกระทรวงอุตสาหกรรม ร่วมลงพื้นที่ ช่วยให้การส่งเสริมเอสเอ็มอีไทยในภารกิจครั้งนี้  เกิดพลังขับเคลื่อนที่ทรงประสิทธิภาพอย่างยิ่ง
ทั้งนี้ ธนาคารพร้อมสานต่อความสำเร็จ โดยจะจัดโครงการภารกิจจิตอาสาฯอย่างต่อเนื่อง ประมาณ 2เดือนต่อครั้ง ภายในปีนี้ (2561) ตั้งเป้าจะสนับสนุนให้ผู้ประกอบการเอสเอ็มอีเข้าถึงบริการของธนาคารจากโครงการนี้ ได้กว่า 20,000 ราย วงเงินกว่า 30,000 ล้านบาท
ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการอาวุโส ฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม
โทร. 085-980-7861, 02-265-4404

ที่มา : http://www.thaigov.go.th/news/contents/details/11048
