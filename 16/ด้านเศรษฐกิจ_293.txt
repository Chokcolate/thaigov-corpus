รัฐบาลไทย-ข่าวทำเนียบรัฐบาล-รมช.เกษตรฯ เปิดงาน "มหกรรมสัตว์น้ำสวยงามประชารัฐรวมใจเทิดทูนภักดี ประจำปี 2561"

วันศุกร์ที่ 30 มีนาคม 2561
รมช.เกษตรฯ เปิดงาน "มหกรรมสัตว์น้ำสวยงามประชารัฐรวมใจเทิดทูนภักดี ประจำปี 2561"
รมช.เกษตรฯ เปิดงาน "มหกรรมสัตว์น้ำสวยงามประชารัฐรวมใจเทิดทูนภักดี ประจำปี 2561" เพื่อพัฒนาการตลาดและประชาสัมพันธ์ธุรกิจสัตว์น้ำสวยงามให้แพร่หลายและเป็นที่รู้จักทั้งในและต่างประเทศ
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์เปิดเผยภายหลังพิธีเปิดงาน "มหกรรมสัตว์น้ำสวยงามประชารัฐรวมใจเทิดทูนภักดี ประจำปี 2561" ที่จัดขึ้นระหว่างวันที่ 29 มีนาคม – 1 เมษายน 2561 ณ ตลาดกลางปลาสวยงามและสัตว์เลี้ยง (ฟิชวิลเลจ) ต.หนองอ้อ อ.บ้านโป่ง จ.ราชบุรี ว่า จังหวัดราชบุรี โดยสำนักงานประมงจังหวัดราชบุรี ได้ดำเนินการจัดให้มีงานประกวดสัตว์น้ำสวยงามขึ้น เพื่อพัฒนาการตลาดและการประชาสัมพันธ์ธุรกิจสัตว์น้ำสวยงามในกลุ่มจังหวัดให้แพร่หลายและเป็นที่รู้จักทั้งในและต่างประเทศ ตามแนวนโยบายของรัฐบาลที่ให้ใช้การตลาดนำหน้าการผลิต โดยตลาดกลางปลาสวยงามและสัตว์เลี้ยง (ฟิชวิลเลจ) กรมประมง และกระทรวงเกษตรและสหกรณ์ได้มีนโยบายให้หน่วยงานราชการที่เกี่ยวข้องช่วยพัฒนาให้เป็นตลาดกลางปลาสวยงามระดับประเทศและในอาเซียน อีกทั้งยังเป็นการสร้างมูลค่าสินค้าสัตว์น้ำสวยงามให้กับเกษตรกรและผู้ประกอบการให้มีมาตรฐานสินค้าสูงขึ้นเพื่อการส่งออก และสามารถแข่งขันในตลาดโลกได้ โดยการซื้อขายระหว่างผู้ผลิตกับผู้ซื้อหรือผู้ส่งออกโดยตรง และให้มีการพัฒนาสายพันธ์สัตว์น้ำสวยงามให้มีความหลากหลายและตรงความต้องการของตลาด ซึ่งในการจัดงานครั้งนี้ ได้รับพระมหากรุณาธิคุณจากสมเด็จพระเทพรัตนราชสุดาฯ สยามบรมราชกุมารี พระราชทานถ้วยรางวัลชนะเลิศสุดยอดแห่งสัตว์น้ำสวยงาม (Best in Show) จำนวน 6 รางวัล ในการประกวด 6 ชนิดสัตว์น้ำสวยงาม ได้แก่ ปลาเงินปลาทอง ปลาหมอครอสบรีด ปลาหางนกยูง ปลากัดสวยงาม ปลากัดป่าพื้นบ้าน และปลาคาร์ฟ รวมทั้งสิ้น 83 ประเภท ชิงเงินรางวัลกว่า 500,000 บาท พร้อมถ้วยเกียรติยศ และใบประกาศ อีกทั้งยังมีกิจกรรมต่าง ๆ ภายในงานอีกด้วย
การจัดงานในครั้งนี้ คาดว่าจะสามารถตอบสนองความต้องการของเกษตรกรผู้เพาะเลี้ยงสัตว์น้ำสวยงามได้เป็นอย่างดี โดยมีหน่วยงานกรมประมง กลุ่มจังหวัดภาคกลาง และจังหวัดราชบุรีร่วมกับตลาดกลางปลาสวยงามและสัตว์เลี้ยง (ฟิชวิลเลจ) อำเภอบ้านโป่ง         กลุ่มเครือข่ายผู้เพาะเลี้ยงปลาสวยงามจังหวัดราชบุรี ชมรมผู้รักปลาทองตลาดฟิชวิลเลจ ชมรมผู้พัฒนาสายพันธุ์ปลาหมอสีครอสบรีดประเทศไทย ชมรมผู้เพาะเลี้ยงพันธุ์ปลาหางนกยูงแฟนซีประเทศไทย ชมรมปลาคาร์ฟฟิชวิลเลจ ชมรมปลากัดสวยงามแห่งสยาม ชมรมอนุรักษ์และพัฒนาปลากัดพื้นบ้าน และชมรมผู้ประกอบการตลาดปลาฟิชวิลเลจร่วมกันจัดงาน
"กระทรวงเกษตรฯ พร้อมที่จะส่งเสริมเกษตรกร และสนับสนุนธุรกิจสัตว์น้ำสวยงามในกลุ่มจังหวัดภาคกลาง ให้เป็นที่รู้จักอย่างกว้างขวางเพิ่มมากขึ้น ซึ่งจังหวัดราชบุรีถือเป็นแหล่งผลิตปลาสวยงามที่ใหญ่ที่สุดของประเทศ มีผู้เพาะเลี้ยงสัตว์น้ำสวยงามเพื่อการค้าเป็นจำนวนมาก อย่างไรก็ตาม ธุรกิจสัตว์น้ำสวยงามของกลุ่มจังหวัดภาคกลาง โดยเฉพาะจังหวัดราชบุรี มีความพร้อมของสภาพแวดล้อมที่เอื้อต่อการเพาะเลี้ยงสัตว์น้ำสวยงามเป็นอย่างมาก โดยมีตลาดกลางปลาสวยงามที่ใหญ่ที่สุดในอาเซียน มีแหล่งน้ำที่สะอาดและอุดมสมบูรณ์ เกษตรกรมีความรู้ความสามารถในการเพาะพันธุ์ปลาหลากหลายชนิด อีกทั้งยังก่อให้เกิดธุรกิจที่เกี่ยวข้องอีกมากมาย อาทิ ธุรกิจการผลิตเครื่องมือและอุปกรณ์ตกแต่งตู้ปลา ยารักษาโรค และธุรกิจอาหารปลา เป็นต้น" นายลักษณ์ กล่าว
ทั้งนี้ ประเทศไทยมีผู้ผลิต ผู้เพาะเลี้ยง และผู้ส่งออกสัตว์น้ำสวยงามมีมูลค่าสูงติดอันดับต้น ๆ ของโลก และยังมีศักยภาพที่จะผลิต เพาะเลี้ยง และส่งออกสัตว์สวยงามชนิดต่าง ๆ ได้เพิ่มอีก เนื่องจากผู้ผลิต ผู้เพาะเลี้ยงสัตว์น้ำสวยงามมีความสามารถในการผลิตและเพาะเลี้ยงสัตว์น้ำสวยงามสายพันธุ์ใหม่ ๆ ได้แก่ ปลากัด ปลาหางนกยูง ปลาหมอสี ปลาทอง ปลาแม่น้ำชนิดต่าง ๆ ซึ่งการส่งออกสัตว์น้ำสวยงามส่วนใหญ่ของประเทศไทยจะส่งออกทางด่านตรวจสัตว์น้ำ ท่าอากาศยานสุวรรณภูมิ โดยส่งออกไปยังประเทศต่าง ๆ รวม 88 ประเทศ แบ่งเป็น 8 ประเภท ได้แก่ ปลา กุ้ง หอย ปู กบ เต่า ตะพาบ แมงดา ตามลำดับ ซึ่งชนิดสัตว์น้ำสวยงามที่มีปริมาณส่งออกมาที่สุด 10 อันดับ ได้แก่ ปลากัด ปลาหางนกยูง ปลาหมอมาลาวี ปลาลูกผึ้ง ปลาหมอสี ปลาทอง ปลาหางไหม้ ปลาแรด ปลาก้างพระร่วง และปลาซัคเกอร์
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/11193
