รัฐบาลไทย-ข่าวทำเนียบรัฐบาล-สำนักงานสลากเผยความคืบหน้าประชาพิจารณ์สลากรวมชุด


วันจันทร์ที่ 9 เมษายน 2561
122
พิมพ์
สำนักงานสลากเผยความคืบหน้าประชาพิจารณ์สลากรวมชุด
ความคืบหน้าของการเปิดให้ประชาชนมีส่วนร่วมในการแสดงความคิดเห็นและประชาพิจารณ์การจัดทำสลากแบบรวมชุด ซึ่งเปิดให้แสดงความคิดเห็นผ่านช่องทางเว็บไซต์ของสำนักงานสลากกินแบ่งรัฐบาล www.glo.or.th และผ่านตู้ ปณ. 22 ปณ.นนทบุรี อ.เมือง จ.นนทบุรี 11000
วันนี้ (9 เมษายน 2561) เวลาประมาณ 15.00 น. ที่สำนักงานสลากกินแบ่งรัฐบาล นายธนวรรธน์ พลวิชัย กรรมการสลากกินแบ่งรัฐบาล ในฐานะโฆษกคณะกรรมการสลากกินแบ่งรัฐบาล ได้กล่าวถึงความคืบหน้าของการเปิดให้พี่น้องประชาชนเข้ามามีส่วนร่วมในการแสดงความคิดเห็นและประชาพิจารณ์เรื่องการจัดทำสลากแบบรวมชุด ซึ่งเปิดให้แสดงความคิดเห็นผ่านช่องทางเว็บไซต์ของสำนักงานสลากกินแบ่งรัฐบาล www.glo.or.th และผ่านตู้ ปณ. 22 ปณ.นนทบุรี อ.เมือง จ.นนทบุรี 11000 ตั้งแต่วันที่ 1 เมษายน 2561 เป็นต้นมานั้น ขณะนี้ มีผู้สนใจแสดงความเห็นผ่านเว็บไซต์แล้ว 1,135 ราย ส่วนใหญ่เป็นผู้ลงทะเบียนซื้อ-จองล่วงหน้าสลากกินแบ่งรัฐบาล โดยเกือบร้อยละ 70 เห็นว่าควรทำสลากรวมชุด  แบบชุด 5 ใบ ราคาชุดละ 400 บาท และต้องการซื้อสลากแบบรวมชุดจากผู้จำหน่ายที่มีจุดจำหน่ายประจำ และมีบัตรตัวแทนจำหน่าย เพื่อให้สามารถตรวจสอบได้
โฆษกคณะกรรมการสลากฯ กล่าวต่อไปอีกว่า นอกจากการทำประชาพิจารณ์ผ่านเว็บไซต์และตู้ ปณ. 22 และเดินทางลงพื้นที่ในจังหวัดต่างๆ ได้แก่จังหวัดเลย เชียงใหม่ ภูเก็ตและนครสวรรค์ แล้วนั้น  ภายในเดือนเมษายนนี้ สำนักงานสลากฯ จะจัดเวทีเสวนาผู้เกี่ยวข้องเกี่ยวกับธุรกิจสลาก เพื่อเป็นอีกช่องทางหนึ่งในการรับฟังความคิดเห็น โดยจะเชิญตัวแทนจำหน่ายที่เป็นผู้พิการ และตัวแทนจำหน่ายรายย่อยทั่วไป นักวิชาการและภาคประชาสังคม ขึ้นเวทีร่วมเสวนาด้วย ส่วนกำหนดการ วันเวลาที่ชัดเจน จะแจ้งให้ทราบต่อไป
นายธนวรรธน์ ฯ กล่าวในตอนท้ายว่า สำนักงานฯ จะเปิดรับฟังความคิดเห็นประชาชนผ่านเว็บไซต์และตู้ ปณ.ดังกล่าว จนถึงวันที่ 30 มิถุนายน 2561 จากนั้นจะนำความคิดเห็นที่ได้มารวบรวมและกลั่นกรองนำเสนอคณะกรรมการสลากกินแบ่งรัฐบาล เพื่อนำไปสู่การตัดสินใจที่รอบคอบ รัดกุมและเกิดประโยชน์สูงสุดต่อไป

ที่มา : http://www.thaigov.go.th/news/contents/details/11417