รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทยเป็นประธานเปิดงาน "เกษตรอินทรีย์วิถียโสธร 2561"

วันจันทร์ที่ 5 มีนาคม 2561
รัฐมนตรีช่วยว่าการกระทรวงมหาดไทยเป็นประธานเปิดงาน "เกษตรอินทรีย์วิถียโสธร 2561"
รัฐมนตรีช่วยว่าการกระทรวงมหาดไทยเป็นประธานเปิดงาน "เกษตรอินทรีย์วิถียโสธร 2561"
วันนี้ (4 มี.ค.61) นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดงานเกษตรอินทรีย์วิถียโสธร 2561 หรือ Yasothon Organic Fair 2018 ณ สวนสาธารณะบุ่งน้อย-บุ่งใหญ่ อำเภอเมืองยโสธร จังหวัดยโสธร โดยมี นายนิกร สุกใส ผู้ว่าราชการจังหวัดยโสธร พร้อมด้วยหัวหน้าส่วนราชการ และประชาชนชาวจังหวัดยโสธร ร่วมให้การต้อนรับ  โอกาสนี้ ดร.วิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ ร่วมเป็นเกียรติในงานดังกล่าวด้วย
รัฐมนตรีช่วยว่าการกระทรวงมหาดไทย กล่าวว่า ขอแสดงความชื่นชมในความมุ่งมั่นตั้งใจของจังหวัดยโสธรที่จะบรรลุเป้าหมายตามวิสัยทัศน์ด้านการพัฒนาและส่งเสริมเกษตรอินทรีย์ ซึ่งความสำเร็จเห็นได้จากการที่จังหวัดยโสธรเป็นจังหวัดที่ได้รับการระบุไว้ในแผนพัฒนาเศรษฐกิจและสังคมแห่งชาติ ฉบับที่ 12 ในฐานะ "จังหวัดต้นแบบด้านเกษตรอินทรีย์" สอดคล้องกับหลักปรัชญาของเศรษฐกิจพอเพียงอีกด้วย
นายนิกร สุกใส ผู้ว่าราชการจังหวัดยโสธร กล่าวว่า  จังหวัดยโสธรได้จัดงานนี้ต่อเนื่องเป็นปีที่สองเพื่อสะท้อนความสำคัญของเกษตรอินทรีย์ซึ่งเป็นนโยบายของรัฐบาล และจังหวัดยโสธร ที่ต้องการเพิ่มช่องทางการจำหน่ายทั้งในและต่างประเทศ ตลอดจนสร้างการรับรู้ถึงศักยภาพและความก้าวหน้าของเกษตรอินทรีย์ยโสธรให้เกิดขึ้นอย่างแพร่หลาย ภายใต้แนวคิด "นึกถึง Organic นึกถึงยโสธร"
จากนั้น รัฐมนตรีช่วยว่าการกระทรวงมหาดไทยได้ร่วมเสวนาพิเศษในหัวข้อ "การขับเคลื่อนเกษตรอินทรีย์" ร่วมกับรัฐมนตรีช่วยว่าการกระทรวงเกษตรและสหกรณ์ และรองปลัดกระทรวงมหาดไทย (นายบุญธรรม เลิศสุขีเกษม) โดยกล่าวว่า "ความสำเร็จในการผลักดันและขับเคลื่อนเกษตรอินทรีย์ของจังหวัดยโสธร มีจุดเริ่มต้นในปี 2545 จากการร้อยใจเป็นหนึ่งเดียวของ "กรมยโสธร" หรือความร่วมมือแบบ "ประชารัฐ" ตลอดจนภาคท้องถิ่น ที่มีภูมิปัญญาท้องถิ่นเป็นต้นทุนสำคัญ นอกจากนี้ ยังเกิดจากการน้อมนำหลักการทรงงานของในหลวงรัชกาลที่ 9 มาประยุกต์สู่การปฏิบัติ และภูมิสังคมมาใช้ในการขับเคลื่อนและขยายผลเกษตรอินทรีย์ ทำให้เกษตรกรและประชาชนในพื้นที่มีสุขภาพดีขึ้น หนี้สินครัวเรือนลดลง เงินออมเพิ่มมากขึ้น ประชาชนมีความรู้ด้านเกษตรอินทรีย์มากขึ้น และลดการพึ่งพาจากรัฐลง"
สุดท้าย รัฐมนตรีช่วยว่าการกระทรวงมหาดไทย ได้เป็นสักขีพยานในการจัดทำบันทึกความร่วมมือพัฒนาและสนับสนุนให้จังหวัดยโสธรเป็นต้นแบบด้านเกษตรอินทรีย์ และบันทึกข้อตกลงความร่วมมือพัฒนาเกษตรอินทรีย์ระหว่างผู้ว่าราชการจังหวัดกลุ่มจังหวัดภาคตะวันออกเฉียงเหนือตอนล่าง 2 (อุบลราชธานี ศรีสะเกษ สุรินทร์ และยโสธร) มีเป้าหมายเพิ่มพื้นที่เกษตรอินทรีย์ของกลุ่มจังหวัดเป็น 1 ล้านไร่ ในปี 2564.
ครั้งที่ 49/2561
กองสารนิเทศ สำนักงานปลัดกระทรวงมหาดไทย
โทร 0-2224131-2

ที่มา : http://www.thaigov.go.th/news/contents/details/10499
