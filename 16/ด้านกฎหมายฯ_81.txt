รัฐบาลไทย-ข่าวทำเนียบรัฐบาล-ม.ล.ปนัดดาฯ เปิดพิพิธภัณฑ์เจ้าพระยามุขมนตรี พร้อมรำลึกถึงคุณูปการของเจ้าพระยามุขมนตรี    


วันพุธที่ 28 มีนาคม 2561
240
ม.ล.ปนัดดาฯ เปิดพิพิธภัณฑ์เจ้าพระยามุขมนตรี พร้อมรำลึกถึงคุณูปการของเจ้าพระยามุขมนตรี
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม เป็นประธานในพิธีเปิดพิพิธภัณฑ์เจ้าพระยามุขมนตรี
เมื่อวันอังคารที่ 27 มีนาคม 2561 เวลา 08.30 น.
ม.ล.ปนัดดา ดิศกุล ผู้ช่วยรัฐมนตรีประจำนายกรัฐมนตรี ปฏิบัติราชการกระทรวงยุติธรรม
เป็นประธานในพิธีเปิดพิพิธภัณฑ์เจ้าพระยามุขมนตรี ณ บริเวณโรงเรียนวัดเปาโรหิตย์ ถนนจรัญสนิทวงศ์  แขวงบางยี่ขัน เขตบางพลัด กรุงเทพฯ
โอกาสนี้ ม.ล.ปนัดดาฯ ได้กล่าวสุนทรพจน์รำลึกถึงคุณูปการของเจ้าพระยามุขมนตรี (อวบ เปาโรหิตย์)
ผู้รับราชการต่างพระเนตรพระกรรณพระบาทสมเด็จพระเจ้าอยู่หัว รัชกาลที่ 5 รัชกาลที่ 6
และรัชกาลที่ 7 แห่งพระบรมราชจักรีวงศ์ ด้วยความจงรักภักดี ว่า “ถือเป็นข้าราชการ
ผู้เป็นแบบอย่างของแผ่นดินสยามในกาลสมัยนั้น มหาอำมาตย์โท เจ้าพระยามุขมนตรี (อวบ เปาโรหิตย์)
ได้ดำรงตำแหน่งสำคัญ เช่น สมุหเทศาภิบาลสำเร็จราชการมณฑล ปลัดทูลฉลอง (ปลัดกระทรวง) กระทรวงมหาดไทย สมุหพระนครบาล องคมนตรี ผู้ได้รับพระราชทานนามสกุล "เปาโรหิตย์"
จากพระบาทสมเด็จพระปรเมนทรมหาวชิราวุธฯ พระมงกุฎเกล้าเจ้าอยู่หัว
อนึ่ง น้องสาวของเจ้าพระยามุขมนตรี คือ หม่อมแช่ม (เปาโรหิตย์) ดิศกุล ณ อยุธยา
ได้สมรสกับหม่อมเจ้าจุลดิศ ดิศกุล (บิดาของเอกอัครราชทูต หม่อมราชวงศ์สังขดิศ ดิศกุล
ผู้เป็นบิดาของข้าพเจ้า) พระโอรสองค์ใหญ่ในสมเด็จพระเจ้าบรมวงศ์เธอ กรมพระยาดำรงราชานุภาพ”
สมเด็จฯ กรมพระยาดำรงราชานุภาพ ได้ตรัสสอนแก่ศิษย์โรงเรียนสวนกุหลาบวิทยาลัย ว่า “ความซื่อตรง
ในการปฏิบัติราชการแผ่นดิน ถือเป็นความสำคัญสูงสุดในการทำงานเพื่อส่วนรวม ในเรื่องส่วนตัว
คือ ความกตัญญูรู้คุณบุพการี ครูอาจารย์ ผู้มีพระคุณ ไม่ยกตนข่มผู้อื่น ไม่คุยโวโอ้อวดตนเองให้ใครเขาฟัง
คนดีเขาไม่ทำ ความดีของใครใครย่อมรู้ ไม่ต้องเที่ยวไปโอ้อวดใครเขา ความสำเร็จเกิดขึ้นจากการทำงาน
ที่มาจากความเพียรของบุคคล ที่เข้าใจวิถีการดำรงชีวิตที่ยึดมั่นหลักคุณธรรมจริยธรรมเหนือสิ่งใดทั้งปวง แบบอย่างของคุณงามความดี เช่นเดียวกับที่เจ้าพระยามุขมนตรี (อวบ เปาโรหิตย์) ได้มุ่งมั่นสอนสั่ง
แก่ข้าราชการแต่ไหนแต่ไรมา อันเป็นเรื่องสำคัญยิ่งและสมควรแก่การจารึกจดจำ ความว่า เขาจะย้ายเรา
ไปที่ไหน ก็จงตั้งใจทำงานให้ดี จงเห็นประโยชน์ของราชการเป็นใหญ่ อย่าเห็นประโยชน์ส่วนตัวกว่าราชการ
ทำตัวให้ราษฎรรักใคร่ และเป็นที่พึ่งของเขาให้ได้ นี่คือความรักชาติที่แท้จริง”

ที่มา : http://www.thaigov.go.th/news/contents/details/11116