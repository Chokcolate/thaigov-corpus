รัฐบาลไทย-ข่าวทำเนียบรัฐบาล-พม. ชื่นชมเด็กชายวัย 15 ปี ที่จูงรถวีลแชร์ผู้เป็นแม่ ตระเวนขายผลไม้ระยะทางหลายกิโลเมตร ที่ จ.ระนอง พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม

วันอังคารที่ 20 มีนาคม 2561
พม. ชื่นชมเด็กชายวัย 15 ปี ที่จูงรถวีลแชร์ผู้เป็นแม่ ตระเวนขายผลไม้ระยะทางหลายกิโลเมตร ที่ จ.ระนอง พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม
พม. ชื่นชมเด็กชายวัย 15 ปี ที่จูงรถวีลแชร์ผู้เป็นแม่ ตระเวนขายผลไม้ระยะทางหลายกิโลเมตร ที่ จ.ระนอง พร้อมกำชับทีม One Home เร่งช่วยเหลือผู้ด้อยโอกาสและประสบปัญหาทางสังคม  ที่ จ.ราชบุรี และนครศรีธรรมราช
วันนี้ (20 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 49/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีเด็กหนุ่มวัย 15 ปี ใช้เชือกฟางลากจูงรถวีลแชร์ของผู้เป็นแม่วัย 29 ปี ที่พิการเดินไม่ได้ ออกตระเวนขายผลไม้ ระยะทางหลายกิโลเมตร โดยมีน้องสาววัย 5 ขวบ เดินตามและช่วยเข็นรถวีลแชร์ด้านหลัง ครอบครัวมีฐานะยากจน ที่จังหวัดระนอง นั้น ขอชื่นชมเด็กทั้ง 2 คนที่มีจิตใจเข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดระนอง (พมจ.ระนอง) พร้อมทีม One Home ลงพื้นที่เยี่ยมบ้านและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก  และคนพิการ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้ง 2 คนอย่างต่อเนื่องในระยะยาว และการรักษาพยาบาลของผู้เป็นแม่อย่างต่อเนื่อง รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมาย ตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
อีกกรณีหญิงวัย 49 ปี ประสบอุบัติเหตุจากการทำงาน ส่งผลให้ร่างกายพิการช่วงล่าง ไม่สามารถเดินได้ อาศัยอยู่กับแม่และพ่อแก่ชราวัย 70 ปี ที่มีอาชีพรับจ้าง ครอบครัวมีฐานะยากจน ที่จังหวัดราชบุรี และกรณีเด็กหญิงวัย 12 ปี ต้องทำงานรับจ้างเก็บน้ำยางพารา เพื่อหารายได้จุนเจือครอบครัวและเลี้ยงดูน้องชายอีก 3 คน วัย 3-8 ขวบ ทั้ง 4 ชีวิต อาศัยอยู่เพียงลำพังในบ้านสภาพเก่าทรุดโทรม เนื่องจากพ่อและแม่แยกทางกัน และทอดทิ้งหนีหายไป ที่จังหวัดนครศรีธรรมราช นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ราชบุรี และ พมจ.นครศรีธรรมราช พร้อมทีม One Home ทั้ง 2 จังหวัด เร่งลงพื้นที่ตรวจสอบข้อเท็จจริงและประเมินทางสังคม ของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการ และผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กทั้งหมดอย่างต่อเนื่องในระยะยาว และการรักษาพยาบาลของผู้ที่ป่วยอย่างใกล้ชิด อีกทั้ง การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม รวมถึง การส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
นอกจากนี้ กรณีที่จังหวัดยโสธร เกิดพายุฤดูร้อนพัดถล่ม ส่งผลให้โรงเรียน และบ้านเรือนประชาชนพังเสียหายจำนวนมาก ต้นไม้ใหญ่หักโค่นล้ม มีประชาชนได้รับความเดือดร้อนเกือบ 200 หลังคาเรือน นั้น ได้กำชับให้พัฒนาสังคมและความมั่นคงของมนุษย์จังหวัดยโสธร (พมจ.ยโสธร) พร้อมทีม One Home เร่งลงพื้นที่ให้ความช่วยเหลือประชาชน ที่ได้รับผลกระทบตามภารกิจของกระทรวง พม. โดยเฉพาะเด็ก คนพิการ ผู้สูงอายุ และผู้ด้อยโอกาส
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 14 ปี พูดไม่ได้ มีอาการทางจิต ต้องถูกล่ามโซ่ไว้ ที่จังหวัดเพชรบุรี นั้น ทางทีม One Home ได้ลงพื้นที่เยี่ยมบ้าน พร้อมให้คำปรึกษาแนะนำแก่มารดาเกี่ยวกับการเลี้ยงดูบุตรที่ถูกต้อง พร้อมมอบเงินสงเคราะห์ในครอบครัวขาดแคลน และเตรียมรับตัวเด็กชายคนดังกล่าว เข้ามาอยู่ในความคุ้มครองดูแลของสถานสงเคราะห์ฯต่อไป และ 2) กรณีชายวัย 28 ปี ประสบอุบัติเหตุกลายเป็นอัมพาต นอนป่วยติดเตียง ที่จังหวัดยะลา นั้น ทางทีม One Home ได้ลงพื้นที่เยี่ยมบ้าน มอบเครื่องอุปโภคบริโภค ทั้งนี้ ได้ประสานโรงพยาบาลในพื้นที่ เพื่อขอสนับสนุนเตียงนอนผู้ป่วย และเบาะรอง พร้อมประสานเรื่องการให้ความช่วยเหลือดูแลรักษาพยาบาลถึงที่พักอาศัย และการปรับสภาพแวดล้อม ที่อยู่อาศัยให้เอื้อต่อการดำเนินชีวิตของคนพิการ

ที่มา : http://www.thaigov.go.th/news/contents/details/10892
