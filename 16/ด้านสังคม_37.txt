รัฐบาลไทย-ข่าวทำเนียบรัฐบาล-รมว.สธ.กำชับโรงพยาบาลพระนครศรีอยุธยาดูแลผู้ได้รับผลกระทบจากสารแอมโมเนียรั่ว

วันพฤหัสบดีที่ 1 มีนาคม 2561
รมว.สธ.กำชับโรงพยาบาลพระนครศรีอยุธยาดูแลผู้ได้รับผลกระทบจากสารแอมโมเนียรั่ว
รัฐมนตรีว่าการกระทรวงสาธารณสุข กำชับโรงพยาบาลพระนครศรีอยุธยาดูแลผู้ได้รับผลกระทบจากสารแอมโมเนียรั่วจากโรงงานผลิตน้ำแข็งต่อเนื่อง  วันนี้มีผู้ป่วยนอนสังเกตอาการที่โรงพยาบาล 1 ราย เนื่องจากมีโรคประจำตัวเป็นโรคหอบหืด
รัฐมนตรีว่าการกระทรวงสาธารณสุข กำชับโรงพยาบาลพระนครศรีอยุธยาดูแลผู้ได้รับผลกระทบจากสารแอมโมเนียรั่วจากโรงงานผลิตน้ำแข็งต่อเนื่อง  วันนี้มีผู้ป่วยนอนสังเกตอาการที่โรงพยาบาล 1 ราย เนื่องจากมีโรคประจำตัวเป็นโรคหอบหืด
นายแพทย์โอภาส  การ์ยกวินพงศ์ รองปลัดกระทรวงสาธารณสุขและโฆษกกระทรวงสาธารณสุข  ให้สัมภาษณ์กรณีโรงงานน้ำแข็งมีสารแอมโมเนียรั่ว ที่จ.พระนครศรีอยุธยา เมื่อวนานี้(28กุมภาพันธ์2561) ว่า รัฐมนตรีว่าการกระทรวงสาธารณสุข มีความห่วงใย ได้มอบให้ผู้ตรวจราชการเขตสุขภาพลงพื้นที่  พร้อมกำชับให้โรงพยาบาลพระนครศรีอยุธยาดูแลผู้ได้รับผลกระทบจากสารแอมโมเนียต่อเนื่อง โดยหลังเกิดเหตุมีผู้มารับการรักษาที่โรงพยาบาลจำนวน  41 ราย รับไว้รักษาในโรงพยาบาล 2 ราย  ส่วนอีก 39 ราย  อาการไม่รุนแรงมีเพียงอาการมึนศีรษะ แสบระคายเคืองตา ไอ คลื่นไส้ อาเจียน ง่วงซึม ได้รับการปฐมพยาบาลเบื้องต้นและให้การรักษาตามอาการ  ก่อนให้กลับไปพักที่ศูนย์พักพิง ล่าสุดวันนี้กลับบ้านได้แล้ว ยังคง มีผู้ป่วยนอนสังเกตอาการที่โรงพยาบาล 1 ราย เนื่องจากมีโรคประจำตัวเป็นโรคหอบหืด
ทั้งนี้ ได้กำชับให้สำนักงานสาธารณสุขจังหวัดพระนครศรีอยุธยาและโรงพยาบาลพระนครศรีอยุธยา ติดตามเฝ้าระวังและประเมินสุขภาพประชาชนที่ได้รับผลกระทบเป็นระยะจนกว่าจะปลอดภัย   ขอแนะนำประชาชนหากเกิดเหตุการณ์สารแอมโมเนียรั่ว  ขอให้รีบออกจากพื้นที่ ใช้ผ้าชุบน้ำปิดจมูก ปาก รีบอาบน้ำชำระล้างร่างกาย  หากมีอาการผิดปกติเช่น หายใจติดขัด ไอ แสบตา ใจสั่น รีบไปพบแพทย์ทันทีหรือโทรสายด่วน 1669 ฟรีตลอด24ชั่วโมง
************************************  1 มีนาคม  2561

ที่มา : http://www.thaigov.go.th/news/contents/details/10446
