รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานพิธีเปิดและปาฐกถาพิเศษในงานสัมมนาวิชาการ “วันอุตุนิยมวิทยาโลก 2561”


วันศุกร์ที่ 23 มีนาคม 2561
110
รมว.ดิจิทัลฯ เป็นประธานพิธีเปิดและปาฐกถาพิเศษในงานสัมมนาวิชาการ “วันอุตุนิยมวิทยาโลก 2561”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานพิธีเปิดงานพร้อมปาฐกถาพิเศษในงานสัมมนาวิชาการวันอุตุนิยมวิทยาโลก 2561 ภายใต้แนวคิด “Weather-Ready, Climate-Smart พร้อมเรื่องอากาศ ฉลาดเท่าทันภูมิอากาศ” โดย กรมอุตุนิยมวิทยา หน่วยงานในสังกัดกระทรวงดิจิทัลฯ จัดขึ้น เนื่องด้วยวันที่ 23 มีนาคม ของทุกปี องค์การอุตุนิยมวิทยาโลก (World Meteorological Organization : WMO) พร้อมด้วยประเทศสมาชิกและชุมชนอุตุนิยมวิทยาทั่วโลก จะร่วมกันเฉลิมฉลอง “วันอุตุนิยมวิทยาโลก” เพื่อเป็นวันระลึกถึงการก่อตั้งองค์การอุตุนิยมวิทยาโลกเมื่อปี พ.ศ.2493 สำหรับการพยากรณ์อากาศของกรมอุตุนิยมวิทยาของไทยในปัจจุบัน ได้นำกรอบ SIGMA มาเป็นแนวทางการดำเนินงาน โดย S : Safety & Security หมายถึง การคำนวณสภาวะอากาศ เพื่อความปลอดภัย และการบริหารจัดการล่วงหน้าสำหรับหน่วยงานต่างๆ อาทิ ความปลอดภัยด้านการบิน การบริหารจัดการน้ำ ภัยธรรมชาติ และแผ่นดินไหว เป็นต้น I : Digital Infrastructure คือ การสร้างโครงข่ายโทรคมนาคมทางอุตุนิยมวิทยา การสร้าง DATA Center ด้านอุตุนิยมวิทยา และการใช้ HPC (High Performance Computing) หรือ การประมวลผลที่มีประสิทธิภาพสูงช่วยในการพยากรณ์อากาศ G : Digital Government การใช้ข้อมูลเชิงประจักษ์มาใช้ในการตัดสินใจ M : Digital Manpower การพัฒนาศักยภาพบุคลากร และ A : API & Application การสร้างแอปพลิเคชั่นเพื่อบริการข้อมูลด้านการพยากรณ์อากาศ เมื่อวันที่ 23 มีนาคม 2561 ณ โรงแรมวินเซอร์ สวีทส์ ถนนสุขุมวิท เขตคลองเตย กรุงเทพฯ
******************

ที่มา : http://www.thaigov.go.th/news/contents/details/11013