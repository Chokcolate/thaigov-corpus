รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมติดตามการดำเนินงานและมอบนโยบายแก่ รฟท.


วันอังคารที่ 20 กุมภาพันธ์ 2561
316
นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมติดตามการดำเนินงานและมอบนโยบายแก่ รฟท.
นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมติดตามการดำเนินงานและมอบนโยบายแก่การรถไฟแห่งประเทศไทย (รฟท.) โดยมี นายชาติชาย ทิพย์สุนาวี ปลัดกระทรวงคมนาคม นายพีระพล ถาวรสุภเจริญ รองปลัดกระทรวงคมนาคม
นายสรพงศ์ ไพฑูรย์พงษ์ ผู้ช่วยปลัดกระทรวงคมนาคม คณะกรรมการรถไฟแห่งประเทศไทย นายอานนท์ เหลืองบริบูรณ์ ผู้ตรวจราชการกระทรวงคมนาคม รักษาการผู้ว่าการรถไฟแห่งประเทศไทย คณะผู้บริหาร รฟท. ร่วมประชุม เมื่อวันที่ 16 กุมภาพันธ์ 2561 ณ ห้องประชุม รฟท.
นายอาคม เติมพิทยาไพสิฐ กล่าวภายหลังรับฟังบรรยายสรุปผลการดำเนินงานของ รฟท. และมอบให้ รฟท. ดำเนินการ ดังนี้
1. โครงการก่อสร้างรถไฟทางคู่ ระยะที่ 1 จำนวน 7 เส้นทาง
- เส้นทางชุมทางถนนจิระ - ขอนแก่น มีความก้าวหน้าร้อยละ 52 กำหนดแล้วเสร็จในเดือนกุมภาพันธ์ 2562
- เส้นทางฉะเชิงเทรา - คลองสิบเก้า - แก่งคอย สัญญาที่ 1 มีความก้าวหน้าร้อยละ 66 กำหนดแล้วเสร็จในเดือนกุมภาพันธ์ 2562 สัญญาที่ 2 มีความก้าวหน้าร้อยละ 98 กำหนดแล้วเสร็จในเดือนมีนาคม 2561
- เส้นทางลพบุรี - ปากน้ำโพ, มาบกะเบา - ชุมทางถนนจิระ, นครปฐม - หัวหิน, หัวหิน - ประจวบคีรีขันธ์ และประจวบคีรีขันธ์ - ชุมพร โครงการได้เริ่มการก่อสร้างในเดือนกุมภาพันธ์ 2561
2. โครงการก่อสร้างรถไฟทางคู่ ระยะที่ 2 จำนวน 9 เส้นทาง ได้แก่ เส้นทางปากน้ำโพ - เด่นชัย, ขอนแก่น - หนองคาย, ชุมทางถนนจิระ - อุบลราชธานี, ชุมพร - สุราษฎร์ธานี, สุราษฎร์ธานี - หาดใหญ่ - สงขลา, หาดใหญ่ – ปาดังเบซาร์, เด่นชัย – เชียงใหม่, เด่นชัย - เชียงราย - เชียงของ และบ้านไผ่ - มุกดาหาร - นครพนม โดย รฟท. จะเสนอโครงการก่อสร้างรถไฟทางคู่ เส้นทางเด่นชัย - เชียงราย - เชียงของ ให้กระทรวงฯ เพื่อเสนอคณะรัฐมนตรีอนุมัติโครงการฯ ได้เป็นอันดับแรก
3. โครงการก่อสร้างรถไฟทางคู่ ระยะที่ 3 (ทางรถไฟสายใหม่เชื่อมต่อจังหวัดสำคัญ) ได้เร่งรัดให้ รฟท. เริ่มศึกษาและออกแบบเส้นทางแม่สอด - ตาก - กำแพงเพชร - นครสวรรค์ และนครสวรรค์ - บ้านไผ่ ให้แล้วเสร็จภายในปี 2562
4. ให้ รฟท. เร่งศึกษาและออกแบบการเดินรถด้วยระบบไฟฟ้า จำนวน 4 เส้นทาง ได้แก่ เส้นทางกรุงเทพฯ - นครราชสีมา, กรุงเทพฯ - หัวหิน, กรุงเทพฯ - ฉะเชิงเทรา และกรุงเทพฯ - นครสวรรค์
5. ให้ รฟท. จัดทำแผนการเดินรถโดยสารและรถสินค้า รวมถึงปรับรูปแบบการให้บริการเดินรถเพื่อเพิ่มปริมาณผู้ใช้บริการ ดังนี้
- ขบวนรถ Premium Train สำหรับขบวนรถที่ใช้เวลาการเดินทางไม่เกิน 4 ชั่วโมง เช่น เส้นทางกรุงเทพฯ - หนองคาย เป็นต้น
- ขบวนรถ Overnight Train สำหรับขบวนรถทางไกลที่ใช้เวลาการเดินทางประมาณ 7 ชั่วโมง
- ขบวนรถ Inter City หรือขบวนรถไฟระหว่างเมืองที่มีระยะทางไม่เกิน 500 กิโลเมตร เช่น เส้นทางกรุงเทพฯ - นครสวรรค์ เป็นต้น
- ขบวนรถชานเมือง เช่น รถไฟสายสีแดง เป็นต้น
6. ให้ รฟท. เตรียมความพร้อมด้านอัตรากำลัง การพัฒนาบุคลากร รวมถึงการยกระดับโรงเรียนวิศวกรรมรถไฟ เพื่อรองรับโครงการต่าง ๆ ของ รฟท. ในอนาคต

ที่มา : http://www.thaigov.go.th/news/contents/details/10196