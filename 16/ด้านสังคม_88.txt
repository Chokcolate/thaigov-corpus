รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ขอนแก่น และพิษณุโลก

วันพุธที่ 21 มีนาคม 2561
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ขอนแก่น และพิษณุโลก
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม ที่ จ.ขอนแก่น และพิษณุโลก
วันนี้ (21 มี.ค. 61) เวลา 08.30 น. นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รักษาการแทนปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 50/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีหญิงรายหนึ่งต้องรับภาระเพียงลำพังเลี้ยงดูอีก 3 ชีวิต ทั้งลูกสาวฝาแฝด 2 คน วัย 27 ปี ที่ป่วยพิการทางสมองตั้งแต่กำเนิด แขน-ขาลีบ และคดงอผิดรูป นอนป่วยติดเตียง ช่วยเหลือตัวเองไม่ได้ และแม่แก่ชรา มีรายได้จากการทำงานรับจ้างเพียงวันละ 50 บาท ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดขอนแก่น และกรณีหญิงรายหนึ่ง ป่วยเป็นโรคหัวใจโตและความดันสูง แต่ต้องรับภาระเพียงลำพังเลี้ยงดูอีก 2 ชีวิต ทั้งน้องชาย วัย 32 ปี ที่พิการแขน-ขาลีบ และกระดูกคดงอผิดรูป ร่างกายผอมซูบ มีอาการชักเกร็งตลอดเวลาและช่วยเหลือตัวเองไม่ได้ และหลานสาววัย 6 ขวบ ครอบครัวมีฐานะยากจน อาศัยขอข้าววัดกินประทังชีวิต ที่จังหวัดพิษณุโลก นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ขอนแก่น และ พมจ.พิษณุโลก พร้อมทีม One Home ทั้ง 2 จังหวัด เร่งลงพื้นที่ตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการ และเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาล อาการป่วยของผู้ที่ป่วยอย่างใกล้ชิด และการศึกษาของเด็กหญิงวัย 6 ขวบ อย่างต่อเนื่องในระยะยาว พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม รวมถึง การส่งเสริมการประกอบอาชีพ แก่ครอบครัว เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กหญิงวัย 12 ปี ทำงานรับจ้างเก็บน้ำยางพารา หารายได้เลี้ยงดูน้องชายอีก 3 คน ที่ จ.นครศรีธรรมราช นั้น ทางทีม One Home ได้ลงพื้นที่เยี่ยมบ้าน พร้อมหารือกับเจ้าหน้าที่ อบต. ผู้ใหญ่บ้าน และญาติ เรื่องความปลอดภัย ของเด็กทั้ง 3 คน โดยทางญาติจะช่วยดูแลในระหว่างติดตามหามารดาของเด็ก และได้ประสานกับทางโรงเรียน เรื่องขอความอนุเคราะห์การลดหย่อนค่าเทอม และ 2) กรณีสองสามี-ภรรยา ทำโทษเด็กชาย 2 คน ที่ขโมยเงิน 200 บาท โดยการจับขึงพืดมัดกับต้นไม้ และใช้ไม้เรียวตีตามร่างกาย ที่ จ.ชลบุรี นั้น ทางทีม One Home ได้ลงพื้นที่ตรวจสอบข้อเท็จจริง และพาเด็กเข้าแจ้งความดำเนินคดี พร้อมตรวจร่างกายที่โรงพยาบาล และได้รับตัวเด็กทั้ง 2 คน เข้ามาอยู่ในความดูแลของบ้านพักเด็กและครอบครัวจังหวัดชลบุรี เพื่อคุ้มครองสวัสดิภาพและเยียวยาฟื้นฟูสภาพจิตใจและดำเนินการตามกระบวนการทางสังคมสงเคราะห์ในการส่งต่อหรือส่งคืนสู่ครอบครัวต่อไป

ที่มา : http://www.thaigov.go.th/news/contents/details/10943
