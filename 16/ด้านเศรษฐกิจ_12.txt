รัฐบาลไทย-ข่าวทำเนียบรัฐบาล-เปิดใหญ่ศูนย์ปฏิรูปอุตสาหกรรม (Industry Transformation Center : ITC) จังหวัดลำปาง สนองนโยบายพัฒนาประเทศ ตามกรอบนโยบาย 4.0

วันจันทร์ที่ 19 กุมภาพันธ์ 2561
เปิดใหญ่ศูนย์ปฏิรูปอุตสาหกรรม (Industry Transformation Center : ITC) จังหวัดลำปาง สนองนโยบายพัฒนาประเทศ ตามกรอบนโยบาย 4.0
รัฐมนตรีช่วยว่าการกระทรวงอุตสาหกรรม เป็นประธานเปิดงานศูนย์ปฏิรูปอุตสาหกรรม (Industry Transformation Center : ITC) จังหวัดลำปาง สนองนโยบายพัฒนาประเทศ ตามกรอบนโยบาย 4.0
วันนี้ (19 กุมภาพันธ์ 2561) นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานเปิดงานศูนย์ปฏิรูปอุตสาหกรรม (Industry Transformation Center: ITC) จังหวัดลำปาง โดยกลุ่มเซรามิกและวัสดุอุตสาหกรรม จัดตั้งขึ้นเพื่อช่วยเหลือส่งเสริมสนับสนุนผู้ประกอบการวิสาหกิจขนาดกลางและขนาดย่อม และเชื่อมโยงหน่วยงานต่างๆ เช่น หน่วยงานวิจัย สถาบันการศึกษา ผู้ประกอบการอุตสาหกรรม นักพัฒนานวัตกรรม ซึ่งเป็นกลไกรูปแบบอย่างหนึ่งของการพัฒนาวิสาหกิจขนาดกลางและขนาดย่อม ที่มีความพร้อมและศักยภาพสูงในการพัฒนานวัตกรรมหรือเทคโนโลยีอุตสาหกรรมเซรามิกและอุตสาหกรรมเชื่อมโยงไปสู่เชิงพาณิชย์ โดยมีนางสาวนิสากร จึงเจริญธรรม รองปลัดกระทรวงอุตสาหกรรม นายพรเทพ การศัพท์ ผู้ตรวจราชการกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม ผู้บริหารกระทรวงอุตสาหกรรม ร่วมเปิดงาน
โดยรัฐมนตรีช่วยว่าการกระทรวงอุตสาหกรรม ยังได้เยี่ยมชมการดำเนินงานด้านการให้บริการ 5 โซน ดังนี้
โซน 1 รับข้อมูล บันทึก จัดเก็บข้อมูล (แฟ้มประวัติ) ของผู้ประกอบ วิสาหกิจขนาดกลางและขนาดย่อม ทำการวิเคร่ะห์ คัดกรอง เพื่อส่งไปยังโซนบริการต่างๆ ตามประเด็นปัญหาความต้องการของผู้ขอบริการ
โซน 2 ออกแบบ พัฒนารูปแบบ จัดทำต้นแบบผลิตภัณฑ์ รับทราบแนวความคิดของผู้ขอรับบริการ หาข้อมูลเพิ่มเติมในรายละเอียดต่างๆ เช่น สินค้าใกล้เคียง คู่แข่ง รูปทรง สี วัสดุหลัก-รอง แบบลงตัว การร่างด้วยคอมพิวเตอร์ เป็นต้น
โซน 3 วิเคราะห์วิจัยและรับรองเซรามิกและวัสดุอุตสาหกรรม ทดสอบรับรองผลการทดสอบคุณสมบัติทางกายภาพ เคมี และแร่ พัฒนา สนับสนุนทางวิชาการด้านเซรามิกและวัสดุอุตสาหกรรม เพื่อยกระดับการผลิตเซรามิกและวัสดุอุตสาหกรรม วิเคราะห์ปัญหา เสนอแนะแนวทางในการแก้ปัญหา สนับสนุนทางวิชาการถ่ายทอดเทคโนโลยีที่ได้จากการวิเคราะห์ ทดสอบ วิจัย สู่สาธารณชนในรูปแบบต่างๆ
โซน 4 ศูนย์บริการเครื่องจักรกลางและโรงงานต้นแบบ ให้บริการเครื่องจักรกลางสำหรับกระบวนการผลิตเซรามิก ตั้งแต่เตรียมวัตถุดิบ การเคลือบ การขึ้นรูป การตกแต่ง และการเปาเตาค้นคว้าวิจัย การแก้ไขปัญหา พัฒนาต่อยอดชิ้นงานต้นแบบเพื่อยกระดับการผลิตของอุตสาหกรรมเซรามิกและอุตสาหกรรมเชื่อมโยง
โซน 5 ศูนย์แสดงและจำหน่ายสินค้าเซรามิกและหัตถอุตสาหกรรม เป็นพื้นที่เชื่อมโยงธุรกิจ บริการข้อมูลอุตสาหกรรม ศูนย์บริการธุรกิจ (Business Opportunity Center) บริการข้อมูลข่าวสาร องค์ความรู้ทางด้านการผลิต ศูนย์กลางเจรจา(Business Center) เป็นจุดเชื่อมโยงระหว่างผู้ผลิตและผู้ซื้อ ศูนย์กลางเรียนรู้ด้านอุตสาหกรรมเซรามิก และส่งเสริมการตลาดระดับประเทศ โดยการจัดงานนิทรรศการทางวิชาการ และงานจำหน่ายสินค้าเซรามิกและหัตถอุตสาหกรรม
ขอเชิญชวนให้ผู้ประกอบการเอสเอ็มอีมาใช้บริการของศูนย์นี้ซึ่งตั้งอยู่ในบริเวณศูนย์พัฒนาอุตสาหกรรมเซรามิก อำเภอเกาะคา จังหวัดลำปาง #industryprmoi #กระทรวงอุตสาหกรรม (กลุ่ม ปชส. สปอ.)

ที่มา : http://www.thaigov.go.th/news/contents/details/10188
