รัฐบาลไทย-ข่าวทำเนียบรัฐบาล-พม. นำเด็กและเยาวชนจังหวัดชายแดนใต้ 75 คน ร่วม "โครงการแผ่นดินเดียวกัน ปี 2561” มุ่งสร้างการยอมรับในความหลากหลาย เพื่อเป็นพลังสรรค์สร้างสังคมสันติสุขอย่างยั่งยืน


วันศุกร์ที่ 20 เมษายน 2561
232
พม. นำเด็กและเยาวชนจังหวัดชายแดนใต้ 75 คน ร่วม "โครงการแผ่นดินเดียวกัน ปี 2561” มุ่งสร้างการยอมรับในความหลากหลาย เพื่อเป็นพลังสรรค์สร้างสังคมสันติสุขอย่างยั่งยืน
พม. นำเด็กและเยาวชนจังหวัดชายแดนใต้ 75 คน ร่วม "โครงการแผ่นดินเดียวกัน ปี 2561” มุ่งสร้างการยอมรับในความหลากหลาย เพื่อเป็นพลังสรรค์สร้างสังคมสันติสุขอย่างยั่งยืน
วันนี้ (20 เม.ย.61) เวลา 14.00 น. ที่โรงแรมปริ๊นซ์ พาเลซ มหานาค กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดโครงการแผ่นดินเดียวกัน ประจำปี 2561 และเปิดกิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรม โดยมีวัตถุประสงค์ เพื่อส่งเสริมให้เด็กในจังหวัดชายแดนภาคใต้ พัฒนาทักษะชีวิตและภาวะผู้นำ รวมทั้งได้แลกเปลี่ยนเรียนรู้วัฒนธรรมในท้องถิ่นอื่นที่มีความหลากหลาย อันนำมาซึ่งความรัก ความเข้าใจ ความสามัคคีของคนในชาติ และการอยู่ร่วมกันอย่างสันติสุข ทั้งนี้ ระหว่างวันที่ 20 เมษายน – 4 พฤษภาคม 2561 กำหนดให้มีการจัดกิจกรรมร่วมกับจังหวัดลพบุรี ในพื้นที่ตำบลโคกสลุง อำเภอพัฒนานิคม จังหวัดลพบุรี โดยมีผู้เข้าร่วมโครงการฯ ประกอบด้วย เด็กและเยาวชน ชาย-หญิง อายุระหว่าง 15-18 ปี จาก 5 จังหวัดชายแดนภาคใต้ ได้แก่ จังหวัดนราธิวาส ปัตตานี สตูล ยะลา และสงขลา จังหวัดละ 15 คน รวมทั้งหมดจำนวน 75 คน รวมทั้งเด็กและครอบครัวรับรองจากตำบลโคกสลุง อำเภอพัฒนานิคม จังหวัดลพบุรี จำนวน 75 ครอบครัว ผู้ดูแลเด็กจากบ้านพักเด็กและครอบครัว 5 จังหวัดชายแดนภาคใต้ คณะกรรมการระดับจังหวัดและระดับอำเภอ ผู้นำชุมชน และเครือข่ายในระดับพื้นที่ รวมทั้งสิ้นจำนวน 300 คน
กระทรวงการพัฒนาสังคมและความมั่นคงของมนุษย์ (พม.) ได้ตระหนักถึงความสำคัญในการพัฒนาเด็กในทุกช่วงวัย เพราะเด็กคือทรัพยากรบุคคลที่มีคุณค่าที่พร้อมจะเติบโตเป็นพลังสำคัญในการขับเคลื่อนและพัฒนาชาติบ้านเมืองให้เจริญก้าวหน้าอย่างยั่งยืนต่อไป ดังนั้น จึงจำเป็นต้องให้การสนับสนุนเด็กและเยาวชนให้มีโอกาสแสดงออกด้วยพลังอย่างสร้างสรรค์ โดยเฉพาะอย่างยิ่งเด็กและเยาวชนใน 5 จังหวัดชายแดนภาคใต้ ที่ประสบกับปัญหาความไม่สงบในพื้นที่ ส่งผลต่อความเป็นอยู่ในชีวิตประจำวัน และขาดโอกาสในการพัฒนาตนเองอย่างเต็มศักยภาพ รวมถึงขาดพื้นที่สร้างสรรค์และความเสี่ยงต่อการถูกชักชวนไปในทางที่ไม่เหมาะสม ทั้งนี้ จึงถือเป็นหน้าที่สำคัญของสังคมที่ควรมีส่วนร่วมในการช่วยเหลือ ดูแล และส่งเสริมเด็ก เยาวชน ให้รู้เท่าทันด้วยภูมิคุ้มกันตนเอง รวมทั้งการสร้างแรงบันดาลใจให้เด็ก เยาวชน ได้มีพลังที่พร้อมจะเป็นผู้นำการเปลี่ยนแปลงเพื่อการพัฒนาสังคมให้มีความเข้มแข็งและยั่งยืน
ทั้งนี้ เนื่องในโอกาสที่กลุ่มเด็ก เยาวชน จาก 5 จังหวัดชายแดนภาคใต้ ซึ่งเดินทางเป็นระยะทางกว่า 1,600 กิโลเมตร เพื่อเข้าร่วมโครงการในครั้งนี้ นับเป็นโอกาสที่ดีในการได้รับการพัฒนาทักษะชีวิตที่หลากหลายในทุกมิติทั้งการเรียนรู้ทั้งในและนอกสถานที่ด้วยกระบวนการเรียนรู้แบบมีส่วนร่วม และการลงมือปฏิบัติตลอดระยะเวลา 15 วัน ซึ่งขอให้ทุกคนใช้เวลาอย่างคุ้มค่า มุ่งมั่นตั้งใจเรียนรู้ เติมเต็มประสบการณ์ รวมทั้งเปิดใจยอมรับในความหลากหลาย ไม่ว่าจะเป็นอาหาร ภาษา ศาสนา ศิลปวัฒนธรรม และสิ่งแวดล้อม โดยขอให้ทุกคนมีอิสระในการแลกเปลี่ยนเรียนรู้และช่วยเหลือเผื่อแผ่ซึ่งกันและกันให้มากที่สุด ย่อมทำให้เกิดผลลัพธ์สำคัญ  คือ ความตระหนักถึงคุณค่าร่วมกันที่มีต่อวัฒนธรรมของไทย ด้วยความภาคภูมิใจในความเป็นคนไทย และการอยู่ร่วมกันอย่างสันติสุขท่ามกลางความหลากหลาย เพื่อนำไปสู่การสร้างสังคมให้เข้มแข็ง และคนในชาติมีความรัก ความสามัคคี ความเอื้ออาทร และสามารถอยู่ร่วมกันได้อย่างสมานฉันท์บนแผ่นดินเดียวกันตามนโยบายของรัฐบาล
สำหรับกิจกรรมสำคัญของโครงการฯ ประกอบด้วย 3 กิจกรรม ดังนี้ 1) การอบรมเชิงปฏิบัติการ “การพัฒนาทักษะชีวิตเด็ก” ณ ค่ายลูกเสือป่าสักแคมป์ อำเภอพัฒนานิคม จังหวัดลพบุรี เป็นการเตรียมความพร้อมเด็ก ในด้านการสร้างสัมพันธภาพ การยอมรับความแตกต่าง การคิดวิเคราะห์เหตุผล การทำงานเป็นทีม และพัฒนาภาวะผู้นำ 2) การแลกเปลี่ยนเรียนรู้วัฒนธรรมระหว่างภาค และการพักกับครอบครัวรับรองในตำบลโคกสลุง อำเภอพัฒนานิคม จังหวัดลพบุรี ซึ่งเป็นชุมชนที่ดำรงไว้ซึ่งความเป็นเอกลักษณ์ของวัฒนธรรมท้องถิ่นได้อย่างดียิ่ง รวมระยะเวลา 7 วัน เพื่อให้เด็กได้เรียนรู้การใช้ชีวิตอยู่กับครอบครัว อาชีพ วัฒนธรรมของชุมชนที่หลากหลาย และการอยู่ร่วมกันอย่างมีความสุข และ 3) การประชุมสรุปบทเรียน และประเมินผลความพึงพอใจจากการเข้าร่วมกิจกรรม รวมทั้งการวางแผนการจัดกิจกรรมขยายผลให้กับกลุ่มเป้าหมายที่เป็นเด็กในพื้นที่จังหวัดชายแดนภาคใต้ต่อไป
“ตนขอเป็นกำลังใจให้เด็กๆ มีความเข้มแข็ง ความมั่นคงในการดำรงชีวิต และยืนหยัดอยู่ในสังคมด้วยความภาคภูมิใจ มุ่งมั่นตั้งใจเรียน มีระเบียบวินัย และรู้จักตั้งเป้าหมายของตนเอง เพื่อนำไปสู่อนาคตที่ก้าวหน้า ทั้งการประกอบอาชีพ และการศึกษาต่อตามที่มุ่งหวัง อีกทั้งขอให้ทุกคนเป็นคนดีของครอบครัว มีคุณธรรมจริยธรรม และจิตอาสา ร่วมกันทำเพื่อประโยชน์ส่วนรวมและสังคมต่อไป  สุดท้ายนี้ หวังว่าทุกคนจะนำความรู้และประสบการณ์ชีวิตที่มีคุณค่าจากการเข้าร่วมโครงการครั้งนี้ ไปพัฒนาตนเอง ครอบครัว และชุมชน ซึ่งจะส่งผลดีต่อการพัฒนาบ้านเกิดในพื้นที่จังหวัดชายแดนภาคใต้อย่างยั่งยืนต่อไป” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/11645