รัฐบาลไทย-ข่าวทำเนียบรัฐบาล-ความคืบหน้าการทบทวนมติการจัดหาผลประโยชน์ในที่ดินของรัฐแปลง “ดงน้ำจั้น” “ดงบ้านอ้น” และ “ดงเหล่แขม” ในท้องที่ ตำบลกมลาไสย อำเภอกมลาไสย จังหวัดกาฬสินธุ์

วันศุกร์ที่ 10 กรกฎาคม 2563
พิมพ์
ความคืบหน้าการทบทวนมติการจัดหาผลประโยชน์ในที่ดินของรัฐแปลง “ดงน้ำจั้น” “ดงบ้านอ้น” และ “ดงเหล่แขม” ในท้องที่ ตำบลกมลาไสย อำเภอกมลาไสย จังหวัดกาฬสินธุ์
สรุปการตอบกระทู้ถามในการประชุมวุฒิสภา วันจันทร์ที่ ๑๓ มกราคม ๒๕๖๓
เรื่อง   ความคืบหน้าการทบทวนมติการจัดหาผลประโยชน์ในที่ดินของรัฐแปลง “ดงน้ำจั้น” “ดงบ้านอ้น” และ “ดงเหล่แขม” ในท้องที่ ตำบลกมลาไสย อำเภอกมลาไสย จังหวัดกาฬสินธุ์
ผู้ตั้งกระทู้ถาม นางสาวภัทรา วรามิตร  สมาชิกวุฒิสภา
ถาม นายกรัฐมนตรี
ผู้ตอบ รัฐมนตรีช่วยว่าการกระทรวงมหาดไทย (นายนิพนธ์ บุญญามณี)
ผู้ถาม : นางสาวภัทรา วรามิตร  สมาชิกวุฒิสภา ถามกระทู้โดยสรุปดังนี้
ปัญหาความขัดแย้งระหว่างประชาชนกับภาครัฐในการใช้ที่ดินสาธารณะใน ตำบลกมลาไสย และตำบลหลักเมือง อำเภอกมลาไสย จังหวัดกาฬสินธุ์ บริเวณดงปากน้ำ ดงน้ำจั้น ดงบ้านอ้น และดงเหล่าแขม ซึ่งประชาชนได้รับความเดือดร้อน เนื่องจากในปี พ.ศ. ๒๔๗๖ ที่ดินทั้ง ๔ แปลงดังกล่าวมีสภาพเป็นที่ดินรกร้างว่างเปล่า ประชาชนจับจองเพื่อใช้เป็นที่อยู่อาศัยและทําการเกษตร ต่อมาในปี พ.ศ. ๒๔๘๐ ได้มีการประกาศให้ที่ดินดังกล่าวเป็นที่ดินสาธารณประโยชน์ และในปี พ.ศ. ๒๕๓๔ ได้มี พ.ร.ฎ. ถอนสภาพที่ดินสาธารณประโยชน์ คณะกรรมการจัดที่ดินแห่งชาติ ได้มีมติให้องค์การบริหารส่วนจังหวัดกาฬสินธุ์ จัดหาผลประโยชน์ในที่ดินทั้ง ๔ แปลง ซึ่งที่ดินในแปลงดงปากน้ำได้อนุญาตให้ประชาชนทําประโยชน์โดยการให้เช่าซื้อ แต่ที่ดินแปลงดงน้ำจั้น ดงน้ำอ้น และดงเหล่าแขมให้ทําการจัดหาผลประโยชน์ในที่ดินโดยการให้เช่า ปัจจุบันประชาชนที่ครอบครองที่ดินดังกล่าวได้รับความเดือดร้อนเนื่องจากมีการครอบครองที่ดินมาตั้งแต่บรรพบุรุษ โดยพื้นที่ดงปากน้ำที่ประชาชนเช่าซื้อได้มีการชําระเงินและออกโฉนดที่ดินให้กับประชาชนที่ครอบครองแล้ว ต่างกับพื้นที่ดงน้ำจั้น ดงบ้านอ้น และดงเหล่าแขมมีสภาพเช่นเดียวกันกับดงปากน้ำ และมีประชาชนครอบครองเพื่อทําการเกษตรเช่นเดียวกัน จึงขอให้ภาครัฐสร้างโอกาส สร้างความเสมอภาค สร้างความมั่นคง และโอกาสเข้าถึงแหล่งทุนของประชาชนในพื้นที่ซึ่งเป็นผู้มีรายได้น้อย จึงขอเรียนถามว่า คณะกรรมการจัดที่ดินแห่งชาติ มีมติหรือกําหนดแนวทางในเรื่องดังกล่าวไปแล้วหรือไม่อย่างไร และมีการขอให้ทบทวนการจัดหาผลประโยชน์ในที่ดินของรัฐแปลงดงน้ำจั้น ดงบ้านอ้น และดงเหล่าแขมอีกครั้ง มีความคืบหน้าเป็นประการใด และในกรณีประชาชนในพื้นที่ไม่มีสิทธิได้รับเงินช่วยเหลือใด ๆ จากภาครัฐ เช่น น้ำท่วม น้ำแล้ง เนื่องจากไม่มีเอกสารสิทธิในที่ดินซึ่งหากจะได้รับความช่วยเหลือแล้วจะต้องมีผู้ใหญ่บ้านรับรองประชาชนในพื้นที่ ซึ่งในบางครั้งผู้ใหญ่บ้านก็ไม่กล้ารับรองให้จึงเป็นความยากลําบากของประชาชน
ผู้ตอบ : รัฐมนตรีช่วยว่าการกระทรวงมหาดไทย (นายนิพนธ์ บุญญามณี)ตอบชี้แจงกระทู้โดยสรุปดังนี้
นายนิพนธ์ บุญญามณี รัฐมนตรีช่วยว่าการกระทรวงมหาดไทย ผู้ตอบชี้แจง ได้ตอบชี้แจงว่า ในการประชุมคณะกรรมการจัดที่ดินแห่งชาติ ครั้งที่ ๖/๒๕๒๗ ได้อนุมัติในหลักการให้ราษฎร “เช่าซื้อ” โดยเสนอให้คณะอนุกรรมการตรวจสอบข้อเท็จจริงพิจารณา  ต่อมาในการประชุมคณะกรรมการจัดที่ดินแห่งชาติ ครั้งที่ ๗/๒๕๒๙  เมื่อวันที่ ๒๖ พฤศจิกายน ๒๕๒๙ ได้มีมติให้ถอนสภาพที่ดินทั้ง ๔ แปลง โดยที่ดินบริเวณใดที่ทางราชการได้ดำเนินการตามแผนบูรณะชนบท พ.ศ. ๒๔๘๔ ที่อนุญาตให้ราษฎรเข้าครอบครองทำประโยชน์ ให้ถือว่ามิใช่เป็นการบุกรุก ให้จัดให้ผู้ครอบครองใช้ทำประโยชน์เช่าซื้อ ที่ดินบริเวณใดที่ทางราชการได้ดำเนินการ แต่ราษฎรได้เข้าไปครอบครองทำประโยชน์โดยพลการ ให้ดำเนินการตามมติเดิมคือจัดให้ผู้ครอบครองทำประโยชน์เช่าต่อไป จากนั้นคณะกรรมการจัดที่ดินแห่งชาติ ได้มีการประชุม ครั้งที่ ๑/๒๕๕๐ และมีมติให้จัดหาผลประโยชน์ในที่ดินของรัฐแปลง “ดงน้ำจั้น” “ดงบ้านอ้น” และ “ดงเหล่าแขม” โดยการให้เช่า  โดยความคืบหน้าอยู่ระหว่างรอกระบวนการทางกฎหมายที่มีผลบังคับใช้ และการปรับปรุงข้อกฎหมายของทบวง กระทรวง กรม เรื่องอำนาจหน้าที่ การถ่ายโอนภารกิจ  ขณะนี้ขั้นตอนการออกกฎหมายยังไม่เสร็จสิ้น ซึ่งจะมีการประชุมนัดแรกในวันที่ ๑๖ ม.ค. ๖๓ นี้ ดังนั้นความคืบหน้ายังไม่สามารถดำเนินการได้ เพราะติดขั้นตอนการดำเนินการทางกฎหมาย สำหรับการช่วยเหลือพี่น้องชาวเกษตรกรในกรณีเงินช่วยเหลือจากรัฐบาลเนื่องจากไม่มีเอกสารสิทธิ์ นั้น จะใช้หลักเกณฑ์เดียวกับการประกันรายได้ โดยจะช่วยเหลือ ทั้งผู้ที่มีเอกสิทธิ์และผู้ที่ไม่มีเอกสารสิทธิ์  หากทำประโยชน์ในที่ดินจริงจะหามาตรการหรือหน่วยงานเข้ามาดูแลต่อไป
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32969
