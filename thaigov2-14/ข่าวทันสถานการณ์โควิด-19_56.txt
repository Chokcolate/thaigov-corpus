รัฐบาลไทย-ข่าวทำเนียบรัฐบาล-อย. พร้อมขึ้นทะเบียนวัคซีนโควิด-19 เน้นรวดเร็วแต่ต้องปลอดภัยและมีประสิทธิภาพ [กระทรวงสาธารณสุข]

วันอังคารที่ 30 มิถุนายน 2563
อย. พร้อมขึ้นทะเบียนวัคซีนโควิด-19 เน้นรวดเร็วแต่ต้องปลอดภัยและมีประสิทธิภาพ [กระทรวงสาธารณสุข]
อย. พร้อมขึ้นทะเบียนวัคซีนโควิด-19 เน้นรวดเร็วแต่ต้องปลอดภัยและมีประสิทธิภาพ
อย. พร้อมขึ้นทะเบียนวัคซีนโควิด-19 หากประสบผลสำเร็จในการวิจัย ยินดีสนับสนุนในทุกขั้นตอนของการทดลอง กรณีการข้ามขั้นตอนเพื่อความรวดเร็วในการวิจัย อย. พร้อมพิจารณา แต่ต้องเป็นไปตามมาตรฐานสากลและมีความปลอดภัย ขอประชาชนเชื่อมั่น อย. มีการติดตามความก้าวหน้าของการพัฒนาวัคซีนทั่วโลก เพื่อให้ประชาชนได้ใช้วัคซีนโดยเร็วที่สุด
นายแพทย์สุรโชค ต่างวิวัฒน์ รองเลขาธิการคณะกรรมการอาหารและยา เปิดเผยว่า  จากสถานการณ์การแพร่ระบาดของเชื้อไวรัสโควิด-19 ทั่วโลก ส่งผลให้หลายประเทศอยู่ระหว่างการพัฒนาวัคซีนเพื่อนำมาใช้ป้องกันโรคโควิด-19 อย่างเร่งด่วน และประเทศไทยอยู่ระหว่างดำเนินการพัฒนาวัคซีนไปพร้อมกับต่างประเทศด้วยเช่นกัน ซึ่งตามประกาศขององค์การอนามัยโลก (WHO) ขณะนี้ มีรายชื่อวัคซีนที่อยู่ในกระบวนการวิจัยทดลองทั่วโลกรวมทั้งสิ้น 142 รายการ โดยอยู่ในขั้นตอนการศึกษาวิจัยทางคลินิกในมนุษย์ 13 รายการ และที่เหลืออีกจำนวน 129 รายการ อยู่ในกระบวนการวิจัยในหลอดทดลองและในสัตว์ สำหรับประเทศไทยมีวัคซีนที่อยู่ในรายชื่อตามประกาศขององค์การอนามัยโลกจำนวน 6 รายการ ซึ่งในจำนวนนี้มีวัคซีนจาก 2 หน่วยงานที่มีความก้าวหน้าในการพัฒนามากที่สุด คือ วัคซีนชนิด mRNA จากศูนย์วัคซีนจุฬาลงกรณ์มหาวิทยาลัย และวัคซีนชนิด DNA ของบริษัท ไบโอเนท-เอเชีย จำกัด โดยมีผลการศึกษาในสัตว์ทดลองขั้นแรกเป็นที่น่าพอใจ และจะเริ่มวิจัยในมนุษย์ต่อไป
ทั้งนี้ อย. ได้เตรียมความพร้อมในการรองรับการขึ้นทะเบียนวัคซีน โดยยึดหลักความรวดเร็ว ขณะเดียวกันต้องเป็นไปตามหลักวิชาการที่ถูกต้อง มีประสิทธิภาพ และที่สำคัญต้องมีความปลอดภัย โดย อย.  ได้เข้าไปร่วมกับผู้เชี่ยวชาญที่ดำเนินการวิจัยตั้งแต่เริ่มโครงการ และมีการติดตามความก้าวหน้าในทุกกระบวนการอย่างใกล้ชิด ทั้งการให้คำแนะนำ รวมถึงวางแผนไปจนจบกระบวนการที่จะสามารถผลิตเป็นวัคซีนออกมาได้ เพื่อให้ทุกขั้นตอนถูกต้องและเป็นไปตามหลักมาตรฐานสากล อย่างไรก็ตาม อย. ทราบถึงความจำเป็นของสถานการณ์การแพร่กระจายของโรคที่ต้องมีวัคซีนมาใช้โดยเร็ว กรณีบางขั้นตอนหากผู้วิจัยคิดว่าอาจจะไม่จำเป็นหรือสามารถข้ามขั้นตอนนั้นไปได้ อย. พร้อมให้การพิจารณาสนับสนุนให้การพัฒนาวัคซีนเป็นไปอย่างรวดเร็ว แต่เน้นย้ำว่าในการข้ามขั้นตอนนั้นจะต้องมีข้อมูลวิชาการมายืนยัน และต้องมีมาตรฐานไปในทิศทางเดียวกับกติกาสากลขององค์การอนามัยโลก
รองเลขาธิการฯ กล่าวในตอนท้ายว่า นอกจากการสนับสนุนงานวิจัยพัฒนาวัคซีนในประเทศแล้ว อย. ยังได้ติดตามสถานการณ์การพัฒนาวัคซีนในต่างประเทศอย่างต่อเนื่อง โดยได้เตรียมความพร้อมในการรองรับการขึ้นทะเบียนในสถานการณ์เร่งด่วนกรณีที่มีการทดลองวัคซีนในมนุษย์สำเร็จ ทั้งนี้ ขอเน้นย้ำว่า อย. มุ่งสนับสนุนการพัฒนาวัคซีนโรคโควิด-19 โดยวัคซีนต้องมีความความปลอดภัย และได้มาตรฐานเป็นที่ยอมรับทั่วโลก ขอให้เชื่อมั่นในขั้นตอนการพิจารณาอนุมัติทะเบียนเพื่อประโยชน์สูงสุดของผู้บริโภค
***********************************************
วันที่เผยแพร่ข่าว 30 มิถุนายน 2563 ข่าวแจก 116 /ปีงบประมาณ พ.ศ. 2563

ที่มา : https://www.thaigov.go.th/news/contents/details/32934
