รัฐบาลไทย-ข่าวทำเนียบรัฐบาล-การแก้ไขปัญหาสายการบินเอาเปรียบและไม่มีความรับผิดชอบต่อผู้โดยสาร

วันศุกร์ที่ 10 กรกฎาคม 2563
พิมพ์
การแก้ไขปัญหาสายการบินเอาเปรียบและไม่มีความรับผิดชอบต่อผู้โดยสาร
สรุปการตอบกระทู้ถามในการประชุมวุฒิสภา  วันจันทร์ที่ ๒๗ มกราคม ๒๕๖๓
เรื่อง   การแก้ไขปัญหาสายการบินเอาเปรียบและไม่มีความรับผิดชอบต่อผู้โดยสาร
ผู้ตั้งกระทู้ถาม นายวัลลภ ตังคณานุรักษ์  สมาชิกวุฒิสภา
ถาม รัฐมนตรีว่าการกระทรวงคมนาคม
ผู้ตอบ รัฐมนตรีช่วยว่าการกระทรวงคมนาคม (นายถาวร เสนเนียม)
ผู้ถาม : นายวัลลภ ตังคณานุรักษ์  สมาชิกวุฒิสภา ถามกระทู้โดยสรุปดังนี้
สายการบินมีการเลื่อนเวลาการบินบ่อยครั้ง และเลื่อนหลายชั่วโมงหรือมีการยกเลิกเที่ยวบิน ซึ่งส่งผลกระทบต่อผู้โดยสารที่คาดหวังการเดินทางโดยเครื่องบินจะมีความสะดวกรวดเร็วถึงจุดหมายตามกำหนดเวลา แต่การเลื่อนเวลาการบินหรือการยกเลิกเที่ยวบินนั้น บางกรณีแจ้งล่วงหน้ากระชั้นชิดทำให้ไม่สามารถปรับเปลี่ยนการเดินทางได้ทัน ผู้โดยสารจึงตกอยู่ในภาวะจำยอม ส่งผลกระทบต่อกำหนดนัดหมายในภารกิจต่าง ๆ ได้สร้างความเดือดร้อนเสียหายเป็นอย่างมาก อีกทั้งบางสายการบินมีบัญหาการเลื่อนเวลาการบินเป็นประจำแต่ยังคงเพิกเฉยต่อปัญหาซึ่งในหลายกรณีสายการบินไม่ได้เยียวยาความเสียหายของผู้โดยสารตามประกาศกระทรวงคมนาคม เรื่องการคุ้มครองสิทธิของผู้โดยสารที่ใช้บริการสายการบินของไทยในเส้นทางบินประจำภายในประเทศ พ.ศ. ๒๕๕๓ จากปัญหาดังกล่าวจึงขอถามไปยังกระทรวงคมนาคมว่าจะมีมาตรการกำกับดูแลเพื่อแก้ไขปัญหาสายการบินที่เลื่อนเวลาการบินหรือยกเลิกเที่ยวบินอยู่บ่อยครั้งอย่างไร รวมถึงจะมีมาตรการใดที่จะให้สายการบินแสดงความรับผิดชอบและเยียวยาความเสียหายที่เกิดขึ้นแก่ผู้โดยสารอย่างเหมาะสมหรือไม่อย่างไร
ผู้ตอบ : รัฐมนตรีช่วยว่าการกระทรวงคมนาคม (นายถาวร เสนเนียม) ตอบชี้แจงกระทู้โดยสรุปดังนี้
กระทรวงคมนาคมได้ตระหนักถึงปัญหาดังกล่าวเป็นอย่างดีเนื่องจากปัจจุบันประชาชนเลือกใช้บริการเครื่องบินเป็นยานพาหนะในการโดยสารเป็นจำนวนมากซึ่งที่ผ่านมาได้มีการออกประกาศกระทรวงคมนาคม เรื่องการคุ้มครองสิทธิของผู้โดยสารที่ใช้บริการสายการบินของไทยในเส้นทางบินประจำภายในประเทศ พ.ศ. ๒๕๕๓ โดยมีสำนักงานการบินพลเรือนแห่งประเทศไทยทำหน้าที่ในการตรวจสอบอาทิ กรณีล่าช้าเกินกว่า ๓ ชั่วโมง แต่ไม่เกิน ๕ ชั่วโมง สายการบินต้องจัดอาหารเครื่องดื่มและจัดอุปกรณ์ให้แก่ผู้โดยสารเพื่อใช้ในการติดต่อสื่อสาร รวมทั้งเสนอให้ผู้โดยสารเลือกระหว่างรับเงินค่าโดยสารและค่าธรรมเนียมอื่นใดที่ถูกเรียกเก็บคืนเต็มตามจำนวนที่ชำระไปสำหรับการเดินทาง หรือเปลี่ยนแปลงเที่ยวบินเพื่อไปยังจุดหมายปลายทางที่ระบุไว้ในบัตรโดยสาร หรือไปยังจุดหมายปลายทางอื่นที่ใกล้เคียงกับจุดหมายปลายทางเดิมโดยเร็วที่สุดภายในวันเดียวกันวันถัดไปหรือวันอื่นตามความสมัครใจของผู้โดยสาร โดยการคืนเงินค่าโดยสารและค่าธรรมเนียมอื่น กรณีซื้อบัตรโดยสารด้วยเงินสดต้องดำเนินการคืนให้เสร็จสิ้นภายใน ๗ วัน หากซื้อบัตรโดยสารด้วยบัตรเครดิตต้องดำเนินการคืนให้เสร็จสิ้นภายใน ๔๕ วัน อย่างไรก็ตาม ขณะนี้กระทรวงคมนาคมอยู่ระหว่างการยกร่างข้อบังคับขึ้นใหม่เพื่อให้ทันสมัยกับการบังคับใช้สายการบินที่ก่อความเสียหายกับประชาชน คาดแล้วเสร็จไม่เกินกลางปี ๒๕๖๓ นี้ ซึ่งจะกำหนดข้อบังคับให้ครอบคลุมไปถึงสายการบินต่างประเทศด้วยมีบทลงโทษทางอาญา โทษปรับตั้งแต่ ๕ หมื่น ถึง ๒ แสนบาทพร้อมจัดทำระบบตรวจสอบการบริการของสายการบินที่ไม่ได้มาตรฐานด้วย นอกจากนี้ พระราชบัญญัติการเดินอากาศ พ.ศ. ๒๔๙๗ ซึ่งมีการแก้ไขเพิ่มเติม เมื่อปี ๒๕๖๒ เป็นเครื่องมือบังคับใช้ โดยมีคณะกรรมการการบินพลเรือนซึ่งมีรัฐมนตรีว่าการกระทรวงคมนาคม เป็นประธานฯ เป็นผู้กำกับดูแลและออกข้อบังคับและมีเจ้าหน้าที่ตรวจสอบติดตามปัญหาอย่างใกล้ชิด รวมทั้งสามารถร้องเรียนปัญหาต่าง ๆ ผ่านสำนักงานการบินพลเรือนแห่งประเทศ www.caat.or.th ได้อีกด้วย อีกทั้งยังได้สั่งให้ทุกสนามบินภายในประเทศจัดทำแอพพลิเคชั่นส่งข้อความถึงผู้โดยสายกรณีเที่ยวบินล่าช้าหรือ ยกเลิกเที่ยวบิน เพื่อดำเนินการแก้ปัญหาให้ผู้โดยสารได้ทันท่วงที
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32972
