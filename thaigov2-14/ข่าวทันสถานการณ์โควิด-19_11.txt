รัฐบาลไทย-ข่าวทำเนียบรัฐบาล-ไทย-อินโด ชื่นชมความสัมพันธ์อันดี อย่างต่อเนื่อง และพร้อมขยายความร่วมมือ แลกเปลี่ยนเรียนรู้ประสบการณ์ร่วมกันอย่างรอบด้าน

วันพฤหัสบดีที่ 25 มิถุนายน 2563
พิมพ์
ไทย-อินโด ชื่นชมความสัมพันธ์อันดี อย่างต่อเนื่อง และพร้อมขยายความร่วมมือ แลกเปลี่ยนเรียนรู้ประสบการณ์ร่วมกันอย่างรอบด้าน
ไทย-อินโด ชื่นชมความสัมพันธ์อันดี อย่างต่อเนื่อง และพร้อมขยายความร่วมมือ แลกเปลี่ยนเรียนรู้ประสบการณ์ร่วมกันอย่างรอบด้าน
วันนี้ (25 มิถุนายน 2563) เวลา 10.00 น. ณ ห้องรับรองรัฐมนตรีว่าการกระทรวงกลาโหม ศาลาว่าการกระทรวงกลาโหม นายอะฮ์มัด รุซดี (H.E. Mr. Ahmad Rusdi) เอกอัครราชทูตอินโดนีเซียประจำประเทศไทย เข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี ในโอกาสพ้นหน้าที่ สรุปสาระสำคัญดังนี้
รองนายกรัฐมนตรีกล่าวยินดีที่ไทย กับอินโดนีเซียมีความสัมพันธ์ที่ราบรื่นใกล้ชิด โดยไทยหวังที่จะกระชับความร่วมมือระหว่างกันอย่างรอบด้าน เพื่อมุ่งสู่การเป็น “หุ้นส่วนยุทธศาสตร์” (strategic partnership) พร้อมขอบคุณเอกอัครราชทูตฯ ที่มีบทบาทสำคัญในการส่งเสริมความสัมพันธ์ระหว่างทั้งสองประเทศตลอดระยะเวลาที่ดำรงตำแหน่ง รวมทั้งสนับสนุนการทำหน้าที่ประธานอาเซียนในปี 2562 ของไทย และยืนยันว่า ไทยพร้อมต้อนรับและร่วมมือกับเอกอัครราชทูตอินโดนีเซียคนใหม่ เพื่อส่งเสริมความสัมพันธ์ให้แน่นแฟ้นยิ่งขึ้นต่อไป
โอกาสนี้ รองนายกรัฐมนตรียังได้กล่าวขอบคุณอินโดนีเซียที่สนับสนุนการดำเนินนโยบายของรัฐบาลไทย ในการแก้ไขสถานการณ์จังหวัดชายแดนภาคใต้ด้วยสันติวิธีมาโดยตลอด โดยไทยมุ่งมั่นที่จะพัฒนาพื้นที่ดังกล่าวให้มีความเจริญรุ่งเรือง และชื่นชมความร่วมมือระหว่างหน่วยงานความมั่นคงของทั้งสองประเทศที่มีการแลกเปลี่ยนการเยือน และการแบ่งปันข้อมูลข่าวสารอย่างสม่ำเสมอ
เอกอัครราชทูตฯ กล่าวขอบคุณรองนายกรัฐมนตรีที่ให้เข้าพบในวันนี้ โดยรู้สึกยินดีที่ได้มาประจำการที่ประเทศไทย โดยเฉพาะอย่างยิ่งที่ในปีนี้ครบรอบ 70 ปีของการสถาปนาความสัมพันธ์ทางการทูตระหว่างกัน
ทั้งสองฝ่ายเห็นพ้องที่จะพัฒนาความร่วมมือในประเด็นสำคัญร่วมกัน โดยเฉพาะอย่างยิ่งกระชับความร่วมมือด้านการทหารให้ใกล้ชิดมากยิ่งขึ้น ผ่านกลไก ความร่วมมือและกิจกรรมต่าง ๆ ซึ่งไทยชื่นชมการพัฒนาอุตสาหกรรมป้องกันประเทศของอินโดนีเซีย และหวังว่าทั้งสองประเทศจะสามารถแลกเปลี่ยนเรียนรู้ ประสบการณ์ระหว่างกันได้มากยิ่งขึ้นในอนาคต
ในตอนท้าย รองนายกรัฐมนตรียืนยันความพร้อมของไทย ที่จะร่วมมือกับอินโดนีเซีย ในการรับมือกับความท้าทายต่าง ๆ ที่เกิดขึ้นจากสถานการณ์การระบาดโควิด-19 และเชื่อมั่นว่า ทั้งสองประเทศจะฟื้นตัวกลับมาเข้มแข็งยิ่งกว่าเดิม หลังจากสถานการณ์คลี่คลาย โดยเอกอัครราชทูตฯ ชื่นชมการจัดการสถานการณ์การแพร่ระบาดของไทย พร้อมขอบคุณที่รัฐบาลไทยอำนวยความสะดวกในการส่งคนอินโดนีเซียกลับประเทศแล้ว 4 เที่ยวบิน

ที่มา : https://www.thaigov.go.th/news/contents/details/32736
