รัฐบาลไทย-ข่าวทำเนียบรัฐบาล-ย้ำกองทัพ คงเข้ม SQ เตรียมพร้อมสนับสนุนมาตรการผ่อนคลายระยะที่ 5 และช่วยดูแลช่วงเปิดเทอม

วันเสาร์ที่ 27 มิถุนายน 2563
ย้ำกองทัพ คงเข้ม SQ เตรียมพร้อมสนับสนุนมาตรการผ่อนคลายระยะที่ 5 และช่วยดูแลช่วงเปิดเทอม
ย้ำกองทัพ คงเข้ม SQ เตรียมพร้อมสนับสนุนมาตรการผ่อนคลายระยะที่ 5 และช่วยดูแลช่วงเปิดเทอม
ย้ำกองทัพ คงเข้ม SQ เตรียมพร้อมสนับสนุนมาตรการผ่อนคลายระยะที่ 5 และช่วยดูแลช่วงเปิดเทอม
พล.ท.คงชีพ ตันตระวาณิชย์ โฆษก กห. เปิดเผยว่า  พล.อ.ชัยชาญ ช้างมงคล รมช.กห. และ พล.อ.ณัฐ อินทรเจริญ ปล.กห. ได้ประชุมร่วมกับ กอ.รมน. นขต.กห.และเหล่าทัพ เพื่อติดตามการบริหารจัดการมาตรการกักตัวควบคุมโรคของรัฐและการช่วยเหลือประชาชน ระหว่างการควบคุมการแพร่ระบาดของ COVID-19   ณ ศูนย์บรรเทาสาธารณภัย กห. ในศาลาว่าการกลาโหม
สรุปสถานภาพคนไทยที่เดินทางผ่านสายการบินกลับจากต่างประเทศ ตั้งแต่ 4 ก.พ. ถึงปัจจุบัน และเข้าสู่สถานที่กักกันตัวของรัฐ ( State Quarantine ) จำนวน 26,886 คน ในสถานกักกันตัวที่กำหนด 43 แห่ง  พบผู้ติดเชื้อและส่งเข้ารักษาระหว่างกักตัว 147 ราย ส่งกลับภูมิลำเนาแล้ว 20,027 คน ยังอยู่ระหว่างพักกักตัว 7,371 คน โดยระหว่าง 26-28 มิ.ย.63 จะมีคนไทยเดินทางจากต่างประเทศเข้ามาอีกจำนวน 1,428 คน ใน 10 เที่ยวบิน จากอังกฤษ อัมสเตอร์ดัม เนเธอร์แลนด์ ออสเตรเลีย บาห์เรน แอฟริกาใต้ เกาหลีใต้ และสิงค์โปร์
สำหรับสถานภาพของคนไทยที่เดินทางกลับจากประเทศรอบบ้าน ผ่านช่องทางผ่านแดนทางบก และเข้าสู่สถานที่กักกันตัวที่กำหนดในพื้นที่จังหวัด ( Local Quarantine ) ตั้งแต่ 10 เม.ย.63 ถึงปัจจุบัน รวม  34,518 คน  ใน 647 สถานที่ทั่วประเทศ โดยยังอยู่ระหว่างพักกักตัว 3,585 คน
ขณะที่ กห.โดยทุกเหล่าทัพ ยังคงจัดกำลังทหาร เจ้าหน้าที่แพทย์ทหารและสถานที่สนับสนุนทำงานร่วมกับส่วนราชการต่างๆ อย่างต่อเนื่องกันมา ทั้งการเตรียมพร้อมโรงพยาบาลสนามรองรับกับภาวะวิกฤต ภารกิจคัดกรองการผ่านเข้าออกในทุกด่านชายแดนทางบก ทางน้ำ และท่าอากาศยานนานาชาติ ส่งต่อไปถึงการบริหารจัดการสถานที่กักกันตัวควบคุมโรคของรัฐ ( State Quarantine ) และภารกิจการกำกับดูแลความเรียบร้อยปลอดภัยของประชาชนตามมาตรการผ่อนคลายระยะต่างๆที่รัฐกำหนด
รวมทั้งยังคงภารกิจการช่วยเหลือประชาชนที่ได้รับผลกระทบต่อเนื่องกันมา ทั้งการบริจาคโลหิตเพื่อแก้ปัญหาวิกฤตการขาดแคลนโลหิตแล้วกว่า 3 ล้านมิลลิลิตร  การผลิตหน้ากากอนามัยผ้ามอบให้ชุมชนกว่า 2.3 ล้านชิ้น  การจัดตู้ปันสุขกว่า 360 ตู้รอบหน่วยทหาร ร่วมกับการมอบข้าวสารอาหารแห้งและเครื่องอุปโภคจำเป็นควบคู่กับการจัดรถครัวสนามประกอบอาหารเพื่อบรรเทาความเดือดร้อนกับประชาชนยามยังไม่สามารถใช้ชีวิตปกติ  รวมทั้งการช่วยเหลือเกษตรกร ทั้งการนำผลผลิตการเกษตรในค่ายทหารจำหน่ายให้ประชาชนในราคาถูก การขนส่งและรับซื้อผลิตผลการเกษตรและประมง โดยเฉพาะผลไม้ตามฤดูกาลเพื่อการบริโภคภายในหน่วยทหารและกระจายไปยังชุมชนรอบข้าง  การจัดชุดช่างเคลื่อนที่ช่วยซ่อมเครื่องมือการเกษตรที่เสียหาย และการช่วยเหลือทำสะอาดฆ่าเชื้อในสถานที่สาธารณะและโรงเรียน
พล.อ.ชัยชาญ‘ กล่าวว่า พล.อ.ประยุทธ์ จันทร์โอชา นรม.และรมว.กห.ฝากแสดงความขอบคุณและเป็นกำลังใจกับกำลังพลทุกเหล่าทัพและกอ.รมน. ที่สนับสนุนทำหน้าที่คัดกรองและมาตรการกักตัวควบคุมโรคของรัฐ รวมถึงการช่วยเหลือบรรเทาความเดือดร้อนของประชาชนตั้งแต่ต้นต่อเนื่องมา โดยย้ำว่าความร่วมมือของประชาชน รวมทั้งการทำงานหนักอย่างเข้มข้นและต่อเนื่องร่วมกันที่ผ่านมา ควบคู่กับความสามารถด้านการสาธารณสุข มีส่วนสำคัญยิ่งต่อการควบคุมการแพร่ระบาดจากภายนอกประเทศ โดยขอให้คงเข้มและพัฒนาความสามารถของมาตรการกักตัวควบคุมโรคต่อเนื่องกันไป    พร้อมกันนี้ พล.อ.ชัยชาญ’ ได้กำชับขอให้ทุกเหล่าทัพยังคงดำรงการช่วยเหลือและบรรเทาความเดือดร้อนของประชาชนต่อไป และให้เตรียมพร้อมสนับสนุนมาตรการผ่อนคลายระยะที่ 5 ที่จะมีขึ้น โดยเฉพาะการทำความเข้าใจกับประชาชนและช่วยสนับสนุนดูแลนักเรียนที่กำลังจะเปิดเทอมตามมาตรการทางสาธารณสุขที่กำหนด ทั้งนี้ขอให้ติดตามและเฝ้าระวังอย่างใกล้ชิดกับสถานการณ์การระบาดซ้ำที่อาจมีขึ้นหากละเลยหรือประมาท

ที่มา : https://www.thaigov.go.th/news/contents/details/32849
