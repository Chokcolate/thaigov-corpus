รัฐบาลไทย-ข่าวทำเนียบรัฐบาล-ศบค. เผย แพลตฟอร์มไทยชนะเพิ่มระบบการสำรองพื้นที่ ในการใช้บริการกิจการ/กิจกรรม อำนวยความสะดวกให้ผู้ประกอบกิจการ-ผู้เข้าใช้บริการ คาดจะเปิดระบบให้บริการได้สัปดาห์หน้า

วันศุกร์ที่ 26 มิถุนายน 2563
พิมพ์
ศบค. เผย แพลตฟอร์มไทยชนะเพิ่มระบบการสำรองพื้นที่ ในการใช้บริการกิจการ/กิจกรรม อำนวยความสะดวกให้ผู้ประกอบกิจการ-ผู้เข้าใช้บริการ คาดจะเปิดระบบให้บริการได้สัปดาห์หน้า
ศบค. เผย แพลตฟอร์มไทยชนะเพิ่มระบบการสำรองพื้นที่ ในการใช้บริการกิจการ/กิจกรรม อำนวยความสะดวกให้ผู้ประกอบกิจการ-ผู้เข้าใช้บริการ คาดจะเปิดระบบให้บริการได้สัปดาห์หน้า
วันนี้ (26 มิ.ย. 63)  เวลา 12.10 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคม (ดีอีเอส) ในฐานะรองหัวหน้าศูนย์ปฏิบัติการด้านข้อมูลการแก้ไขปัญหาโรคติดเชื้อโควิด-19 เผยถึงความคืบหน้าแพลตฟอร์มไทยชนะ สรุปสาระสำคัญ ดังนี้
ผู้ตรวจราชการกระทรวงดิจิทัลฯ เปิดเผยภาพรวมของแอปพลิเคชันไทยชนะที่อยู่ในเกณฑ์ดี ได้รับการตอบรับครบถ้วนจากทุกจังหวัด โดยจำนวนผู้ดาวน์โหลดมากกว่า 4 แสนราย สัดส่วนของผู้ใช้งาน 7 วันที่ผ่านมาอยู่ในเกณฑ์ดี แบ่งสัดส่วนจังหวัดที่มีผู้ใช้งานมากที่สุดพบว่า จังหวัดปทุมธานีสูงเป็นอันดับแรก อยู่ที่ 79% รองลงมา นครปฐม 76% ตามด้วย กรุงเทพมหานคร 76% นนทบุรี 75% และ ชลบุรี 74% จากแบบประเมิน 5 ประเภทกิจกรรม/กิจการ พบว่า 2 ผู้ประกอบการ ได้แก่ ซูเปอร์มาร์เก็ต ร้านค้าปลีกธุรกิจสื่อสาร ยังคงต้องเข้มงวดในการปฏิบัติตามมาตรการหลักทั้ง 5 ข้อ พร้อมย้ำว่าข้อมูลการลงทะเบียนของผู้ใช้บริการผ่านระบบดังกล่าวเป็นประโยชน์สำหรับการเข้าสู่มาตรการผ่อนคลายในระยะต่อไปได้ ซึ่งขณะนี้ประชาชนสามารถลงทะเบียน Check-in และ Check-out เป็นกลุ่มได้ผ่านทางแอปพลิเคชันไทยชนะทั้งผู้ที่ใช้ระบบไอโอเอส และระบบแอนดรอยด์ ซึ่งเป็นการอำนวยความสะดวกให้แก่ผู้ที่เดินทางเป็นกลุ่มครอบครัว
นอกจากนี้ ผู้ตรวจราชการกระทรวงดิจิทัลฯ ยังกล่าวด้วยว่า แพลตฟอร์มไทยชนะจะมีการเพิ่มระบบการสำรองที่ เพื่อเป็นการอำนวยความสะดวกให้แก่ผู้ที่ต้องการใช้บริการกิจกรรม/กิจการ หลังจากที่สถานที่ต่าง ๆ เริ่มมีการเปิดให้บริการซึ่งอาจจะเกิดความหนาแน่นในพื้นที่ดังกล่าวได้ โดย ศบค. ได้มีนโยบายการสำรองที่ โดยผู้ประกอบกิจการสามารถจัดลำดับการเปิดรอบจองโดยจำกัดจำนวนครั้ง และจำนวนผู้เข้าใช้บริการ ขณะที่ประชาชนสามารถสำรองที่ได้ผ่านทางแอปพลิเคชันไทยชนะ ทั้งในระบบไอโอเอสและแอนดรอยด์ ระบุสถานที่ เวลาที่ต้องการเดินทาง เมื่อเดินทางไปยังสถานที่ดังกล่าวให้ผู้ใช้บริการสแกน QR CODE ตามที่ผู้ประกอบการได้จัดเตรียมไว้ให้ ทั้งนี้ ระบบดังกล่าวเพื่อเป็นการส่งเสริมมาตรการให้คนไทยเดินทางท่องเที่ยวกระตุ้นเศรษฐกิจไทย พร้อมทั้งย้ำว่าการเชื่อมระบบดังกล่าวมีการดูแล ควบคุมความปลอดภัยของข้อมูลผู้เข้าใช้บริการเป็นอย่างดี โดยคาดว่าระบบการจองไทยชนะ Reservation จะสามารถเปิดให้บริการได้ในสัปดาห์หน้า
ทั้งนี้ ฝากผู้ประกอบกิจกรรม/กิจการ ต่าง ๆ ต้องเข้มงวดจุด Check-in และ Check-out สำหรับผู้ใช้บริการ เพื่อให้สามารถติดตาม ควบคุม พร้อมทั้งสามารถใช้มาตรการผ่อนคลายต่อไปได้โดย “สมดุลชีวิตวิถีใหม่ เดินทางปลอดภัย ใส่ใจไทยชนะ”
..................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32805
