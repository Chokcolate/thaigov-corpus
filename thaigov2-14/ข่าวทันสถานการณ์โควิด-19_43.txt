รัฐบาลไทย-ข่าวทำเนียบรัฐบาล-นายกรัฐมนตรีรับมอบเวชภัณฑ์จากรัฐบาลจีน ไทย-จีน ยืนยันพร้อมร่วมมือกันฟื้นฟูเศรษฐกิจภายหลังสถานการณ์โควิด-19 คลี่คลาย

วันจันทร์ที่ 29 มิถุนายน 2563
พิมพ์
นายกรัฐมนตรีรับมอบเวชภัณฑ์จากรัฐบาลจีน ไทย-จีน ยืนยันพร้อมร่วมมือกันฟื้นฟูเศรษฐกิจภายหลังสถานการณ์โควิด-19 คลี่คลาย
นายกรัฐมนตรีรับมอบเวชภัณฑ์จากรัฐบาลจีน ไทย-จีน ยืนยันพร้อมร่วมมือกันฟื้นฟูเศรษฐกิจภายหลังสถานการณ์โควิด-19 คลี่คลาย
วันนี้ (วันจันทร์ที่ 29 มิถุนายน 2563) เวลา 09.00 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับมอบเวชภัณฑ์และอุปกรณ์ทางการแพทย์จากนายหยาง ซิน (Mr. Yang Xin) อุปทูตรักษาราชการแทนเอกอัครราชทูตจีนประจำประเทศไทยในฐานะตัวแทนรัฐบาลจีน ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี กล่าวสรุปสาระสำคัญ ดังนี้
นายกรัฐมนตรียินดีที่ความสัมพันธ์ระหว่างไทย-จีน มีความใกล้ชิดยาวนาน พร้อมขอบคุณรัฐบาลจีนที่มอบความช่วยเหลือด้านเวชภัณฑ์และอุปกรณ์ทางการแพทย์แก่ประเทศไทย ตลอดจนช่วยอำนวยความสะดวกในการจัดซื้อยาและเวชภัณฑ์ของฝ่ายไทย ซึ่งเป็นส่วนช่วยสนับสนุนการดำเนินการของไทยในการควบคุมการแพร่ระบาดของไวรัสโคโรนา 2019 (โควิด-19) และสะท้อนความสัมพันธ์ทวิภาคีที่มั่นคงต่อกัน นอกจากนี้ นายกรัฐมนตรีแสดงความเสียใจต่อเหตุการณ์อุทกภัยในประเทศจีน ซึ่งส่งผลกระทบต่อหลายมณฑล ไทยเชื่อมั่นว่ารัฐบาลจีนจะสามารถรับมือกับสถานการณ์ดังกล่าวได้อย่างมีประสิทธิภาพ
อุปทูตจีนฯ ชื่นชมการดำเนินมาตรการของไทยในการควบคุมการแพร่ระบาดของโควิด-19 ซึ่งทำให้ไทยไม่พบผู้ติดเชื้อในประเทศยาวนานกว่า 30 วัน เป็นผลสำเร็จของการจัดการและมาตรการที่มีประสิทธิภาพของไทย พร้อมทั้งยินดีกับความสัมพันธ์อันใกล้ชิดระหว่างไทย-จีน เพราะแม้ว่าในสถานการณ์โควิด-19 ทั้งสองประเทศยังคงติดต่อทำการค้าต่อกันอย่างต่อเนื่อง ปัจจุบัน ไทยเป็นคู่ค้าอันดับที่ 12 ของจีน โดยเฉพาะอย่างยิ่ง ไทยส่งออกผลไม้มาจีนจำนวนมาก อาทิ ทุเรียน นอกจากนี้ อุปทูตจีนฯ ยืนยันพร้อมร่วมมือกับรัฐบาลไทยเพื่อส่งเสริมความร่วมมืออันดีระหว่างกันต่อไป
ในโอกาสนี้ ทั้งสองฝ่ายเห็นพ้องที่จะฟื้นฟูเศรษฐกิจร่วมกันภายหลังสถานการณ์โควิด-19 คลี่คลาย ทั้งด้านการค้า การลงทุน และการท่องเที่ยว ซึ่งจะมีการพิจารณาร่วมกันต่อไป
ทั้งนี้ รัฐบาลจีนมอบความช่วยเหลือด้านเวชภัณฑ์ให้แก่รัฐบาลไทยในครั้งนี้เป็นครั้งที่ 2 โดยมีรายการเวชภัณฑ์ ดังนี้ (1) หน้ากากอนามัย จำนวน 1,300,000 ชิ้น (2) หน้ากาก N95 จำนวน 70,000 ชิ้น (3) ชุดตรวจ Test Kit COVID-19 จำนวน 150,000 ชุด และ (5) ชุด PPE จำนวน 70,000 ชุด

ที่มา : https://www.thaigov.go.th/news/contents/details/32870
