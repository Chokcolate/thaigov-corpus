รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา จับมือ กสทช. สร้างความเชื่อมั่นอุตสาหกรรมท่องเที่ยวไทย

วันพฤหัสบดีที่ 2 กรกฎาคม 2563
พิมพ์
กระทรวงการท่องเที่ยวและกีฬา จับมือ กสทช. สร้างความเชื่อมั่นอุตสาหกรรมท่องเที่ยวไทย
กระทรวงการท่องเที่ยวและกีฬา จับมือ กสทช. สร้างความเชื่อมั่นอุตสาหกรรมท่องเที่ยวไทย โดยการท่องเที่ยวแห่งประเทศไทย (ททท.) ร่วมกับ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ร่วมกันแถลงข่าว สร้างความเชื่อมั่น
กระทรวงการท่องเที่ยวและกีฬา จับมือ กสทช. สร้างความเชื่อมั่นอุตสาหกรรมท่องเที่ยวไทย
บ่ายวันนี้ (๑ กรกฎาคม ๒๕๖๓) ที่กระทรวงการท่องเที่ยวและกีฬา ถนนราชดำเนินนอก นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานการแถลงข่าวความร่วมมือด้านการท่องเที่ยวระหว่างกระทรวงการท่องเที่ยวและกีฬา โดยการท่องเที่ยวแห่งประเทศไทย (ททท.) ร่วมกับ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)  โดยนายยุทธศักดิ์ สุภสร ผู้ว่าการการท่องเที่ยวแห่งประเทศไทย และพันเอก ดร.นที ศุกลรัตน์ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ร่วมกันแถลงข่าว สร้างความเชื่อมั่นอุตสาหกรรมท่องเที่ยวของประเทศไทยให้กับประชาชนและนักท่องเที่ยวหลังสถานการณ์การแพร่ระบาดของเชื้อไวรัสโควิด-๑๙ ของประเทศคลี่คลาย ขยายผลโครงการบริหารความปลอดภัยและสุขอนามัยในสถานประกอบการที่เกี่ยวข้องกับอุตสาหกรรมท่องเที่ยวไทย Amazing Thailand Safety & Health Administration : SHA
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวว่า โครงการ SHA เป็นโครงการที่กระตุ้นให้สถานประกอบการในภาคอุตสาหกรรมท่องเที่ยวได้เตรียมความพร้อมในการพัฒนาและปรับปรุงสถานประกอบการและธุรกิจให้สอดคล้องกับฐานวิถีชีวิตใหม่ (New Normal) นอกจากการที่ผู้ประกอบการนำเสนอสินค้าและบริการท่องเที่ยวมาตรฐานคุณภาพดีแล้ว ยังต้องให้ความสำคัญและตระหนักถึงความจำเป็นอย่างยิ่งในการเตรียมพร้อมด้านมาตรฐานความปลอดภัยและสุขอนามัยในสถานประกอบการของตนเองอีกด้วย โดยกระทรวงการท่องเที่ยวและกีฬา ได้ดำเนินการตามนโยบายสำคัญของรัฐบาลร่วมกับสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เผยแพร่ประชาสัมพันธ์ สื่อสารสร้างการรับรู้มาตรฐานด้านความปลอดภัยและสุขอนามัยในสถานประกอบการภาคอุตสาหกรรมท่องเที่ยวให้นักท่องเที่ยวชาวไทยและต่างประเทศเดินทางท่องเที่ยวได้อย่างปลอดภัย ตลอดจนใช้สินค้าและบริการท่องเที่ยวของประเทศไทยได้อย่างมั่นใจ
นายยุทธศักดิ์ สุภสร ผู้ว่าการการท่องเที่ยวแห่งประเทศไทย กล่าวว่า ปัจจุบันมีสถานประกอบการในภาคอุตสาหกรรมท่องเที่ยวเข้าร่วมโครงการ SHA จำนวน 3,808 ราย และผ่านการประเมินหรือ Checklist จำนวน 1,731 ราย ซึ่งตราสัญลักษณ์ SHA มีอายุ 2 ปี โดยแนวทางความร่วมมือหลักกับ กสทช. จะมุ่งเน้นการขยายผลในการประชาสัมพันธ์การดำเนินโครงการ SHA ร่วมกับผู้ให้บริการสัญญาณโทรศัพท์เคลื่อนที่ทุกเครือข่ายในการส่งข้อความสั้น (SMS Broadcasting) และ Travel Sim Card ณ ท่าอากาศยานนานาชาติของประเทศไทยทุกแห่ง ส่งตรงไปยังประชาชนและนักท่องเที่ยว เพื่อสื่อสาร สร้างการรับรู้  ประชาสัมพันธ์การเดินทางท่องเที่ยวในประเทศไทยด้วยความมั่นใจในมาตรฐานความปลอดภัยและสุขอนามัย ทั้งนี้ จะดำเนินการจัดทำข้อความสั้นในเบื้องต้นก่อน 3 ภาษา ได้แก่ ภาษาไทย อังกฤษ และภาษาจีน ตัวอย่างข้อความ เช่น เที่ยวทั่วไทย มั่นใจมาตรฐาน SHA www.thailandsha.com , เที่ยวไทยให้สนุก ทุกความมั่นใจไปกับ SHA www.thailandsha.com , Welcome to Thailand : SHA. Creating confidence while traveling in Thailand. เป็นต้น
พันเอก ดร.นที ศุกลรัตน์ รองประธานกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กล่าวว่า ในฐานะที่ กสทช. เป็นองค์กรของรัฐที่เป็นอิสระ มีอำนาจหน้าที่ดำเนินการจัดสรรคลื่นความถี่และกำกับการประกอบกิจการวิทยุกระจายเสียง วิทยุโทรทัศน์ และกิจการโทรคมนาคมให้เกิดประโยชน์สูงสุดแก่ประชาชน กสทช. มีความยินดีและความพร้อมในการร่วมมือกับกระทรวงการท่องเที่ยวและกีฬาโดยการท่องเที่ยวแห่งประเทศไทย ถือเป็นมิติใหม่ในการฟื้นฟูและพัฒนาอุตสาหกรรมท่องเที่ยวของประเทศหลังสถานการณ์การการแพร่ระบาดของเชื้อไวรัสโควิด-๑๙ ของประเทศไทยคลี่คลาย ทั้งนี้ การส่งข้อความสั้น (SMS Broadcasting) และ Travel Sim Card ผ่านช่องทางผู้ให้บริการสัญญาณโทรศัพท์เคลื่อนที่ทุกเครือข่ายไปยังนักท่องเที่ยว เป็นการสื่อสารตรงจากภาครัฐไปยังนักท่องเที่ยวและประชาชนเพื่อเผยแพร่ข่าว ข่าวสาร สร้างการรับรู้ ความเข้าใจ นำไปสู่การตระหนักถึงการปฏิบัติตนของประชาชนและนักท่องเที่ยวในการเดินทางท่องเที่ยวอย่างปลอดภัย อย่างไรก็ตาม ในอนาคตถ้ามีความร่วมมืออื่นใดที่จะดำเนินการร่วมกับกระทรวงการท่องเที่ยวและกีฬาก็มีความยินดี พันเอก ดร.นที ศุกลรัตน์ กล่าวในตอนท้าย

ที่มา : https://www.thaigov.go.th/news/contents/details/33050
