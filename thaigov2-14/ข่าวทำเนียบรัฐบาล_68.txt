รัฐบาลไทย-ข่าวทำเนียบรัฐบาล-พลเอกประวิตรฯ รองนายกรัฐมนตรีเป็นประธานการประชุมคณะกรรมการนโยบายอวกาศแห่งชาติ ครั้งที่ 3/2563

วันพฤหัสบดีที่ 9 กรกฎาคม 2563
พิมพ์
พลเอกประวิตรฯ รองนายกรัฐมนตรีเป็นประธานการประชุมคณะกรรมการนโยบายอวกาศแห่งชาติ ครั้งที่ 3/2563
พลเอกประวิตรฯ รองนายกรัฐมนตรีเป็นประธานการประชุมคณะกรรมการนโยบายอวกาศแห่งชาติ ครั้งที่ 3/2563
วันนี้  (9 กรกฎาคม 63)  ณ ห้องประชุม 301 ตึกบัญชาการ 1 ทำเนียบรัฐบาล พล.อ.ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายอวกาศแห่งชาติ ครั้งที่ 3/2563 โดยมีนายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม  นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม และคุณหญิงกัลยา โสภณพณิช รัฐมนตรีช่วยว่าการกระทรวงศึกษาธิการ ร่วมประชุมด้วย
รองนายกรัฐมนตรี กล่าวถึงสาระสำคัญของประชุมในวันนี้ว่า ต้องการผลักดันนโยบายยุทธศาสตร์ด้านกิจการอวกาศ เพื่อส่งผลต่อการพัฒนากิจการอวกาศ และการใช้ประโยชน์จากเทคโนโลยีอวกาศได้อย่างมีประสิทธิภาพ  ทั้งกำชับคณะกรรมการฯให้กำกับติดตาม และมอบหมายให้กระทรวง และหน่วยงานที่รับผิดชอบ เร่งรัดจัดทำนโยบายด้านอวกาศ และกฎหมายที่เกี่ยวข้องให้บรรลุผลเป็นรูปธรรมโดยเร็ว มีบทบาทนำในภูมิภาค และคำนึงถึงประโยชน์ที่จะเกิดกับประชาชนและสาธารณะ อย่างทั่วถึงโดยเฉพาะการนำเทคโนโลยีอวกาศมาใช้เป็นรากฐานในการพัฒนาประเทศทั้งด้านเศรษฐกิจ สังคม และความยั่งยืน
ที่ประชุมเห็นชอบ (ร่าง) ประกาศคณะกรรมการนโยบายอวกาศแห่งชาติ เรื่องหลักเกณฑ์ในระดับรัฐ เพื่อประกอบการพิจารณาอนุญาตให้ดาวเทียมต่างชาติให้บริการในประเทศเชิงพาณิชย์ พ.ศ.... โดยให้กระทรวงดิจิทัลเพื่อเศรษฐกิจและสังคม นำเสนอต่อคณะกรรมการดิจิทัลเพื่อเศรษฐกิจและสังคมแห่งชาติและคณะรัฐมนตรี เพื่อพิจารณาให้ความเห็นชอบหรือข้อเสนอแนะ
พร้อมกันนี้ ที่ประชุมเห็นชอบ (ร่าง) พระราชบัญญัติกิจการอวกาศ พ.ศ.... ซึ่งจะก่อให้เกิดนโยบายและแผนการบริหารกิจการอวกาศของประเทศที่เป็นเอกภาพ และเป็นการยกระดับกฎหมายเพื่อผลักดันให้เกิดเศรษฐกิจอวกาศ (New Space Economy) รวมทั้ง ทำให้ประเทศไทยจะมีกลไกสอดคล้องกับพันธกรณีของไทยภายใต้ข้อบังคับของกฎหมายระหว่างประเทศด้านอวกาศ  นอกจากนี้ ยังมอบหมายให้คณะกรรมการนโยบายอวกาศแห่งชาติ และองค์กรมหาชนจัดทำเอกสารการขอจัดตั้งสำนักงานกำกับกิจการอวกาศแห่งชาติเสนอให้สำนักงาน ก.พ.ร. พิจารณา เพื่อให้สอดคล้องตามมติคณะรัฐมนตรีเมื่อวันที่ 24 มกราคม 2550 และวันที่ 1 พฤษภาคม 2561 โดยที่ประชุมเห็นชอบให้เพิ่มผู้แทนจากกองทัพอากาศร่วมเป็นองค์ประกอบในคณะอนุกรรมการพัฒนากฎหมายอวกาศด้วย เพื่อเพิ่มประสิทธิภาพ และให้สอดคล้องกับภารกิจตามที่กฎหมายกำหนดด้วย
***********************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33260
