รัฐบาลไทย-ข่าวทำเนียบรัฐบาล-พม. จัดประชุมพัฒนากลไกศูนย์ประสานงานด้านความเสมอภาคระหว่างหญิงชาย พร้อมขับเคลื่อน พม. เป็นองค์กรต้นแบบการส่งเสริมความเสมอภาคระหว่างเพศ

วันจันทร์ที่ 29 มิถุนายน 2563
พม. จัดประชุมพัฒนากลไกศูนย์ประสานงานด้านความเสมอภาคระหว่างหญิงชาย พร้อมขับเคลื่อน พม. เป็นองค์กรต้นแบบการส่งเสริมความเสมอภาคระหว่างเพศ
พม. จัดประชุมพัฒนากลไกศูนย์ประสานงานด้านความเสมอภาคระหว่างหญิงชาย พร้อมขับเคลื่อน พม. เป็นองค์กรต้นแบบการส่งเสริมความเสมอภาคระหว่างเพศ
วันนี้ (29 มิ.ย. 63) เวลา 09.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดการประชุมเชิงปฏิบัติการพัฒนากลไกศูนย์ประสานงานด้านความเสมอภาคระหว่างหญิงชาย โดยมีนางสาววิจิตา รชตะนันทิกุล รองอธิบดีกรมกิจการสตรีและสถาบันครอบครัว กล่าวรายงาน ทั้งนี้ มีคณะผู้บริหารด้านการเสริมสร้างบทบาทหญิงชาย (Chief Gender Equality Officer - CGEO)  หัวหน้าศูนย์ประสานงานด้านความเสมอภาคระหว่างหญิงชาย (Gender Focal Point - GFP) และเจ้าหน้าที่ GFP ทุกหน่วยงานสังกัดกระทรวง พม. รวมจำนวน 45 คน เข้าร่วมประชุม ณ ห้องปรินซ์ บอลรูม 3 ชั้น 11 โรงแรมปรินซ์พาเลซ มหานาค กรุงเทพฯ
นายปรเมธี กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานหลักของรัฐบาลที่ดำเนินการขับเคลื่อนงานส่งเสริมความเสมอภาคระหว่างเพศ โดยได้ให้ความสำคัญของผู้บริหารและกลไกหลักในการส่งเสริมความเสมอภาคระหว่างเพศภายในหน่วยงาน ได้แก่ CGEO และ GFP ที่มีความรู้และความตระหนักในเรื่องเพศภาวะ สิทธิสตรี และการส่งเสริมความเสมอภาคระหว่างเพศ จะนำไปสู่การกำหนดนโยบาย ทิศทาง และการดำเนินงานที่คำนึงถึงความแตกต่างทางเพศ และประเด็นเพศภาวะ ซึ่งเป็นอุปสรรคสำหรับกลุ่มเป้าหมายตั้งแต่เด็ก เยาวชน สตรี ครอบครัว คนพิการ ผู้สูงอายุ และกลุ่มเปราะบางต่าง ๆ ในการให้เข้าถึงบริการและสิทธิสวัสดิการสังคมของกระทรวง พม. อย่างเสมอภาคและไม่เลือกปฏิบัติด้วยเหตุแห่งเพศ ทั้งนี้ กระทรวง พม. โดยกรมกิจการสตรีและสถาบันครอบครัว (สค.) จึงได้นำ CGEO GFP และเจ้าหน้าที่ GFP ทุกหน่วยงานสังกัดกระทรวง พม. เข้าร่วมการประชุมเชิงปฏิบัติการพัฒนากลไกศูนย์ประสานงานด้านความเสมอภาคระหว่างหญิงชาย เพื่อเสริมสร้างความรู้และความตระหนักในประเด็นความเสมอภาคระหว่างเพศ
นายปรเมธี กล่าวต่อไปว่า การประชุมวันนี้ นับเป็นการเสริมสร้างความรู้และความตระหนักในประเด็นความเสมอภาคระหว่างเพศแก่หน่วยงานของกระทรวง พม. โดยได้รับเกียรติจากวิทยากรผู้ทรงคุณวุฒิที่มีความรู้และประสบการณ์ในประเด็นสิทธิสตรี และการส่งเสริมความเสมอภาคระหว่างเพศทั้งในระดับประเทศและระหว่างประเทศ มาให้ความรู้ แลกเปลี่ยน และข้อเสนอแนะในการขับเคลื่อนการส่งเสริมความเสมอภาคระหว่างเพศ เพื่อขับเคลื่อนกระทรวง พม. เป็นองค์กรต้นแบบในการส่งเสริมความเสมอภาคระหว่างเพศ
นายปรเมธี กล่าวเพิ่มเติมว่า เมื่อเดือนเมษายนที่ผ่านมา กระทรวง พม. มีการจัดการประชุม CGEO และ GFP  โดยกำหนดแนวการพัฒนาใน 5 มิติ เพื่อสร้าง พม. ให้เป็นต้นแบบองค์กรในการส่งเสริมความเสมอภาคระหว่างเพศ ประกอบด้วย 1. มิติการพัฒนากลไก โดยให้มีการแต่งตั้ง CGEO ระดับกรม และ GFP ในทุกกรม และทบทวนการดำเนินการตามแผนแม่บทด้านการส่งเสริมความเสมอภาคระหว่างเพศ เป็นต้น  2. มิติการพัฒนาบุคลากร โดยให้ความรู้เรื่องเพศภาวะและการส่งเสริมความเสมอภาคระหว่างเพศ รวมถึงการบูรณาการเพศภาวะในการปฏิบัติงานกับกลุ่มเป้าหมายของหน่วยงาน 3. มิติการพัฒนาการปฏิบัติงาน โดยจัดเก็บข้อมูลจำแนกเพศในองค์กรทั้งบุคลากรและผู้ใช้บริการ และงบประมาณที่มีมุมมองมิติเพศภาวะ (Gender Responsive Budgeting - GRB) เป็นต้น 4. มิติการพัฒนาสภาวะแวดล้อมและกฎระเบียบภายในองค์กร โดยปรับปรุงและพัฒนามาตรการและสภาพแวดล้อมให้เอื้อต่อการส่งเสริมความเสมอภาคระหว่างเพศ เช่น ความเสมอภาคระหว่างเพศในการสรรหาและแต่งตั้ง การจัดห้องให้นมบุตร ห้องดูแลเด็กเล็ก ห้องปั๊มน้ำนมมารดา ห้องน้ำสำหรับคนพิการ ผู้สูงอายุ กลุ่มบุคคลที่มีความหลากหลายทางเพศ และจัดทำมาตรการป้องกันและแก้ไขการล่วงละเมิดหรือการคุกคามทางเพศในการทำงานทุกหน่วยงาน เป็นต้น 5. มิติการติดตามและประเมินผล โดยทุกส่วนราชการมีหน้าที่ในการติดตามและการรายงานการดำเนินงานในการส่งเสริมความเสมอภาคระหว่างเพศ

ที่มา : https://www.thaigov.go.th/news/contents/details/32884
