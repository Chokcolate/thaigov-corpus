รัฐบาลไทย-ข่าวทำเนียบรัฐบาล-ศบค.ย้ำ เปิดเฟส 5 เงื่อนไขไม่มาก แค่ต้องปรับตัว ใช้ชีวิตวิถีใหม่ทั้งกลางวัน-กลางคืน ย้ำแม้สถานการณ์โควิด-19 ในประเทศไทยไม่มีผู้เสียชีวิตเพิ่ม แต่ต้องติดตามสถานการณ์ต่างประเทศ พบยัง

วันศุกร์ที่ 26 มิถุนายน 2563
พิมพ์
ศบค.ย้ำ เปิดเฟส 5 เงื่อนไขไม่มาก แค่ต้องปรับตัว ใช้ชีวิตวิถีใหม่ทั้งกลางวัน-กลางคืน ย้ำแม้สถานการณ์โควิด-19 ในประเทศไทยไม่มีผู้เสียชีวิตเพิ่ม แต่ต้องติดตามสถานการณ์ต่างประเทศ พบยัง
ศบค.ย้ำ เปิดเฟส 5 เงื่อนไขไม่มาก แค่ต้องปรับตัว ใช้ชีวิตวิถีใหม่ทั้งกลางวัน-กลางคืน ย้ำแม้สถานการณ์โควิด-19 ในประเทศไทยไม่มีผู้เสียชีวิตเพิ่ม แต่ต้องติดตามสถานการณ์ต่างประเทศ พบยังมีผู้ติดเชื้อและเสียชีวิตพุ่งสูง
วันนี้ (26 มิ.ย.63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์ประจำวันและมาตรการในการควบคุมสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สรุปสาระสำคัญ ดังนี้
1. สถานการณ์ผู้ติดเชื้อไวรัสโคโรนา 2019 (โควิด -19) ในประเทศไทย
พบผู้ติดเชื้อใหม่จำนวน 4 รายในสถานที่เฝ้าระวังที่รัฐจัดให้ ผู้ติดเชื้อภายในประเทศยังคงที่ 0 ราย  ติดต่อกัน 32 วัน ทำให้ตัวเลขผู้ป่วยยืนยันสะสมอยู่ที่ 3,162 ราย โดยอยู่ในสถานที่กักกันที่รัฐจัดให้ 225 ราย หายป่วยแล้ว 3,040 ราย ผู้เสียชีวิตคงที่ 58 ราย และรักษาอยู่ในโรงพยาบาล 64 ราย
ทั้งนี้ ผู้ป่วยใหม่ 4 ราย เป็นผู้ที่เดินทางมาจากต่างประเทศและเข้า State Quarantine จากซูดาน 2 รายเป็นหญิงไทย อายุ 22 และ 27 ปี เข้าพักสถานที่กักกันที่รัฐจัดให้ที่จังหวัดสมุทรปราการ จากสหรัฐอาหรับเอมิเรตส์ 2 ราย เป็นหญิงไทย อายุ 32 และ 53 ปี อาชีพพนักงานนวดเข้าพักสถานที่กักกันที่รัฐจัดให้ที่กรุงเทพมหานคร  สำหรับผู้ป่วย 225 รายจากผู้เข้ากักกันทั้งหมด 46,569 ราย  เทียบเท่าร้อยละ 0.48 โดยเป็นชายมากกว่าหญิง อายุเฉลี่ย 39 ปี สัญชาติไทยร้อยละ 99.1 อเมริกาและอังกฤษ ร้อยละ 0.45  ด้วยความเข้มแข็งของมาตรการการดูแลระบบของการกักกัน ทำให้สามารถคัดกรองผู้ที่ติดเชื้อเข้ามา ซึ่งต้องขอบคุณ 3 จังหวัดที่รับประจำ ได้แก่ กรุงเทพมหานคร ชลบุรี และสมุทรปราการที่ดูแลกลุ่มคนเหล่านี้
2. สถานการณ์ผู้ติดเชื้อไวรัสโคโรนา 2019 (โควิด -19) ของโลก
สถานการณ์ผู้ติดเชื้อไวรัสโคโรนา 2019 (โควิด -19) ของโลกว่า พบผู้ติดเชื้อยืนยันสะสมอยู่ที่ 9,710,000 กว่าราย โดยผู้ติดเชื้อเพิ่มขึ้นวันเดียวถึง 183,000 กว่าราย  อาการหนัก 57,000 กว่าราย หายป่วยไปแล้ว 5,200,000 กว่าราย และเสียชีวิตภายในวันเดียวเพิ่มขึ้นถึง 6,811 ราย ทำให้ตัวเลขรวมผู้เสียชีวิตอยู่ที่ 490,000 กว่าราย  ทั้งนี้ ประเทศสหรัฐอเมริกายังเป็นประเทศที่พบว่ามีผู้เสียชีวิตและผู้ติดเชื้อยืนยันสะสมมากที่สุด รองลงมาคือประเทศบราซิล  รัสเซีย และอินเดีย ตามลำดับ ขณะที่ประเทศไทยตกลงมาอยู่ในลำดับที่ 94 ของโลกแล้ว
โฆษก ศบค. ย้ำว่าแม้สถานการณ์ในประเทศไทยจะนิ่งไม่มีผู้เสียชีวิตเพิ่ม แต่สถานการณ์ในต่างประเทศ ยังพบว่ามีผู้เสียชีวิตจำนวนมากอยู่ โดยเอเชีย (ประเทศจีน) หลังจากหายไปในช่วงกลางมิถุนายนและกลับขึ้นมาสูงมา ขณะที่อเมริกาเหนือ ยุโรปและอเมริกาใต้และลาตินอเมริกาเส้นกราฟมีแนวโน้มพุ่งทะยานขึ้นสูง โดยการระบาดขณะนี้ได้กระจายไปทั่วโลกแล้ว
3. การดำเนินการตามมาตรการ
แผนการนำคนไทยกลับจากต่างประเทศวันนี้ มีคนไทยเดินทางกลับมาจากสหราชอาณาจักร 251 คน ฮ่องกง 100 คน และเกาหลีใต้ 150 คน วันพรุ่งนี้จะมีผู้เดินทางกลับจากเปรู/เนเธอร์แลนด์ 84 คน และสหรัฐอเมริกา 200 คน สำหรับรายงานผู้เดินทางกลับเข้าประเทศผ่านจุดผ่านแดนทางบกเดินทางจากมาเลเซีย 131 คน  เมียนมา 1 คน สปป. ลาว 20 คน และกัมพูชา 3 คน รวม 155 คน
สรุปการใช้งาน www.ไทยชนะ.com ยอดสะสมตั้งแต่เริ่มโครงการมีผู้ใช้งาน 30,792,286 คน ร้านค้าลงทะเบียน 230,768 ร้าน จำนวนดาวน์โหลดแอปพลิเคชันไทยชนะ 424,077 ครั้ง โดยสัดส่วนการเช็คอิน/เช็คเอาท์ผ่านแพลตฟอร์มไทยชนะอยู่ที่ร้อยละ 55.6 ผ่านแอพพลิเคชันไทยชนะร้อยละ 86.7 โดยกิจการ/กิจกรรมทั้งหลายที่กำลังจะเปิดให้บริการในระยะที่ 5 จะต้องลงทะเบียนใช้งานแพลตฟอร์มไทยชนะทั้งสิ้น จึงจะเปิดสามารถเปิดให้บริการกิจการ/กิจกรรมได้
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32806
