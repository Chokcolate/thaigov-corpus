รัฐบาลไทย-ข่าวทำเนียบรัฐบาล-รัฐบาลปิติ พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระราชทานรถตรวจโรคติดเชื้อชีวนิรภัย เพื่อเพิ่มประสิทธิภาพ ความปลอดภัยในตรวจหาผู้ป่วยติดเชื้อไวรัสโควิด-19

วันพฤหัสบดีที่ 9 กรกฎาคม 2563
พิมพ์
รัฐบาลปิติ พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระราชทานรถตรวจโรคติดเชื้อชีวนิรภัย เพื่อเพิ่มประสิทธิภาพ ความปลอดภัยในตรวจหาผู้ป่วยติดเชื้อไวรัสโควิด-19
รัฐบาลปิติ พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี ทรงพระ พระราชทานรถตรวจโรคติดเชื้อชีวนิรภัย พร้อมพระราชทานพระราชทรัพย์ส่วนพระองค์ในการพัฒนาอุปกรณ์ เพื่อเพิ่มประสิทธิภาพและความปลอดภัยในตรวจหาผู้ป่วยติดเชื้อไวรัสโควิด-19
วันนี้ (8 กรกฎาคม 63) เวลา 12.30 น. ณ ตึกสันติไมตรี (หลังนอก) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เปิดเผยว่าเมื่อวันที่ 6 ก.ค. 63 พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงพระกรุณาโปรดเกล้าฯ พระราชทานรถตรวจโรคติดเชื้อชีวนิรภัยแก่กระทรวงสาธารณสุข พร้อมพระราชทานพระราชทรัพย์ส่วนพระองค์ ในการพัฒนาอุปกรณ์การตรวจมีประสิทธิภาพ เพื่อความปลอดภัยในการทำงานของเจ้าหน้าที่และตรวจหาผู้ป่วยติดเชื้อไวรัสโควิด-19 เชิงรุก สามารถเข้าถึงประชาชนได้ในทุกพื้นที่
พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี พระราชทานพระราชวโรกาสให้นายกรัฐมนตรี เฝ้าฯ ทูลละอองธุลีพระบาท กราบบังคมทูลถวายรายงานการปฏิบัติหน้าที่ของรัฐบาลในห้วงที่ผ่านมา โดยนายกรัฐมนตรีอัญเชิญพระกระแสรับสั่ง ชมเชย ขอบคุณ รัฐบาล เจ้าหน้าที่สาธารณสุข และทุกคนที่ทำงานในการแก้ไขปัญหาสถานการณ์การแพร่ระบาดของเชื้อไวรัสโควิด-19  ซึ่งประเทศไทยได้รับคำชื่นชมจากต่างประเทศเป็นจำนวนมาก เป็นความภาคภูมิใจของคนไทยทั้งชาติ  พร้อมรับพระราชทานพระบรมราโชบายเรื่อง ความรัก ความสามัคคี  รัฐบาลต้องทำหน้าที่ดูแลประชาชน ให้มีคุณภาพชีวิตที่ดี  เน้นความเป็นธรรม ความโปร่งใส ในการทำงาน บริหารบ้านเมืองให้เกิดเสถียรภาพ บริหารจัดการให้ครบทุกมิติเพื่อบรรเทาความเดือดของพี่น้องประชาชน  โดยกำหนดแผนงานให้สอดคล้องกับงบประมาณที่มีอยู่เป็นไปด้วยความเหมาะสม พระบาทสมเด็จพระเจ้าอยู่หัว ทรงสนพระทัยการบริหารจัดการน้ำ ป่า การกักเก็บน้ำ ที่ประชาชนบางพื้นที่ยังได้รับความเดือดร้อนพร้อมกันนี้ด้วย ทั้งนี้ รัฐบาลพร้อมรับสนองพระบรมราโชบาย เหนือเกล้าฯ ในการปฏิบัติหน้าที่เพื่อสืบสาน รักษา และต่อยอด ตามพระปฐมบรมราชโองการ
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33209
