รัฐบาลไทย-ข่าวทำเนียบรัฐบาล-กรมการขนส่งทางบกแนะนำ 6 มาตรการ รถรับ - ส่งนักเรียนปลอดภัย ห่างไกล COVID-19

วันศุกร์ที่ 26 มิถุนายน 2563
กรมการขนส่งทางบกแนะนำ 6 มาตรการ รถรับ - ส่งนักเรียนปลอดภัย ห่างไกล COVID-19
กรมการขนส่งทางบก (ขบ.) กระทรวงคมนาคม กำชับสำนักงานขนส่งทั่วประเทศตรวจสอบรถรับ - ส่งนักเรียนในพื้นที่ให้ปฏิบัติตามมาตรป้องกันการแพร่ระบาดของโรคติดเชื้อไวรัส COVID-19 อย่างเคร่งครัดและต่อเนื่องตลอดภาคการศึกษา เพื่อสร้างความเชื่อมั่นให้กับนักเรียนและผู้
นายจิรุตม์ วิศาลจิตร อธิบดีกรมการขนส่งทางบก กล่าวว่า ตามที่รัฐบาลได้ประกาศให้สถานศึกษาเปิดภาคการศึกษา 2563 ในช่วงเดือนกรกฎาคม 2563 เป็นต้นไป โดยให้ทุกภาคส่วนที่เกี่ยวข้องมีมาตรการควบคุมการแพร่ระบาดของโรคติดเชื้อไวรัส COVID-19 เพื่อเตรียมความพร้อมรองรับการเปิดภาคการศึกษา ขบ. จึงได้กำหนดมาตรการควบคุมการแพร่ระบาดของโรคติดเชื้อไวรัส COVID-19 สำหรับรถรับ - ส่งนักเรียน เพื่อให้ผู้ได้รับอนุญาตให้ใช้รถรับ - ส่งนักเรียนปฏิบัติตาม ดังนี้
1. พนักงานขับรถรับ - ส่งนักเรียน และผู้ควบคุมนักเรียนจะต้องผ่านการคัดกรองและตรวจวัดอุณหภูมิก่อนปฏิบัติหน้าที่ หากอุณหภูมิร่างกายสูงกว่า 37.5 องศาเซลเซียส ห้ามปฏิบัติหน้าที่โดยเด็ดขาด
2. ตรวจวัดอุณหภูมินักเรียนก่อนใช้บริการ โดยสามารถปฏิเสธการให้บริการในกรณีที่พบว่านักเรียนมีอุณหภูมิร่างกายสูงกว่า 37.5 องศาเซลเซียส
3. พนักงานขับรถ ผู้ควบคุมนักเรียน และนักเรียนทุกคนต้องสวมหน้ากากอนามัยหรือหน้ากากผ้าตลอดการเดินทาง
4. จัดให้มีแอลกอฮอล์ชนิดเจลหรือน้ำยาฆ่าเชื้อโรคประจำรถ
5. ทำความสะอาดรถรับ - ส่งนักเรียนก่อนและหลังการให้บริการแต่ละรอบ เปิดหน้าต่างและประตูเพื่อถ่ายเทระบายอากาศภายในตัวรถ และทำความสะอาดจุดที่มีการสัมผัสบ่อยครั้ง เช่น ราวจับ ที่เปิดประตู เบาะนั่ง ที่วางแขน เป็นต้น
6. ลงทะเบียนบันทึกข้อมูลการใช้บริการแต่ละรอบของนักเรียน เพื่อความรวดเร็วในการสืบสวนโรคของแพทย์หากพบผู้ติดเชื้อไวรัส COVID-19
7. ปฏิบัติตามมาตรการควบคุมโรคของศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 (ศบค.) หรือคณะกรรมการโรคติดต่อจังหวัด เพื่อให้สอดคล้องกับมาตรการต่าง ๆ ของภาครัฐ และสร้างความมั่นใจให้กับนักเรียนและผู้ปกครอง
ทั้งนี้ ขบ. ได้เข้มงวดตรวจสอบรถรับ - ส่งนักเรียนให้เป็นไปตามมาตรฐานความปลอดภัยตามที่กำหนด ด้วยการกำชับให้สำนักงานขนส่งจังหวัดทั่วประเทศตรวจสอบความปลอดภัยและการให้บริการของรถรับ - ส่งนักเรียนในจังหวัดอย่างเข้มงวดต่อเนื่องตลอดภาคการศึกษา สำหรับมาตรฐานความปลอดภัยของตัวรถรับ - ส่งนักเรียนที่เป็นรถยนต์ส่วนบุคคลทั้งรถสองแถวและรถตู้ กำหนดให้ต้องผ่านการรับรองจากโรงเรียนหรือสถานศึกษา และนำรถเข้าตรวจสภาพ ณ สำนักงานขนส่งจังหวัดที่โรงเรียนหรือสถานศึกษาตั้งอยู่ในเขตพื้นที่ ซึ่งจะได้รับอนุญาตครั้งละ 1 ภาคการศึกษา ภายในรถต้องมีเครื่องมือที่จำเป็นสำหรับช่วยเหลือนักเรียนเมื่อมีอุบัติเหตุ เช่น ถังดับเพลิง ค้อนทุบกระจก ที่นั่งผู้โดยสารต้องยึดแน่นมั่นคงแข็งแรง กรณีเป็นรถสองแถวต้องมีประตูและที่กั้นป้องกันนักเรียนตก ส่วนรถตู้ต้องจัดวางที่นั่งเป็นแถวตอนตามความกว้างของตัวรถเท่านั้น ห้ามดัดแปลงสภาพรถ ห้ามเพิ่มเบาะที่นั่งหรือการต่อเติมกระบะท้ายเพื่อให้รับนักเรียนได้มากเกินจำนวนบรรทุกที่ปลอดภัย และต้องคำนึงถึงมาตรการทางด้านสาธารณสุขด้วย

ที่มา : https://www.thaigov.go.th/news/contents/details/32803
