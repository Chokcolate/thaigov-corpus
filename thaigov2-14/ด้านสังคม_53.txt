รัฐบาลไทย-ข่าวทำเนียบรัฐบาล-“สาธิต” สั่งเข้มมาตรการรักษาความปลอดภัยสถานพยาบาล ย้ำความปลอดภัยบุคลากรสำคัญที่สุด

วันอังคารที่ 7 กรกฎาคม 2563
“สาธิต” สั่งเข้มมาตรการรักษาความปลอดภัยสถานพยาบาล ย้ำความปลอดภัยบุคลากรสำคัญที่สุด
รัฐมนตรีช่วยว่าการกระทรวงสาธารณสุข สั่งการสถานพยาบาลทุกแห่งให้เข้มมาตรการรักษาความปลอดภัย แก้ไขจุดเลี่ยง ย้ำความปลอดภัยบุคลากรและเจ้าหน้าที่สำคัญที่สุด หลังเกิดกรณีคนร้ายบุกเข้าหวังข่มขืนพยาบาลขณะกำลังปฏิบัติหน้าที่
รัฐมนตรีช่วยว่าการกระทรวงสาธารณสุข สั่งการสถานพยาบาลทุกแห่งให้เข้มมาตรการรักษาความปลอดภัย แก้ไขจุดเลี่ยง ย้ำความปลอดภัยบุคลากรและเจ้าหน้าที่สำคัญที่สุด หลังเกิดกรณีคนร้ายบุกเข้าหวังข่มขืนพยาบาลขณะกำลังปฏิบัติหน้าที่ ยืนยันให้เจ้าหน้าที่ตำรวจดำเนินคดีอย่างเด็ดขาด
วันนี้ (7 กรกฎาคม 2563)  ที่กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์กรณีมีคนร้ายเข้าไปทำร้ายหวังข่มขืนพยาบาล โรงพยาบาลภูผาม่าน จ.ขอนแก่น โดยเจ้าหน้าที่ตำรวจจับกุมผู้ก่อเหตุได้แล้ว ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีความห่วงใยพยาบาลที่ต้องพบกับเหตุการณ์ดังกล่าว ได้กำชับให้นายแพทย์สาธารณสุขจังหวัดขอนแก่น ดูแลสภาพจิตใจอย่างใกล้ชิด ให้หยุดงานพักผ่อนจนกว่าจะพร้อมกลับมาปฏิบัติงาน และให้เร่งแก้ไขจุดเสี่ยงต่างๆ ขณะนี้ได้แจ้งความดำเนินคดี พร้อมส่งคลิปหลักฐานต่างๆ ให้กับเจ้าหน้าที่ตำรวจใช้ดำเนินการตามกฎหมายกับผู้ก่อเหตุอย่างเด็ดขาด เพื่อไม่ให้เกิดเหตุการณ์เช่นนี้ซ้ำอีก นอกจากนี้ ได้ให้ผู้ตรวจราชการกระทรวงสาธารณสุขทุกเขตสุขภาพ และนายแพทย์สาธารณสุขจังหวัด ทบทวนมาตรการความปลอดภัยของสถานพยาบาลต่างๆ โดยเฉพาะโรงพยาบาลชุมชน โรงพยาบาลส่งเสริมสุขภาพตำบลที่อยู่ห่างไกล สำรวจจุดเสี่ยงและเร่งแก้ไข เพิ่มความปลอดภัย สร้างขวัญและกำลังใจในการทำงานให้กับบุคลากรทางการแพทย์และเจ้าหน้าที่ที่ต้องปฏิบัติงานดูแลผู้ป่วยตลอด 24 ชั่วโมง
สำหรับโรงพยาบาลภูผาม่าน ได้รับรายงานจากนายแพทย์สาธารณสุขจังหวัดขอนแก่นว่า ได้เพิ่มมาตรการความปลอดภัยแก่เจ้าหน้าที่ ดังนี้ 1.จัดให้มีเจ้าหน้าที่ผู้ชายขึ้นปฏิบัติงานในช่วงเวรดึกด้วย เพื่อความปลอดภัยของบุคลากรและคนไข้  2.ประสานนายอำเภอจัดทีมอาสาดูแลความปลอดภัย และประสานไปยังสถานีตำรวจจัดสายตรวจดูแลให้บ่อยขึ้น 3.ติดตั้งกล้องวงจรปิดเพิ่มในจุดเสี่ยงต่างๆ 4.กำหนดเวลาเยี่ยมชัดเจน ปิดประตูเมื่อหมดเวลาเยี่ยม และติดตั้ง Intercom สื่อสารหน้าประตูหอผู้ป่วย 5.ประชาสัมพันธ์ขอความร่วมมือญาติผู้ป่วยช่วยกันดูแลสอดส่องความปลอดภัยในโรงพยาบาล 6.ปรับภูมิทัศน์ให้สามารถมองเห็นโดยทั่วบริเวณโรงพยาบาล และเพิ่มไฟส่องสว่างระหว่างทางเดินและหอพักบุคลากร สำหรับแผนระยะต่อไป จะประสานอาสาสมัครสาธารณสุขประจำหมู่บ้านมาช่วยอยู่กับเจ้าหน้าที่ในตอนกลางคืน และเตรียมงบประมาณในการจ้างเจ้าหน้าที่รักษาความปลอดภัยเพิ่ม
******************************** 7 กรกฎาคม 2563

ที่มา : https://www.thaigov.go.th/news/contents/details/33169
