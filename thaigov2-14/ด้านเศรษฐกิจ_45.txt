รัฐบาลไทย-ข่าวทำเนียบรัฐบาล-กระทรวงเกษตรฯ เร่งจ่ายเงินเยียวยาเกษตรกรที่ได้รับผลกระทบจากการแพร่ระบาดของโรคโควิด-19 รอบ 3

วันอังคารที่ 30 มิถุนายน 2563
กระทรวงเกษตรฯ เร่งจ่ายเงินเยียวยาเกษตรกรที่ได้รับผลกระทบจากการแพร่ระบาดของโรคโควิด-19 รอบ 3
กระทรวงเกษตรฯ เร่งจ่ายเงินเยียวยาเกษตรกรที่ได้รับผลกระทบจากการแพร่ระบาดของโรคโควิด-19 รอบ 3 วันที่ 15 ก.ค. นี้
นายอนันต์ สุวรรณรัตน์ ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการพิจารณาการอุทธรณ์โครงการช่วยเหลือเกษตรกรที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 ของกระทรวงเกษตรและสหกรณ์ ครั้งที่ 4/2563 ณ กระทรวงเกษตรและสหกรณ์ ว่า จากการประชุมคณะกรรมการพิจารณาการอุทธรณ์ฯ ครั้งที่ 3/2563 เมื่อวันที่ 18 มิถุนายน ที่ผ่านมา มีจำนวนผู้อุทธรณ์ 192,512 ราย กระทรวงเกษตรฯ ได้ตรวจสอบข้อมูลที่ซ้ำซ้อนของผู้อุทธรณ์แล้ว พบว่า คงเหลือจำนวน 189,663 ราย (ข้อมูล ณ 29 มิ.ย. 63) โดยไม่ซ้ำเลขบัตรประชาชน ซึ่งได้จำแนกสถานะของผลการอุทธรณ์ออกเป็น 3 กลุ่ม คือ 1) กลุ่มผู้อุทธรณ์ที่เข้าหลักเกณฑ์ได้รับเงินเยียวยาเกษตรกร จำนวน 73,975 ราย ซึ่งกระทรวงเกษตรฯ ได้แจ้งข้อมูลให้ ธ.ก.ส. ดำเนินการจ่ายเงินเยียวยาแล้วบางส่วน และในส่วนที่ดำเนินการตรวจความซ้ำซ้อน อยู่ระหว่างการแจ้งข้อมูลให้ ธ.ก.ส. ดำเนินการจ่ายเงินเยียวยาต่อไป 2) กลุ่มผู้อุทธรณ์ที่ไม่เข้าหลักเกณฑ์ได้รับเงินเยียวยาเกษตรกร หรือไม่เข้าหลักเกณฑ์การจ่ายเงินเยียวยาภายใต้โครงการฯ ตามนัยมติคณะกรรมการกลั่นกรองฯ และมติ ครม.ที่เกี่ยวข้อง จึงเห็นควรยุติการพิจารณา จำนวน 108,391 ราย ประกอบด้วย กลุ่มข้าราชการและลูกจ้างประจำ กลุ่มข้าราชการบำนาญ กลุ่มมีสิทธิ์ซ้ำซ้อนกับโครงการเราไม่ทิ้งกัน กลุ่มได้รับสิทธิ์จากประกันสังคม และกลุ่มผู้มีสถานะเป็นสมาชิกครัวเรือนเกษตรกร (ของกรมส่งเสริมการเกษตร) เท่านั้น ไม่ได้เป็นเกษตรกร
และ 3) กลุ่มผู้อุทธรณ์ที่ต้องรอผลการพิจารณา จำนวน 7,297 ราย โดยในจำนวนนี้มีผู้อุทธรณ์ จำนวน 2,814 ราย รอผลการดำเนินการลงข้อมูลกลุ่มเป้าหมายของกรมส่งเสริมการเกษตร ซึ่งคาดว่าจะดำเนินการแล้วเสร็จภายใน 10 กรกฎาคม 2563 หากผู้อุทธรณ์รายใดมีข้อมูลปรากฏในกลุ่มดังกล่าว ให้ดำเนินการตรวจสอบความซ้ำซ้อนและเสนอคณะกรรมการกลั่นกรองฯ พิจารณาต่อไป สำหรับในกลุ่มที่ขออุทธรณ์การมีสถานะเป็นผู้ประกันตน (จากการตรวจสอบข้อมูลประกันสังคม ณ 16 มิ.ย. 63) จำนวน 1,537 ราย ได้ขอให้สำนักงานประกันสังคมพิจารณาตรวจสอบความถูกต้องและเหมาะสม ว่าจะสามารถรับดำเนินการต่อไปอย่างไร เพื่อเสนอคณะกรรมการฯ พิจารณาต่อไป
“อย่างไรก็ตาม กระทรวงเกษตรฯ จะเร่งดำเนินการพิจารณาการอุทธรณ์โครงการช่วยเหลือเกษตรกรที่ได้รับผลกระทบจากการแพร่ระบาดของโรคติดเชื้อไวรัสโคโรนา 2019 โดยเร็วที่สุด เพื่อช่วยเหลือเยียวยาเกษตรกรที่ได้รับผลกระทบ ซึ่งจะทยอยโอนเงินรอบที่ 3 ตั้งแต่วันที่ 15 กรกฎาคมนี้ เป็นต้นไป” นายอนันต์ กล่าว
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/32941
