รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี การประชุมผู้นำอาเซียน สมัยพิเศษ เรื่อง การเสริมสร้างศักยภาพสตรีในยุคดิจิทัล

วันศุกร์ที่ 26 มิถุนายน 2563
พิมพ์
ถ้อยแถลงนายกรัฐมนตรี การประชุมผู้นำอาเซียน สมัยพิเศษ เรื่อง การเสริมสร้างศักยภาพสตรีในยุคดิจิทัล
ถ้อยแถลงนายกรัฐมนตรี การประชุมผู้นำอาเซียน สมัยพิเศษ เรื่อง การเสริมสร้างศักยภาพสตรีในยุคดิจิทัล
วันศุกร์ที่ 26 มิถุนายน 2563 เวลา 14.30 – 16.00 น.
ท่านประธาน ใต้ฝ่าละอองธุลีพระบาท และ ฯพณฯ ทั้งหลาย
ผมรู้สึกยินดีและเป็นเกียรติอย่างยิ่งที่ได้เป็นส่วนหนึ่งในการประชุมผู้นำอาเซียนสมัยพิเศษ เรื่อง “การเสริมสร้างศักยภาพสตรีในยุคดิจิทัล” ในครั้งนี้ และขอชื่นชมเวียดนามที่ตระหนักถึงความสำคัญในการเสริมสร้างศักยภาพสตรี ซึ่งเป็นสมาชิกกว่าครึ่งหนึ่งของประชาคมอาเซียน ผมเชื่อมั่นว่า การเสริมสร้างศักยภาพสตรีเป็นปัจจัยสำคัญในการส่งเสริมการบรรลุวิสัยทัศน์ประชาคมอาเซียน ค.ศ. 2025 และการบรรลุเป้าหมายการพัฒนาที่ยั่งยืน ค.ศ. 2030 โดยเฉพาะเป้าหมายที่ 5 การบรรลุความเสมอภาคระหว่างเพศ และเสริมสร้างศักยภาพสตรีและเด็กหญิง
ประเทศไทยได้กำหนดให้การเสริมสร้างศักยภาพสตรีเป็นนโยบายสำคัญมาโดยตลอดด้วยตระหนักว่า สิทธิสตรี  คือสิทธิมนุษยชนซึ่งเป็นสิทธิขั้นพื้นฐานที่ทุกคนจะต้องได้รับเท่าเทียมกัน จึงได้จัดทำแผนการพัฒนาสตรีภายใต้การดำเนินการตามยุทธศาสตร์การพัฒนาสตรี พ.ศ. 2560-2564 ซึ่งเน้นการส่งเสริมรากฐานสำคัญด้านการศึกษาผ่านกองทุนเพื่อความเสมอภาคทางการศึกษา และการส่งเสริมการศึกษาตลอดชีวิตทุกช่วงวัย
ในด้านเศรษฐกิจ ประเทศไทยส่งเสริมการเป็นผู้ประกอบการสตรี โดยจัดตั้งสมาคมวิสาหกิจขนาดกลางและขนาดย่อมสตรีไทย เมื่อปี 2550 เพื่อสร้างเครือข่ายผู้ประกอบการสตรี ให้คำปรึกษา รวมทั้งจัดทำระบบ e-training และการพัฒนาขีดความสามารถด้านเทคโนโลยีสารสนเทศแก่ผู้ประกอบการสตรี เพื่อพัฒนาอาชีพ สร้างรายได้ และเข้าถึงข้อมูลข่าวสารที่จำเป็น เพื่อพัฒนาสู่การเป็น Smart Enterprises ที่ผู้ประกอบการสตรี และสตรีในวิสาหกิจ มีความรู้และทักษะด้านการนำเทคโนโลยีดิจิทัลมาใช้ในการประกอบการอย่างเต็มขีดความสามารถ
ประเทศไทยผลักดันการเสริมสร้างศักยภาพสตรีในอาเซียนอย่างเต็มที่ โดยได้สนับสนุนการจัดตั้งเครือข่ายผู้ประกอบการสตรีอาเซียนสากล หรือ AWEN (อาเว่น) เพื่อสร้างเครือข่ายและเสริมสร้างขีดความสามารถทางธุรกิจให้แก่ผู้ประกอบการสตรี โดย AWEN ประเทศไทย ได้รับเกียรติดำรงตำแหน่งประธาน AWEN สากล วาระปี ค.ศ. 2018-2020 และจะเป็นเจ้าภาพจัดการประชุมสุดยอดผู้นำสตรีโลก 2563 ในวาระอันใกล้นี้ ภายใต้หัวข้อ “พลังสตรีพลิกเศรษฐกิจ” เพื่อเชื่อมพลังสตรีจากทุกภาคส่วนในการพัฒนาเศรษฐกิจและสังคม และให้ประชาคมโลกตระหนักถึงความสำคัญของบทบาทผู้นำสตรีทั้งในภาคธุรกิจ ภาควิชาการ และภาคการเมือง
ในการขจัดอุปสรรคต่อความก้าวหน้าของสตรี ประเทศไทยได้บังคับใช้พระราชบัญญัติความเท่าเทียมระหว่างเพศ พ.ศ. 2558 เพื่อขจัดการเลือกปฏิบัติด้วยเหตุแห่งเพศทั้งทางตรงและทางอ้อม ป้องกันและแก้ไขการล่วงละเมิดทางเพศหรือคุกคามทางเพศในการทำงาน และส่งเสริมเจตคติที่เคารพความเสมอภาคระหว่างเพศ ตัวอย่างที่ดี คือการริเริ่มขจัดอคติทางเพศในกระบวนการศึกษา โดยประเทศไทยเป็นผู้นำในการจัดทำและศึกษาแนวทางในการขจัดอคติทางเพศเพื่อเสนอต่อคณะกรรมการอาเซียนด้านสตรี
นอกจากนั้น ในช่วงการแพร่ระบาดของโควิด-19 รัฐบาลไทยได้เตรียมมาตรการเยียวยาช่วยเหลือกลุ่มสตรีที่ได้รับผลกระทบจากการแพร่ระบาด รวมทั้งผู้มีรายได้น้อย คนยากจน กลุ่มเด็ก  เยาวชน ผู้สูงอายุ คนพิการ โดยให้ความช่วยเหลือตามสภาพปัญหาความเดือดร้อน การให้การสงเคราะห์ครอบครัวคนพิการ การฝึกทักษะอาชีพ รวมถึงการปรับปรุงซ่อมแซมที่อยู่อาศัย ขณะเดียวกัน ยังได้ช่วยเหลือพนักงานหญิงตั้งครรภ์ที่ถูกเลิกจ้างอย่างไม่เป็นธรรมในช่วงสถานการณ์ดังกล่าวด้วย
อย่างไรก็ตาม ถึงแม้การดำเนินการในการเสริมสร้างศักยภาพสตรีจะมีความก้าวหน้าอย่างมาก แต่อาเซียนควรให้ความสำคัญต่อประเด็นต่อไปนี้ เพื่อตอบสนองต่อความท้าทายที่มีร่วมกันในปัจจุบัน
ประการที่แรก อาเซียนควรส่งเสริมการเข้าถึงแหล่งเงินทุน เพื่อเสริมสร้างศักยภาพสตรีที่ประกอบวิสาหกิจขนาดกลาง ขนาดย่อม และรายย่อย ซึ่งมีจำนวนรวมกันมากกว่าร้อยละ 95 ของจำนวนวิสาหกิจในประเทศสมาชิกอาเซียน เป็นโอกาสส่งเสริมสตรีให้มีรายได้และพึ่งพาตนเองได้ โดยใช้ประโยชน์จากเทคโนโลยีดิจิทัลที่มีการพัฒนาอย่างก้าวกระโดด ในยุคปฏิวัติอุตสาหกรรม ครั้งที่ 4
ประการที่สอง อาเซียนควรส่งเสริมให้สตรีมีบทบาทด้านการสาธารณสุข โดยในช่วงวิกฤติการแพร่ระบาดของโควิด-19 ไทยตระหนักถึงบทบาทที่สำคัญของสตรีในฐานะอาสาสมัครสาธารณสุขประจำหมู่บ้าน (อสม.) ที่เข้มแข็ง ผ่านการทำงานเชิงป้องกันและการต่อสู้กับการแพร่ระบาดในชุมชน ดังนั้น สตรี อสม. จึงถือเป็นหน้าด่าน ในการติดตามหาข่าวผู้มีความเสี่ยงเฝ้าระวัง กักตัวบุคคล และให้ความรู้ประชาชน ทำให้ขณะนี้การควบคุมโรคในประเทศเป็นไปได้ด้วยดี เพราะมีสตรี อสม. จำนวนหลายล้านคนเป็นส่วนหนึ่งของรากฐานอันแข็งแกร่งของระบบสาธารณสุขไทย
สุดท้ายนี้ ประเทศไทยหวังเป็นอย่างยิ่งว่าจะได้รับความร่วมมืออย่างดียิ่งจากประเทศสมาชิกอาเซียน ซึ่งเป็นพันธมิตรที่สำคัญในการส่งเสริมความก้าวหน้าของสตรีทั้งทางเศรษฐกิจ การเมือง และสังคมอย่างยั่งยืนต่อไป
ขอบคุณครับ
* * * * * * *

ที่มา : https://www.thaigov.go.th/news/contents/details/32819
