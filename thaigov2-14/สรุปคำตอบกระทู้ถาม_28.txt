รัฐบาลไทย-ข่าวทำเนียบรัฐบาล-การขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง

วันศุกร์ที่ 10 กรกฎาคม 2563
พิมพ์
การขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง
สรุปการตอบกระทู้ถามในการประชุมวุฒิสภา  วันจันทร์ที่ ๓ กุมภาพันธ์ ๒๕๖๓
เรื่อง   การขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง
ผู้ตั้งกระทู้ถาม นายคำนูณ สิทธิสมาน  สมาชิกวุฒิสภา
ถาม นายกรัฐมนตรี
ผู้ตอบ รองนายกรัฐมนตรี (นายวิษณุ เครืองาม)
ผู้ถาม : นายวัลลภ ตังคณานุรักษ์  สมาชิกวุฒิสภา ถามกระทู้โดยสรุปดังนี้
ตามที่ได้มีคำสั่งหัวหน้าคณะรักษาความสงบแห่งชาติ ที่ ๑๙/๒๕๖๑ เรื่อง กลไกในการขับเคลื่อนการปฏิรูปประเทศ ยุทธศาสตร์ชาติ และสร้างความสามัคคีปรองดอง ประกาศในราชกิจจานุเบกษา เมื่อวันที่ ๒๖ พฤศจิกายน ๒๕๖๑ โดยกำหนดให้มีการตั้งสำนักงานและคณะกรรมการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง เพื่อร่วมกันเป็นกลไกบูรณาการการขับเคลื่อน การปฏิรูปประเทศ ยุทธศาสตร์ชาติ และการสร้างความสามัคคีปรองดอง ซึ่งคณะรัฐมนตรีได้มีมติ เมื่อวันที่ ๒๘ มกราคม ๒๕๖๓ ตั้งคณะกรรมการขับเคลื่อนการปฏิรูปประเทศ ยุทธศาสตร์ชาติ และการ สร้างความสามัคคีปรองดองแล้ว จึงขอเรียนถามว่าสำนักงานและคณะกรรมการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง หรือสำนักงานและคณะกรรมการ ป.ย.ป. ที่จัดตั้งขึ้นจะสามารถช่วยยกระดับการบริหารราชการแผ่นดินโดยเฉพาะการขับเคลื่อนการปฏิรูปประเทศ อย่างไร และมีอุปสรรคปัญหาในการดำเนินการอย่างไร และมีความจำเป็นที่ฝ่ายนโยบายต้องลงมากำกับ เปรียบเสมือนคณะรัฐมนตรีเฉพาะกิจเพื่อทำการขับเคลื่อนการปฏิรูปประเทศ หากดำเนินการได้อย่างเป็นรูปธรรมจะสามารถทำให้ประชาชน
มีส่วนร่วมและยุติความขัดแย้งที่เกิดขึ้นได้
ผู้ตอบ : รองนายกรัฐมนตรี (นายวิษณุ เครืองาม) ตอบชี้แจงกระทู้โดยสรุปดังนี้
สำนักงานคณะกรรมการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (สำนักงาน ป.ย.ป.) มีฐานะเป็นกรมสังกัดสำนักนายกรัฐมนตรี มีหน้าที่ในการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง และประสานงานกับผู้ปฏิบัติ กระทรวง ทบวง กรมต่าง ๆ ว่าได้ดำเนินการตามแผนอย่างไรบ้าง มีอุปสรรคปัญหาใด หลังจากดำเนินการแล้วพบว่ามีข้อติดขัดในการดำเนินการตามแผนการปฏิรูปประเทศฯ ดังนี้ อำนาจหน้าที่ตามกฎหมาย งบประมาณในการดำเนินการไม่เพียงพอ อัตรากำลังไม่เพียงพอ แผนการดำเนินการ และหน่วยงานที่จะต้อง ตั้งกองหรือแผนกขึ้นมาเพื่อดำเนินการโดยเฉพาะ ปัจจุบันได้มีการตั้งคณะกรรมการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (คณะกรรมการ ป.ย.ป.) เรียบร้อยแล้ว ซึ่งนายกรัฐมนตรีในฐานะประธานคณะกรรมการ ป.ย.ป. ได้มอบนโยบายและสั่งการให้สำนักงาน ป.ย.ป. ดำเนินการขับเคลื่อนการปฏิรูปประเทศ เช่น การติดตามปัญหาฝุ่นพิษและหมอกควันในภาคเหนือ มีการสร้าง Application เพื่อรายงานจุดที่ก่อให้เกิดฝุ่นพิษหรือหมอกควันให้ชัดเจน รวมถึงจุดกำเนิดไฟป่า เพื่อให้ดำเนินการแก้ไขได้อย่างรวดเร็ว รวมถึง Application ที่เป็นฐานข้อมูลเพื่อบูรณาการกรณีที่รัฐได้ให้สวัสดิการพี่น้องประชาชนที่ยากจนและข้อมูลหน่วยงานที่รับผิดชอบดำเนินการแก้ไข รวมถึงให้ข้อเสนอแนะ เพื่อแก้ไขปัญหากฎหมายที่ไม่สอดคล้องกับยุคปัจจุบันและสร้างภาระให้กับประชาชน เพื่อประโยชน์ในการสร้างขีดความสามารถในการแข่งขันกับต่างประเทศ สิ่งที่รัฐบาลเร่งดำเนินการเพื่อให้เกิดการปฏิรูปอย่างเป็นรูปธรรม คือ การปฏิรูประบบราชการ การปฏิรูปตำรวจ การปฏิรูประบบการศึกษา เป็นต้น ซึ่งจะมีความคืบหน้าในการดำเนินการเร็ว ๆ นี้
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32979
