รัฐบาลไทย-ข่าวทำเนียบรัฐบาล-กสร. ออกประกาศขอความร่วมมือนายจ้างหยุดชดเชยสงกรานต์

วันศุกร์ที่ 10 กรกฎาคม 2563
พิมพ์
กสร. ออกประกาศขอความร่วมมือนายจ้างหยุดชดเชยสงกรานต์
กรมสวัสดิการและคุ้มครองแรงงาน ออกประกาศขอความร่วมมือนายจ้าง สถานประกอบกิจการประกาศให้วันที่ 27 ก.ค. 63 เป็นวันหยุดตามประเพณี ชดเชยวันหยุดช่วงเทศกาลสงกรานต์ปี 63
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่คณะรัฐมนตรีได้มีมติให้เลื่อนวันหยุดราชการในช่วงเทศกาลสงกรานต์ ประจำปี 2563 ออกไปก่อนจนกว่าสถานการณ์แพร่ระบาดของโรคติดเชื้อไวรัสโคโรนา 2019 (โควิด 19) จะคลี่คลาย และเมื่อวันที่ 30 มิถุนายน 2563 ที่ผ่านมา คณะรัฐมนตรีได้มีมติกำหนดให้วันจันทร์ที่ 27 กรกฎาคม 2563 เป็นวันหยุดราชการกรณีพิเศษเพื่อชดเชยวันหยุดในช่วงเทศกาลสงกรานต์ จำนวน 1 วัน เพื่อให้มีวันหยุดต่อเนื่องกันไปตั้งแต่วันที่ 25 – 28 กรกฎาคม 2563 ดังนั้น เพื่อให้การกำหนดวันหยุดตามประเพณีของนายจ้างประจำปี 2563 สำหรับวันหยุดตามประเพณีสงกรานต์เป็นไปตามกฎหมายและมติคณะรัฐมนตรีดังกล่าว กรมสวัสดิการและคุ้มครองแรงงาน ได้ออกประกาศกรมสวัสดิการและคุ้มครองแรงงาน ขอความร่วมมือนายจ้าง สถานประกอบกิจการที่เลื่อนวันหยุดตามประเพณีวันสงกรานต์ออกไปและยังไม่ได้กำหนดวันหยุดตามประเพณี ให้ประกาศกำหนดให้วันจันทร์ที่ 27 กรกฎาคม 2563 เป็นวันหยุดตามประเพณี ประจำปี 2563
นายอภิญญา กล่าวต่อไปว่า หากคณะรัฐมนตรีจะพิจารณากำหนดวันหยุดราชการกรณีพิเศษอีก 2 วัน เป็นวันหยุดราชการชดเชยวันหยุดตามประเพณีในช่วงเทศกาลสงกรานต์ก็ขอความร่วมมือนายจ้าง สถานประกอบกิจการ ประกาศกำหนดให้เป็นวันหยุดตามประเพณีเพื่อให้ลูกจ้างได้หยุดต่อไปด้วย ทั้งนี้ หากมีข้อสงสัยสามารถสอบถามได้ที่ สำนักงานสวัสดิการและคุ้มครองแรงงานจังหวัดทุกจังหวัด และสำนักงานสวัสดิการและคุ้มครองแรงงานกรุงเทพมหานคร ทั้ง 10 พื้นที่ หรือสายด่วน 1506 กด 3

ที่มา : https://www.thaigov.go.th/news/contents/details/33270
