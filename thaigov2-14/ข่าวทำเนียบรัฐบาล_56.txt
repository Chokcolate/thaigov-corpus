รัฐบาลไทย-ข่าวทำเนียบรัฐบาล-นายกรัฐมนตรีรับทราบรายงาน กอนช.เร่งดำเนินการตามแผนการขับเคลื่อนการแก้ไขปัญหาน้ำท่วม

วันจันทร์ที่ 6 กรกฎาคม 2563
พิมพ์
นายกรัฐมนตรีรับทราบรายงาน กอนช.เร่งดำเนินการตามแผนการขับเคลื่อนการแก้ไขปัญหาน้ำท่วม
นายกรัฐมนตรีรับทราบรายงาน กอนช.เร่งดำเนินการตามแผนการขับเคลื่อนการแก้ไขปัญหาน้ำท่วม
วันนี้ (6 กรกฎาคม 2563) ศาสตราจารย์นฤมล ภิญโญสินวัฒน์ โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามสถานการณ์น้ำจากกองอำนวยการน้ำแห่งชาติ (กอนช.) ซึ่งได้เร่งดำเนินการตามแผนการขับเคลื่อนการแก้ไขปัญหาน้ำท่วมในเขตกรุงเทพมหานครและปริมณฑล ให้หน่วยงานที่รับผิดชอบปรับปรุงประสิทธิภาพคลองระบายน้ำสถานีสูบน้ำต่างๆ  รวมถึงขุดลอกบึงในการรถไฟ 15 ไร่ เพื่อที่จะสามารถรองรับน้ำได้จำนวน 52,000 ล้านลูกบาศก์เมตร ให้แล้วเสร็จภายในวันที่ 15 ก.ค.นี้
แผนในระยะต่อไป กอนช. จะหารือร่วมกับพื้นที่ 5 จังหวัดปริมณฑลวางแผนการบริหารจัดการน้ำร่วมกัน เพื่อวางมาตรการแก้ปัญหาจุดเสี่ยงน้ำท่วมในแต่ละจังหวัด ได้แก่ จังหวัดสมุทรปราการ 7 จุด, จังหวัดสมุทรสาคร 11 จุด, จังหวัดปทุมธานี 24 จุด แบ่งเป็นจุดเสี่ยงจากฝนที่ตกในพื้นที่ 4 จุด จากน้ำเหนือ 20 จุด, จังหวัดนนทบุรี 26 จุด และจังหวัดนครปฐม 38 จุด
นายกรัฐมนตรียังได้กำชับ หากมีน้ำท่วมขังขอให้หน่วยงานต่างๆ เร่งช่วยเหลือ พร้อมระดมเครื่องจักรกลด้านสาธารณภัย สนับสนุนการระบายน้ำ เพื่อแก้ไขปัญหาโดยเร็วที่สุด ช่วงนี้ถดูฝน ทำให้หลายพื้นได้รับผลกระทบ ขอให้ประชาชนระมัดระวัง
----------------------------------
สำนักโฆษก

ที่มา : https://www.thaigov.go.th/news/contents/details/33149
