รัฐบาลไทย-ข่าวทำเนียบรัฐบาล-“รมว.แรงงาน” จี้ติดตามกวดขัน ต่างด้าวผิดกฎหมาย

วันพุธที่ 1 กรกฎาคม 2563
“รมว.แรงงาน” จี้ติดตามกวดขัน ต่างด้าวผิดกฎหมาย
หม่อมราชวงศ์ จัตุมงคล โสณกุล รัฐมนตรีว่าการกระทรวงแรงงาน มอบกรมการจัดหางาน ติดตามกวดขันและตรวจสอบ การประกอบอาชีพของแรงงานต่างด้าว หลังราชกิจจานุเบกษาเผยแพร่ ประกาศกระทรวงแรงงาน เรื่อง กำหนดงานห้ามคนต่างด้าวทำโดยเด็ดขาดในทุกพื้นที่
ด้านนายสุชาติ พรชัยวิเศษกุล อธิบดีกรมการจัดหางาน  เผย กรมการจัดหางานจะบังคับใช้กฎหมายในการตรวจสอบการทำงานของคนต่างด้าวและสถานประกอบการอย่างเคร่งครัด และใกล้ชิดในทุกพื้นที่ พร้อมบูรณาการทำงานร่วมกับสำนักงานตำรวจแห่งชาติ สำนักงานตรวจคนเข้าเมืองและกรมการปกครอง ลงพื้นที่ตรวจสอบทั่วประเทศ และดำเนินคดีตามกฎหมาย
โดยในปีงบประมาณ 2563 (ตั้งแต่ 1 ตุลาคม 2562 – 30 มิถุนายน 2563 ) เจ้าหน้าที่ของกรมการจัดหางาน ได้ลงพื้นที่ตรวจสอบนายจ้าง/สถานประกอบการ และคนต่างด้าวทั่วประเทศ  โดยตรวจสอบนายจ้าง/สถานประกอบการ  28,188  ราย/แห่ง  คนต่างด้าว 363,756  คน และดำเนินคดีนายจ้าง/สถานประกอบการ 1,190 ราย/แห่ง  โดยส่วนใหญ่ในข้อหาไม่แจ้งเข้า-แจ้งออกการทำงานของคนต่างด้าวภายใน 15 วัน  ถึงร้อยละ 78.82  รองลงมาคือ รับคนต่างด้าวทำงานโดยไม่มีใบอนุญาตทำงาน ร้อยละ 19.66  ขณะที่ ดำเนินคดีคนต่างด้าว 1,599 คน  ส่วนใหญ่ในข้อหาทำงานโดยไม่มีใบอนุญาตทำงาน ร้อยละ 73.55 รองลงมาคือ ข้อหาคนต่างด้าวไม่แจ้งเข้าทำงานภายใน 15 วัน ร้อยละ  22.83  คิดเป็นเงินค่าปรับ รวมทั้งสิ้น 9,956,000  บาท
“กรมการจัดหางานจะเร่งขับเคลื่อนนโยบายตรวจสอบติดตาม กวดขัน การทำงานของแรงงานต่างด้าวอย่างใกล้ชิด โดยเฉพาะงานที่ห้ามคนต่างด้าวทำ และขอย้ำเตือนนายจ้าง ให้จ้างแรงงานต่างด้าวเข้ามาทำงานอย่างถูกต้องตามกฎหมาย มีใบอนุญาตทำงานและทำงานตรงกับประเภทงาน และกับนายจ้าง  หรือเงื่อนไขในการทำงานตามที่กำหนดไว้ในใบอนุญาตทำงาน ขณะเดียวกันแรงงานต่างด้าวต้องมีใบอนุญาตทำงาน และทำงานตรงกับที่ระบุไว้ในใบอนุญาตทำงาน รวมทั้งห้ามทำงานที่ห้ามคนต่างด้าวทำ เพราะเป็นการกระทำที่ผิดกฎหมาย
นอกจากนี้ยัง ได้ให้สำนักงานจัดหางานในแต่ละพื้นที่ลงให้ความรู้ นายจ้าง/สถานประกอบการ และแรงงานต่างด้าว หลังจากกรมการจัดหางานได้ออกประกาศกรมการจัดหางาน เรื่อง เงื่อนไขการรับคนต่างด้าวเข้าทำงานกรรมกร และงานขายของหน้าร้านกับนายจ้าง  ซึ่งมีผลบังคับใช้ตั้งแต่วันที่ 20 มิถุนายน 2563 ” นายสุชาติฯ กล่าว
ผู้ที่พบคนต่างด้าวทำงานโดยผิดกฎหมาย หรือพบการกระทำความผิดเกี่ยวกับการทำงานของคนต่างด้าว สามารถแจ้งเบาะแสหรือร้องเรียนได้ที่ กองทะเบียนจัดหางานกลางและคุ้มครองคนหางาน กรมการจัดหางาน โทร. 02-354-1729 , 02-354-1386 หรือสำนักงานจัดหางานกรุงเทพมหานครพื้นที่ 1-10 หรือที่สำนักงานจัดหางานจังหวัดทุกจังหวัด หรือโทร.สายด่วนกระทรวงแรงงาน 1506 กด 2 กรมการจัดหางาน เพื่อให้เจ้าหน้าที่เข้าตรวจสอบต่อไป

ที่มา : https://www.thaigov.go.th/news/contents/details/32991
