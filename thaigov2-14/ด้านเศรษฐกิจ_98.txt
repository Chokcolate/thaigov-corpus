รัฐบาลไทย-ข่าวทำเนียบรัฐบาล-สรรพากรเชื่อมโยงข้อมูลประกันสังคม เพื่อยกระดับการให้บริการประชาชน

วันศุกร์ที่ 10 กรกฎาคม 2563
พิมพ์
สรรพากรเชื่อมโยงข้อมูลประกันสังคม เพื่อยกระดับการให้บริการประชาชน
สำนักงานประกันสังคม กรมสรรพากร ลงนามบันทึกข้อตกลงร่วมกับสำนักงานประกันสังคม บูรณาการจัดการภาครัฐ (Big data) เชื่อมโยงข้อมูลชำระเงินสมทบประกันสังคม นายจ้าง ผู้ประกันตน โดยได้รับเกียรติจาก รมว.แรงงาน เป็นประธานในพิธี
เมื่อวันที่ 10 กรกฎาคม 2563 เวลา 09.20 น. ณ ห้องประชุมสมเกียรติ ฉายะศรีวงศ์ ชั้น 4 อาคารอเนกประสงค์ สำนักงานประกันสังคม กรมสรรพากร ลงนามบันทึกข้อตกลงร่วมกับสำนักงานประกันสังคม บูรณาการจัดการภาครัฐ (Big data) เชื่อมโยงข้อมูลชำระเงินสมทบประกันสังคม นายจ้าง ผู้ประกันตน โดยได้รับเกียรติจากหม่อมราชวงศ์จัตุมงคล โสณกุล รัฐมนตรีว่าการกระทรวงแรงงาน เป็นประธานในพิธี
นางสาวขนิษฐา สหเมธาพัฒน์ ที่ปรึกษาด้านเทคโนโลยีสารสนเทศและการสื่อสาร เปิดเผยว่า “กรมสรรพากรและสำนักงานประกันสังคมมีเจตนารมณ์ร่วมกันในการบูรณาการบริการภาครัฐ ผ่านการเชื่อมโยงข้อมูลระหว่างกัน เพื่อยกระดับการให้บริการประชาชน และเพิ่มประสิทธิภาพการทำงานของหน่วยงานให้สะดวก รวดเร็วและถูกต้อง ความร่วมมือครั้งนี้เป็นไปภายใต้กลยุทธ์ D2RIVE (Digital Transformation, Data Analytics, Revenue Collection, Innovation, Values, และ Efficiency) ของกรมสรรพากร โดยในด้านการเชื่อมโยงข้อมูลการประกันสังคมครั้งนี้เป็นไปตามแนวทาง Digital Transformation ที่มุ่งเน้นการนำเทคโนโลยีดิจิทัล             มาประยุกต์ใช้กับกระบวนการทำงานและการให้บริการ เพื่อส่งมอบความสะดวกสูงสุด และส่งเสริมนวัตกรรมการทำงานที่ยกระดับการให้บริการที่ “ตรงใจ”ของผู้เสียภาษีและประชาชน ซึ่งผู้ประกันตนที่ใช้สิทธิลดหย่อนประกันสังคมตั้งแต่ปีภาษี 2562 จะไม่ต้องเก็บเอกสารและขอเอกสารการประกันตนเพื่อใช้สิทธิลดหย่อนภาษีเงินได้  บุคคลธรรมดา อีกทั้งยังสามารถตรวจสอบสิทธิลดหย่อนประกันสังคมได้ง่ายๆ ผ่านระบบ My Tax Account  ที่เว็บไซต์กรมสรรพากร www.rd.go.th ตลอดจนผู้ประกอบการ
ไม่ต้องนำส่งเอกสารให้กรมสรรพากร และสำนักงานประกันสังคม ลดการใช้กระดาษ  โดยกรมสรรพากรมั่นใจว่า การเชื่อมโยงข้อมูลผ่านระบบอิเล็กทรอนิกส์ ระหว่างกรมสรรพากร กับสำนักงานประกันสังคมในครั้งนี้ จะเป็นกลไกสำคัญในการขับเคลื่อนประเทศไทยไปสู่ Digital Thailand อย่างเต็มศักยภาพได้ต่อไป”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center)  โทร. 1161
กรมสรรพากร สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/33264
