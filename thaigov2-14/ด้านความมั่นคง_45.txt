รัฐบาลไทย-ข่าวทำเนียบรัฐบาล-​มหาดไทย จัดเสวนาฯ “การสร้างองค์กรนวัตกรรมภาครัฐ” ยกระดับความพึงพอใจการบริการสาธารณะแก่ประชาชนและสังคม

วันศุกร์ที่ 10 กรกฎาคม 2563
พิมพ์
​มหาดไทย จัดเสวนาฯ “การสร้างองค์กรนวัตกรรมภาครัฐ” ยกระดับความพึงพอใจการบริการสาธารณะแก่ประชาชนและสังคม
​มหาดไทย จัดเสวนาฯ “การสร้างองค์กรนวัตกรรมภาครัฐ” ยกระดับความพึงพอใจการบริการสาธารณะแก่ประชาชนและสังคม
เมื่อวันที่ 9 ก.ค. 2563 เวลา 13.15 น. ณ ห้องประชุมราชสีห์ อาคารศาลาว่าการกระทรวงมหาดไทย นายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิดกิจกรรมเสวนาแลกเปลี่ยนเรียนรู้ในรูปแบบชุมชนนักปฏิบัติ (CoPs) ของสำนักงานปลัดกระทรวงมหาดไทย ครั้งที่ 4 ประจำปีงบประมาณ พ.ศ. 2563 ในหัวข้อ “การสร้างองค์กรนวัตกรรมภาครัฐ” จัดโดย สถาบันดำรงราชานุภาพ กระทรวงมหาดไทย เพื่อเสริมสร้างความรู้ ความเข้าใจ ในเรื่องความสำคัญของการสร้างนวัตกรรมสำหรับภาครัฐให้แก่บุคลากรในสังกัด เพื่อส่งเสริมให้เกิดการเปลี่ยนแปลงและปรับปรุงบริการภาครัฐ สามารถยกระดับความพึงพอใจในการบริการสาธารณะแก่ประชาชนและสังคมไทยได้ ซึ่งการเสวนาในครั้งนี้ได้รับเกียรติจากวิทยากรของสำนักงานนวัตกรรมแห่งชาติ (องค์การมหาชน) และสำนักงานส่งเสริมเศรษฐกิจดิจิทัล เข้าร่วมถ่ายทอดความรู้และประสบการณ์ และได้มีการถ่ายทอดสดผ่านระบบ Video Conference ไปยังศาลากลางจังหวัด ทั้ง 76 แห่งทั่วประเทศ และผ่านระบบ Video Streaming ตามมาตรการควบคุมโรคว่าด้วยการเว้นระยะห่างทางสังคม (Social Distancing) เพื่อลดโอกาสเสี่ยงและป้องกันการแพร่ระบาดของโรคติดเชื้อไวรัสโคโรนา 2019 (โควิด-19) อีกด้วย
โอกาสนี้ นายสมคิด จันทมฤก รองปลัดกระทรวงมหาดไทย กล่าวว่า จากสถานการณ์ปัจจุบันของโลกที่เผชิญกับการแพร่ระบาดของโรคติดเชื้อไวรัสโคโรนา 2019 (โควิด-19) ส่งผลให้เกิดกระแสความเปลี่ยนแปลงทางสังคมในหลากหลายมิติ เกิดการปรับเปลี่ยนพฤติกรรม ทั้งการทำงาน และการดำเนินชีวิตแบบใหม่ โดยในส่วนของหน่วยงานภาครัฐจำเป็นต้องมีความพร้อมในการปรับตัวสู่ความปกติในรูปแบบใหม่หรือวิถีชีวิตใหม่ (New Normal) เพื่อให้สามารถรับมือกับการเปลี่ยนแปลงต่างๆ ที่จะเกิดขึ้น สามารถตอบสนองความต้องการและการให้บริการประชาชนได้อย่างมีประสิทธิภาพ โดยการพัฒนาและปรับเปลี่ยนองค์กรให้มีความพร้อมอยู่เสมอ ตลอดจนปรับวิธีการทำงานของบุคลากรให้สอดคล้องกับ New Normal การเตรียมความพร้อมบุคลากรให้มีขีดสมรรถนะสูง โดยการประยุกต์ใช้เทคโนโลยีสมัยใหม่มาสนับสนุนการปฏิบัติงานราชการให้สามารถบริการประชาชนได้อย่างรวดเร็ว ทันต่อสถานการณ์ เพื่อเสริมสร้างการเป็นองค์กรนวัตกรรมภาครัฐที่มีคุณภาพ มีความทันสมัย อันจะนำไปสู่ผลสัมฤทธิ์ในการปฏิบัติราชการ เพื่อก่อให้เกิดประโยชน์สุขต่อประชาชนและประเทศชาติอย่างแท้จริง
ท้ายนี้ นายสมคิด จันทมฤก ได้เน้นย้ำว่า สิ่งสำคัญสำหรับการสร้างนวัตกรรมภาครัฐก็คือการนำเสนอแนวทางการทำงานหรือบริการใหม่ (New Approaches) ที่นำไปสู่การเพิ่มคุณภาพของการให้บริการประชาชน และตอบสนองต่อความต้องการทางสังคม โดยเบื้องต้นหน่วยงานภาครัฐจะต้องมีการปรับตัวให้สอดคล้องกับบริบทที่เปลี่ยนแปลงไป พร้อมมุ่งเน้นหลักสำคัญในการพัฒนางาน 4 ประการ คือ 1. ระบบงานให้บริการประชาชนควรมีความคล่องตัวมากยิ่งขึ้น 2. ระบบงานด้านงบประมาณมีความโปร่งใส ตรวจสอบได้ เป็นไปตามกฎระเบียบและข้อบังคับทางกฎหมาย 3. ระบบการทำงานมีความรวดเร็ว ตอบสนองอย่างทันท่วงที และสามารถสร้างความพึงพอใจให้แก่ประชาชน และ 4. มีระบบการพัฒนาทักษะที่จำเป็นต่อการปฏิบัติงานให้แก่บุคลากร ทั้งนี้ เรื่องดังกล่าวถือเป็นความท้าทายที่หน่วยงานภาครัฐจะต้องมีการปรับตัวให้ทันต่อสถานการณ์ และพร้อมรับมือต่อความเปลี่ยนแปลงที่เกิดขึ้น สามารถยกระดับความพึงพอใจในการบริการสาธารณะแก่ประชาชนและสังคมไทยได้อย่างยั่งยืนสืบไป

ที่มา : https://www.thaigov.go.th/news/contents/details/33283
