รัฐบาลไทย-ข่าวทำเนียบรัฐบาล-สรรพากรเชียร์ผู้ประกอบการยื่นแบบฯ ผ่านอินเทอร์เน็ต ได้สิทธิขยายเวลาถึงสิ้นเดือน ช่วยเพิ่มสภาพคล่อง

วันพุธที่ 24 มิถุนายน 2563
พิมพ์
สรรพากรเชียร์ผู้ประกอบการยื่นแบบฯ ผ่านอินเทอร์เน็ต ได้สิทธิขยายเวลาถึงสิ้นเดือน ช่วยเพิ่มสภาพคล่อง
สรรพากรส่งเสริมให้ผู้ประกอบการยื่นแบบฯ ทุกประเภทผ่านอินเทอร์เน็ต เนื่องจากได้รับสิทธิขยายเวลาการยื่นแบบฯ และชำระภาษีถึงทุกสิ้นเดือน จนถึงเดือนภาษีสิงหาคม 2563 สะดวก ง่าย ไม่ต้องเดินทาง ช่วยเพิ่มสภาพคล่องให้กับธุรกิจ
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ตามที่กระทรวงการคลังโดยกรมสรรพากรได้ขยายเวลาการยื่นแบบแสดงรายการ การนำส่ง และการชำระภาษีอากร สำหรับเดือนภาษีมีนาคมถึงเดือนภาษีสิงหาคม 2563 ประกอบด้วย ภาษีเงินได้หัก ณ ที่จ่าย (ภ.ง.ด.1 ภ.ง.ด.2 ภ.ง.ด.3 ภ.ง.ด.53 และ ภ.ง.ด.54) ภาษีมูลค่าเพิ่ม    จากการขายสินค้าและบริการภายในประเทศ (ภ.พ.30) ภาษีมูลค่าเพิ่มจากการจ่ายค่าบริการไปต่างประเทศ (ภ.พ.36) และภาษีธุรกิจเฉพาะ (ภ.ธ.40) เฉพาะผู้ประกอบการที่ยื่นแบบผ่านทางอินเทอร์เน็ตทุกราย ให้สามารถยื่นแบบและชำระภาษีได้จนถึงสิ้นเดือนถัดจากเดือนภาษี เช่น เดือนภาษีพฤษภาคม 2563 ยื่นผ่านอินเทอร์เน็ตได้ภายในวันที่ 30 มิถุนายน 2563 ซึ่งจะช่วยทำให้ผู้ประกอบการที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) มีสภาพคล่องทางการเงินและมีความคล่องตัวในการทำงานเพิ่มขึ้น สามารถดำเนินกิจการต่อไปได้ และยังเป็นส่วนหนึ่งที่จะช่วยสนับสนุนการเว้นระยะห่างทางสังคม (Social Distancing) เพื่อความปลอดภัยของทุกคน”
สำหรับผู้ประกอบการที่มีข้อสงสัย สามารถสอบถามเพิ่มเติมได้ที่ สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center) โทร.1161
กรมสรรพากร  เต็มที่  เต็มใจ  ให้ประชาชน
สำนักงานเลขานุการกรม  ส่วนประชาสัมพันธ์
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/32719
