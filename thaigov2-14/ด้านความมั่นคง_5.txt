รัฐบาลไทย-ข่าวทำเนียบรัฐบาล-วศ.อว.หารือร่วมกับราชวิทยาลัย จุฬาภรณ์ เพื่อร่วมเป็นภาคีเครือข่าย สถาบันวิจัยยาธรรมชาติ ไทย-จีน

วันพฤหัสบดีที่ 25 มิถุนายน 2563
วศ.อว.หารือร่วมกับราชวิทยาลัย จุฬาภรณ์ เพื่อร่วมเป็นภาคีเครือข่าย สถาบันวิจัยยาธรรมชาติ ไทย-จีน
วศ.อว.หารือร่วมกับราชวิทยาลัย จุฬาภรณ์ เพื่อร่วมเป็นภาคีเครือข่าย สถาบันวิจัยยาธรรมชาติ ไทย-จีน
เมื่อวันที่ 26 พฤษภาคม 2563นางสาวนิสากร จึงเจริญธรรม อธิบดีกรมวิทยาศาสตร์บริการ พร้อมด้วยคณะผู้บริหาร ต้อนรับและหารือร่วมกับ ดร.ชัย สนแจ้ง ผู้อำนวยการสำนักพัฒนาเทคโนโลยีและนวัตกรรมเจ้าฟ้าจุฬาภรณ์ และนางกรรณิการ์ วงศ์ทองศิริ รองผู้อำนวยการ ด้านบริหาร เพื่อหารือแนวทางความร่วมมือในการดำเนินงานร่วมเป็นภาคีเครือข่ายสถาบันวิจัยยาธรรมชาติไทย-จีน ณ ห้องประชุมอัครเมธี ชั้น 6 อาคารตั้ว ลพานุกรม กรมวิทยาศาสตร์บริการ (วศ.)
นางสาวนิสากรฯ กล่าวว่า กรมวิทยาศาสตร์บริการได้รับเกียรติเชิญร่วมเป็นภาคีเครือข่ายสถาบันวิจัยยาธรรมชาติไทย-จีน เป็นเรื่องสำคัญที่กรมวิทยาศาสตร์บริการจะมีส่วนร่วมบูรณาการร่วมมือในการพัฒนายา ผลิตภัณฑ์ธรรมชาติ สมุนไพร เป้าหมายร่วมกันพัฒนาให้ได้สูตรชัดเจน มีมาตรฐาน ใช้ประโยชน์ได้จริง โดยพร้อมจัดทีมนักวิทยาศาสตร์ของกรมร่วมหารือการดำเนินงานได้ทันที รวมทั้งยังมีแนวทางลงนามความร่วมมือเพื่อร่วมนำโครงสร้างพื้นฐานด้านคุณภาพที่เกี่ยวข้องกับการตรวจสอบรับรอง ส่งเสริมการสร้างมาตรฐานเพื่อเพิ่มมูลค่าผลิตภัณฑ์ยาในลำดับต่อไป
ทั้งนี้ภาคีสมาชิกเครือข่ายสถาบันวิจัยยาธรรมชาติไทย - จีน มีแนวทางความร่วมมือและแนวทางการดำเนินงานในลักษณะ Co-Platform บนกรอบความร่วมมือ 4 ด้าน ได้แก่ ด้านการวิจัยและพัฒนาผลิตภัณฑ์ยาและผลิตภัณฑ์ธรรมชาติ ด้านการวิจัยและพัฒนาทางคลินิกการใช้ผลิตภัณฑ์ยาและผลิตภัณฑ์ธรรมชาติ ด้านการจัดทำระบบฐานข้อมูลผลิตภัณฑ์ยาธรรมชาติและสุขภาพ ด้านการแลกเปลี่ยนทางวิชาการและวัฒนธรรม
ข้อมูลข่าวโดย : กรมวิทยาศาสตร์บริการ (วศ.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/32755
