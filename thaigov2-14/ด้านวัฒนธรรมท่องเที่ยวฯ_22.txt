รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการท่องเที่ยวและกีฬาลงพื้นที่สำรวจเตรียมความพร้อมรองรับการท่องเที่ยว วิถีชุมชนริมน้ำ

วันพฤหัสบดีที่ 9 กรกฎาคม 2563
พิมพ์
รัฐมนตรีว่าการกระทรวงการท่องเที่ยวและกีฬาลงพื้นที่สำรวจเตรียมความพร้อมรองรับการท่องเที่ยว วิถีชุมชนริมน้ำ
การท่องเที่ยว วิถีชุมชนริมน้ำ ณ ชุมชนตลาดน้อย กรุงเทพมหานคร และคลองอ้อมนนท์ จังหวัดนนทบุรี
วันที่ 7 กรกฎาคม 2563 นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา พร้อมด้วย นายเขมพล อุ้ยตยะกุล เลขานุการรัฐมนตรีว่าการกระทรวงการท่องเที่ยวและกีฬา นางสาวดารณี ลิขิตวรศักดิ์ รองปลัดกระทรวงการท่องเที่ยวและกีฬา และคณะ ลงพื้นที่ชุมชนตลาดน้อย เขตสัมพันธวงศ์ กรุงเทพมหานคร เพื่อสำรวจความพร้อมการรองรับนักท่องเที่ยวในแหล่งชุมชนท่องเที่ยววิถีริมน้ำ ซึ่งตลาดน้อยเป็นแหล่งท่องเที่ยวที่มีมนต์เสน่ห์ผสมผสานวัฒนธรรมไทย-จีน อยู่ติดริมน้ำเจ้าพระยา เป็นจุดหมายปลายทางของนักท่องเที่ยวชาวไทยและชาวต่างชาติ  โดยมีนางสาวพิมพกานต์ พิพิธธนานันท์ผู้อำนวยการ ททท.สำนักงานกรุงเทพมหานคร และนางสาวอาทิตยา โชคกิจมนัสชัย ผู้อำนวยการเขตสัมพันธวงศ์ พร้อมด้วยภาคีเครือข่ายผู้นำชุมชนตลาดน้อยให้การต้อนรับ
(ช่วงเช้า) รมว.ท่องเที่ยวและกีฬา และคณะ ลงพื้นที่พบผู้นำชุมชนที่ห้างสรรพสินค้า ริเวอร์ซิตี้ รับฟังข้อมูลสรุปชุมชนตลาดน้อย ก่อนเข้าเยี่ยมชมโบสถ์กาลหว่าร์ หรือ วัดแม่พระลูกประคำ เป็นโบสถ์คริสต์นิกายโรมันคาทอลิก ทรงกอทิก  โบสถ์แห่งนี้มีจุดเด่นที่สำคัญคือ รูปปั้น 2 รูปซึ่งเป็นสมบัติเก่าแก่ตั้งแต่การเสียกรุงศรีอยุธยาครั้งที่สอง ได้แก่ "รูปแม่พระลูกประคำ" และ "รูปพระศพของพระเยซูเจ้า" โดยทั้งหมดนี้ยังคงเก็บรักษาและใช้ในพิธีกรรมทางศาสนาจนถึงปัจจุบัน หลังจากนั้นเข้าชมแบงค์สยามกัมมาจล ธนาคารไทยพาณิชย์ ตลาดน้อย  ธนาคารพาณิชย์แห่งแรกของคนไทย ชมความสวยงามของอาคารที่มีความงดงาม ถูกกำหนดผังและวางแบบแปลนไว้อย่างพิถีพิถัน โดยสถาปนิกชาวอิตาเลียน มีลักษณะทางสถาปัตยกรรมเป็นแบบเรอเนสซองส์ ที่กำลังเป็นที่นิยมในสมัยนั้น  และตรวจเยี่ยมกรมเจ้าท่า ชมท่าเรือออกแบบตามแนวคิดอารยสถาปัตย์เพื่อรองรับนักท่องเที่ยวที่สวยงามและเป็นต้นแบบแห่งแรก เดินผ่านซุ้มประตูกรมเจ้าท่าพามิตรภาพสู่ศาลเจ้าโรงเกือก ก่อนเดินชมแหล่งท่องเที่ยวย่านตลาดน้อยเดินชมย่านชุมชนตลาดน้อย สตรีท อาร์ท, เข้าชมบ้านโซวเฮงไถ่ ,แวะชมรถเฟียตจุดถ่ายรูปแลนด์มาร์คของตลาดน้อย,เข้าชมบ้านไท้ง้วน,สักการะศาลเจ้าโจวซือกงเข้าชมบ้านเองฮอกต๋อง และเข้าชมพิพิธภัณฑ์ชุมชนตลาดน้อย
(ช่วงบ่าย) ออกเดินทางสู่จังหวัดนนทบุรีไปยัง ตลาดน้ำประชารัฐสวนบัว นนทบุรี เพื่อพบปะผู้ประกอบการด้านท่องเที่ยว และผู้นำส่วนท้องถิ่นเพื่อรับรู้ปัญหาด้านการท่องเที่ยวเพื่อเตรียมการรองรับนักท่องเที่ยวในพื้นที่คลองอ้อมนนท์ หลังจากนั้นลงเรือล่องชมวิถีชีวิตสองฝั่งคลองอ้อมนนท์ ซึ่งอดีตเคยเป็นแม่น้ำเจ้าพระยาสายเดิมจึงมีร่องรอยความเจริญรุ่งเรืองจากในอดีตเป็นเสน่ห์ของการท่องเที่ยวทางน้ำ โดยจะพบเห็นได้จากวัดต่างๆที่อยู่ติดริมน้ำ เช่น วัดราษฎ์ประคองธรรม เป็นวัดที่มีความสวยงามภายในประดิษฐานพระพุทธไสยาสน์องค์ใหญ่มีความยาวกว่า 32 เมตร  สักการะพระธาตุเจดีย์สามนคร ที่จำลองมาไว้ในวัดแห่งนี้ คือ พระธาตุหริภุญชัย พระธาตุพนม และพระปฐมเจดีย์ ขอพร กราบนมัสกาวิหารหลวงพ่อโต (หลวงพ่อโตซำปอกง) ที่อยู่คู่วัดมาหลายร้อยปี ใกล้เคียงมี โรงนึ่งปลาทู โดยยังคงวิถีการนึ่งแบบดั้งเดิม ซึ่งเป็นการบ่งบอกถึงความเจริญเป็นเมืองท่าที่สำคัญกระจายปลาทูสู่ห้างใหญ่มาตั้งแต่ในอดีตจนถึงปัจจุบัน ก่อนกลับ รมว.ท่องเที่ยวและกีฬา และคณะ ยังได้เยี่ยมชม วัดอินทร์ วัดเก่าแก่ริมคลองอ้อมนนท์ภายในอุโบสถประดิษฐานพระพุทธรูปโบราณปางมารวิชัยที่สร้างด้วยหินทรายแดง และร่วมให้อาหารปลาริมน้ำของวัด ซึ่งมีวังมัจฉา เป็นที่นิยมของนักท่องเที่ยว ต้องแวะเมื่อเดินทางมายังวัดนี้อีกด้วย

ที่มา : https://www.thaigov.go.th/news/contents/details/33259
