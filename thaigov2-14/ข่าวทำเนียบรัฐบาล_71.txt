รัฐบาลไทย-ข่าวทำเนียบรัฐบาล-กรมประชาสัมพันธ์จัดประชุมเชิงปฏิบัติการชี้แจงแนวทางการสร้างความรับรู้ความเข้าใจแก่ประชาชน  ติวเข้มงานประชาสัมพันธ์ภาครัฐ นำเสนอข้อมูลที่เป็นประโยชน์และเป็นที่พึ่งแก่ประชาชน

วันศุกร์ที่ 10 กรกฎาคม 2563
พิมพ์
กรมประชาสัมพันธ์จัดประชุมเชิงปฏิบัติการชี้แจงแนวทางการสร้างความรับรู้ความเข้าใจแก่ประชาชน  ติวเข้มงานประชาสัมพันธ์ภาครัฐ นำเสนอข้อมูลที่เป็นประโยชน์และเป็นที่พึ่งแก่ประชาชน
กรมประชาสัมพันธ์จัดประชุมเชิงปฏิบัติการชี้แจงแนวทางการสร้างความรับรู้ความเข้าใจแก่ประชาชน  ติวเข้มงานประชาสัมพันธ์ภาครัฐ นำเสนอข้อมูลที่เป็นประโยชน์และเป็นที่พึ่งแก่ประชาชน
วันนี้ (10 กรกฎาคม 2563) เวลา 13.00 น. นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานเปิดการประชุมเชิงปฏิบัติการชี้แจงแนวทางการสร้างความรับรู้ความเข้าใจแก่ประชาชน ประจำปี 2563 และมอบแนวทางการดำเนินงานด้านการประชาสัมพันธ์ แก่ผู้แทนหน่วยงานและผู้ปฏิบัติงานด้านการประชาสัมพันธ์ภาครัฐ โดยมีนายธีรภัทร ประยูรสิทธิ ปลัดสำนักนายกรัฐมนตรี และ พลโท สรรเสรริญ แก้วกำเนิด อธิบดีกรมประชาสัมพันธ์ เข้าร่วม
การประชุมเชิงปฏิบัติการชี้แจงแนวทางการสร้างความรับรู้ความเข้าใจแก่ประชาชน ประจำปี 2563 จัดขึ้นเพื่อเป็นการทบทวนการดำเนินงานด้านการประชาสัมพันธ์ของหน่วยงานและผู้ปฏิบัติงาน ในการชี้แจงข้อมูลข่าวสาร สร้างความเข้าใจแก่ประชาชน สังคม และสื่อมวลชนต่าง ๆ โดยเฉพาะในยุคปัจจุบันที่มีการบิดเบือนข้อมูลข่าวสาร เกิดข่าวลวง สร้างความขัดแย้งในสังคม ส่งผลให้ส่วนราชการต้องทบทวนการดำเนินงานให้มีความถูกต้อง แม่นยำ และเข้าถึงประชาชนอย่างแท้จริง ตามนโยบายของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ให้ความสำคัญในเรื่องการชี้แจงข้อมูล ข้อเท็จจริง ความคืบหน้าการดำเนินงานตามนโยบายภาครัฐ รวมถึงข้อสงสัยต่างๆ ที่เป็นกระแสสังคม โดยดำเนินการผ่านกระบวนการ ID IA IR ที่มีการกำหนดให้หน่วยงานดำเนินงานไปตั้งแต่วันที่ 14 กุมภาพันธ์ 2560 จนปัจจุบัน
รัฐมนตรีประจำสำนักนายกรัฐมนตรี เปิดเผยว่า การประชุมครั้งนี้มีความสำคัญต่อการสื่อสารภาครัฐสู่ประชาชน เพื่อความเข้าใจตรงกันและเป็นไปในทิศทางเดียวกัน อีกทั้งเป็นการผนึกกำลังหน่วยงานภาครัฐให้มีประสิทธิภาพมากยิ่งขึ้น รัฐมนตรีประจำสำนักนายกรัฐมนตรีย้ำว่าการสื่อสารสู่ประชาชนเป็นภารกิจที่ไม่มีวันหมด นอกจากโต้ตอบประเด็นที่ผู้ไม่หวังดีโจมตีหรือบิดเบือนการทำงานของภาครัฐแล้ว การสร้างความเข้าใจและสร้างการรับรู้ที่ถูกต้องยังเป็นสิ่งสำคัญที่ทุกฝ่ายต้องร่วมมือกันเพื่อให้ประชาชนได้รับข้อมูลที่ถูกต้องและเป็นประโยชน์ที่สุด
นอกจากนี้ จากสถานการณ์แพร่ระบาดของไวรัสโควิด-19 ส่งผลให้ประชาชนจำนวนมากได้รับความเดือดร้อน กรมประชาสัมพันธ์จึงได้เปิดช่องทางในการสื่อสารกับประชาชน ผ่านรายการ “NBT รวมใจ คนไทยไม่ทิ้งกัน”  เพื่อเป็นสื่อกลางในการแก้ปัญหาความเดือดร้อนของประชาชนในทุกเรื่อง โดยออกอากาศทุกวันจันทร์-ศุกร์ ภาคเช้า เวลา 10.00 น. -12.00 น. ภาคบ่าย เวลา 14.00 น. -16.00 น. โดยจะเริ่มออกอากาศตั้งแต่วันที่ 15 กรกฎาคม 2563 เป็นต้นไป
…………………………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33284
