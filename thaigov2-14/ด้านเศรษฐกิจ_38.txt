รัฐบาลไทย-ข่าวทำเนียบรัฐบาล-สรรพากรร่วมกับ 20 ธนาคาร ชำระภาษีผ่านช่องทางอิเล็กทรอนิกส์ ฟรี! ค่าธรรมเนียมถึงสิ้นปี 2563

วันจันทร์ที่ 29 มิถุนายน 2563
พิมพ์
สรรพากรร่วมกับ 20 ธนาคาร ชำระภาษีผ่านช่องทางอิเล็กทรอนิกส์ ฟรี! ค่าธรรมเนียมถึงสิ้นปี 2563
ตั้งแต่ 1 กรกฎาคม 2563 เป็นต้นไป ผู้ที่ยื่นแบบแสดงรายการทุกประเภทภาษีทางอินเทอร์เน็ต ใช้ช่องทางชำระภาษีผ่านทางอิเล็กทรอนิกส์ กรมสรรพากรจึงร่วมกับ 20 ธนาคารชั้นนำ ยกเว้นค่าธรรมเนียมการโอนเงินจ่ายภาษีผ่านช่องทางอิเล็กทรอนิกส์ถึงวันที่ 31 ธันวาคม 2563
ตั้งแต่ 1 กรกฎาคม 2563 เป็นต้นไป ผู้ที่ยื่นแบบแสดงรายการทุกประเภทภาษีทางอินเทอร์เน็ต ใช้ช่องทางชำระภาษีผ่านทางอิเล็กทรอนิกส์ กรมสรรพากรจึงร่วมกับ 20 ธนาคารชั้นนำ ยกเว้นค่าธรรมเนียมการโอนเงินจ่ายภาษีผ่านช่องทางอิเล็กทรอนิกส์ถึงวันที่ 31 ธันวาคม 2563 จะช่วยเพิ่มความสะดวก ปลอดภัย ลดค่าใช้จ่ายในการเดินทาง และลดความเสี่ยงจากการแพร่ระบาดของโรคติดเชื้อไวรัสโคโรนา 2019 (COVID-19)
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “เพื่อเป็นการช่วยเหลือผู้ประกอบการในการลดค่าใช้จ่าย และสนับสนุนให้ผู้ประกอบการยื่นแบบแสดงรายการและชำระภาษีผ่านช่องทางอิเล็กทรอนิกส์ กรมสรรพากรได้ร่วมมือกับ 20 ธนาคารชั้นนำ ยกเว้นการเรียกเก็บค่าธรรมเนียมการโอนเงินเมื่อชำระภาษีอากรทุกประเภทผ่านช่องทางอิเล็กทรอนิกส์ของธนาคารที่เข้าร่วมโครงการ1 เริ่มตั้งแต่บัดนี้จนถึงวันที่ 31 ธันวาคม 2563”
โฆษกกรมสรรพากร กล่าวเพิ่มเติมว่า “การยกเว้นการเรียกเก็บค่าธรรมเนียมในการโอนเงินภาษี   ผ่านช่องทางอิเล็กทรอนิกส์ของธนาคารในครั้งนี้ เพื่อส่งเสริมให้ผู้ประกอบการทำธุรกรรมทางการเงินผ่านช่องทางอิเล็กทรอนิกส์มากขึ้น โดยไม่ต้องเดินทาง และเป็นการเว้นระยะห่างทางสังคม (Social Distancing) ช่วยลดความเสี่ยง ในการแพร่ระบาดของโรคติดเชื้อไวรัสโคโรนา 2019 (COVID-19) ซึ่งเป็นส่วนหนึ่งของความตั้งใจที่จะยกระดับ  การให้บริการของกรมสรรพากร ในการส่งเสริมให้ผู้ประกอบการและคนไทยทำธุรกรรมภาษีที่บ้าน หรือ TAX from Home”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center)  โทร. 1161 หรือที่สาขาของธนาคารทั้ง 20 แห่ง ที่เข้าร่วมโครงการ
1ธนาคารกรุงเทพ จำกัด(มหาชน)  ธนาคารกรุงไทย จำกัด(มหาชน)  ธนาคารกรุงศรีอยุธยา จำกัด(มหาชน)  ธนาคารกสิกรไทย จำกัด(มหาชน) ธนาคารทหารไทย จำกัด(มหาชน)  ธนาคารทิสโก้ จำกัด(มหาชน)  ธนาคารไทยพาณิชย์ จำกัด(มหาชน)  ธนาคารธนชาต จำกัด(มหาชน)  ธนาคารยูโอบี จำกัด (มหาชน)  ธนาคารแลนด์ แอนด์ เฮาส์ จำกัด(มหาชน)  ธนาคารสแตนดาร์ดชาร์เตอร์ด (ไทย) จำกัด(มหาชน)  ธนาคารมิซูโฮ จำกัด ธนาคารซูมิโตโม มิตซุย แบงกิ้ง คอร์ปอเรชั่น  ธนาคารออมสิน  ธนาคารซิตี้แบงก์ เอ็น.เอ.  ธนาคารฮ่องกงและเซี่ยงไฮ้แบงกิ้ง คอร์ปอเรชั่น จำกัด  ธนาคารซีไอเอ็มบี ไทย จำกัด(มหาชน)  ธนาคารบีเอ็นพี พารีบาส์ สาขากรุงเทพ  ธนาคารเพื่อการเกษตรและสหกรณ์การเกษตร  และธนาคารเจพีมอร์แกน เชส
กรมสรรพากร  เต็มที่  เต็มใจ  ให้ประชาชน
สำนักงานเลขานุการกรม  ส่วนประชาสัมพันธ์
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/32873
