รัฐบาลไทย-ข่าวทำเนียบรัฐบาล-การฆ่าตัวตายของพนักงานสอบสวน ๕ คน ในรอบ ๔ เดือน

วันศุกร์ที่ 10 กรกฎาคม 2563
พิมพ์
การฆ่าตัวตายของพนักงานสอบสวน ๕ คน ในรอบ ๔ เดือน
สรุปการตอบกระทู้ถามในการประชุมวุฒิสภา วันจันทร์ที่ ๑๘ พฤศจิกายน ๒๕๖๒
กระทู้ถามด้วยวาจา ลำดับที่ ๒
เรื่อง   การฆ่าตัวตายของพนักงานสอบสวน ๕ คน ในรอบ ๔ เดือน
ผู้ตั้งกระทู้ถาม นายคำนูณ สิทธิสมาน สมาชิกวุฒิสภา
ถาม นายกรัฐมนตรี
ผู้ตอบ รัฐมนตรีช่วยว่าการกระทรวงกลาโหม (พลเอก ชัยชาญ ช้างมงคล)
ผู้ถาม : นายคำนูณ  สิทธิสมาน สมาชิกวุฒิสภา ถามกระทู้โดยสรุปดังนี้
ด้วยตั้งแต่เดือนมิถุนายน - ตุลาคม ๒๕๖๒ มีข้าราชการตำรวจ จำนวน ๕ คน ฆ่าตัวตาย โดยทั้ง ๕ คน              มีอายุระหว่าง ๓๘ - ๕๐ ปี ดำรงตำแหน่งรองสารวัตรสอบสวนในสถานีตำรวจภูธร เพิ่งย้ายมาจากสายงานเดิม และมีจำนวน ๑ คน ที่อยู่ระหว่างการขอย้ายจากสายงานสอบสวน นอกจากนี้ ยังมีปัญหาไม่ถนัดงานพิมพ์ดีด ใช้คอมพิวเตอร์พกพาไม่คล่อง ทำคดีไม่ทัน ซึ่งปัญหาต่าง ๆ ที่เกี่ยวข้องกับสายงานสอบสวนในสำนักงานตำรวจแห่งชาติ อาจเป็นผลมาจากคำสั่งหัวหน้าคณะรักษาความสงบแห่งชาติที่ ๗/๒๕๕๙ ที่ยกเลิกตำแหน่งเฉพาะของสายงานสอบสวนในสำนักงานตำรวจแห่งชาติ ยกเลิกเงินเพิ่มพิเศษยกเลิกกฎเกณฑ์ในการเลื่อนตำแหน่งของสายงานสอบสวน และกำหนดหรือตัดโอนตำแหน่งพนักงานสอบสวนที่ยกเลิกไปอยู่สายงานอื่นได้ การโยกย้ายพนักงานสอบสวนไปสายงานอื่น ทำให้เกิดปัญหาขาดแคลนพนักงานสอบสวน และแก้ไขปัญหาโดยย้ายเจ้าหน้าที่ตำรวจมาเป็นพนักงานสอบสวนโดยไม่ได้พิจารณาถึงความเชี่ยวชาญในสายงาน ซึ่งอาจส่งผลกระทบต่อกระบวนการยุติธรรมทางอาญาได้ ต่อมาพลตำรวจเอก จักรทิพย์ ชัยจินดา ผู้บัญชาการตำรวจแห่งชาติ ได้จัดสัมมนาในหัวข้อการพัฒนางานบริหารบุคคลที่เกี่ยวข้องกับงานสอบสวน เพื่อแก้ปัญหานี้ ซึ่งผลการสัมมนาสรุปได้ว่า ยังประสงค์ให้มีการคงแห่งพนักงานสอบสวนไว้เหมือนเดิม และผู้บัญชาการตำรวจแห่งชาติจะแก้ปัญหาดังกล่าว เป็น ๓ ระยะ คือ ระยะเร่งด่วน ระยะกลาง และระยะยาว จึงขอเรียนถามว่ารัฐบาลมีนโยบายแก้ไขปัญหาเรื่องพนักงานสอบสวนอย่างไร จะมีการพิจารณาให้กลับไปสู่ระบบเดิมที่มีแท่งพนักงานสอบสวน มีกฎเกณฑ์การปรับการย้าย การเลื่อนตำแหน่งโดยเฉพาะหรือไม่ และตามที่มีการกำหนดเรื่องการปฏิรูปตำรวจไว้ในรัฐธรรมนูญแห่งราชอาณาจักรไทย ๒๕๖๐ ซึ่งต่อมาได้มีการแต่งตั้งคณะกรรมการกฤษฎีกาชุดพิเศษ โดยนายมีชัย ฤชุพันธุ์ เป็นประธาน เมื่อเดือนเมษายน ๒๕๖๑ และจัดทำร่างกฎหมายจำนวน ๒ ฉบับ คือ ร่างพระราชบัญญัติตำรวจแห่งชาติ พ.ศ. .... และร่างพระราชบัญญัติการสอบสวนคดีอาญา พ.ศ. .... เสนอต่อคณะรัฐมนตรีในขณะนั้น แต่เนื่องจากมีการเลือกตั้ง มีคณะรัฐมนตรีชุดใหม่ จึงขอสอบถามถึงความคืบหน้าของร่างพระราชบัญญัติทั้ง ๒ ฉบับ ดังกล่าว
ผู้ตอบ : รัฐมนตรีช่วยว่าการกระทรวงกลาโหม (พลเอก ชัยชาญ ช้างมงคล) ตอบกระทู้ถามโดยสรุปดังนี้
พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม ได้มอบหมายให้ตอบกระทู้ถามตอบ
ชี้แจ้งว่า ในอดีตงานสอบสวนมีโครงสร้างแยกจากสายงานอื่น กำหนดให้มีการเจริญเติบโตในสายงาน มีการแต่งตั้งให้สูงขึ้น มีหลักเกณฑ์ในเรื่องของการทำสำนวน อย่างไรก็ตาม มีปัญหาพนักงานสอบสวนระดับปฏิบัติไม่เพียงพอต่อการรองรับปริมาณงานหรือคดีต่าง ๆ จึงได้มีการปรับปรุงและยก ส่วนแนวทางการแก้ไขปัญหานั้น ได้มีการแต่งตั้งคณะทำงานและจัดสัมมนาขึ้น ซึ่งมีข้อเสนอ ๒ ส่วน คือ ระยะเร่งด่วน และระยะกลาง โดยในระยะเร่งด่วนจะเปิดโอกาสให้พนักงานสอบสวนที่ไม่มีความถนัดและไม่ประสงค์จะทำงานสอบสวนสามารถขอย้ายไปสายงานอื่นได้ และจะจัดสรรอัตราพนักงานสอบสวนใหม่ซึ่งมีอัตราอยู่แล้ว โดยจะเปิดสอบบรรจุจากบุคคลภายนอกที่มีวุฒิ หรือเป็นผู้ช่วยพนักงานสอบสวนคดีอาญาชั้นประทวนที่มีความรู้ความสามารถและสมัครใจเข้ามาทำหน้าที่ เมื่อเข้ามาแล้วก็จะอบรมให้ความรู้เรื่องการสอบสวนเพิ่มเติม อีกทั้งจะมีการเปิดอบรมพนักงานสอบสวนให้มีความรู้เรื่องการใช้เทคโนโลยีสารสนเทศด้วย สำหรับระยะกลางจะมีการสร้างและตำแหน่งงานสอบสวนทุกระดับ พิจารณาปรับเพิ่มค่าตอบแทนการทำสำนวน เงินประจำตำแหน่งพนักงานสอบสวนและอื่น ๆ ให้สอดคล้องกับเศรษฐกิจในปัจจุบัน ส่วนร่างพระราชบัญญัติ
ทั้ง ๒ ฉบับนั้น อยู่ในขั้นตอนของการตรวจพิจารณาของสำนักงานคณะกรรมการกฤษฎีกา หากเสร็จแล้วจะเสนอต่อคณะรัฐมนตรีและสภาพิจารณาต่อไป
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32922
