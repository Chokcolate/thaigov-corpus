รัฐบาลไทย-ข่าวทำเนียบรัฐบาล-คำปราศรัย ของ พลเอก ประยุทธ์ จันทร์โอชา นายกรัฐมนตรี เนื่องในโอกาส “วันต่อต้านยาเสพติดโลก” ประจำปี 2563

วันศุกร์ที่ 26 มิถุนายน 2563
คำปราศรัย ของ พลเอก ประยุทธ์ จันทร์โอชา นายกรัฐมนตรี เนื่องในโอกาส “วันต่อต้านยาเสพติดโลก” ประจำปี 2563
คำปราศรัย ของ พลเอก ประยุทธ์ จันทร์โอชา นายกรัฐมนตรี เนื่องในโอกาส “วันต่อต้านยาเสพติดโลก” ประจำปี 2563
คำปราศรัย
พลเอก ประยุทธ์ จันทร์โอชา นายกรัฐมนตรี
เนื่องในโอกาส “วันต่อต้านยาเสพติดโลก” ประจำปี 2563
พี่น้องประชาชนชาวไทยที่รัก ทุกท่าน
องค์การสหประชาชาติได้กำหนดให้วันที่ 26 มิถุนายน ของทุกปี เป็นวันต่อต้านยาเสพติดโลก ประเทศไทยในฐานะที่เป็นประเทศสมาชิก ได้ประกาศเจตนารมณ์ร่วมกับประชาคมโลก เพื่อรณรงค์ต่อต้านยาเสพติดทุกชนิดอย่างจริงจังและต่อเนื่อง  ที่ผ่านมารัฐบาลได้ดำเนินมาตรการป้องกันและปราบปรามยาเสพติดแบบครบวงจร ทั้งการสกัดกั้น การนำเข้าวัตถุดิบ และการส่งออกยาเสพติด เน้นการสืบสวน สอบสวนทางการเงิน ขยายผลสู่การยึดทรัพย์ สามารถจับกุมผู้ค้าและยึดยาเสพติดได้เป็นจำนวนมาก
ผมขอขอบคุณพี่น้องประชาชนและเจ้าหน้าที่ทุกท่านที่ทำงานอย่างทุ่มเท เพื่อให้ปัญหายาเสพติดหมดไปจากประเทศไทย ทั้งนี้ ความสำเร็จของการแก้ไขปัญหายาเสพติดนั้น ประชาชนในพื้นที่ถือเป็นกำลังสำคัญยิ่ง รัฐบาลยังคงเน้นเรื่องการมีส่วนร่วม มีกลไกขับเคลื่อนในพื้นที่ทุกระดับ ตลอดจนการรณรงค์ให้ประชาชน  เด็ก และเยาวชน เข้าใจถึงพิษภัยของยาเสพติด ภายใต้แนวคิด “พื้นที่ปลอดภัย คนรุ่นใหม่ไม่ใช้ยาเสพติด” เพื่อให้สังคมไทยปลอดภัยจากยาเสพติดอย่างยั่งยืน
เนื่องในโอกาสวันต่อต้านยาเสพติดโลก  ประจำปีพุทธศักราช 2563 ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล อีกทั้งเดชะพระบารมีของพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี  ได้โปรดดลบัลดาลประทานพรให้พี่น้องประชาชนชาวไทยทุกท่าน ประสบแต่ความสุข ความเจริญ มีกำลังกาย กำลังใจที่เข้มแข็ง เพื่อร่วมกันพัฒนาประเทศไทย ให้มีความเจริญก้าวหน้าสืบไป
************************

ที่มา : https://www.thaigov.go.th/news/contents/details/32808
