รัฐบาลไทย-ข่าวทำเนียบรัฐบาล-รมว.ทส. ให้การต้อนรับเอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะ

วันพฤหัสบดีที่ 2 กรกฎาคม 2563
พิมพ์
รมว.ทส. ให้การต้อนรับเอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะ
นายวราวุธ ศิลปะอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ให้การต้อนรับ นายไมเคิล จอร์จ ดีซอมเบร (H.E. Mr. Michael George DeSombre) เอกอัครราชทูตสหรัฐอเมริกาประจำประเทศไทย ในการเข้าพบและแนะนำตัวอย่างเป็นทางการ
รมว.ทส. ให้การต้อนรับเอกอัครราชทูตสหรัฐอเมริกาประจำประเทศไทย ในโอกาสเข้าเยี่ยมคารวะ
วันที่ 2 กรกฎาคม 2563 เวลา 14.00 น. ณ ห้องรับรองชั้น 20 อาคารกระทรวงทรัพยากรธรรมชาติและสิ่งแวดล้อม นายวราวุธ ศิลปะอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ให้การต้อนรับ นายไมเคิล จอร์จ ดีซอมเบร (H.E. Mr. Michael George DeSombre) เอกอัครราชทูตสหรัฐอเมริกาประจำประเทศไทย ในการเข้าพบและแนะนำตัวอย่างเป็นทางการ โดยกล่าวว่าสหรัฐให้ความสำคัญกับประเทศไทยในฐานะศูนย์กลางของภูมิภาคลุ่มน้ำโขงในทุกด้าน รวมถึงด้านการจัดการทรัพยากรธรรมชาติและสิ่งแวดล้อม พร้อมทั้งแสดงความหวังว่าไทยจะมีบทบาทในการดำเนินการด้านการต่อต้านการค้าสัตว์ป่าและพืชป่าผิดกฎหมายในภูมิภาคอาเซียนและลุ่มน้ำโขง และพร้อมขยายความร่วมมือ ในด้านดังกล่าว ทั้งนี้ ทั้งสองฝ่ายได้หารือเกี่ยวกับประเด็นต่างๆ อาทิ การจัดการขยะพลาสติกและขยะพลาสติกในทะเล ปัญหาหมอกควันทางด้านภาคเหนือของประเทศไทย แลกเปลี่ยนประสบการณ์ ด้านการจัดการอุทยานแห่งชาติ รวมถึงการดูแลอนุรักษ์ทรัพยากรธรรมชาติและสิ่งแวดล้อมภายหลังสถานการณ์ COVID-19
รัฐมนตรีว่าการกระทรวงทรัพยากรธรรมชาติและสิ่งแวดล้อม ชื่นชมรัฐบาลสหรัฐอเมริกาในความพยายามต่อต้านการค้าสัตว์ป่าและพืชป่าผิดกฎหมาย และการจัดการอุทยานแห่งชาติอย่างมีประสิทธิภาพและหวังเป็นอย่างยิ่งว่าจะได้แลกเปลี่ยนเรียนรู้ร่วมกันต่อไปในอนาคต ทั้งนี้ มีความยินดีที่จะมีความร่วมมือกับสหรัฐอเมริกาในการแก้ไขปัญหาสิ่งแวดล้อมต่างๆ ที่สำคัญของโลก

ที่มา : https://www.thaigov.go.th/news/contents/details/33073
