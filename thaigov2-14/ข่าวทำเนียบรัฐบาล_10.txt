รัฐบาลไทย-ข่าวทำเนียบรัฐบาล-สำนักนายกรัฐมนตรี จัดพิธีเจริญพระพุทธมนต์เนื่องในวันคล้ายวันสถาปนาสำนักนายกรัฐมนตรี ครบรอบ 88 ปี มุ่งขับเคลื่อนการทำงานวิถีใหม่ (New Normal)  ตามดำรินายกรัฐมนตรี

วันศุกร์ที่ 26 มิถุนายน 2563
พิมพ์
สำนักนายกรัฐมนตรี จัดพิธีเจริญพระพุทธมนต์เนื่องในวันคล้ายวันสถาปนาสำนักนายกรัฐมนตรี ครบรอบ 88 ปี มุ่งขับเคลื่อนการทำงานวิถีใหม่ (New Normal)  ตามดำรินายกรัฐมนตรี
สำนักนายกรัฐมนตรี จัดพิธีเจริญพระพุทธมนต์เนื่องในวันคล้ายวันสถาปนาสำนักนายกรัฐมนตรี ครบรอบ 88 ปี มุ่งขับเคลื่อนการทำงานวิถีใหม่ (New Normal)  ตามดำรินายกรัฐมนตรี ฟื้นฟูเศรษฐกิจและพัฒนาคุณภาพชีวิตพี่น้องประชาชน
วันนี้ (26 มิ.ย.63) เวลา 09.30 น. ณ ตึกสันติไมตรี (หลังใน) ทำเนียบรัฐบาล นายวิษณุ เครืองาม รองนายกรัฐมนตรี ได้รับมอบหมายจากพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้เป็นประธานในพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรี ครบรอบปีที่ 88  ซึ่งตรงกับวันที่ 28 มิถุนายนของทุกปี โดยได้จัดงานตามรูปแบบวิถีชีวิตใหม่ (New Normal) ตามนโยบายรัฐบาล และมาตรการด้านสาธารณสุขอย่างเคร่งครัด โดยมีผู้ นายธีรภัทร ประยูรสิทธิ ปลัดสำนักนายกรัฐมนตรี หัวหน้าส่วนราชการ รัฐวิสาหกิจ และองค์การมหาชนในสังกัดสำนักนายกรัฐมนตรีทุกหน่วยงาน และเจ้าหน้าที่ที่เกี่ยวข้องร่วมพิธีด้วย
รองนายกรัฐมนตรีเป็นประธานพิธีเจริญพระพุทธมนต์ พระสงฆ์ จำนวน 10 รูป โดยจุดธูปเทียนบูชาพระรัตนตรัยและถวายตาลปัตรแด่พระสงฆ์  พระสงฆ์ให้ศีล เมื่อเสร็จแล้วรองนายกรัฐมนตรี จุดเทียนน้ำมนต์ พระสงฆ์เจริญพระพุทธมนต์ ต่อจากนั้นรองนายกรัฐมนตรี พร้อมด้วยข้าราชการชั้นผู้ใหญ่ ถวายเครื่องไทยธรรมและปิ่นโต  โดยรองนายกรัฐมนตรีได้ถวายผ้าไตร จำนวน 10 ไตร พระสงฆ์สวดอนุโมทนา  พระพรหมกวี วัดกัลยาณมิตร ประธานสงฆ์ ประพรมน้ำพระพุทธมนต์ แก่ผู้เข้าร่วมพิธี เพื่อความเป็นสิริมงคล เนื่องในโอกาสวันคล้ายวันสถาปนาสำนักนายกรัฐมนตรี ครบรอบปีที่ 88  เป็นอันเสร็จพิธี
โอกาสนี้  นายธีรภัทร ประยูรสิทธิ ปลัดสำนักนายกรัฐมนตรี กล่าวถึงการจัดงานวันคล้ายวันสถาปนาสำนักนายกรัฐมนตรีในปีนี้ว่า สำนักนายกรัฐมนตรี ได้จัดกิจกรรมบริจาคโลหิตเนื่องในโอกาสคล้ายวันสถาปนาสำนักนายกรัฐมนตรี ครบรอบปีที่ 88 เมื่อวันที่ 11 มิถุนายน 2563 ณ สำนักงานปลัดสำนักนายกรัฐมนตรี โดยมีเจ้าหน้าที่จากหน่วยงานในสังกัดสำนักนายกรัฐมนตรี และหน่วยงานพันธมิตร จำนวน 289 ราย ได้โลหิต จำนวน 238 ยูนิต สำนักงานปลัดสำนักนายกรัฐมนตรีได้ให้ความสำคัญกับการขับเคลื่อนการทำงานหลังสถานการณ์โรคติดเชื้อไวรัสโคโรนา 2019 (โควิด-19) ตามนโยบายของ พลเอก ประยุทธ์ จันทร์โอชา นายกรัฐมนตรี ซึ่งเจ้าหน้าที่ของสำนักงานปลัดสำนักนายกรัฐมนตรีทุกท่านจะต้องปรับเปลี่ยนวิธีการทำงานที่เรียกว่า New Normal หรือ วิถีใหม่ ได้แก่  “ผนึกทุกภาคส่วนร่วมวางอนาคตประเทศไทย” โดยจะประสานทุกภาคส่วนในสังคม เข้ามามีส่วนร่วมและมีบทบาทมากขึ้น ในการกำหนดอนาคตของประเทศ จะนำประเด็นปัญหาและข้อเสนอแนะที่นายกรัฐมนตรีรับฟังวิสัยทัศน์จากภาคส่วนต่าง ๆ มาแก้ไขและวางแผนการพัฒนาชุมชนและประเทศ “ประเมินผลงานภาครัฐ โดยผู้มีส่วนได้ส่วนเสียตัวจริง” เปิดโอกาสให้ประชาชนได้มีบทบาทในการประเมินผล และแสดงความคิดเห็นเกี่ยวกับโครงการต่าง ๆ ของภาครัฐ และ “ทำงานเชิงรุก” นายกรัฐมนตรีจะมีการกำหนดนโยบายสำคัญเร่งด่วนที่เหมาะสมกับสถานการณ์ ที่จะสร้างประโยชน์ให้กับประชาชนได้อย่างเป็นรูปธรรมให้กับกระทรวงต่าง ๆ โดยจะมอบหมายผู้ตรวจราชการสำนักนายกรัฐมนตรีลงพื้นที่ร่วมกับผู้ตรวจราชการระดับกระทรวงและระดับกรมทั่วประเทศเพื่อติดตามกำกับดูแลโครงการและกิจกรรมการพัฒนาชุมชนและประเทศอย่างใกล้ชิด เน้นทำงานเชิงรุก เพื่อให้เกิดผลเป็นรูปธรรมและมีประสิทธิภาพในอนาคต
-------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32780
