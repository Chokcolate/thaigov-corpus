รัฐบาลไทย-ข่าวทำเนียบรัฐบาล-การจับกุมตัวการขบวนการปลอมพันธบัตรรัฐบาล

วันศุกร์ที่ 3 กรกฎาคม 2563
พิมพ์
การจับกุมตัวการขบวนการปลอมพันธบัตรรัฐบาล
ตามที่ สบน.ประชาสัมพันธ์แจ้งเตือนประชาชนระมัดระวังแก๊งปลอมพันธบัตร ผ่านสื่อสารสนเทศช่องทางต่างๆ เมื่อเดือน เม.ย.2563 ขณะนี้ ศปก.ปอศ. สามารถจับกุมตัวการขบวนการปลอมพันธบัตรรัฐบาลได้แล้วเมื่อวันที่ 2 ก.ค.2563 และอยู่ระหว่างการนำตัวไปสอบสวนเพิ่มเติมต่อไป
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า ตามที่สำนักงานบริหารหนี้สาธารณะได้ประชาสัมพันธ์แจ้งเตือนให้ประชาชนระมัดระวังแก๊งปลอมพันธบัตร ผ่านสื่อสารสนเทศช่องทางต่างๆ เมื่อเดือนเมษายน 2563  ขณะนี้ กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ศปก.ปอศ.) สามารถจับกุมตัวการขบวนการปลอมพันธบัตรรัฐบาลได้แล้วเมื่อวันที่ 2 กรกฎาคม 2563 และอยู่ระหว่างการนำตัวไปสอบสวนเพิ่มเติมต่อไป
กรณีดังกล่าวเกิดขึ้นเนื่องจากได้มีกลุ่มมิจฉาชีพออกปลอมพันธบัตรรัฐบาลและใช้อุบายหลอกลวงประชาชน โดยสร้างความน่าเชื่อถือและชักชวนให้ประชาชนร่วมลงทุน จนทำให้ประชาชนหลงเชื่อเข้าทำธุรกรรมเป็นจำนวนมาก ธนาคารแห่งประเทศไทยในฐานะนายทะเบียนที่กระทรวงการคลังแต่งตั้ง ได้ตรวจสอบพบการปลอมพันธบัตรรัฐบาลและแจ้งต่อสำนักงานบริหารหนี้สาธารณะ ในฐานะหน่วยงานในกระทรวงการคลังที่ทำหน้าที่เป็นผู้ออกพันธบัตร เมื่อเดือนกุมภาพันธ์ 2563 ที่ผ่านมา และรัฐมนตรีว่าการกระทรวงการคลังได้มอบหมายให้สำนักงานบริหารหนี้สาธารณะเป็นผู้แทนกระทรวงการคลังเข้าแจ้งความต่อกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ศปก.ปอศ.) และสั่งการให้ติดตามดูแลเรื่องดังกล่าวอย่างใกล้ชิด เนื่องจากการปลอมแปลงพันธบัตรออมทรัพย์ในกรณีดังกล่าว มีการนำไปหลอกลวงประชาชนเพื่อนำไปใช้ประโยชน์ต่างๆ เช่น เป็นหลักประกันในการประมูลงาน หรือนำไปสร้างความน่าเชื่อถือในการดำเนินธุรกิจให้ผู้อื่นหลงเชื่อและเข้าทำธุรกรรมด้วย เป็นต้น ซึ่งทาง ศปก.ปอศ. ได้ดำเนินการสืบสวนและเข้าจับกุมหัวหน้าขบวนการปลอมพันธบัตรรัฐบาลได้สำเร็จเมื่อวันที่ 2 กรกฎาคม 2563 ซึ่งการปลอมพันธบัตรรัฐบาลดังกล่าว เป็นความผิดตามประมวลกฎหมายอาญา มาตรา 240 ฐานปลอมพันธบัตรรัฐบาล ต้องระวางโทษจำคุกตลอดชีวิต หรือจำคุกตั้งแต่สิบปีถึงยี่สิบปี และปรับตั้งแต่สองแสนบาทถึงสี่แสนบาท
นางแพตริเซียกล่าวเพิ่มเติมว่า ปัจจุบันสำนักงานบริหารหนี้สาธารณะมีการเปิดจำหน่ายพันธบัตรออมทรัพย์ให้กับประชาชนทั่วไปเป็นประจำทุกปีอยู่แล้ว ซึ่งสามารถติดตามการจำหน่ายได้จากเว็บไซต์หรือ facebook ของสำนักงานบริหารหนี้สาธารณะ อย่างไรก็ดี หากมีผู้มาเสนอขาย ให้ยืม เช่า หรือนำพันธบัตรมาวางเป็นหลักประกัน  หรือผู้ประกอบการโปรดใช้ความระมัดระวังด้วย และหากมีข้อสงสัย หรือต้องการตรวจสอบพันธบัตรรัฐบาล หรือแจ้งเบาะแสการปลอมแปลงพันธบัตร สามารถติดต่อสอบถามผ่าน สายด่วน 1213 ศูนย์คุ้มครองผู้ใช้บริการทางการเงิน ธนาคารแห่งประเทศไทย หรือ www.1213.or.th
กลุ่มกฎหมาย สำนักงาบริหารหนี้สาธารณะ
โทร. 022658050 ต่อ 5918

ที่มา : https://www.thaigov.go.th/news/contents/details/33113
