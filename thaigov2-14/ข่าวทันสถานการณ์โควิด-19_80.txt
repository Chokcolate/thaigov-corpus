รัฐบาลไทย-ข่าวทำเนียบรัฐบาล-กรมพัฒน์ฯ จับมือ “Wongnai-LINE MAN” ขยายช่องทางการตลาดให้ร้านอาหาร Thai SELECT   เพื่อตอบโจทย์สายชิมยุค New Normal [กระทรวงพาณิชย์]

วันพฤหัสบดีที่ 2 กรกฎาคม 2563
กรมพัฒน์ฯ จับมือ “Wongnai-LINE MAN” ขยายช่องทางการตลาดให้ร้านอาหาร Thai SELECT   เพื่อตอบโจทย์สายชิมยุค New Normal [กระทรวงพาณิชย์]
กรมพัฒน์ฯ จับมือ “Wongnai-LINE MAN” ขยายช่องทางการตลาดให้ร้านอาหาร Thai SELECT
เพื่อตอบโจทย์สายชิมยุค New Normal
กรมพัฒนาธุรกิจการค้าจับมือ Wongnai และ LINE MAN ขยายช่องทางการตลาดให้ร้านอาหาร Thai SELECT เพื่อตอบโจทย์สายชิมยุค New Normal เปิดฟีเจอร์ใหม่ในแอปพลิเคชัน ช่วยให้ร้านอาหารมีทางเลือกในการจัดส่งอาหารได้เอง หรือผู้บริโภคสั่งแล้ว ไปรับสินค้าที่ร้านได้เลย ไม่ต้องรอคิว
นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เปิดเผยว่า กรมพัฒนาธุรกิจการค้าได้ร่วมกับ Wongnai และ LINE MAN ขยายช่องทางการตลาดให้ร้านอาหาร Thai SELECT เพื่อตอบโจทย์สายชิมยุควิถีชีวิตใหม่ (New Normal) โดย Wongnai และ LINE MAN ได้พัฒนาฟีเจอร์ธุรกิจเพื่ออำนวยความสะดวกผู้บริโภคที่ต้องการสั่งอาหารจากร้านอาหาร Thai SELECT โดยเฉพาะ โดยเพิ่มตัวช่วยใหม่ให้ร้านอาหารทำระบบรับ-ส่งเดลิเวอรี่เอง รวมถึงประชาสัมพันธ์ร้านอาหารให้แบบจัดเต็มทุกรูปแบบ ทุกช่องทางเพื่อเข้าถึงผู้บริโภคและกลุ่มเป้าหมายให้ได้มากที่สุด
“ปัจจุบันผู้บริโภคนิยมใช้ช่องทางออนไลน์ในการเลือกสรร สั่งอาหาร และชำระค่าสินค้า บริการ สะท้อนถึงพฤติกรรมการบริโภคของผู้คนที่เปลี่ยนแปลงไป ร้านอาหารจึงจำเป็นต้องปรับตัวเพื่อให้สอดรับกับพฤติกรรมที่มีความหลากหลายมากขึ้น โดยสถานการณ์ปกติ ร้านอาหารจะมีรายได้จากการขายอาหารที่ร้านประมาณ 80% และรับคำสั่งซื้อทางออนไลน์ 20% แต่ในช่วงการแพร่ระบาดของโรคโควิด-19 ร้านอาหารมีรายได้จากคำสั่งซื้อทางออนไลน์ถึง 100% และเมื่อเข้าสู่ยุค New Normal คำสั่งซื้อทางออนไลน์ ก็ยังคงได้รับความนิยมและเพิ่มปริมาณขึ้นอย่างต่อเนื่อง โดยรูปแบบรับ-ส่งอาหารจะขึ้นอยู่กับความสะดวกของลูกค้าเป็นหลัก ทั้งผ่านระบบเดลิเวอรี่และรับอาหารเองที่ร้าน”
นายยอด ชินสุภัคกุล ประธานเจ้าหน้าที่บริหารและผู้ร่วมก่อตั้ง บริษัท วงใน มีเดีย จำกัด กล่าวว่า การประชาสัมพันธ์ร้านอาหาร Thai SELECT ผ่านแอปพลิเคชันและเว็บไซต์ Wongnai จะมี 3 รูปแบบ คือ 1.บทความแนะนำลายแทงร้านอาหาร Thai SELECT เจ้าเด็ดเจ้าดัง 2.อัลบั้มรูปนำเสนอไฮไลต์และเรื่องอินไซต์จากร้านอาหาร Thai SELECT ผ่านแฟนเพจ Wongnai.com เพื่อเพิ่มเสน่ห์ร้านค้าให้เป็นที่จดจำ เป็นที่รู้จักมากขึ้น และพร้อมที่จะเข้าไปใช้บริการ และ 3.วิดีโอรีวิวอาหารสำหรับเมนูเด็ดแนะนำที่ห้ามพลาดเมื่อไปทานอาหารที่ร้าน พร้อมข้อมูลร้านสั้นๆ อธิบายระหว่างเปิดคลิป และจะช่วยประชาสัมพันธ์ผ่านช่องทางโซเชียลมีเดียต่างๆ ของ Wongnai เพิ่มเติมให้อีกด้วย
นอกจากนี้ Wongnai ได้เพิ่มตัวช่วยให้กับร้านอาหารกว่า 500 ร้านทั่วประเทศ ให้สามารถใช้ฟีเจอร์ล่าสุด Self Delivery (ร้านส่งเอง) บน Wongnai Merchant App (WMA) ได้ฟรีตั้งแต่ 1 ก.ค.-30 ก.ย.2553 เพื่อช่วยให้ร้านอาหารมีทางเลือกในการกำหนดค่าส่งและวิธีการส่งเดลิเวอรี่ที่เหมาะสมได้เอง ไม่ว่าจะเป็นการใช้พนักงานที่ร้าน ใช้บริการคนขับ LINE MAN หรือวินมอเตอร์ไซค์รับจ้าง โดยรับออเดอร์อัตโนมัติจากลูกค้าที่สั่งผ่าน LINE Official Account ของทางร้านเองได้อย่างสะดวก ช่วยให้ร้านสามารถจัดเวลาไปกับการจัดเตรียมอาหารได้ดียิ่งขึ้น และลดเวลาที่ต้องใช้ในการเช็กหรือตอบแชตลูกค้า ทำให้สามารถบริหารต้นทุนค่าขนส่ง และวางระบบการบริหารจัดการเดลิเวอรี่ได้ง่ายมากขึ้น
มร.ซินหมิง จ้าว หัวหน้ากลุ่มปฏิบัติการ LINE MAN กล่าวว่า LINE MAN และ Wongnai ได้พัฒนาฟีเจอร์ใหม่เพิ่มเติมขึ้นมาเพื่ออำนวยความสะดวกแก่ผู้บริโภคในการสั่งอาหารจากร้านทั่วประเทศ ซึ่งครอบคลุมไลฟ์สไตล์ ความต้องการของลูกค้า และช่วยให้ร้านอาหารสามารถบริหารจัดการคำสั่งซื้อได้สะดวกมากยิ่งขึ้น ด้วยฟีเจอร์ Pickup (ร้านอาหารไม่ต้องเสียค่าใช้จ่ายใดๆ ตั้งแต่ 1 ก.ค.-30 ก.ย.2563) เมื่อลูกค้าสั่งอาหารผ่านแอปฯ LINE MAN หรือ Wongnai และชำระค่าอาหารเรียบร้อยแล้ว สามารถไปรับอาหารได้ที่ร้าน ซึ่งจะช่วยให้ลูกค้าไม่ต้องเสียเวลาในการต่อคิว รอทำอาหาร สั่งอาหารได้สะดวก รวดเร็ว และไม่ต้องพกเงินสด ไม่เสียค่าจัดส่ง ขณะที่ร้านอาหาร บริหารคิวลูกค้าได้ดีขึ้น เพิ่มเครื่องมือ ช่องทางใหม่ ทำให้ไม่พลาดการขาย เพิ่มยอดขายโดยไม่ต้องลงทุนเพิ่ม

ที่มา : https://www.thaigov.go.th/news/contents/details/33057
