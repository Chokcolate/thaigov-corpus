รัฐบาลไทย-ข่าวทำเนียบรัฐบาล-นโยบายการบริหารจัดการปัญหาขยะ ในพื้นที่แหล่งท่องเที่ยวในพื้นที่เกาะสมุย จังหวัดสุราษฎร์ธานี

วันศุกร์ที่ 10 กรกฎาคม 2563
พิมพ์
นโยบายการบริหารจัดการปัญหาขยะ ในพื้นที่แหล่งท่องเที่ยวในพื้นที่เกาะสมุย จังหวัดสุราษฎร์ธานี
สรุปการตอบกระทู้ถามในการประชุมวุฒิสภา  วันจันทร์ที่ ๒๗ มกราคม ๒๕๖๓
เรื่อง   นโยบายการบริหารจัดการปัญหาขยะ ในพื้นที่แหล่งท่องเที่ยวในพื้นที่เกาะสมุย จังหวัดสุราษฎร์ธานี
ผู้ตั้งกระทู้ถาม พลเอก เลิศรัตน์ รัตนวนิช  สมาชิกวุฒิสภา
ถาม นายกรัฐมนตรี
ผู้ตอบ รัฐมนตรีช่วยว่าการกระทรวงมหาดไทย (นายนิพนธ์ บุญญามณี)
ผู้ถาม : พลเอก เลิศรัตน์ รัตนวนิช สมาชิกวุฒิสภา ถามกระทู้โดยสรุปดังนี้
ด้วยในพื้นที่เกาะสมุย จังหวัดสุราษฎร์ธานี ช่วงปี ๒๕๕๑ - ๒๕๕๘ มีขยะตกค้าง ประมาณ ๒๐๐,๐๐๐ ตัน และช่วงปี ๒๕๕๙ - ปัจจุบัน มีขยะตกค้างประมาณ ๑๐๐,๐๐๐ ตัน ซึ่งที่ผ่านมา หน่วยงานที่รับผิดชอบและประชาคมในพื้นที่ได้แก้ไขปัญหาโดยอัดขยะมูลฝอยให้เป็นก้อนหรือแท่ง และห่อมัดมูลฝอย แล้วขนย้ายไปกำจัดโดยวิธีฝังกลบบริเวณนอกเขตเทศบาลนครเกาะสมุย ส่วนแนวทาง การสร้างโรงไฟฟ้าโดยการเผาขยะนั้น ใช้งบประมาณจำนวนมาก และประชาชนในพื้นที่ต่อต้านเพราะก่อให้เกิดมลพิษ อีกทั้งขยะที่นำมาเผาไม่ได้รับการคัดแยกก่อน เมื่อเผาจึงเกิดตะกอนถึงร้อยละ ๓๐ และต้องนำไป ฝังกลบต่ออีก การอัดขยะมูลฝอยให้เป็นก้อน แล้วขนย้ายไปฝังกลบนอกเขตเทศบาลจึงเป็นแนวทางกำจัดขยะที่เหมาะสมที่สุด ต่อมาในปี ๒๕๖๐ ภาครัฐได้จัดสรรงบประมาณ ๓๐๐ ล้านบาท ให้กับจังหวัดสุราษฎร์ธานีเพื่อจัดการปัญหาขยะตกค้าง แต่เนื่องจากจังหวัดไม่สามารถก่อหนี้ผูกพันได้ภายในเวลาที่กำหนด งบประมาณนี้จึงตกไป ทำให้เกิดปัญหาขยะล้นส่งผลกระทบต่อสิ่งแวดล้อมและภาพลักษณ์ด้านการท่องเที่ยวเป็นอย่างมาก จึงขอเรียนถามว่ารัฐบาลมีมาตรการในการบริหารจัดการขยะตกค้างและขยะที่เกิดขึ้นใหม่ ในพื้นที่แหล่งท่องเที่ยวหลักของเกาะสมุย จังหวัดสุราษฎร์ธานีหรือไม่ และมีนโยบายในการจัดสรรงบประมาณตามที่หน่วยงานในพื้นที่ขอรับการสนับสนุน เพื่อแก้ไขปัญหาขยะตกค้างอย่างไร
ผู้ตอบ : รัฐมนตรีช่วยว่าการกระทรวงมหาดไทย (นายนิพนธ์ บุญญามณี) ตอบชี้แจงกระทู้โดยสรุปดังนี้
นายนิพนธ์ บุญญามณี รัฐมนตรีช่วยว่าการกระทรวงมหาดไทยได้รับมอบหมายให้ตอบชี้แจง ได้ตอบชี้แจงว่า เทศบาลนครเกาะสมุยเป็นหน่วยงานองค์กรปกครองส่วนท้องถิ่นที่รัฐบาลให้การสนับสนุน รวมถึงดูแลเรื่องการจัดการขยะและการจัดเก็บ ซึ่งท้องถิ่นพยายามจัดการขยะ โดยมีแนวคิดไม่อยากให้จัดการขยะภายในพื้นที่ ซึ่งรัฐบาลเคยมอบประมาณไป ๓๐๐ ล้านบาท เพื่อกำจัดขยะค้างเก่า แต่ด้วยปัญหาการจัดซื้อจัดจ้าง จึงไม่สามารถดำเนินการใช้งบประมาณดังกล่าวได้ แต่ยืนยันว่ารัฐบาลพร้อมสนับสนุนให้เกิดการจัดการแก้ไขปัญหาขยะล้นตามโรดแมพ เพราะเป็นวาระแห่งชาติตามแผนแม่บทปี ๒๕๕๙ ถึง ๒๕๖๔ โดยให้กระทรวงมหาดไทยเป็นเจ้าภาพดำเนินการกำจัดขยะมูลฝอยในพื้นที่ชุมชนทั่วประเทศ และปี ๒๕๖๓ ถึง ๒๕๖๔ โดยจะใช้งบประมาณของเทศบาลเกาะสมุย ๑๕๐ ล้านบาท เพื่อกำจัดขยะที่ตกค้าง ๑๐๐,๐๐๐ ตัน ด้วยการจ้างเหมาบริษัทเอกชนให้ดำเนินการโดยเฉพาะอย่างยิ่งขยะจากต้นทางคือครัวเรือน จึงต้องเริ่มอย่างเร่งด่วนตั้งแต่ตอนนี้ ซึ่งประชาชนและคนในชุมชนต้องปฏิบัติตามหลัก "๓ช" คือ ใช้น้อย ใช้ซ้ำ และใช้ใหม่ โดยมีองค์กรปกครองส่วนท้องถิ่นเป็นหน่วยงานหลักในการส่งเสริมสนับสนุนให้เกิดการดำเนินการดังกล่าว โดยเริ่มตั้งแต่ท้องถิ่นต้องเป็นผู้จัดเก็บขยะทันทีหลังจากประชาชนคัดแยกแล้ว เพื่อส่งไปยังสถานที่กำจัดขยะ
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32973
