รัฐบาลไทย-ข่าวทำเนียบรัฐบาล-การป้องกันภัยหรือเหตุร้ายแรงในแต่ละจังหวัด

วันศุกร์ที่ 10 กรกฎาคม 2563
พิมพ์
การป้องกันภัยหรือเหตุร้ายแรงในแต่ละจังหวัด
สรุปการตอบกระทู้ถามในการประชุมวุฒิสภา  วันจันทร์ที่ ๑๗ กุมภาพันธ์ ๒๕๖๓
เรื่อง การป้องกันภัยหรือเหตุร้ายแรงในแต่ละจังหวัด
ผู้ตั้งกระทู้ถาม นายวันชัย สอนศิริ  สมาชิกวุฒิสภา
ถาม รัฐมนตรีว่าการกระทรวงมหาดไทย
ผู้ตอบ รัฐมนตรีว่าการกระทรวงมหาดไทย
ผู้ถาม : นายสมชาย แสวงการ  สมาชิกวุฒิสภา ถามกระทู้โดยสรุปดังนี้
ตามที่ได้เกิดเหตุการณ์ความรุนแรงที่ จังหวัดนครราชสีมา ซึ่งมีผู้บาดเจ็บและเสียชีวิตจำนวนมาก ใช้เวลาในการแก้ไขปัญหา ๑๗ ชั่วโมง ซึ่งกระทบต่อจิตใจของคนไทยทั้งประเทศ โดยมีผู้ก่อเหตุเพียงคนเดียวนั้น กระทรวงมหาดไทยมีมาตรการป้องกันเหตุร้ายในแต่ละจังหวัดอย่างไร มีความพร้อมหรือไม่ มีการประสานงานในแต่ละจังหวัดอย่างไร ทั้งตำรวจ ทหาร และพลเรือน หรือส่วนกลาง เพื่อยับยั้งป้องกันมิให้ปัญหาบานปลายได้อย่างไร และ
มีมาตรการควบคุม กำกับดูแลอาวุธร้ายแรงที่อยู่กับเจ้าหน้าที่ตำรวจหรือทหารอย่างไร
ผู้ตอบ : รัฐมนตรีว่าการกระทรวงมหาดไทย ตอบชี้แจงกระทู้โดยสรุปดังนี้
มีกฎหมายที่เกี่ยวข้องกับปัญหาดังกล่าวอยู่ ๒ ฉบับ คือ พระราชบัญญัติป้องกันและบรรเทาสาธารณภัย พ.ศ. ๒๕๕๐ ซึ่งได้พิจารณาแล้วว่าการก่ออาชญากรรม หรือการก่อการร้ายไม่ครอบคลุมในกฎหมายฉบับนี้ ในการป้องกันจึงไม่มีหน่วยงานหรืองบประมาณที่จะดำเนินการได้ แต่จะมีเรื่องที่เกี่ยวข้องคือเรื่องหมอ และการสาธารณสุข รวมถึง ไม่เคยมีการจ่ายเงินเยียวยาผู้ได้รับผลกระทบในลักษณะเหตุการณ์ดังกล่าวมาก่อน แต่จะมีกฎหมายที่เกี่ยวข้องกับปัญหานี้ คือ พระราชบัญญัติการรักษาความมั่นคงภายในราชอาณาจักร พ.ศ. ๒๕๕๑ ซึ่งหากเกิดเหตุการณ์ขึ้นในจังหวัดใด ผู้ว่าราชการจังหวัดจะเป็นผู้อำนวยการรักษาความมั่นคงภายในจังหวัด (ผอ.รมน.จังหวัด) และมีฝ่ายทหารเป็นรองผู้อำนวยการรักษาความมั่นคงภายในจังหวัด สามารถให้คำปรึกษาได้กรณีถ้าเกิดความรุนแรงตามที่ได้ ซึ่งเหตุการณ์ที่เกิดขึ้นในจังหวัดนครราชสีมาเป็นเหตุการณ์ที่ไม่คาดคิดว่าจะเกิดขึ้นในประเทศไทย ถือว่าเป็นบทเรียนที่หน่วยงานจะต้องมีมาตรการไว้รองรับต่อไปนี้ผู้ว่าราชการจังหวัดในฐานะ ผอ.รมน.จังหวัด ต้องกำหนดแนวทางรักษาความปลอดภัยเพื่อป้องกันเหตุการณ์ในลักษณะนี้ แต่ละพื้นที่ต้องมีหน่วยปฏิบัติการพิเศษที่พร้อมปฏิบัติการหยุดยั้งอย่างรวดเร็ว ต้องมีหน้าที่และอำนาจตามกฎหมาย และถ้ามีเหตุการณ์ที่รุนแรงกว่านี้ต้องใช้กฎหมายที่ยกระดับความเข้มข้นในการรักษาความมั่นคงต่อไป ในส่วนกองทัพได้มีมาตรการในการเก็บรักษา ควบคุมและกำกับดูแลอาวุธร้ายแรงแล้วแต่เหตุการณ์ที่เกิดขึ้นเป็นเหตุการณ์ที่ไม่ปกติ และใช้ความรุนแรงกับทหารที่มีหน้าที่รักษาอาวุธร้ายแรง ทหารที่มีหน้าที่รักษาอาวุธร้ายแรงจึงมีอาวุธ เฉพาะอันควรที่จะดูแลความเรียบร้อย และต่อไปจะต้องมีมาตรการรักษาความเรียบร้อยตามระดับความรุนแรงที่พร้อมในการแก้ไขปัญหาที่เกิดขึ้น
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32986
