รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรี รับหนังสือร้องเรียนจากกลุ่มชาติพันธุ์ลาหู่ ที่ขอให้กรมการศาสนาอนุญาตให้ก่อตั้งองค์กรศาสนานิกายโปเตสแตนท์ เพนเทคอสต์

วันจันทร์ที่ 13 กรกฎาคม 2563
พิมพ์
รัฐมนตรีประจำสำนักนายกรัฐมนตรี รับหนังสือร้องเรียนจากกลุ่มชาติพันธุ์ลาหู่ ที่ขอให้กรมการศาสนาอนุญาตให้ก่อตั้งองค์กรศาสนานิกายโปเตสแตนท์ เพนเทคอสต์
รัฐมนตรีประจำสำนักนายกรัฐมนตรี รับหนังสือร้องเรียนจากกลุ่มชาติพันธุ์ลาหู่ ที่ขอให้กรมการศาสนาอนุญาตให้ก่อตั้งองค์กรศาสนานิกายโปเตสแตนท์ เพนเทคอสต์
นายเทวัญ ลิปตพัลลภ รัฐมนตรีประจำสำนักนายกรัฐมนตรี รับหนังสือร้องเรียนถึงนายกรัฐมนตรี จากกลุ่มชาติพันธุ์ลาหู่สัญชาติไทย ที่ร่วมกันลงชื่อกว่า 5,000 คน ในนามขององค์การคริสตจักรเพนเทคอสต์ลาหู่ประเทศไทย นำโดยนายวุฒิวัฒน์ นิติกุลวรรักษ์ ประธานก่อตั้งองค์การคริสตจักรเพนเทคอสต์ลาหู่ประเทศไทย เพื่อขอให้ช่วยประสานงานกรมการศาสนา ในการก่อตั้งองค์กรศาสนานิกายโปเตสแตนท์ เพนเทคอสต์ โดยกลุ่มดังกล่าวขอให้กรมการศาสนาทบทวนแนวคิดและพิจารณาให้มีการอนุญาตรับรององค์การคริสตจักรเพนเพนเทคอสต์ลาหู่ประเทศไทย เพื่อจะได้รับการสนับสนุนจากรัฐ ในฐานะประชาชนคนไทย ทั้งนี้เนื่องจากเคยประสานงานในเบื้องต้นแล้ว จึงทราบว่าหากจะประกาศศาสนาหรือก่อตั้งองค์การศาสนา คริสต์นิกายโปรเตสเตนท์ ในประเทศไทย จะต้องเข้าสังกัดองค์การที่กรมศาสนาให้การรับรอง 4 องค์การ ทั้งนี้กลุ่มผู้เชื่อศรัทธาในนิกายเพนเทคอสต์ มีต้นกำเนิดและที่มาแตกต่างจากองค์การศาสนาที่กรมการศาสนาให้การรับรอง จึงไม่อาจเข้าร่วมสังกัดได้ และในระยะหลังทางกรมการศาสนาไม่อนุญาตให้จัดตั้งองค์การศาสนาเพิ่ม
รัฐมนตรีประจำสำนักนายกรัฐมนตรี กล่าวว่า ตนเป็นผู้แทนในนามของรัฐบาล ตามที่กลุ่มชาติพันธุ์ลาหู่สัญชาติไทยมีความประสงค์ยื่นหนังสือให้ โดยจากนี้จะนำเรียนนายกรัฐมนตรีเพื่อพิจารณา และคาดว่าจะส่งเรื่องต่อไปยังกรมศาสนา กระทรวงวัฒนธรรมต่อไป
......
สำนักโฆษก

ที่มา : https://www.thaigov.go.th/news/contents/details/33351
