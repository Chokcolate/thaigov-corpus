รัฐบาลไทย-ข่าวทำเนียบรัฐบาล-คนไทยเกือบครึ่งประเทศขานรับใช้งาน "ไทยชนะ" ยอดทะลุ 30 ล้านคน

วันศุกร์ที่ 26 มิถุนายน 2563
คนไทยเกือบครึ่งประเทศขานรับใช้งาน "ไทยชนะ" ยอดทะลุ 30 ล้านคน
คนไทยเกือบครึ่งประเทศขานรับใช้งาน "ไทยชนะ" ยอดทะลุ 30 ล้านคน
"ไทยชนะ" ปลื้มคนไทยใช้งานเพิ่มต่อเนื่อง ล่าสุดตัวเลขทะลุ 30 ล้านคน พัฒนาเพิ่มฟังก์ชั่นการใช้งานใหม่ๆ จองสถานที่ท่องเที่ยว เน้นตอบทุกโจทย์ของยุคชีวิตปกติวิถีใหม่ ควบคู่ให้ความสำคัญกับการคุ้มครองความปลอดภัยข้อมูลส่วนบุคคล
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) มีนโยบายผลักดัน การจัดทำ“ไทยชนะ” เพื่อเป็นเครื่องมือในการป้องกันและลดความเสี่ยงในการแพร่กระจายโรค รองรับมาตรการป้องกันการแพร่ระบาดโควิด-19 ระยะที่ 2 ควรดำเนินการตามมาตรฐานการจัดการข้อมูล ให้เป็นตามกรอบธรรมาภิบาลข้อมูล รวมทั้งขั้นตอนในการจัดเก็บต้องไม่เป็นการละเมิดข้อมูลส่วนบุคคล ตาม พ.ร.บ.คุ้มครองข้อมูลส่วนบุคคล พ.ศ.2562  ควบคู่กับการฟื้นฟูเศรษฐกิจหลังโควิด-19 ซึ่งเป็นสิ่งที่แพลตฟอร์ม/แอปไทยชนะให้ความสำคัญมาโดยตลอด
ผศ.(พิเศษ) นพ.พลวรรธน์ วิทูรกลชิต ผู้ตรวจราชการกระทรวงดิจิทัลเพื่อเศรษฐกิจและสังคม (ดีอีเอส) ในฐานะรองหัวหน้าศูนย์ปฏิบัติการด้านข้อมูลมาตรการแก้ไขปัญหาโรคติดเชื้อไวรัสโคโรนา 2019 และเจ้าหน้าที่ศูนย์ปฏิบัติการด้านการสื่อสาร โทรคมนาคม และสื่อสังคมออนไลน์ ศูนย์บริหารสถานการณ์ โควิด-19 (ศบค.) เปิดเผยความคืบหน้าการใช้งาน “ไทยชนะ”ของประชาชน และร้านค้า  ณ วันที่ 26 มิถุนายน 2563 ว่าขณะนี้มียอดผู้ใช้งาน แล้วกว่า 30,792,286 คน ประเภทกิจการ/ร้านค้า ลงทะเบียน 230,768 ร้าน โดยพบว่า 5 จังหวัด ที่มีสัดส่วนการประเมินกิจการ/กิจกรรมสูงสุด ได้แก่  1. ปทุมธานี 2. นครปฐม 3. กรุงเทพมหานคร 4. นนทบุรี และ 5. ชลบุรี
นพ.พลวรรธน์ กล่าวว่า ตลอดระยะเวลากว่า 1 เดือนของการเปิดให้มีการใช้งาน "ไทยชนะ" ได้มีการเพิ่มฟังก์ชั่นเพื่อรองรับความต้องการ ล่าสุดเพิ่มระบบการจองคิวในไทยชนะ สำหรับการจองท่องเที่ยวในอุทยานแห่งชาติ ที่จะทยอยเริ่มกลับมาเปิดหลังโควิด-19  ซึ่งจะมีการจำกัดนักท่องเที่ยว โดยไทยชนะ จะเป็นเครื่องมือช่วยคัดกรองและติดตามการเข้าพื้นที่ของนักท่องเที่ยวด้วย รองรับนโยบายการท่องเที่ยวแบบ new normal ที่ต้องมีมาตรการป้องกันการแพร่ระบาดโควิด-19 อย่างเคร่งครัด  ซึ่งเป็นการอำนวยความสะดวกให้กับผู้ใช้อย่างต่อเนื่องเพื่อสนับสนุนรูปแบบของชีวิตปกติวิถีใหม่.(New Normal) ทั้งในฟากของประชาชน และกิจการ/กิจกรรมที่เข้ามาลงทะเบียน
นอกจากนี้ ยังมีการเพิ่มฟังก์ชั่นการเช็คอินแบบกลุ่ม (Group Check-in) เพื่ออำนวยความสะดวกให้กับผู้ใช้งานรองรับการเช็คอินพร้อมกันได้ 4 คน โดยในส่วนของแอปไทยชนะ ทั้งบนแอนดรอยด์ และ iOS จะสามารถใช้ฟังก์ชั่นใหม่ได้ในเร็วๆ นี้ โดยจะสามารถเช็คเอาท์แบบกลุ่มได้เช่นกัน
“ขอเน้นย้ำข้อควรรู้และแนวปฏิบัติ ในการเก็บข้อมูลผู้ใช้บริการของร้านค้าโดยใช้สมุดจด ดังนี้ 1.ข้อมูลนี้ใช้เพื่อการสอบสวนโรค กรณีผู้ใช้บริการบางคนป่วยโรคโควิด-19 ขึ้นในภายหลัง 2.ห้ามนำไปใช้เพื่อการอย่างอื่นโดยเด็ดขาด 3.ร้านค้าจัดเก็บในที่ปลอดภัย โดยสามารถสืบค้นย้อนหลังได้ 60 วัน และ 4.เมื่อครบกำหนดให้ร้านค้าทำลายสมุดจดดังกล่าว” นพ.พลวรรธน์กล่าว
***************

ที่มา : https://www.thaigov.go.th/news/contents/details/32835
