รัฐบาลไทย-ข่าวทำเนียบรัฐบาล-โฆษกฯ ศบค. เผย พื้นที่ควบคุมโรคแห่งรัฐทางเลือก (Alternative State Quarantine) เป็นทางเลือกเพิ่มเติม สำหรับผู้มีศักยภาพที่ต้องการเดินทางกลับเข้ามาในประเทศ

วันพุธที่ 24 มิถุนายน 2563
พิมพ์
โฆษกฯ ศบค. เผย พื้นที่ควบคุมโรคแห่งรัฐทางเลือก (Alternative State Quarantine) เป็นทางเลือกเพิ่มเติม สำหรับผู้มีศักยภาพที่ต้องการเดินทางกลับเข้ามาในประเทศ
โฆษกฯ ศบค. เผย พื้นที่ควบคุมโรคแห่งรัฐทางเลือก (Alternative State Quarantine) เป็นทางเลือกเพิ่มเติม สำหรับผู้มีศักยภาพที่ต้องการเดินทางกลับเข้ามาในประเทศ
วันนี้ (24 มิ.ย. 63) เวลา 12.10 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. กล่าวถึงจำนวนคนไทยที่ต้องการเดินทางกลับเข้ามาในประเทศนั้นขึ้นอยู่กับความสามารถและความเหมาะสมของพื้นที่รองรับ โดยในขณะนี้ได้มีการจำกัดจำนวนไว้ที่ 500 คนต่อวัน ซึ่งหากมีพื้นที่รองรับที่มากขึ้นก็อาจจะทำให้สามารถปรับจำนวนของผู้ที่ต้องการเดินทางเพิ่มขึ้นได้ ขณะเดียวกันยังมีโครงการพื้นที่ควบคุมโรคแห่งรัฐทางเลือก (Alternative State Quarantine) ซึ่งเป็นการร่วมมือกันระหว่างโรงพยาบาลเอกชนและโรงแรม เป็นทางเลือกเพิ่มเติมสำหรับผู้ที่มีศักยภาพที่ต้องการเดินทางกลับเข้ามาในประเทศ นอกจากนี้ โฆษก ศบค. ยังย้ำว่า การผ่อนคลายมาตรการระยะที่ 5 จะต้องผ่านการพิจารณาจากที่ประชุม ศบค. ในวันจันทร์ 29 มิถุนายน นี้
ในตอนท้าย โฆษก ศบค. กล่าวเพิ่มเติมถึงการประชุมสุดยอดอาเซียนครั้งที่ 36 โดยมีประเทศเวียดนามเป็นเจ้าภาพ เป็นการประชุมอย่างเต็มรูปแบบผ่านระบบทางไกล ซึ่งการประชุมดังกล่าวมีวัตถุประสงค์เพื่อขับเคลื่อนประชาคมอาเซียนให้มีความเข้มแข็ง แน่นแฟ้นยิ่งขึ้น พร้อมทั้งเสริมสร้างความร่วมมือกันหว่างประเทศสมาชิกอาเซียน ทั้งในเรื่องที่เกี่ยวข้องในการควบคุมรับมือการแพร่ระบาดของโควิด-19 รวมทั้งการหารือเกี่ยวกับการจัดทำแผนงานที่เกี่ยวข้องของการฟื้นตัวอาเซียนหลังยุคโควิด-19 ทั้งนี้ สามารถติดตามการถ่ายทอดสดการประชุมสุดยอดอาเซียนครั้งที่ 36 ได้ทาง Facebook ไทยคู่ฟ้า
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32701
