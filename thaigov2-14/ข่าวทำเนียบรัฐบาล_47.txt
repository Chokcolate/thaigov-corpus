รัฐบาลไทย-ข่าวทำเนียบรัฐบาล-นายกรัฐมนตรีย้ำหน้าที่รัฐบาลต้องดูแลคนทุกภาค ทุกกลุ่มจังหวัด  พร้อมกระจายเส้นทางคมนาคมทั่วประเทศ

วันศุกร์ที่ 3 กรกฎาคม 2563
พิมพ์
นายกรัฐมนตรีย้ำหน้าที่รัฐบาลต้องดูแลคนทุกภาค ทุกกลุ่มจังหวัด  พร้อมกระจายเส้นทางคมนาคมทั่วประเทศ
นายกรัฐมนตรีย้ำหน้าที่รัฐบาลต้องดูแลคนทุกภาค ทุกกลุ่มจังหวัด  พร้อมกระจายเส้นทางคมนาคมทั่วไป ยืนยันทุกอย่างดำเนินการด้วยความโปร่งใส เป็นธรรม สุจริต
วันนี้ (2 ก.ค.63)  ‪เวลา17.00 ณ อาคารรัฐสภา  พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหมยืนยันที่ประชุมรัฐสภา รัฐบาลสั่งศึกษาระบบโลจิสติกครบขั้นตอน ทั้งลดระยะทาง การพัฒนาเส้นทางตรง รวมถึงเส้นทางที่จำเป็นพร้อมรับฟังความคิดเห็นจากส่วนรวม
นายกรัฐมนตรียืนยันในฐานะหัวหน้ารัฐบาล จะต้องเปลี่ยนแปลงยุทธศาสตร์คมนาคมขนส่งใหม่หมดทั้งประเทศ  พร้อมสั่งให้กระทรวงคมนาคมไปศึกษาโครงการสร้างถนนเส้นทางสายใหม่ในอนาคต ครอบคลุมทุกพื้นที่ในประเทศ  โดยถนนเส้นใหม่ต้องไม่สร้างทับซ้อนกับเส้นทางเดิม ให้ควบคู่กับโครงการสร้างรถไฟทางคู่ขนาน  และจัดทำร่องทางระบายน้ำให้สามารถนำน้ำไปกักเก็บในพื้นที่ต่าง ๆ ได้  ให้เกิดแหล่งเศรษฐกิจใหม่ เมืองใหม่ เกิดการเคลื่อนย้ายของประชาชน นำไปสู่การจ้างงาน สร้างอาชีพใหม่ ตลอดแนวถนนเส้นทางใหม่   โดยทุกอย่างต้องดำเนินการด้วยความโปร่งใส เป็นธรรม และสุจริต มีการวิเคราะห์ผลกระทบทางธุรกิจ (BIA) การทำประชาพิจารณ์ให้สอดคล้องกับยุทธศาสตร์ชาติด้วย สำหรับเส้นทางมอเตอร์เวย์ เช่น เส้นทางไปจังหวัดโคราช ก็จะดูรูปแบบการลงทุน ทั้งการร่วมทุนระหว่างภาครัฐและภาคเอกชน (Public Private Partnership: PPP) เพื่อให้ดำเนินการได้ไวขึ้น ตอบสนองต่อความต้องการของประชาชนและผู้แทนราษฎร
นายกรัฐมนตรีชี้แจงที่ประชุมรัฐสภา ว่า  หลายโครงการนั้นอยู่ระหว่างขั้นตอนการพิจารณาของคณะกรรมธิการเพื่อจัดสรรงบประมาณให้กับโครงการที่มีความพร้อมก่อน หากโครงการใดยังทำไม่ได้หรือยังไม่มีความพร้อมก็จะมีการจัดสรรงบประมาณไปยังโครงการอื่น ทั้งนี้ เพื่อเพิ่มประสิทธิภาพในการบริหารงบประมาณและงานของส่วนราชการด้วย
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33082
