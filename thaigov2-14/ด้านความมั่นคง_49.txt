รัฐบาลไทย-ข่าวทำเนียบรัฐบาล-กสร.จัดอบรมนายจ้าง นักบริหารงานบุคคล เตรียมพร้อมองค์กรสู่ New Normal และ Digital Age

วันจันทร์ที่ 13 กรกฎาคม 2563
พิมพ์
กสร.จัดอบรมนายจ้าง นักบริหารงานบุคคล เตรียมพร้อมองค์กรสู่ New Normal และ Digital Age
กรมสวัสดิการและคุ้มครองแรงงาน จัดอบรมหลักสูตรนักบริหารงานบุคคลขั้นสูง มุ่งเสริมสร้างศักยภาพ
นักบริหารงานบุคคล ขับเคลื่อนองค์กรสู่ New Normal และ Digital Age ควบคู่การพัฒนาคุณภาพชีวิตแรงงาน
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยภายหลังเป็นประธานเปิดการอบรมหลักสูตรนักบริหารขั้นสูง ประจำปีงบประมาณ 2563 ณ โรงแรมรามาดา บาย วินแดม กรุงเทพฯ      เจ้าพระยาปาร์ค ว่า กสร.ได้จัดอบรมนักบริหารงานบุคคลขั้นสูงขึ้น เพื่อให้ผู้เข้ารับการอบรมได้มีความรู้ ความเข้าใจเกี่ยวกับกฎหมายแรงงาน มาตรฐานแรงงานไทย และแนวปฏิบัติ การใช้แรงงานที่ดี สามารถนำความรู้ไปปรับใช้ในการบริหารงานบุคคลขององค์กรได้อย่างมีประสิทธิภาพ โดยเฉพาะหลังการเปลี่ยนแปลงที่เกิดขึ้นจากผลของวิกฤตโรคติดเชื้อไวรัส โคโรนา 2019 (COVID-19) สถานประกอบกิจการหลายแห่งต้องปรับตัวเพื่อรองรับตลาดและการแข่งขันในยุคดิจิทัล (Digital Age) การเปลี่ยนแปลงของสภาพแวดล้อม และพฤติกรรมของพนักงานในองค์กร เช่น การทำงานในรูปแบบ Work From Home การประชุมหรืออบรมในรูปแบบ Video Conference เป็นต้น เพื่อการขับเคลื่อนองค์กรสู่ New Normal และ Digital Age อย่างเต็มตัว เพื่อให้ธุรกิจและวิถีชีวิตยังสามารถดำเนินต่อไปได้  ทั้งนี้หลักสูตรนักบริหารงานบุคคลขั้นสูง จึงเป็นหลักสูตรที่ให้ความรู้ด้านการบริหารกฎหมายแรงงาน การบริหารงานบุคคล และการศึกษาคดีแรงงานในอันที่จะทำให้ผู้เข้ารับการอบรมสามารถนำความรู้ แนวคิด และหลักการของแต่ละหัวข้อวิชาไปประยุกต์ใช้ให้เหมาะสมกับสภาพการณ์ของสถานประกอบกิจการได้อย่างมีประสิทธิภาพและประสิทธิผล นำไปสู่การลดปัญหาข้อขัดแย้งด้านแรงงาน ส่งผลต่อขวัญกำลังใจ และคุณภาพชีวิตที่ดีของพนักงาน
นายอภิญญา กล่าวต่อว่า การอบรมหลักสูตรนักบริหารงานบุคคลขั้นสูง ประจำปีงบประมาณ 2563
จัดขึ้นระหว่างวันที่ 13 - 23 กรกฎาคม 2563 รวมระยะเวลา 9 วัน ผู้เข้าอบรมประกอบด้วยนายจ้าง เจ้าของสถานประกอบกิจการ กรรมการผู้จัดการ หุ้นส่วนผู้จัดการ และผู้จัดการบริหารงานบุคคล ทั่วประเทศ จำนวน 40 คน
ผู้เข้ารับการอบรมจะได้รับความรู้จากวิทยากรผู้ทรงคุณวุฒิ การแบ่งปันความรู้และแลกเปลี่ยนประสบการณ์ ระหว่างกัน อีกทั้งยังได้เรียนรู้จากสถานประกอบกิจการที่เป็นต้นแบบในการบริหารจัดการด้านแรงงานที่ดีเยี่ยม เพื่อนำมาเป็นแนวทางพัฒนาตนเองสู่การเป็นนักบริหารงานบุคคลขั้นสูง และเป็นเครือข่ายการบริหารงานบุคคลในการขับเคลื่อนงานในภารกิจให้บรรลุวิสัยทัศน์ “แรงงานมีคุณภาพชีวิตที่ดี ได้รับความเป็นธรรมอย่างทั่วถึงและยั่งยืน” ต่อไป

ที่มา : https://www.thaigov.go.th/news/contents/details/33334
