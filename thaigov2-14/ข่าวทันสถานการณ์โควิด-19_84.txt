รัฐบาลไทย-ข่าวทำเนียบรัฐบาล-กรมควบคุมโรค เผยกรณีชาวเมียนมาติดเชื้อโควิด 19 เพิ่มอีก 3 ราย พบกลับจากไทยเพียงรายเดียว เป็นผู้ติดเชื้อรายเก่าที่เคยตรวจพบและรายงานไปแล้ว [กระทรวงสาธารณสุข]

วันพฤหัสบดีที่ 2 กรกฎาคม 2563
พิมพ์
กรมควบคุมโรค เผยกรณีชาวเมียนมาติดเชื้อโควิด 19 เพิ่มอีก 3 ราย พบกลับจากไทยเพียงรายเดียว เป็นผู้ติดเชื้อรายเก่าที่เคยตรวจพบและรายงานไปแล้ว [กระทรวงสาธารณสุข]
กรมควบคุมโรค เผยกรณีชาวเมียนมาติดเชื้อโควิด 19 เพิ่มอีก 3 ราย พบกลับจากไทยเพียงรายเดียว เป็นผู้ติดเชื้อรายเก่าที่เคยตรวจพบและรายงานไปแล้ว
กรมควบคุมโรค กระทรวงสาธารณสุข เผยผลการสอบสวนรายละเอียดเพิ่มเติม กรณีมีรายงานพบชาวเมียนมาติดเชื้อโควิด 19 เพิ่มอีก 3 ราย พบว่าในจำนวนนี้มี 1 รายที่เดินทางกลับจากไทย เป็นผู้ติดเชื้อรายเก่าที่เคยตรวจพบ ณ ศูนย์กักผู้ต้องกัก อ.สะเดา จ.สงขลา ซึ่งเป็นกลุ่มเดียวกันกับที่เคยแถลงข่าวและดูแลรักษาจนครบตามมาตรฐานการรักษา และอนุญาตให้กลับบ้านไปแล้ว  ขอให้ประชาชนมั่นใจในระบบป้องกันควบคุมโรคของไทย ที่มีความเข้มแข็งและดำเนินการอย่างเข้มข้นต่อเนื่อง
วันนี้ (2 กรกฎาคม 2563) นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวถึงกรณีที่มีรายงานข่าวว่าพบชาวเมียนมาป่วยด้วยโรคติดเชื้อไวรัสโคโรนา 2019 (โควิด 19) เพิ่มอีก 3 ราย นั้น  กรมควบคุมโรค ขอชี้แจงว่า จากการประสานข้อมูลกับประเทศเมียนมา และหน่วยงานที่เกี่ยวข้องในพื้นที่ โดยได้ทำการสอบสวนรายละเอียดเพิ่มเติม พบว่าผู้ป่วยโรคโควิด 19 จำนวน 3 รายดังกล่าว มีเพียง 1 รายที่เดินทางกลับจากประเทศไทย ส่วนอีก 2 รายเป็นผู้ที่เดินทางมาจากประเทศอินเดีย  ซึ่งผู้ติดเชื้อที่กลับจากไทยรายดังกล่าวนั้น เป็นผู้ติดเชื้อรายเก่าที่เคยตรวจพบ ณ ศูนย์กักผู้ต้องกัก อ.สะเดา จ.สงขลา ตั้งแต่ปลายเดือนเมษายนที่ผ่านมา เป็นกลุ่มเดียวกันกับที่เคยรายงานเป็นผู้ป่วย มีการแถลงข่าวและดูแลรักษาจนหายดี ครบตามมาตรฐานการรักษา และแพทย์อนุญาตให้กลับบ้านไปแล้ว
ทั้งนี้ การตรวจพบเชื้อซ้ำ สามารถเกิดขึ้นได้ ซึ่งการตรวจเชื้อโดยการหาสารพันธุกรรมอาจยังพบพันธุกรรมของไวรัสได้ แต่จะเพาะเชื้อไม่ขึ้นเนื่องจากเป็นไวรัสที่ถูกร่างกายทำลายแล้ว ซึ่งในประเทศไทยและต่างประเทศ ก็มีการรายงานเช่นเดียวกัน
นายแพทย์สุวรรณชัย กล่าวอีกว่า กรมควบคุมโรค กระทรวงสาธารณสุข ยังคงเน้นย้ำในการดำเนินมาตรการเฝ้าระวัง และตรวจคัดกรองผู้ที่เดินทางตามจุดผ่านเข้าออกพรมแดนของประเทศอย่างเข้มข้น จึงขอให้ประชาชนมั่นใจในระบบป้องกันควบคุมโรคของประเทศไทย ที่มีความเข้มแข็งและดำเนินการอย่างเข้มข้นต่อเนื่อง หากประชาชนมีข้อสงสัยสามารถสอบถามข้อมูลได้ที่สายด่วนกรมควบคุมโรค โทร. 1422
**************************************************
ข้อมูลจาก : กองระบาดวิทยา กรมควบคุมโรค
วันที่ 2 กรกฎาคม 2563

ที่มา : https://www.thaigov.go.th/news/contents/details/33071
