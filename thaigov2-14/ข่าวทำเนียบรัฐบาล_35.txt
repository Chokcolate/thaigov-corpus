รัฐบาลไทย-ข่าวทำเนียบรัฐบาล-พลเอก ประวิตรฯ หนุนขับเคลื่อนการอนุรักษ์และพัฒนาเมืองเก่า (พะเยา สุพรรณบุรี เชียงราย) ดำรงคุณค่ามรดกทางวัฒนธรรม เน้นการมีส่วนร่วมของประชาชน

วันพุธที่ 1 กรกฎาคม 2563
พิมพ์
พลเอก ประวิตรฯ หนุนขับเคลื่อนการอนุรักษ์และพัฒนาเมืองเก่า (พะเยา สุพรรณบุรี เชียงราย) ดำรงคุณค่ามรดกทางวัฒนธรรม เน้นการมีส่วนร่วมของประชาชน
พลเอก ประวิตรฯ หนุนขับเคลื่อนการอนุรักษ์และพัฒนาเมืองเก่า (พะเยา สุพรรณบุรี เชียงราย) ดำรงคุณค่ามรดกทางวัฒนธรรม เน้นการมีส่วนร่วมของประชาชน
วันนี้ (1 กรกฎาคม 63) เวลา 11.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอนุรักษ์และพัฒนากรุงรัตนโกสินทร์ และเมืองเก่า ครั้งที่ 1/2563 สรุปสาระสำคัญ ดังนี้
ที่ประชุมเห็นชอบการปรับปรุงระเบียบสำนักนายกรัฐมนตรี ว่าด้วยการอนุรักษ์และพัฒนากรุงรัตนโกสินทร์ และเมืองเก่า โดยขยายเขตกรุงรัตนโกสินทร์ให้ครอบคลุมพื้นที่ต่อเนื่องบริเวณกรุงรัตนโกสินทร์ชั้นนอก และเห็นชอบโครงการดำเนินการปรับปรุงภูมิทัศน์คลองคูเมืองเดิม และพื้นที่โดยรอบ โครงการปรับปรุงโครงสร้างพื้นฐานคลองหลอดวัดราชนัดดา และคลองหลอดวัดราชบพิธ ให้สวยงามเป็นแหล่งท่องเที่ยวเชิงนิเวศและพื้นที่อนุรักษ์วัฒนธรรม สร้างความหลากหลายด้านการท่องเที่ยว รวมทั้งพัฒนาพื้นที่ชุมชนโดยรอบให้มีความน่าอยู่อย่างยั่งยืน เพื่อเป็นการสร้างสภาพแวดล้อมและคุณภาพชีวิตที่ดีของประชาชน
โอกาสนี้ ที่ประชุมยังได้เห็นชอบการประกาศเขตพื้นที่เมืองเก่าร้อยเอ็ด ครอบคลุมพื้นที่กำแพงเมือง คูเมืองร้อยเอ็ด บึงพลาญชัย และศาสนสถานที่สำคัญ อาทิ วัดเหนือ วัดกลางมิ่งเมือง วัดบูรพาภิราม วัดสระทอง วัดบึงพลาญชัย และวัดศาลเจ้าร้อยเอ็ด รวมทั้งย่านการค้าบริเวณถนนผดุงพานิช พร้อมทั้งเห็นชอบในหลักการโครงการจัดทำแผนแม่บทและผังแม่บทการอนุรักษ์และพัฒนาบริเวณเมืองเก่า 3 เมือง ได้แก่ เมืองเก่าพะเยา เมืองเก่าสุพรรณบุรี และเมืองเก่าเชียงราย เพื่อขับเคลื่อนงานอนุรักษ์และพัฒนาเมืองเก่าให้มีความสอดคล้องกับบริบทพื้นที่ รักษาคุณค่ามรดกทางวัฒนธรรมโดยการมีส่วนร่วมของทุกภาคส่วน กำหนดโซนหรือพื้นที่อนุรักษ์ ให้เยาวชน คนรุ่นใหม่ได้ใช้ประโยชน์และมีส่วนร่วมในการอนุรักษ์ พร้อมเปิดโอกาสให้คนในท้องถิ่นร่วมเรียนรู้ประวัติศาสตร์วัฒนธรรมท้องถิ่นที่หลากหลาย สร้างความภาคภูมิใจ สมัครสมานสามัคคี รวมทั้งเป็นการสร้างรายได้ทำให้เกิดความยั่งยืนในการอนุรักษ์ต่อไป
ทั้งนี้ รองนายกรัฐมนตรีได้กำชับให้สำนักการโยธา กรุงเทพมหานคร ประสานกรมศิลปากร พิจารณาความเหมาะสมในการพัฒนาซากโบราณสถานบริเวณคลองคูเมืองเดิม ติดตามและขับเคลื่อนการดำเนินงานในพื้นที่เมืองเก่าให้เป็นไปอย่างมีประสิทธิภาพ เน้นแสดงให้เห็นถึงเอกลักษณ์เฉพาะของพื้นที่ และการมีส่วนร่วมของประชาชนด้วย
................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32993
