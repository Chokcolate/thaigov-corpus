รัฐบาลไทย-ข่าวทำเนียบรัฐบาล-นราพัฒน์’ นั่งเก้าอี้ประธานประชุมคณะกรรมการขับเคลื่อนตลาดสินค้าเกษตรออนไลน์

วันพุธที่ 24 มิถุนายน 2563
นราพัฒน์’ นั่งเก้าอี้ประธานประชุมคณะกรรมการขับเคลื่อนตลาดสินค้าเกษตรออนไลน์
นราพัฒน์’ นั่งเก้าอี้ประธานประชุมคณะกรรมการขับเคลื่อนตลาดสินค้าเกษตรออนไลน์ เตรียมลงนาม MOU ร่วมกับช้อปปี้ 15 ก.ค. 63 นี้
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เปิดเผยภายหลังการประชุมคณะกรรมการขับเคลื่อนโครงการตลาดสินค้าเกษตรออนไลน์ ว่า กระทรวงเกษตรฯ มีกำหนดจัดกิจกรรมพิธีลงนาม MOU ระหว่างกระทรวงเกษตรและสหกรณ์ และบริษัท ช้อปปี้ (ประเทศไทย) จำกัด ในวันที่ 15 กรกฎาคม 2563 นี้ ณ กระทรวงเกษตรและสหกรณ์ โดยมีนายอนันต์ สุวรรณรัตน์ ปลัดกระทรวงเกษตรและสหกรณ์ ลงนาม MOU ร่วมกับมิสเตอร์ เทอเรนซ์ แพง ประธานฝ่ายปฏิบัติการบริษัท ช้อปปี้ (ประเทศไทย) จำกัด ซึ่งจะดำเนินการลงนามและแถลงข่าวในรูปแบบ Live steaming ผ่านระบบ Zoom ตลอดจนมีการถ่ายทอดสดผ่าน Facebook Live ของกระทรวงเกษตรและสหกรณ์ โดยมีรัฐมนตรีว่าการกระทรวงเกษตรและสหกรณ์ (นายเฉลิมชัย ศรีอ่อน) เป็นสักขีพยานการลงนาม MOU ดังกล่าว นอกจากนี้ ภายในงานจะมีการจัดแสดงสินค้าจากหน่วยงานต่าง ๆ ร่วมกับช้อปปี้อีกด้วย
สำหรับแนวทางความร่วมมือระหว่างกระทรวงเกษตรและสหกรณ์ กับบริษัท ช้อปปี้ (ประเทศไทย) จำกัด กระทรวงเกษตรและสหกรณ์จะคัดเลือกเกษตรกรจาก 4 กลุ่มเป้าหมาย ได้แก่ กลุ่มเกษตรแปลงใหญ่ กลุ่มสหกรณ์ กลุ่มวิสาหกิจชุมชน และ Young smart farmer อีกทั้งได้มีการกำหนดกลุ่มเป้าหมายเพิ่มเติม คือ กลุ่มลูกหลานเกษตรกร แรงงานภาคเกษตร ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) ตลอดจนเครือข่ายอาสาสมัครด้านการเกษตรที่สนใจ เข้าอบรมในลักษณะการอบรมจะแบ่งเป็นการอบรมแบบออฟไลน์และออนไลน์ เพื่อให้สามารถจำหน่ายสินค้าเกษตรบนแพลตฟอร์มออนไลน์ได้อย่างมีประสิทธิภาพ เป็นผู้จำหน่ายสินค้าเกษตรออนไลน์มืออาชีพประจำอำเภอได้ต่อไป

ที่มา : https://www.thaigov.go.th/news/contents/details/32727
