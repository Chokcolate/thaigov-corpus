รัฐบาลไทย-ข่าวทำเนียบรัฐบาล-​โชว์ผลงานทูตพาณิชย์สหรัฐฯ จัดเจรจาธุรกิจออนไลน์ช่วงวิกฤตโควิด-19 คาดทำยอดขายใน 1 ปี 2,800 ล้าน [กระทรวงพาณิชย์]

วันอาทิตย์ที่ 28 มิถุนายน 2563
​โชว์ผลงานทูตพาณิชย์สหรัฐฯ จัดเจรจาธุรกิจออนไลน์ช่วงวิกฤตโควิด-19 คาดทำยอดขายใน 1 ปี 2,800 ล้าน [กระทรวงพาณิชย์]
​โชว์ผลงานทูตพาณิชย์สหรัฐฯ จัดเจรจาธุรกิจออนไลน์ คาดทำยอดขายใน 1 ปี 2,800 ล้าน
กรมส่งเสริมการค้าระหว่างประเทศ (DITP) โชว์ฝีมือทูตพาณิชย์ จัดกิจกรรมเจรจาธุรกิจออนไลน์ตลาดสหรัฐฯ สุดเวิร์ก คาดมียอดสั่งซื้อภายใน 1 ปี กว่า 89 ล้านเหรียญสหรัฐ หรือประมาณ 2,800 ล้านบาท เผยชิ้นส่วนยานยนต์ไทยมาแรง หลังผู้นำเข้าหาแหล่งนำเข้าใหม่นอกจากจีน ส่วนสินค้าเพื่อสุขภาพ มีความต้องการเพิ่มขึ้น เล็งจัดเจรจาต่อ รวมถึงสินค้าอาหาร ผลไม้ และข้าวที่มีคำสั่งซื้อไม่แพ้กัน
นายสมเด็จ สุสมบูรณ์ อธิบดีกรมส่งเสริมการค้าระหว่างประเทศ (DITP) เปิดเผยว่า กรมฯ ได้รับรายงานผลการจัดกิจกรรม Online Sourcing จากสำนักงานส่งเสริมการค้าในต่างประเทศ ณ ไมอามี สหรัฐฯ ที่จัดกิจกรรมมาแล้วรวม 3 ครั้ง ซึ่งประสบความสำเร็จเกินคาด โดยมีผู้นำเข้าจำนวน 8 ราย มาเจรจาการค้ากับผู้ประกอบการไทย 28 ราย และมีผลการเจรจาการค้า คาดว่าภายใน 1 ปี จะมีการสั่งซื้อสินค้า 89,450,000 ล้านเหรียญสหรัฐ หรือประมาณ 2,800 ล้านบาท
สำหรับสินค้าที่ได้มีการนัดหมายเจรจาธุรกิจออนไลน์ในครั้งนี้ ประกอบด้วยชิ้นส่วนยานยนต์ คาดว่าจะได้รับคำสั่งซื้อภายใน 1 ปีสูงสุดถึง 88 ล้านเหรียญสหรัฐ , สินค้าเพื่อสุขภาพและสุขอนามัย เช่น ถุงมือยาง วัสดุใช้สิ้นเปลือกในวงการแพทย์ กระดาษชำระ และหน้ากากผ้า เป็นต้น คาดว่าจะได้รับคำสั่งซื้อ 700,000 เหรียญสหรัฐ , สินค้ากลุ่มอาหารและอาหารพร้อมรับประทาน คาดว่าจะได้รับคำสั่งซื้อ 500,000 เหรียญสหรัฐ และข้าว คาดว่าจะได้รับคำสั่งซื้อ 250,000 เหรียญสหรัฐ
น.ส.นิธิมา ศิริโภคากิจ ผู้อำนวยการสำนักงานส่งเสริมการค้าในต่างประเทศ ณ ไมอามี สหรัฐฯ กล่าวว่า กลุ่มสินค้าชิ้นส่วนยานยนต์ Mando Corporation of America (MCA) ซึ่งเป็นผู้นำเข้าและผู้ผลิตชิ้นส่วนระบบส่งกำลัง ระบบขับเคลื่อนและระบบห้ามล้อ จากเกาหลีใต้ เพื่อป้อนผู้ผลิตยานยนต์ในสหรัฐฯ 10 ล้านคันต่อปี มีความต้องการหาแหล่งนำเข้าจากที่อื่นนอกเหนือจากจีน ได้เจรจากับผู้ส่งออกไทย 5 ราย ตกลงจะมีการซื้อขายภายใน 1 ปี 88 ล้านเหรียญสหรัฐ และหากผู้ส่งออกไทยป้อนสินค้าตามที่ต้องการได้ คาดว่าจะสั่งซื้อเพิ่มขึ้นได้ถึง 101 ล้านเหรียญสหรัฐต่อปี
ส่วนสินค้าเพื่อสุขภาพและสุขอนามัย มีผู้ประกอบการหลายรายมาเจรจาธุรกิจกับผู้ส่งออกไทย ได้แก่ Productos Medicinales SRL จากสาธารณรัฐโดมินิกัน เจรจากับผู้ส่งออกไทย 3 ราย เพื่อซื้อชุดกันเชื้อ ผ้าอ้อมสำเร็จรูป ถุงมือยาง , USA Medical & Janitorial LLC เจรจากับผู้ส่งออกไทย 1 ราย สนใจซื้อกระดาษชำระสำหรับครัว และ Maddy’s Print Shop LLC เจรจากับผู้ส่งออกไทย 3 ราย สนใจซื้อสารทำความสะอาดมือ หน้ากากผ้า และกระดาษชำระ ซึ่งถือเป็นสินค้าที่มีโอกาสขยายตัวได้อีก เพราะมีความต้องการใช้เพื่อต่อสู้กับโควิด-19 ซึ่ง สคต. จะมีการจัดกิจกรรมเจรจจาธุรกิจอย่างต่อเนื่องในโอกาสต่อไป
สำหรับสินค้าอาหาร Strumba Media LLC ซึ่งเป็นผู้ผลิตและจำหน่ายรายใหญ่ ส่งสินค้าขายในซุปเปอร์มาร์เก็ตชั้นนำในสหรัฐฯ กว่า 15,000 สาขา ได้เจรจากับผู้ส่งออกไทย 6 ราย สนใจที่จะสั่งซื้ออาหารพร้อมรับประทาน และ Blue Roof Brands LLC เจรจากับผู้ส่งออก 4 ราย สนใจนำเข้าผลิตภัณฑ์จากมะพร้าว อาหารกระป๋อง เพื่อป้อนตลาดกลุ่มฮิสแปนิก ทั้งนี้ ยังมีสินค้าข้าว ที่ Bimnic Inc บริษัทนำเข้า-ส่งออกสัญชาติ โคลอมเบีย ได้เจรจากับผู้ส่งออกไทย 3 ราย และตกลงซื้อข้าวหอมมะลิไทย และข้าวชนิดอื่นๆ
นางขวัญนภา ผิวนิล ผู้อำนวยการสำนักงานส่งเสริมการค้าในต่างประเทศ ณ ลอสแองเจลีส สหรัฐฯ กล่าวว่า ได้จัดกิจกรรม Online Business Matching ระหว่างผู้นำเข้าสหรัฐฯ 14 บริษัท และผู้ส่งออกไทย 32 บริษัท เกิดการเจรจาการค้ารวม 38 คู่ มีสินค้าที่ตกลงซื้อขายได้ เช่น อาหารและเครื่องดื่ม อาหารพร้อมรับประทาน อาหารแช่แข็ง ผลไม้ (มังคุด) ผลไม้อบแห้ง ขนมขบเคี้ยว อุปกรณ์ทางการแพทย์ เครื่องประดับ และอาหารสัตว์เลี้ยง เป็นต้น มีมูลค่ารวมประมาณ 30 ล้านบาท

ที่มา : https://www.thaigov.go.th/news/contents/details/32860
