รัฐบาลไทย-ข่าวทำเนียบรัฐบาล-นายกรัฐมนตรีมอบเงินบริจาคจากบัญชี “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัส COVID-19 แก่บุคลากรด้านสาธารณสุขและอสม.

วันจันทร์ที่ 29 มิถุนายน 2563
พิมพ์
นายกรัฐมนตรีมอบเงินบริจาคจากบัญชี “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัส COVID-19 แก่บุคลากรด้านสาธารณสุขและอสม.
นายกรัฐมนตรีมอบเงินบริจาคจากบัญชี “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19). แก่บุคลากรด้านสาธารณสุขและอสม. ขอบคุณ “คนไทย ไม่ทิ้งกัน”
วันนี้ (29 มิ.ย.63) เวลา 09.15 น. ณ โถงกลาง ตึกสันติไมตรี ทำเนียบรัฐบาล  พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีมอบเงินช่วยเหลือแก่บุคลากรทางการแพทย์และเจ้าหน้าที่สนับสนุนด้านสาธารณสุขที่ได้รับผลกระทบจากการปฏิบัติหน้าที่ในการป้องกันและแก้ไขปัญหาการแพร่ระบาดของโรคติดเชื้อไวรัสโคโรนา 2019  โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายสาธิต ปิตุเตชะ รัฐมนตรีช่วยว่าการกระทรวงสาธารณสุข  นายเทวัญ ลิปตพัลลภ รัฐมนตรีประจำสำนักนายกรัฐมนตรี นายดิสทัต โหตระกิตย์ เลขาธิการนายกรัฐมนตรี  นายธีรภัทร ประยูรสิทธิ ปลัดสำนักนายกรัฐมนตรี และศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี ร่วมงานด้วย
โดยนายกรัฐมนตรีมอบเงินช่วยเหลือจากเงินบริจาค บัญชี “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019 (COVID-19)” ดูแลบุคลากรทางการแพทย์และเจ้าหน้าที่สาธารณสุข รวมทั้งสิ้น 88 ราย จำนวน 2,980,000 บาท  โดยมีนายแพทย์สุขุม กาญจนพิมาย ปลัดกระทรวงสาธารณสุข เป็นผู้แทนรับมอบของกลุ่มบุคลากรทางการแพทย์และเจ้าหน้าที่สนับสนุน สังกัดกระทรวงสาธารณสุข  เครือข่ายโรงพยาบาลกลุ่มสถาบันแพทยศาสตร์แห่งประเทศไทย (UHOSNET) และกลุ่มบุคลากรทางการแพทย์และเจ้าหน้าที่สนับสนุน สังกัดโรงพยาบาลเอกชน เป็นผู้รับมอบ  นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ เป็นผู้แทนรับมอบของกลุ่มอาสาสมัครสาธารณสุขประจำหมู่บ้าน (อสม.)  และนายวีรนันทน์ เพ็งจันทร์ ผู้ว่าราชการจังหวัดสตูล  นายอนุพงษ์ สุขสมนิตย์  รองผู้ว่าราชการจังหวัดบุรีรัมย์  เป็นผู้แทนรับมอบแทนทายาทอสม. รวมทั้งมีทายาทอาสาสมัครสาธารณสุขประจำหมู่บ้าน ที่เสียชีวิตป่วย บาดเจ็บ หรือได้รับการรักษาตัวอยู่ในโรงพยาบาลเข้ารับมอบเงินในครั้งนี้ ด้วย
โอกาสนี้ นายกรัฐมนตรีกล่าวขอบคุณบุคลากรทางการแพทย์ เจ้าหน้าที่ด้านสาธารณสุข ทั้งทีมนักรบเสื้อขาวและพลังสตรีไทย อสม. ที่ร่วมขับเคลื่อนมาตรการตามนโยบายรัฐบาลอย่างเข้มแข็ง ด้วยความเสียสละ อุทิศตนเป็นกำลังหลักในการป้องกัน เฝ้าระวัง คัดกรองและดูแลผู้ป่วย จนได้รับผลกระทบทั้งบาดเจ็บหรือเสียชีวิตจากการปฏิบัติหน้าที่  ทั้งนี้ ด้วยความร่วมมือร่วมใจของบุคคลกรและระบบการแพทย์และสาธารณสุขที่เข้มแข็งของไทย ทำให้สถานการณ์การแพร่ระบาดลดลงไปจนถึงระดับที่สามารถควบคุมได้ องค์กร Global COVID-19 หรือ GCI จึงได้จัดอันดับให้ไทยเป็นประเทศที่สามารถฟื้นตัวจากโควิด-19 เป็นลำดับที่ 2 ของโลก จากจำนวน 184  ประเทศทั่วโลก ซึ่งยังต้องตั้งรักษาระดับไว้ให้ได้เพื่อป้องกันการแพร่ระบาดรอบที่ 2 ที่อาจเกิดขึ้น  ทั้งนี้ นายกรัฐมนตรีย้ำถึงเงินช่วยเหลือวันนี้ เป็นส่วนหนึ่งในการตอบแทนคุณความดีของบุคลากรผู้เสียสละ อุทิศตนในการปฏิบัติหน้าที่จนได้รับผลกระทบต่อชีวิตและสุขภาพ โดยขอให้นำเงินไปใช้อย่างประหยัด รวมทั้งทำให้โลกรู้จักว่า “คนไทยเราไม่ทิ้งกัน และช่วยดูแลซึ่งกันและกัน”  สำหรับรัฐบาลก็มีวาระเร่งด่วนในการทำงานขณะนี้คือ การควบคุมการแพร่ระบาดและการแก้ปัญหาเศรษฐกิจทั่วโลกที่ยังต้องพึ่งพาเศรษฐกิจที่เอื้อต่อกัน ทั้งการค้า การลงทุน การท่องเที่ยว ล้วนเชื่อมโยงกันทั้งหมด จึงต้องอาศัยความร่วมมือจากทุกประเทศช่วยกันฟันฝ่าอุปสรรคเหล่านี้ไปให้ได้  ซึ่งเชื่อมั่นว่าด้วยพลังของการร่วมแรงร่วมใจเป็นน้ำหนึ่งใจเดียวกันของทุกภาคส่วนนี้ จะส่งผลให้ประเทศไทยก้าวผ่านภาวะวิกฤติในครั้งนี้ไปด้วยดี
---------
กลุ่มประชาสัมพันธ์และเผยแพร่
สำนักโฆษก

ที่มา : https://www.thaigov.go.th/news/contents/details/32876
