รัฐบาลไทย-ข่าวทำเนียบรัฐบาล-นายกรัฐมนตรีเปิดสวนลอยฟ้าเจ้าพระยา ชูเสน่ห์ด้านการท่องเที่ยวของ กทม. แนะจังหวัดดึงอัตลักษณ์ สร้างเส้นทางท่องเที่ยวใหม่

วันพุธที่ 24 มิถุนายน 2563
พิมพ์
นายกรัฐมนตรีเปิดสวนลอยฟ้าเจ้าพระยา ชูเสน่ห์ด้านการท่องเที่ยวของ กทม. แนะจังหวัดดึงอัตลักษณ์ สร้างเส้นทางท่องเที่ยวใหม่
นายกรัฐมนตรีเปิดสวนลอยฟ้าเจ้าพระยา ชูเสน่ห์ด้านการท่องเที่ยวของ กทม. แนะจังหวัดดึงอัตลักษณ์ สร้างเส้นทางท่องเที่ยวใหม่
วันนี้ (24 มิถุนายน 2563)  เวลา 14.00 น. ณ บริเวณสวนลอยฟ้าเจ้าพระยาฝั่งพระนคร เขตพระนคร กรุงเทพฯ พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิด “สวนลอยฟ้าเจ้าพระยา” พร้อมเยี่ยมชมนิทรรศการและเปิดป้ายสวนลอยฟ้า โดยมี พลเอก ประวิตร วงษ์สุวรรณ รองนายกรัฐมนตรี พลเอก อนุพงษ์  เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม นายดิสทัต โหตระกิตย์ เลขาธิการนายกรัฐมนตรี  เข้าร่วมในพิธี ซึ่งพลตำรวจเอก อัศวิน ขวัญเมือง ผู้ว่าราชการกรุงเทพมหานคร นางศิลปสวย ระวีแสงสูรย์ ปลัดกรุงเทพมหานคร  ผู้บริหารกรุงเทพมหานคร ประธานสภากรุงเทพมหานคร การทางพิเศษแห่งประเทศไทย กองบัญชาการตำรวจนครบาล และประชาชนเขตคลองสาน ให้การต้อนรับ
โอกาสนี้ นายกรัฐมนตรีเดินเยี่ยมชมบรรยากาศบนสวนลอยฟ้าเจ้าพระยา ก่อนเปิดให้ประชาชนใช้บริการอย่างเป็นทางการในเวลา 16.00 น. โดยนายกรัฐมนตรีกล่าวกับประชาชนว่า วันนี้ถือเป็นโอกาสแรกที่ได้ออกมาในพื้นที่ เพราะก่อนหน้านี้จำเป็นต้องดูแลแก้ไขปัญหาเรื่อง COVID-19 และมีงานหลายงานที่ต้องขับเคลื่อน ทำให้ไม่ได้ออกมาข้างนอกมากนัก แต่จากนี้จะพยายามเยี่ยมเยียนประชาชนให้มากขึ้น ซึ่งทุกคนทราบดีว่า วันนี้สถานการณ์โรคติดเชื้อไวรัสโคโรนา 2019 มีโอกาสสูงที่จะกลับมาระบาดใหม่ และอาจเกิดการระบาดระลอกที่สองหรือสาม ที่มักจะมีความรุนแรงกว่าระลอกแรก ทำให้ติดเชื้อได้ง่ายขึ้นและจะยิ่งรุนแรงมากขึ้นหากมีการผ่อนคลาย โดยขอขอบคุณความร่วมมือร่วมใจระหว่างภาครัฐและภาคประชาชน ถือเป็นครั้งแรกในประวัติศาสตร์ที่ทุกคนร่วมมือกันที่จะรับฟังการแก้ไขสถานการณ์โควิด-19 ซึ่งหากจะมีการแก้ไขหรือมีเปลี่ยนแปลง จะต้องใช้กฎหมายเป็นหลัก
พร้อมกันนี้ นายกรัฐมนตรี กล่าวว่า ได้มอบนโยบายเน้นย้ำทุกจังหวัดและกรุงเทพมหานคร ให้นำอัตลักษณ์ของจังหวัดมาทำให้เกิดมูลค่าเพิ่ม จากสิ่งที่ไม่ได้ใช้ประโยชน์แล้วนำมาให้เกิดประโยชน์อีกครั้ง ซึ่งโครงการนี้เป็นโครงการแรกที่เปิดในช่วงโควิด ที่จะเชื่อมต่อไปยังชุมชนต่าง ๆ ซึ่งอยู่ในแผนการดำเนินการอยู่แล้ว เพื่อให้เกิดเส้นทางการท่องเที่ยวแบบใหม่ขึ้นมา เพิ่มอาชีพ เพิ่มรายได้ให้กับชุมชนของตน โดยขอให้มีการจัดระเบียบให้ดี ทั้งนี้ ประเทศไทยยังเป็นเป้าหมายหลักในการท่องเที่ยวอยู่ แต่เมื่อมีโควิดก็ต้องระมัดระวังคนของเราด้วย รัฐบาลต้องการให้ทุกคนร่วมมือ ร่วมใจกัน ตามแนวทางของรัฐบาลแบบ New Normal ให้ประชาชนมีส่วนร่วมช่วยคิดและนำเสนอโครงการขึ้นมาเพื่อให้เกิดประโยชน์โดยตรง จะเสนอผ่านส่วนราชการ เป็นการบริหารราชการแบบมีส่วนร่วม และให้หน่วยงานที่เกี่ยวข้องรับเรื่องไปพิจารณา ซึ่งในช่องทางปกติก็มีช่องทางประชาธิปไตย โดยมี ส.ส. และตัวแทน
นอกจากนี้ นายกรัฐมนตรีกล่าวถึงการบริหารจัดการน้ำในคลองและโครงการพัฒนาที่อยู่อาศัยชุมชนริมคลองต่าง ๆ ในกรุงเทพมหานครจะเน้นการเพิ่มประสิทธิภาพการระบายน้ำในคลองสาขาต่าง ๆ รวมทั้งปรับปรุงภูมิทัศน์ริมคลอง การพัฒนาเส้นทางจักรยานเลียบคลอง เส้นทางท่องเที่ยวประวัติศาสตร์และศิลปวัฒนธรรม และการอนุรักษ์สิ่งแวดล้อมริมคลอง เพื่อรองรับการขยายตัวของเมืองที่จะเกิดขึ้นในอนาคต พร้อมขอให้คนไทยทุกคนร่วมกันขับเคลื่อนเพื่อให้ประเทศชาติเดินหน้า มีความรักความสามัคคี ร่วมกันสร้างชาติ ขอให้คนไทยทุกคนปรองดอง ไม่แตกแยกกัน ซึ่งการรวมไทย สร้างชาติ พัฒนาไทยอย่างยั่งยืน คือการนำสิ่งที่มีอยู่เดิมทำให้ดีที่สุด มีการตรวจสอบ มีความเห็นชอบร่วมกัน รัฐบาลพร้อมสนับสนุนเพื่อให้เกิดประโยชน์อย่างแท้จริง
สำหรับสวนลอยฟ้าเจ้าพระยา เป็นสวนสาธารณะลอยฟ้าแห่งแรกของประเทศไทย เกิดขึ้นจากการร่วมมือระหว่างกรุงเทพมหานคร โดยสำนักการวางผังและพัฒนาเมือง กรมทางหลวงชนบท และศูนย์ออกแบบและพัฒนาเมือง (UddC) ดำเนินโครงการปรับปรุงภูมิทัศน์ทางสัญจรบนโครงสร้างสะพานข้ามแม่น้ำเจ้าพระยา บริเวณช่องกลางสะพานพระปกเกล้าหรือสะพานด้วน ซึ่งสอดคล้องกับนโยบายของกรุงเทพมหานคร เพื่อให้การบริหารราชการ การพัฒนาและการแก้ไขปัญหาต่าง ๆ ของกรุงเทพมหานครดำเนินไปอย่างเป็นรูปธรรมต่อเนื่อง มีประสิทธิภาพ โดยปรับปรุงโครงสร้างเดิมของรางรถไฟฟ้าลาวาลินที่ถูกปล่อยทิ้งร้างไม่ได้ใช้ประโยชน์มานาน ให้กลายเป็นสวนสาธารณะลอยฟ้า ที่มีสถานที่พักผ่อนและออกกำลังกาย มีทางเดินและทางจักรยาน พร้อมทั้งมีสิ่งอำนวยความสะดวกต่าง ๆ  และมีการติดตั้งลิฟต์สำหรับผู้พิการที่มาใช้บริการอีกด้วย
นอกจากนี้ ยังเป็นจุดชมวิวที่สวยงามกลางแม่น้ำเจ้าพระยาที่สวยงาม ที่ทุกคนสามารถเข้าถึงได้ โดยออกแบบให้มีจุดชมวิว 360 องศาท่ามกลางความร่มรื่นของต้นไม้บนสะพาน ตลอดจนเป็นจุดเชื่อมต่อการเดินทางสัญจรระหว่างฝั่งธนบุรีกับฝั่งพระนคร และยังเป็นการส่งเสริมภูมิทัศน์ย่านกะดีจีน คลองสาน คลองโอ่งอ่าง และพื้นที่ใกล้เคียง โดยจะเปิดให้ประชาชนและนักท่องเที่ยวใช้บริการได้ทุกวันในช่วงเวลา 05.00 – 20.00 น. และเปิดบริการอย่างเป็นทางการในเวลา 16.00 น.ของวันนี้
****************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32717
