รัฐบาลไทย-ข่าวทำเนียบรัฐบาล-​โฆษก ศบค. เผยการเดินทางเข้าประเทศของแขกรัฐบาลมีการปฏิบัติตามมาตรการป้องกันโควิด-19 อย่างเข้มงวด

วันจันทร์ที่ 6 กรกฎาคม 2563
พิมพ์
​โฆษก ศบค. เผยการเดินทางเข้าประเทศของแขกรัฐบาลมีการปฏิบัติตามมาตรการป้องกันโควิด-19 อย่างเข้มงวด
​โฆษก ศบค. เผยการเดินทางเข้าประเทศของแขกรัฐบาลมีการปฏิบัติตามมาตรการป้องกันโควิด-19 อย่างเข้มงวด
วันนี้ (6 ก.ค. 63) เวลา 12.00 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีการเดินทางเข้ามายังประเทศไทยของ ผบ.ทบ. สหรัฐอเมริกา ว่า เป็นโปรแกรมที่ได้มีการวางแผนมาก่อนหน้านี้แล้ว ประกอบกับการเดินทางเข้ามาในครั้งนี้มีความละเอียดอ่อนต่อความสัมพันธ์ทางด้านประเทศ ในฐานะที่ประเทศไทยเป็นผู้ต้อนรับ จึงมีความจำเป็นที่จะต้องดูแลอย่างดี พร้อมปฏิบัติตามหลักเกณฑ์เบื้องต้นสำหรับแขกของรัฐบาลที่ได้เดินทางเข้ามายังประเทศไทย โดยจำกัดจำนวนคณะเล็กไม่เกิน 10 คน กำหนดการเดินทางระยะสั้น ตรวจรับรองการปลอดเชื้อโควิด-19 ที่ประเทศต้นทางและเมื่อเดินทางมาถึงประเทศไทย พร้อมทั้งมีการพิจารณาจัดเจ้าหน้าที่ประจำคณะในลักษณะ Liaison Officer (LO) จัดเจ้าหน้าที่สาธารณสุขและเจ้าหน้าที่จากหน่วยงานความมั่นคงติดตามประจำคณะ และให้มีการจำกัดการเดินทางเฉพาะที่กำหนดการได้ตกลงไว้ล่วงหน้าแล้วเท่านั้น
นอกจากนี้ โฆษก ศบค. ยังชี้แจงถึงกรณีคนไทยที่ต้องการเดินทางกลับจากประเทศอังกฤษว่า พบว่าจำนวนของผู้ที่ประสงค์เดินทางกลับมีจำนวนกว่า 600 คน แต่เที่ยวบินมีไม่เพียงพอ กลุ่มผู้เดินทางยังมีความประสงค์ที่แตกต่างกัน อย่างไรก็ตามได้มีการวางแผนตามระดับความจำเป็น ได้แก่ 1. กลุ่มผู้เดินทางที่มีความจำเป็นเร่งด่วน ให้ติดต่อสถานทูตไทยที่อังกฤษ แจ้งข้อมูลความประสงค์ในการเดินทาง 2. สำหรับผู้ที่ไม่เร่งด่วน ให้เดินทางกลับตามลำดับคิว โดยเครื่องบินเช่าเหมาลำ 2 เที่ยวบิน ที่ได้กำหนดขึ้นในวันที่ 20 กรกฎาคม และ 26 กรกฎาคม นี้ และ 3. ให้สถานทูตประเทศอังกฤษเป็นผู้ประสานงานหน่วยงานต่างๆ เพื่อให้ความช่วยเหลือคนไทยที่ยังคงอยู่ในประเทศอังกฤษเพิ่มเติม
ในตอนท้าย โฆษก ศบค. ยังฝากถึงในช่วงวันหยุดยาวนี้ ที่มีผู้เดินทางเป็นจำนวนมาก ช่วงผ่อนคลายกิจกรรม/กิจการต่างๆ นั้นมีความเสี่ยงสูง แม้ตัวเลขของผู้ติดเชื้อในประเทศยังคงเป็นศูนย์ แต่ขอให้ตระหนักถึงการปฏิบัติตามมาตรการหลัก รวมถึงผู้ประกอบการที่ต้องคำนึงถึงความปลอดภัยของผู้เข้าใช้บริการ ให้มั่นใจได้ว่าสถานที่ดังกล่าวมีความปลอดภัย ขณะที่ภาครัฐได้มีการตรวจสอบกิจกรรม/กิจการต่างๆ ตามมาตรการป้องกันการแพร่ระบาดของโควิด-19 กันอย่างต่อเนื่อง
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33151
