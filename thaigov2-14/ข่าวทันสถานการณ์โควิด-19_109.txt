รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 8 กรกฎาคม 2563 [กระทรวงสาธารณสุข]

วันพุธที่ 8 กรกฎาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 8 กรกฎาคม 2563 [กระทรวงสาธารณสุข]
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 8 กรกฎาคม 2563
วันนี้ (8 กรกฎาคม 2563) ที่ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข จ.นนทบุรี แพทย์หญิงพรรณประภา ยงค์ตระกูล ผู้ช่วยโฆษกศูนย์บริหารสถานการณ์โควิด 19 แถลงความคืบหน้าสถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 2 ราย เป็นผู้ที่เดินทางกลับจากต่างประเทศและเข้ารับการเฝ้าระวังกักตัวในสถานที่รัฐจัดให้ (อินเดีย 1 ราย, อินโดนีเซีย 1 ราย) มีผู้ป่วยกลับบ้านได้ 2 ราย ทำให้มีผู้ป่วยกลับบ้านสะสม 3,074 ราย หรือคิดเป็นร้อยละ 96.15 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 65 ราย หรือร้อยละ 2.03 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,197 ราย
สำหรับสถานการณ์ผู้ติดเชื้อในประเทศไทยขณะนี้ไม่พบผู้ติดเชื้อภายในประเทศต่อเนื่องเป็นวันที่ 44   โดยผู้ติดเชื้อรายใหม่ยังคงเป็นคนไทยที่เดินทางกลับจากต่างประเทศ สำหรับวันนี้ ผู้ติดเชื้อรายใหม่ 2 ราย ได้แก่
จากประเทศอินเดีย 1 ราย เป็นเพศชาย อายุ 31 ปี เดินทางถึงไทยวันที่ 23 มิถุนายน 2563 เข้าพัก State Quarantine ที่ กรุงเทพมหานคร พบจากการตรวจหาเชื้อครั้งที่ 2 เมื่อวันที่ 5 กรกฎาคม 2563 ผลพบเชื้อ ไม่มีอาการ
จากประเทศอินโดนีเซีย  1 ราย เป็นเพศชาย อายุ 39 ปี เดินทางถึงไทยวันที่ 24 มิถุนายน 2563 เข้าพัก State Quarantine ที่ จังหวัดชลบุรี พบจากการตรวจหาเชื้อครั้งที่ 2 วันที่ 5 กรกฎาคม 2563 ผลพบเชื้อ ไม่มีอาการ
แม้ว่าผู้ติดเชื้อรายใหม่ของประเทศไทยขณะนี้จะเป็นผู้ที่เดินทางกลับจากต่างประเทศ ซึ่งรัฐบาลได้จัดระบบกักตัวเฝ้าระวังอาการเป็นเวลา 14 วัน นับเป็นมาตรการสำคัญและถูกต้องที่ไม่ให้มีการแพร่เชื้อให้กับคนในประเทศ ไม่ว่าสถานการณ์จะเป็นอย่างไร การป้องกันตนเองให้ปลอดภัยจากโรคโควิด 19 ยังมีความจำเป็น ขอให้ยังคงสวมหน้ากากอนามัย/หน้ากากผ้า เมื่ออกนอกบ้าน ล้างมือบ่อยๆ งดการเอามือสัมผัสใบหน้า จมูก ปาก เว้นระยะห่างระหว่างผู้อื่น หลีกเลี่ยงการเข้าไปอยู่ในสถานที่แออัดมีคนรวมกันจำนวนมาก หรือพูดคุยกันในระยะประชิด และลงทะเบียนเข้า-ออกผ่านแพลตฟอร์มหรือแอปพลิเคชัน “ไทยชนะ” ทุกครั้ง เพื่อประโยชน์ในการควบคุมโรคที่สำคัญคือต้องหมั่นสังเกตอาการป่วยของตนเองอยู่เสมอ หากป่วยต้องหยุดงาน/หยุดเรียน อยู่บ้านรักษาตัวให้หายเพื่อป้องกันการนำเชื้อไปแพร่ให้กับผู้อื่น
****************************** 8 กรกฎาคม 2563

ที่มา : https://www.thaigov.go.th/news/contents/details/33204
