รัฐบาลไทย-ข่าวทำเนียบรัฐบาล-รมว.อว. ประชุมเชิงปฏิบัติการ “HEALTHCARE REINVENTION” ยกระดับนวัตกรรมการแพทย์ไทย

วันศุกร์ที่ 26 มิถุนายน 2563
รมว.อว. ประชุมเชิงปฏิบัติการ “HEALTHCARE REINVENTION” ยกระดับนวัตกรรมการแพทย์ไทย
รมว.อว. ประชุมเชิงปฏิบัติการ “HEALTHCARE REINVENTION” ยกระดับนวัตกรรมการแพทย์ไทย
วันที่ 11 มิถุนายน 2563 ดร.สุวิทย์ เมษินทรีย์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานและมอบนโยบายในการประชุมเชิงปฏิบัติการ เรื่อง “Healthcare Reinvention Brainstorming Workshop” นำเสนอโดย ศ.นพ. สิริฤกษ์ ทรงศิวิไล เลขาธิการคณะกรรมการวิจัยแห่งชาติ ร่วมกับผู้บริหารจากกระทรวงสาธารณสุข คณบดีคณะแพทยศาสตร์ โรงพยาบาลรามาธิบดี ผู้แทนจากคณะแพทยศาสตร์ศิริราชพยาบาล คณะแพทยศาสตร์จุฬาลงกรณ์มหาวิทยาลัย และผู้บริหารจากหน่วยงานภายในสังกัดกระทรวงการอุดมศึกษาฯ ผ่านระบบ Video Conference โปรแกรม Zoom ณ ห้องประชุมพันเอกอาทร ชั้น 6 อาคารอุดมศึกษา 1 ถนนศรีอยุธยา (สกอ.)
กระทรวง อว. ได้มีบทบาทสำคัญในการวิจัย พัฒนาและการผลิตเวชภัณฑ์ทางการแพทย์ รวมทั้งการวิเคราะห์ข้อมูลทางวิชาการเพื่อบริหารสถานการณ์การแพร่ระบาดของโรคติดเชื้อไวรัสโคโรนา (โควิด-19) จึงเป็นโอกาสอันดีที่จะต่อยอดนวัตกรรมการแพทย์ไทยสู่ “Healthcare Reinvention” และได้กำหนดเป้าหมาย “Healthy Thais, and Emerging industries” โดยให้มีประเด็นมุ่งเน้น (Priority areas) 8 ประเด็นของ Healthcare คือ 1)Personalized Medicine 2)Vaccines and New Medicines 3)Medical Devices 4)Telemedicine 5)Clinical Research Infrastructure 6)Herbal and Traditional Medicine 7)Nutraceuticals 8)Medical Tourism
ที่ประชุมมีความเห็นสอดคล้องกันว่าเรื่อง Healthcare Reinvention เป็นเรื่องสำคัญมากและเป็นประเด็นที่ประเทศไทยต้องขับเคลื่อนซึ่งประเทศไทยมีจุดแข็ง ได้รับการยอมรับในระดับนานาชาติ และสามารถต่อยอดได้ ซึ่งจะเกิดประโยชน์ทั้งทางด้านสุขภาพ เศรษฐกิจและสังคม โดยแนวทางการดำเนินงานการขับเคลื่อนให้เกิดผล, หลักการ Guiding Principles และการเลือกหัวข้อประเด็นมุ่งเน้นตามที่เสนอขึ้นมีความเหมาะสมแล้ว สิ่งสำคัญต่อมาคือ การจัดลำดับประเด็นสำคัญ โดยเลือกและทำในแต่ละประเด็นให้ครบวงจร ซึ่งสถานการณ์โควิด-19 เป็นโอกาสแสดงให้เห็นความสำคัญของการทำ Healthcare Reinvention รวมไปถึงบทบาทของ อว. ซึ่งควรมุ่งเน้นเทคโนโลยีและนวัตกรรมทางการแพทย์ (Health Technology) ทั้งด้านการรักษาและบริการในประเด็นต่างๆ ที่เสนอไว้ โดยขับเคลื่อนจากบทบาทบูรณาการทั้งภาคการวิจัยและนวัตกรรม และภาคการพัฒนากำลังคน และหลังจากการประชุมครั้งนี้ สำนักงานการวิจัยแห่งชาติ (วช.) ได้จัดทำ (ร่าง) กลไกและการขับเคลื่อน Healthcare Reinvention หารือกับผู้ที่จะขับเคลื่อนประเด็นหลักแต่ละประเด็นเพื่อลงรายละเอียด 8 ประเด็นต่อไป
ข้อมูลข่าวโดย : สำนักงานการวิจัยแห่งชาติ (วช.)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/32830
