รัฐบาลไทย-ข่าวทำเนียบรัฐบาล-นายกฯ ห่วงประชาชน เตือน "การ์ดอย่าตก" ป้องกันโควิดระบาดรอบ 2

วันอาทิตย์ที่ 12 กรกฎาคม 2563
พิมพ์
นายกฯ ห่วงประชาชน เตือน "การ์ดอย่าตก" ป้องกันโควิดระบาดรอบ 2
นายกฯ ห่วงประชาชน เตือน "การ์ดอย่าตก" ป้องกันโควิดระบาดรอบ 2
โฆษกรัฐบาลเผย นายกรัฐมนตรี ห่วงประชาชน ฝากเตือน"การ์ดอย่าตก" ต้องระวังตัว แนะใช้ชีวิตตามวิถีใหม่ New Normal ป้องกันการแพร่ระบาดโควิด-19 ระลอก 2  ย้ำโรงเรียนทั่วประเทศต้องปฎิบัติตามมาตรการที่เข้มงวด
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี กล่าวว่าพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ฝากเตือนพี่น้องประชาชนทั้งประเทศ "การ์ดอย่าตก" ในการป้องกันการแพร่ระบาดโรคโควิด-19 แม้รัฐบาลจะได้ผ่อนปรนมาตรการเฝ้าระวังต่างๆไปมากแล้ว เพื่อให้เศรษฐกิจสามารถเดินหน้าไปได้ แต่ทุกคนทุกภาคส่วนยังคงต้องให้ความสำคัญกับการป้องกันตัวเองให้มากขึ้น ขอให้เข้มงวดกับการใช้ชีวิต ตามวิถีใหม่ New Normal เพื่อป้องกันตนเองจากการติดเชื้อ
ที่ผ่านมารัฐบาลได้คลายมาตรการเฝ้าระวังโรคระบาดได้ ก็เพราะได้รับความร่วมมือจากประชาชน ในการปฏิบัติตามข้อกำหนด รวมถึงป้องกันตัวเองจากความเสี่ยง ดังนั้นแม้วันนี้สถานการณ์โควิด-19 ในประเทศไทยจะคลี่คลายไปพอสมควรแล้ว แต่หลายประเทศสถานการณ์ยังน่าเป็นห่วง รัฐบาลยังจำเป็นต้องขอความร่วมมือทุกคนยังคงเฝ้าระวัง ป้องกันตัวเองจากความเสี่ยง หลีกเลี่ยงการกลับมาแพร่ระบาดของโควิด-19 ระลอก 2
ทั้งนี้เช่นเดียวกับสถานศึกษา โดยเฉพาะในส่วนของโรงเรียน ซึ่งได้เปิดเทอมปีการศึกษา 2563 ไปแล้วเมื่อวันที่ 1 กรกฎาคม 2563 ทุกโรงเรียนต้องปฎิบัติตามขั้นตอนการรักษาความปลอดภัยจากเชื่อไวรัสโควิด-19 จึงขอให้ทุกโรงเรียนเข้มงวดและปฎิบัติอย่างจริงจัง เพื่อไม่ให้เกิดปัญหาการแพร่ระบาดขึ้นมาอีก โดยเฉพาะในกลุ่มเด็กนักเรียนซึ่งนายกรัฐมนตรีเป็นห่วงได้ขอให้ทุกโรงเรียนทั่วประเทศช่วยเข้มงวดด้วย
ศาสตราจารย์ นฤมล กล่าวว่าหลังจากรัฐบาลได้ผ่อนคลายมาตรการต่างๆ พบว่าประชาชนมีการรวมกลุ่มและเดินทางไปต่างจังหวัดมากขึ้นด้วย ดังนั้นจึงขอให้ปฎิบัติตามมาตรการที่รัฐกำหนดอย่างเข้มงวด โดยเฉพาะการลงทะเบียนเข้า-ออก ผ่านแพลตฟอร์ม"ไทยชนะ" ซึ่งที่ผ่านมาพบว่าบางส่วนยังละเลย แต่การลงทะเบียนนี้สำคัญในการติดตาม สอบสวนโรค หากเกิดกรณีมีผู้ติดเชื้อใหม่
เมื่อการแพร่ระบาดของไวรัสโควิด-19 ลดลง อาจจจะทำให้ประชาชนบางส่วนปฏิบัติตนไม่เคร่งครัด ดังนั้นนายกรัฐมนตรีจึงขอย้ำว่า"การ์ดอย่าตก" เพราะถ้าหากประชาชนเริ่มที่จะผ่อนคลายตัวเอง ไม่ระมัดระวัง อาจทำให้ประเทศไทยเจอการแพร่ระบาดของไวรัสโควิด-19 ระบาดระลอก 2 ได้แน่นอน
แม้ประเทศไทยจะไม่พบผู้ติดเชื้อไวรัสโควิด-19 เพิ่มภายในประเทศเป็นวันที่ 47 แล้วก็ตาม จากรายงานของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 หรือ ศบค. เมื่อวันที่ 11กรกฎาคม 2563 ก็ตาม   ดังนั้นเพื่อให้ประเทศไทยปลอดจากการแพร่ระบาดของไวรัสโควิด-19 พี่น้องประชาชนทั่วประเทศ จำเป็นต้องปฎิบัติตามขั้นตอนที่รัฐบาลประกาศ โดยเฉพาะการใช้ชีวิตแบบตามวิถีใหม่ New Normal

ที่มา : https://www.thaigov.go.th/news/contents/details/33314
