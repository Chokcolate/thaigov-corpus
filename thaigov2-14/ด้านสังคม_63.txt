รัฐบาลไทย-ข่าวทำเนียบรัฐบาล-"พม. เราไม่ทิ้งกัน" รมว.พม. ช่วยซ่อมสร้างบ้านกลุ่มเปราะบางที่ถูกไฟไหม้ ที่ อ.บ้านโป่ง จ.ราชบุรี

วันพุธที่ 8 กรกฎาคม 2563
"พม. เราไม่ทิ้งกัน" รมว.พม. ช่วยซ่อมสร้างบ้านกลุ่มเปราะบางที่ถูกไฟไหม้ ที่ อ.บ้านโป่ง จ.ราชบุรี
"พม. เราไม่ทิ้งกัน" รมว.พม. ช่วยซ่อมสร้างบ้านกลุ่มเปราะบางที่ถูกไฟไหม้ ที่ อ.บ้านโป่ง จ.ราชบุรี
วันที่ 7 ก.ค. 63 เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วย นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ นายประกอบ วงศ์มณีรุ่ง รองผู้ว่าราชการจังหวัดราชบุรี คณะผู้บริหารกระทรวง พม. ทีม One Home พม. จังหวัดราชบุรี และหน่วยงานที่เกี่ยวข้อง ลงพื้นที่ช่วยเหลือครอบครัวกลุ่มเปราะบาง ได้แก่ เด็ก ผู้สูงอายุ คนพิการ และผู้ด้อยโอกาส ที่ประสบปัญหาความเดือดร้อนทางสังคมจากผลกระทบของสถานการณ์การแพร่ระบาดของโรคติดเชื้อไวรัสโคโรนา 2019 (โควิค-19) ณ หมู่ที่ 19 ตำบลท่าผา อำเภอบ้านโป่ง จังหวัดราชบุรี จากนั้น เดินทางไปลงพื้นที่เยี่ยมให้กำลังใจและชื่นชม นายศตพล สุภณิดาเมธัส คนพิการสู้ชีวิต ที่ได้รับหลายรางวัลสำคัญจากการแข่งขันฝีมือคนพิการแห่งชาติ และการแข่งขันฝีมือคนพิการนานาชาติ สาขาการประกอบวงจรอิเล็กทรอนิกส์ นับเป็นแบบอย่างคนพิการที่ประสบความสำเร็จและสร้างชื่อเสียงให้กับประเทศไทย อีกทั้งเป็นประธานการประชุม ทีม One Home พม. จังหวัดราชบุรี จำนวน 9 หน่วยงาน เพื่อติดตามและขับเคลื่อนการดำเนินงานตามภารกิจของ กระทรวง พม. ในพื้นที่ ณ เทศบาลตำบลเบิกไพร อำเภอบ้านโป่ง จังหวัดราชบุรี
นายจุติ กล่าวว่า วานนี้ (6 ก.ค. 63)  พระบาทสมเด็จพระเจ้าอยู่หัวทรงมีพระราชดำรัสว่า อยากเห็นประชาชนมีความสุข โดยขอให้ดูแลประชาชนทุกคนให้มีความสุข อย่าให้ประชาชนมีความลำบาก นับว่าเป็นงานของกระทรวง พม. โดยตรง และเราได้ทำงานอย่างเต็มที่ถวายแด่พระบาทสมเด็จพระเจ้าอยู่หัว โดยวันนี้ ได้ลงพื้นที่จังหวัดราชบุรี เพื่อเร่งช่วยเหลือประชาชนกลุ่มเปราะบาง ได้แก่ เด็ก เยาวชน ผู้สูงอายุ คนพิการ และผู้ด้อยโอกาส ที่ได้รับผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) โดยไม่ทิ้งใครไว้ข้างหลัง ซึ่งประกอบด้วย 1) หญิงชรา อาย 72 ปี อาศัยอยู่กับหลาน 2 คน ที่พักอาศัยเป็นบ้านเช่าถูกไฟไหม้ 2) ชายชรา อายุ 64 ปี สุขภาพไม่แข็งแรง อาศัยอยู่กับภรรยาที่เป็นเสาหลักในการทำงานหารายได้ของครอบครัว ในบ้านสภาพเก่าทรุดโทรมใกล้พังจนไม่สามารถอยู่อาศัยได้ 3) หญิง หม้าย อายุ 44 ปี ต้องรับภาระเลี้ยงดูหลาน 1 คน แต่ประสบปัญหาเรื่องรายได้ เนื่องจากไม่สามารถออกไปประกอบอาชีพรับจ้างทั่วไปจากผลกระทบของโรคโควิด-19 4) หญิง อายุ 54 ปี พิการทางการเคลื่อนไหวหรือทางร่างกาย ป่วยมีโรคประจำตัว อาศัยอยู่กับสามี อายุ 64 ปี และหลาน 3 คน รวมทั้งบุตรเขยที่เป็นเสาหลักในการทำงานหารายได้ของครอบครัว แต่ไม่เพียงพอกับค่าใช้จ่ายในชีวิตประจำวัน 5) ชายชรา อายุ 73 ปี พิการทางการเคลื่อนไหวหรือทางร่างกาย (ร่างกายมีเพียงครึ่งท่อนบน) ที่พักอาศัยเป็นบ้านเช่าถูกไฟไหม้ จึงต้องมาอาศัยอยู่กับน้องชายและน้องสาว และ 6) เด็กชาย อายุ 10 ปี พิการทางสมองและป่วยเป็นโรคลมชัก อาศัยอยู่กับญาติแต่ไม่สามารถดูแลได้อย่างเต็มที่ เนื่องจากต้องออกไปทำงานนอกบ้าน ทั้งนี้ กระทรวง พม. ไม่ได้มามอบเพียงแค่ถุงยังชีพ แต่เรามามอบโอกาสและความช่วยเหลือให้กับกลุ่มเปราะบาง รวมทั้งเด็กและเยาวชนที่เป็นอนาคตในการพัฒนาประเทศให้ได้เรียนหนังสือ พร้อมทุนการศึกษา อีกทั้งให้การส่งเสริมอาชีพและหารายได้ให้กับประชาชน ซึ่งจะประสานงานกับศูนย์ฝึกอาชีพในพื้นที่โดยเฉพาะการฝึกอาชีพใหม่รองรับการเปลี่ยนแปลงหลังโรคโควิด-19 เพื่อเลี้ยงดูตนเองและครอบครัว โดยตนในฐานะผู้กำกับของกระทรวง พม. จะลงมาดูแลประชาชนและจะต้องได้รับการแก้ไขอย่างแน่นอน นอกจากนี้ ได้มอบพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี พร้อมกรอบ เงินสงเคราะห์สำหรับเด็ก ผู้สูงอายุ คนพิการ และผู้ด้อยโอกาส และประสานภาคีเครือข่ายในพื้นที่ช่วยซ่อมสร้างบ้านสำหรับผู้สูงอายุและคนพิการ เป็นต้น อีกทั้งมอบหมายให้ ทีม One Home พม. จังหวัดราชบุรี หารือกับหน่วยงานที่เกี่ยวข้องและอาสาพัฒนาสังคมและความมั่นคงของมนุษย์ (อพม.) ในพื้นที่ เพื่อร่วมกันหาแนวทางช่วยเหลือในระยะยาวต่อไป
นายจุติ กล่าวต่อไปว่า จากนั้น ได้เดินทางลงพื้นที่เยี่ยมให้กำลังใจและชื่นชม นายศตพล สุภณิดาเมธัส อายุ 51 ปี พิการทางการเคลื่อนไหวหรือทางร่างกาย เนื่องจากมีภาวะป่วยเป็นโรคโปลิโอ ทำให้พิการขาลีบทั้งสองข้าง แต่ด้วยการฝึกฝนทักษะความสามารถและสู้ชีวิตด้วยความไม่ย้อท้อต่อความพิการ จนประสบความสำเร็จจากการเข้าร่วมแข่งขันฝีมือคนพิการแห่งชาติและการแข่งขันฝีมือคนพิการนานาชาติ สาขาการประกอบวงจรอิเล็กทรอนิกส์ ทำให้ได้หลายรับรางวัลสำคัญ ได้แก่ เหรียญทองจากการแข่งขันฝีมือคนพิการแห่ทีงชาติ ครั้งที่ 5 - 7 และ เหรียญทองแดงจากการแข่งขันฝีมือคนพิการนานาชาติ ครั้งที่ 7 และ 9 และขณะนี้ ยังประสบความสำเร็จในการประกอบอาชีพเป็นเจ้าของกิจการร้านซ่อมเครื่องใช้ไฟฟ้า นับเป็นแบบอย่างของคนพิการ ทั้งนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) จึงได้เสนอชื่อให้ นายศตพล สุภณิดาเมธัส เป็นคนพิการต้นแบบจังหวัดราชบุรี ประจําปี 2563

ที่มา : https://www.thaigov.go.th/news/contents/details/33207
