รัฐบาลไทย-ข่าวทำเนียบรัฐบาล-มาตรการในการควบคุมไวรัสใหม่โคโรน่า ๒๐๑๙ ของกระทรวงสาธารณสุข

วันศุกร์ที่ 10 กรกฎาคม 2563
พิมพ์
มาตรการในการควบคุมไวรัสใหม่โคโรน่า ๒๐๑๙ ของกระทรวงสาธารณสุข
สรุปการตอบกระทู้ถามในการประชุมวุฒิสภา  วันจันทร์ที่ ๓ กุมภาพันธ์ ๒๕๖๓
เรื่อง   มาตรการในการควบคุมไวรัสใหม่โคโรน่า ๒๐๑๙ ของกระทรวงสาธารณสุข
ผู้ตั้งกระทู้ถาม นายเจตน์ ศิรธรานนท์  สมาชิกวุฒิสภา
ถาม รัฐมนตรีว่าการกระทรวงสาธารณสุข
ผู้ตอบ รัฐมนตรีช่วยว่าการกระทรวงสาธารณสุข (นายสาธิต  ปิตุเตชะ)
ผู้ถาม : นายเจตน์ ศิรธรานนท์  สมาชิกวุฒิสภา ถามกระทู้โดยสรุปดังนี้
ตามที่ปัจจุบันมีผู้ติดเชื้อไวรัสโคโรน่าสายพันธุ์ใหม่ ๒๐๑๙ จำนวน ๑๗,๒๐๕ ราย เสียชีวิต ๓๖๑ ราย โดยประเทศไทยมีผู้ติดเชื้อ ๑๙ ราย ส่งผลให้องค์การอนามัยโลก (WHO) ประกาศ “สถานการณ์ฉุกเฉินด้านสาธารณสุขระหว่างประเทศ” และแม้ว่ารัฐบาลจะมีการเตรียมความพร้อม โดยแต่งตั้งคณะกรรมการอำนวยการเตรียมความพร้อม ป้องกันและแก้ไขปัญหาโรคติดต่ออุบัติใหม่แห่งชาติ ประเทศไทยได้รับการจัดอันดับว่ามีมาตรการรับมือสถานการณ์โรคระบาดร้ายแรงดีที่สุดเป็นอันดับที่ ๖ จาก ๑๙๕ ประเทศทั่วโลก แต่ประชาชนยังมีความกังวลในการดำเนินชีวิตประจำวันในที่สาธารณะ ทั้งยังหวาดกลัวนักท่องเที่ยวชาวจีนที่เข้ามาในประเทศไทย รวมถึงมีการสร้างและเผยแพร่ข่าวปลอมในสังคมออนไลน์ทำให้ประชาชนตื่นตระหนกและหาซื้อหน้ากากอนามัยจำนวนมากจนเกิดการขาดแคลน จึงขอเรียนถามว่ารัฐบาลมีมาตรการเตรียมความพร้อมในการรับมือกับไวรัสโคโรน่าสายพันธุ์ใหม่ ๒๐๑๙ อย่างไร มีข้อสังเกตว่า ขณะนี้ประเทศไทยอยู่ในสภาวะเฟส ๒ ดังนั้น หากต่อไปมีการระบาดในพื้นที่อื่นของประเทศ (เฟส ๓) รัฐบาลต้องมีแผนการรองรับมีการเตรียมความพร้อม รวมถึงขอให้มีการจัดสรรงบประมาณแยกต่างหากให้กับบุคลากรที่ทำงานในสถานการณ์การระบาดของไวรัส
ผู้ตอบ : รัฐมนตรีช่วยว่าการกระทรวงสาธารณสุข (นายสาธิต ปิตุเตชะ) ตอบชี้แจงกระทู้โดยสรุปดังนี้
นายสาธิต ปิตุเตชะ รัฐมนตรีช่วยว่าการกระทรวงสาธารณสุข ได้รับมอบหมายให้ตอบชี้แจง ได้ตอบชี้แจงว่า รัฐบาลมีมาตรการคัดกรองผู้ที่เดินทางมาจากพื้นที่เสี่ยงตามท่าอากาศยาน ๖ แห่ง ได้แก่ สุวรรณภูมิ ดอนเมือง เชียงใหม่ ภูเก็ต กระบี่ และเชียงราย ตลอด ๒๔ ชั่วโมง มาตรการคัดกรองผู้ป่วยที่มีอาการทางระบบทางเดินหายใจที่เข้าข่ายอาการกลุ่มเสี่ยง และมาตรการให้ความรู้ความเข้าใจกับ ประชาชนเพื่อไม่ให้เป็นทั้งผู้ติดเชื้อและผู้แพร่เชื้อ รวมถึงจะมีการอบรมอาสาสมัครสาธารณสุขประจำหมู่บ้าน (อสม.) เพื่อป้องกันในเฟส ๒ และ ๓ ที่จะมีการกระจายของเชื้อไปสู่ต่างจังหวัด และปัจจุบันโรงพยาบาลของไทยมีความทันสมัยมีห้องความดันติดลบอยู่ทุกอำเภอ เมื่อพบผู้ติดเชื้อจะแยกผู้ติดเชื้ออย่าง ๔ ชัดเจนไว้ในส่วนหนึ่งของสถานพยาบาล และติดตามสังเกตอาการผู้สัมผัสกับผู้ติดเชื้อโดยเฉพาะผู้ที่มีความเสี่ยงสูงอีกทั้งจะดำเนินการจัดตั้งคลินิกโรคหวัดโดยเฉพาะเพื่อตรวจคัดแยก นอกจากนี้กระทรวงพาณิชย์จะใช้มาตรการสินค้าควบคุมเพื่อไม่ให้หน้ากากอนามัยขาดตลาด และกระทรวงดิจิทัลเพื่อเศรษฐกิจและสังคมจะดำเนินการกับผู้สร้างและเผยแพร่ข่าวปลอมอย่างต่อเนื่อง รวมถึงจะมีการของบกลางฉุกเฉิน เพื่อใช้เป็นค่าโอทีสำหรับบุคลากรทางการแพทย์ที่ทำงานอย่างหนัก
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32983
