รัฐบาลไทย-ข่าวทำเนียบรัฐบาล-ปูพรม สแกนการทำงานของคนต่างด้าว ในสถานประกอบการ ทุกพื้นที่

วันจันทร์ที่ 13 กรกฎาคม 2563
พิมพ์
ปูพรม สแกนการทำงานของคนต่างด้าว ในสถานประกอบการ ทุกพื้นที่
นายสุชาติ พรชัยวิเศษกุล อธิบดีกรมการจัดหางาน  เปิดเผยว่า กรมการจัดหางาน ส่งชุดเจ้าหน้าที่ ตรวจสอบการทำงานของแรงงานต่างด้าวและสถานประกอบการ
เน้น ตรวจเข้มแรงงานต่างด้าวแย่งอาชีพคนไทย แรงงานกลุ่มเสี่ยง ทำงานตามสถานบันเทิง ร้านคาราโอเกะ ร้านนวด สถานประกอบการที่เข้าถึงยากและเป็นกลุ่มเสี่ยง รวมทั้ง แรงงานที่ทำงานและพักอาศัยในไซต์ก่อสร้าง และโรงงานอุตสาหกรรม เพื่อควบคุมป้องกัน โรคโควิด-19 ไม่ให้ ย้อนกลับมาแพร่ระบาดรอบใหม่
โดยบูรณาการร่วมกับคณะทำงานตรวจแรงงานต่างด้าวทั้งระบบในพื้นที่ ออกตรวจสอบนายจ้าง/สถานประกอบการ เพื่อตรวจเอกสารของแรงงานต่างด้าวที่ทำงานในสถานประกอบการว่าถูกต้องหรือไม่ อันเป็นการป้องกันการลักลอบใช้แรงงานต่างด้าวโดยผิดกฎหมาย  อย่างไรก็ดี ในพื้นที่เสี่ยง เช่น สมุทรสาคร, นครปฐม, สงขลา ฯลฯ ได้ให้ลงพื้นที่ตรวจสอบที่พักอาศัยของแรงงานรับจ้างทั่วไป แรงงานที่อาศัยในบ้านพักหรือที่พักชั่วคราว เพิ่มเติมด้วย เพื่อป้องกันการแพร่ระบาดของไวรัสโควิด-19 หลังจากที่สถานประกอบการและที่พักหลายแห่ง เปิดดำเนินการ
อธิบดีกรมการจัดหางาน กล่าวเพิ่มเติมว่า  ในการตรวจสอบการทำงานของคนต่างด้าวและสถานประกอบการ กรมการจัดหางานจะแบ่งการตรวจ ออกเป็น การตรวจปกติ หรือตรวจทั่วไปเพื่อให้คำแนะนำ ควบคุม กำกับดูแล เพื่อให้มีความเข้าใจและสามารถปฏิบัติได้ถูกต้องตามกฎหมาย การตรวจตามคำร้องเรียน/ร้องทุกข์ การตรวจจากการรับแจ้งเบาะแสจากประชาชนทั่วไป การตรวจจากเบาะแสที่ปรากกฎในข่าวหรือสื่อสังคมออนไลน์ รวมทั้งการลงพื้นที่หาข่าวของพนักงานเจ้าหน้าที่
โดยในปีงบประมาณ 2563 (ตั้งแต่ 1 ตุลาคม 2562 – 12 กรกฎาคม 2563) พนักงานเจ้าหน้าที่ของกรมการจัดหางาน ได้ตรวจสอบนายจ้าง/สถานประกอบการ  29,254 แห่ง ดำเนินคดีไป 1,225 แห่ง ตรวจสอบการทำงานของคนต่างด้าว 374,151 คน มีการดำเนินคดี   1,627 คน
ขณะเดียวกัน  ได้กำชับให้ เจ้าหน้าที่ แนะนำและประชาสัมพันธ์ให้นายจ้าง/เจ้าของสถานประกอบการปฏิบัติตามพระราชกำหนด การบริหารจัดการการทำงานของคนต่างด้าว พ.ศ.2560 และที่แก้ไขเพิ่มเติม (ฉบับที่ 2) พ.ศ.2561 อย่างเคร่งครัด   ทั้งนี้ ไม่ต้องกังวลว่าจะ ได้รับการพิจารณาไม่เป็นธรรม  เพราะได้สั่งการให้เจ้าหน้าที่ทุกคนที่ปฏิบัติงานเกี่ยวกับแรงงานต่างด้าว ทำงานด้วยความโปร่งใส

ที่มา : https://www.thaigov.go.th/news/contents/details/33348
