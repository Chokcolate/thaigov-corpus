รัฐบาลไทย-ข่าวทำเนียบรัฐบาล-โฆษก ศบค. เผย โครงการ Medical and Wellness Tourism นำร่องในพื้นที่โรงพยาบาลเอกชน ยืนยัน การรักษาสามารถกำกับและควบคุมได้

วันพฤหัสบดีที่ 9 กรกฎาคม 2563
โฆษก ศบค. เผย โครงการ Medical and Wellness Tourism นำร่องในพื้นที่โรงพยาบาลเอกชน ยืนยัน การรักษาสามารถกำกับและควบคุมได้
โฆษก ศบค. เผย โครงการ Medical and Wellness Tourism นำร่องในพื้นที่โรงพยาบาลเอกชน ยืนยัน การรักษาสามารถกำกับและควบคุมได้
วันนี้ (9 ก.ค. 63) เวลา 12.00 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชนที่สอบถามผ่านโซเชียลมีเดียช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ชี้แจงกรณีการเดินทางเข้าประเทศไทยโดยแขกพิเศษของรัฐบาล และผู้ที่เดินทางมาตามข้อตกลงพิเศษที่มาในระยะสั้น (Special Arrangement) อาทิ ผบ.ทบ. สหรัฐฯ ถูกจัดอยู่ใน 11 กลุ่มที่ผ่อนผันไม่ต้องเข้าสู่การกักตัว State Quarantine ตามข้อกำหนดในการผ่อนคลายมาตรการระยะที่ 5 ทั้งนี้ จะต้องมีคณะผู้กำกับ/ติดตามการเดินทาง แบ่งออกเป็น 2 คณะ คณะที่ 1 คือกลุ่มผู้ติดตามที่จัดขึ้นโดยผู้เป็นฝ่ายเชิญ และคณะที่ 2 คือเป็นเจ้าหน้าที่สาธารณสุขและเจ้าหน้าที่ฝ่ายความมั่นคง ซึ่งทั้งหมดจะต้องผ่านการอบรมวิธีการป้องกันตนเองมาก่อนและต้องรายงานหน่วยงานของตน ให้มีการตรวจสุขภาพเพื่อความมั่นใจ อย่างไรก็ตามการปฏิบัติหน้าที่ของคณะทำงาน 2 กลุ่มนี้เป็นการทำงานระยะสั้น รักษาระยะห่าง Social Distancing ดังนั้นจึงไม่จำเป็นต้องกักตัว 14 วัน หลังเสร็จภารกิจ โดยเป็นการใช้หลักการเดียวกับการปฏิบัติงานของเจ้าหน้าที่ ณ ท่าอากาศยานสุวรรณภูมิ ที่มีความใกล้ชิดกับชาวต่างชาติเป็นจำนวนมากแต่ไม่จำเป็นต้องทำการกักตัว หรือ การปฏิบัติงานของเจ้าหน้าที่ ณ พื้นที่ State Quarantine ที่ใกล้ชิดกับกลุ่มผู้มีความเสี่ยง ก็ไม่จำเป็นต้องทำการกักตัวเช่นกัน
โฆษก ศบค. เผยถึงการเปิดรับชาวต่างชาติเดินทางเข้าประเทศไทยในโครงการ Medical and Wellness Tourism โดยจะนำร่องในพื้นที่โรงพยาบาลเอกชน พร้อมยืนยันว่าเป็นโครงการที่เคยทำมาก่อนหน้าสถานการณ์การแพร่ระบาดของเชื้อไวรัสโควิด-19 เนื่องจากมีผู้ป่วยเดิมที่จะต้องติดตามการรักษาอีกจำนวนมากที่ได้รับผลกระทบเนื่องจากการงดเดินทางเข้า – ออก ประเทศไทย จึงถือว่าเป็นการรักษาต่อของผู้ป่วยเดิมและเป็นการขับเคลื่อนเศรษฐกิจอีกด้วย ทั้งนี้ การรักษาทั้งหมดอยู่ในโรงพยาบาลที่ถือว่ามีความเสี่ยงน้อย สามารถกำกับ/ควบคุมได้ ทั้งยืดระยะเวลาการรักษาในโรงพยาบาลให้ครบ 14 วัน เท่ากับระยะเวลาการกักตัวใน State Quarantine และจะต้องไม่เป็นการใช้ทรัพยากรที่เป็นภาระแก่โรงพยาบาล เช่น กรณีการผ่าตัดใหญ่ อย่างไรก็ตาม การรักษาที่สามารถทำได้ คือ การทำศัลยกรรมความงาม การรักษาโรคกระดูกและข้อ การทำเด็กหลอดแก้ว (IVF) การผ่าตัดแปลงเพศ เป็นต้น โดยข้อมูลเบื้องต้นปรากฏว่าอาจมีผู้เดินทางเข้ามาทั้งผู้เข้ารับการรักษาและผู้ติดตาม ประมาณ 2,000 คน ในอนาคตอาจมีการบูรณาการร่วมกับกระทรวงการท่องเที่ยวและกีฬา ในการสนับสนุนการท่องเที่ยวหลังรับการรักษาเสร็จและไม่พบอาการติดเชื้อไวรัสโควิด-19
นอกจากนี้ โฆษก ศบค. เผยเพิ่มเติมว่า ในที่ประชุมกระทรวงสาธารณสุขได้หารือในเรื่องของกลุ่มแรงงานที่เดินทางเข้ามายังประเทศไทยโดยไม่ถูกต้องตามกฎหมาย ซึ่งการเดินทางของกลุ่มบุคคลดังกล่าวนั้นยังไม่สามารถวางใจได้ ทั้งในกลุ่มของคนต่างด้าวหรือคนไทย อย่างไรก็ตามต้องมีการผ่อนคลายหลักเกณฑ์การเฝ้าระวัง (PUI) เพื่อให้สามารถดำเนินการเฝ้าระวัง ตรวจสอบโรคได้เพิ่มมากขึ้น ขณะเดียวกันต้องมีการเพิ่มความเข้มข้นของมาตรการป้องกันในจุดตรวจต่าง ๆ เพิ่มขึ้นด้วย
…………………………………………
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33241
