รัฐบาลไทย-ข่าวทำเนียบรัฐบาล-แนวทางการปรับแผนปฏิรูปประเทศตามมติคณะรัฐมนตรี ๓ ธันวาคม ๒๕๖๒

วันศุกร์ที่ 10 กรกฎาคม 2563
พิมพ์
แนวทางการปรับแผนปฏิรูปประเทศตามมติคณะรัฐมนตรี ๓ ธันวาคม ๒๕๖๒
สรุปการตอบกระทู้ถามในการประชุมวุฒิสภา วันจันทร์ที่ ๒๓ ธันวาคม ๒๕๖๒
๒. กระทู้ถามด้วยวาจา จำนวน ๑ กระทู้ ดังนี้
กระทู้ถามด้วยวาจา ลำดับที่ ๑
เรื่อง   แนวทางการปรับแผนปฏิรูปประเทศตามมติคณะรัฐมนตรี ๓ ธันวาคม ๒๕๖๒
ผู้ตั้งกระทู้ถาม นายคำนูณ สิทธิสมาน  สมาชิกวุฒิสภา
ถาม นายกรัฐมนตรี
ผู้ตอบ รัฐมนตรีประจำสำนักนายกรัฐมนตรี (นายเทวัญ ลิปตพัลลภ)
ผู้ถาม : นายคำนูณ สิทธิสมาน  สมาชิกวุฒิสภา ถามกระทู้โดยสรุปดังนี้
ด้วยเมื่อวันที่ ๕ เมษายน ๒๕๖๐ ได้มีการประกาศแผนการปฏิรูปประเทศ ทั้ง ๑๑ ด้านในราชกิจจานุเบกษา ต่อมาเมื่อวันที่ ๓ ธันวาคม ๒๕๖๒ คณะรัฐมนตรีได้มีมติให้มีการปรับปรุงแผนการปฏิรูปประเทศดังกล่าว จึงขอถามว่าจะมีการดําเนินการตามมติคณะรัฐมนตรีดังกล่าวอย่างไร ทั้งนี้หากเป็นไปตามรัฐธรรมนูญ มาตรา ๒๗๐ ซึ่งบัญญัติให้ คณะรัฐมนตรีแจ้งความคืบหน้าต่อรัฐสภาเพื่อทราบทุกสามเดือน จึงขอเสนอให้สำนักงานสภาพัฒนาการเศรษฐกิจและสังคมแห่งชาติมาให้ข้อมูลชี้แจงว่าจะปรับแผนดังกล่าวอย่างไร พร้อมรับฟังความคิดเห็นของสมาชิกวุฒิสภาทุกท่าน ซึ่งมีประสบการณ์ในการทําแผนการปฏิรูปประเทศ มาพอสมควร เพื่อนําไปปรับก่อนที่จะนําไปเสนอต่อคณะรัฐมนตรี ซึ่งเชื่อว่าจะเป็นการร่วมกันทํางานเชิงรุกที่เป็นประโยชน์อย่างยิ่ง
ผู้ตอบ : รัฐมนตรีประจำสำนักนายกรัฐมนตรี (นายเทวัญ ลิปตพัลลภ) ตอบชี้แจงกระทู้โดยสรุปดังนี้
นายเทวัญ ลิปตพัลลภ รัฐมนตรีประจำสำนักนายกรัฐมนตรี ได้รับมอบหมายให้ตอบกระทู้ถามได้ตอบชี้แจงว่า ตามมติคณะรัฐมนตรี ๓ ธันวาคม ๒๕๖๒ คณะกรรมการยุทธศาสตร์ชาติได้มีการประชุมและปรับแผนการปฏิรูปประเทศ และเสนอคณะรัฐมนตรีให้ความเห็นชอบ ดังนี้ ๑) กําหนดเป้าหมายและตัวชี้วัดในระดับแผน ๒) การตัดกิจกรรมที่เข้าข่ายเป็นภารกิจปกติของหน่วยงานออก และคัดเลือกเฉพาะกิจกรรมปฏิรูปประเทศที่จะส่งผลให้เกิดความเปลี่ยนแปลงต่อประชาชนอย่างมีนัยสําคัญ ๓) การทบทวนกฎหมายภายใต้แผนการปฏิรูปประเทศ  ๔) การทบทวนข้อเสนอให้จัดตั้งหน่วยงานของรัฐตามแผนการปฏิรูปประเทศ ๕) พิจารณาความเห็นของหน่วยงานรับผิดชอบตามแผนการปฏิรูปประเทศ และ ๖) ปรับเค้าโครงของแผนการปฏิรูปประเทศแต่ละด้านให้เป็นรูปแบบเดียวกัน ทั้งนี้ มอบหมายคณะกรรมการปฏิรูปประเทศดําเนินการตามขั้นตอน กรอบ ระยะเวลาของกฎหมาย รวมทั้งการรับฟังความคิดเห็นของภาคส่วนต่าง ๆ ให้ดําเนินการร่วมกันเพื่อประสิทธิภาพในการดําเนินการ คาดว่าจะแล้วเสร็จปลายเดือนเมษายน ๒๕๖๓
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32931
