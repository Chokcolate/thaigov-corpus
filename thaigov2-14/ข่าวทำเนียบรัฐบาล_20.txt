รัฐบาลไทย-ข่าวทำเนียบรัฐบาล-รมต. นร. นายเทวัญฯ ลงพื้นที่ จ.เชียงใหม่ ตรวจติดตามการดำเนินงานพิงคนคร เตรียมพัฒนาและยกระดับศักยภาพเขียงใหม่ไนท์ซาฟารี ก่อนเปิดให้บริการ 1 กรกฎาคมนี้ ให้เข้าชมฟรี 15 วัน

วันศุกร์ที่ 26 มิถุนายน 2563
พิมพ์
รมต. นร. นายเทวัญฯ ลงพื้นที่ จ.เชียงใหม่ ตรวจติดตามการดำเนินงานพิงคนคร เตรียมพัฒนาและยกระดับศักยภาพเขียงใหม่ไนท์ซาฟารี ก่อนเปิดให้บริการ 1 กรกฎาคมนี้ ให้เข้าชมฟรี 15 วัน
นายเทวัญ ลิปตพัลลภ รัฐมนตรีประจำสำนักนายกรัฐมนตรี ลงพื้นที่ จ.เชียงใหม่ ตรวจติดตามการดำเนินงานพิงคนคร เตรียมพัฒนาและยกระดับศักยภาพเขียงใหม่ไนท์ซาฟารี ก่อนเปิดให้บริการ 1 กรกฎาคมนี้ ให้เข้าชมฟรี 15 วัน
วันนี้ (26 มิถุนายน 2563) เวลา 17.00 น.  นายเทวัญ ลิปตพัลลภ รัฐมนตรีประจำสำนักนายกรัฐมนตรี นำคณะลงพื้นที่ จ.เชียงใหม่ ประกอบด้วย นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายธงชัย ลืออดุลย์ เลขานุการรัฐมนตรีประจำสำนักนายกรัฐมนตรี นางทัศนีย์ ผลชานิโก รองอธิบดีกรมประชาสัมพันธ์ และผู้ที่เกี่ยวข้อง เพื่อตรวจเยี่ยมและติดตามการดำเนินงานของสำนักงานพัฒนาพิงคนคร (องค์การมหาชน) ซึ่งเป็นหน่วยงานในกำกับดูแลของรัฐมนตรีประจำสำนักนายกรัฐมนตรี โดยเป็นหน่วยงานที่บริหารจัดการเชียงใหม่ไนท์ซาฟารี แหล่งท่องเที่ยวและแหล่งเรียนรู้ด้านทรัพยากรธรรมชาติที่สำคัญของพื้นที่ภาคเหนือ อีกทั้งยังเป็นองค์กรที่ดูแลศูนย์ประชุมและการแสดงสินค้านานาขาติเฉลิมพระเกียรติ 7 รอบพระชนมพรรษา สถานที่จัดการประชุมและนิทรรศการสำคัญของจังหวัดเชียงใหม่อีกด้วย
สำหรับการลงพื้นที่ครั้งนี้ รัฐมนตรีประจำสำนักนายกรัฐมนตรี ได้ติดตามจากกรณีที่คณะรัฐมนตรีได้มีมติเห็นชอบให้โอนสำนักงานเชียงใหม่ไนท์ซาฟารี ให้แก่องค์กรสวนสัตว์ โดยปัจจุบันอยู่ระหว่างการพิจารณาถ่ายโอนภารกิจ แต่เนื่องจากสถานการณ์แพร่ระบาดเชื้อไวรัสโควิด-19  ส่งผลกระทบต่อรายได้ของเชียงใหม่ไน้ท์ซาฟารีซึ่งต้องปิดให้บริการตามมาตรการป้องกันการแพร่ระบาดเชื้อไวรัสโควิด-19 ของรัฐบาล สำนักงานพัฒนาพิงคนคร (องค์การมหาชน) จึงมีความจำเป็นที่ต้องขอรับการสนับสนุนงบประมาณ พ.ศ.2564 เพื่อฟื้นฟูและสนับสนุนการดำเนินงานของเชียงใหม่ไน้ท์ซาฟารีต่อไปจนกว่าการถ่ายโอนไปยังองค์การสวนสัตว์จะแล้วเสร็จ
รัฐมนตรีประจำสำนักนายกรัฐมนตรี เปิดเผยว่า  การลงพื้นที่ครั้งนี้นอกจากจะมาติดตามการบริหารจัดการของเชียงใหม่ไน้ท์ซาฟารีแล้ว ยังได้มาตรวจดูความพร้อมของสถานที่ และมาตรการป้องกันโควิด-19 เพื่อพร้อมเปิดให้บริการในวันที่ 1 กรกฎาคมนี้ โดยในช่วง 15 วันแรกของการเปิดให้บริการ จะไม่คิดค่าผ่านประตู คาดว่าจะมีนักท่องเที่ยวเดินทางมาเข้าชมธรรมชาติและศึกษาสัตว์ต่าง ๆ เป็นจำนวนมาก ประกอบกับมาตรการกระตุ้นการท่องเที่ยวของรัฐบาล ซึ่งตนได้กำชับให้ทางไน้ท์ซาฟารีตรวจคัดกรองอย่างเข้มงวด

ที่มา : https://www.thaigov.go.th/news/contents/details/32843
