รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 5 กรกฎาคม 2563 [กระทรวงสาธารณสุข]

วันอาทิตย์ที่ 5 กรกฎาคม 2563
พิมพ์
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 5 กรกฎาคม 2563 [กระทรวงสาธารณสุข]
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 5 กรกฎาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 5 กรกฎาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 5 ราย เป็นคนไทยที่เดินทางกลับจากต่างประเทศและเข้ารับการเฝ้าระวังกักตัวในสถานที่รัฐจัดให้  (อินเดีย 1 ราย คูเวต 2 ราย สหรัฐอเมริกา 1 ราย และญี่ปุ่น 1 ราย) ผู้ป่วยกลับบ้าน 5 ราย รวมกลับบ้านสะสม 3,071 ราย หรือคิดเป็นร้อยละ 96.27  ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 61 ราย หรือร้อยละ 1.91 ของผู้ป่วยทั้งหมด ไม่มีผู้เสียชีวิตเพิ่มรวมผู้เสียชีวิตสะสม 58 ราย ผู้ป่วยสะสมทั้งสิ้น 3,190 ราย
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กล่าวว่า ผู้ติดเชื้อรายใหม่วันนี้ 5 ราย เป็นคนไทยที่เดินทางกลับจากต่างประเทศ และเข้ารับการเฝ้าระวังกักตัวที่สถานที่รัฐจัดให้ในกรุงเทพมหานครทุกราย  ขณะนี้อยู่ในการดูแลรักษาที่โรงพยาบาล โดยจำแนกเป็น
- จากอินเดีย 1 ราย เพศหญิง อายุ 42 ปี เดินทางถึงไทยวันที่ 23 มิถุนายน 2563 ตรวจหาเชื้อวันที่ 3 กรกฎาคม 2563 ผลพบเชื้อ ไม่มีอาการ
- จากคูเวต 2 ราย เพศชาย อายุ 42 และ 57 ปี เดินทางถึงไทย วันที่ 29 มิถุนายน 2563 ตรวจหาเชื้อวันที่ 3 กรกฎาคม 2563      ผลพบเชื้อ
- จากสหรัฐอเมริกา 1 ราย เพศหญิง อายุ 17 ปี เป็นนักศึกษา เดินทางถึงไทย วันที่ 29 มิถุนายน 2563 ตรวจหาเชื้อวันที่ 3 กรกฎาคม 2563 ผลพบเชื้อ ไม่มีอาการ
- จากญี่ปุ่น 1 ราย เพศชาย อายุ 38 ปี อาชีพพนักงานบริษัท เดินทางถึงไทย วันที่ 30 มิถุนายน 2563 ตรวจหาเชื้อวันที่ 2 กรกฎาคม 2563 ผลพบเชื้อ
เนื่องในวันอาสาฬหบูชาและวันเข้าพรรษา เป็นวันสำคัญทางศาสนา ประชาชนจำนวนมากเดินทางไปทำบุญ บางแห่งเกิดความแออัด ซึ่งทำให้เกิดความเสี่ยงในการแพร่กระจายเชื้อโควิด 19 ได้ ขอความร่วมมือ วัด ศาสนสถาน ทุกแห่งให้ปฏิบัติตามมาตรการของกรมการศาสนา กระทรวงวัฒนธรรม สำนักงานพระพุทธศาสนาแห่งชาติ และกระทรวงสาธารณสุขกำหนดอย่างเคร่งครัด เช่น การจัดระเบียบพื้นที่ให้ลดความแออัดเมื่อเข้าไปในพระอุโบสถ จัดจุดคัดกรองวัดไข้ผู้ที่เข้ามาในวัด หากอุณหภูมิร่างกายเกิน 37.5 องศาเซลเซียส หรืออาการระบบทางเดินหายใจไม่อนุญาตให้ร่วมทำกิจกรรม จัดจุดให้บริการล้างมือด้วยสบู่และน้ำหรือเจลแอลกอฮอล์ รักษาความสะอาดภายในวัด จัดระบบระบายอากาศให้ถ่ายเทได้ดี จัดชุดสำหรับฉันอาหารเฉพาะรูป พระภิกษุสงฆ์ทุกรูป ต้องสวมหน้ากากอนามัย/หน้ากากผ้า และกระชับพิธีการในการประกอบพิธีกรรมให้สั้นลง หากมีอาการป่วยต้องงดการปฏิบัติศาสนกิจ
สำหรับข้อปฏิบัติของผู้มาทำบุญ ขอให้สวมหน้ากากผ้า/หน้ากากอนามัยตลอดเวลา เลี่ยงการหยิบจับของที่มีการสัมผัสร่วมกันบ่อยๆ เช่น ที่กรวดน้ำ ราวบันได  ล้างมือบ่อยๆ ด้วยน้ำและสบู่หรือเจลแอลกอฮอล์ และปฏิบัติตามข้อกำหนดของศาสนสถานเรื่องการเว้นระยะห่างอย่างเคร่งครัด และเมื่อกลับถึงบ้านให้เปลี่ยนเสื้อผ้าอาบน้ำทำความสะอาดร่างกายทันที เพื่อลดความเสี่ยงในการติดเชื้อโควิด 19 หากเรายึดคำสอนของทุกศาสนาที่สอนให้มีสติ จะสามารถใช้ชีวิตได้อย่างมีความสุขและปลอดภัย
*********************************
5 กรกฎาคม 2563

ที่มา : https://www.thaigov.go.th/news/contents/details/33143
