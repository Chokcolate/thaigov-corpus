รัฐบาลไทย-ข่าวทำเนียบรัฐบาล-ธอส. ขยายความช่วยเหลือลูกค้ามาตรการ 5 ที่รายได้ยังไม่กลับเข้าสู่ภาวะปกติ เปิดให้เข้ามาตรการ 8.5 พักชำระหนี้ถึง 31 ตุลาคม 2563

วันจันทร์ที่ 13 กรกฎาคม 2563
พิมพ์
ธอส. ขยายความช่วยเหลือลูกค้ามาตรการ 5 ที่รายได้ยังไม่กลับเข้าสู่ภาวะปกติ เปิดให้เข้ามาตรการ 8.5 พักชำระหนี้ถึง 31 ตุลาคม 2563
ธอส.บรรเทาผลกระทบให้กับลูกค้าที่เข้ามาตรการ 5 ซึ่งจะสิ้นสุดระยะเวลาพักชำระหนี้ 31 กรกฎาคม 2563 นี้ แต่ยังไม่มีความสามารถที่จะผ่อนชำระหนี้ได้ตามปกติ จึงขยายความช่วยเหลือเพิ่มเติม โดยจัดทำมาตรการ 8.5
ธนาคารอาคารสงเคราะห์ เผยลูกค้าที่ได้รับผลกระทบจากไวรัสโคโรนา (COVID-19) ลงทะเบียนเข้า “โครงการ ธอส. ช่วยคนไทย ร่วมสร้างชาติ” ผ่าน 8 มาตรการ รวมจำนวน 475,800 บัญชี วงเงินกู้ 473,951 ล้านบาท โดยมาตรการที่ 5 พักชำระเงินต้นและพักชำระดอกเบี้ย เป็นระยะเวลา 4 เดือน มีลูกค้าลงทะเบียนมากที่สุดถึง 174,598 บัญชี วงเงินกู้ 151,527 ล้านบาท เพื่อเป็นการบรรเทาผลกระทบให้กับลูกค้าที่เข้ามาตรการ 5 ซึ่งจะสิ้นสุดระยะเวลาพักชำระหนี้ 31 กรกฎาคม 2563 นี้ แต่ยังไม่มีความสามารถที่จะผ่อนชำระหนี้ได้ตามปกติ จึงขยายความช่วยเหลือเพิ่มเติม โดยจัดทำมาตรการ 8.5 แบ่งเป็น 1.กรณีลูกค้าที่มีสถานะบัญชีปกติให้แจ้งความประสงค์เข้ามาตรการที่ 8.5 พักชำระเงินต้นและพักชำระดอกเบี้ย ถึงวันที่ 31 ตุลาคม 2563 และ 2.กรณีลูกค้าที่มีสถานะเป็น NPL จะต้องเข้ามาตรการประนอมหนี้พิเศษ หากปฏิบัติได้ตามเงื่อนไข ลูกค้าสามารถใช้สิทธิ์มาตรการที่ 8.5 ได้ด้วย โดยแจ้งความประสงค์เข้ามาตรการ 8.5 ผ่าน Application : GHB ALL ได้ตั้งแต่ 13 กรกฎาคม - 29 สิงหาคม 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ตามที่ ดร.อุตตม สาวนายน รัฐมนตรีว่าการกระทรวงการคลัง และคณะกรรมการธนาคาร โดยนายปริญญา พัฒนภักดี ประธานกรรมการธนาคาร ได้มีนโยบายให้ ธอส.แบ่งเบาภาระค่าใช้จ่ายให้แก่ลูกค้าของธนาคารที่ได้รับผลกระทบจากปัญหาการแพร่ระบาดของไวรัสโคโรนา (COVID-19) ด้วยการจัดทำ “โครงการ ธอส. ช่วยคนไทย ร่วมสร้างชาติ” ผ่าน 8 มาตรการ ที่ครอบคลุมลูกค้ากลุ่มผู้มีรายได้น้อยและปานกลางของธนาคาร ทั้งสถานะบัญชีปกติ สถานะ NPL หรืออยู่ระหว่างทำข้อตกลงประนอมหนี้ หรือสถานะบัญชีดอกเบี้ยผิดนัด หรือสถานะกฎหมายในทุกสาขาอาชีพ รวมถึงกลุ่มบุคลากรทางการแพทย์และผู้ปฏิบัติงานที่เกี่ยวเนื่องในด้านสาธารณสุข โดย ณ วันที่ 7 กรกฎาคม 2563 เวลา 13.00 น มีลูกค้าลงทะเบียนแจ้งความประสงค์เข้าทั้ง 8 มาตรการ
เป็นจำนวนรวม 475,800 บัญชีวงเงินกู้ 473,951 ล้านบาท ซึ่งมาตรการที่มีลูกค้าลงทะเบียนมากที่สุดคือ มาตรการที่ 5 พักชำระเงินต้นและพักชำระดอกเบี้ยเป็นระยะเวลา 4 เดือน สำหรับกลุ่มลูกค้าทุกวัตถุประสงค์การกู้ที่มีวงเงินกู้ ทุกบัญชีรวมกันไม่เกิน 3 ล้านบาท และมีรายได้ต่อเดือนไม่เกิน 35,000 บาท หากปฏิบัติตามข้อตกลงของมาตรการ ธนาคารจะยกดอกเบี้ยที่พักชำระให้ลูกค้าเมื่อสิ้นสุดระยะเวลากู้ตามสัญญา ซึ่งมีผู้ลงทะเบียนแจ้งความประสงค์ถึง 174,598 บัญชี วงเงินกู้ 151,527 ล้านบาท โดยมาตรการดังกล่าวกำลังจะครบ 4 เดือนที่ลูกค้าได้รับการพักชำระเงินต้นและพักชำระดอกเบี้ยในเดือนกรกฎาคม / สิงหาคม 2563 นั้น
เพื่อเป็นการบรรเทาผลกระทบเพิ่มเติมให้กับลูกค้าที่เข้ามาตรการที่ 5 ซึ่งได้ยอมรับข้อตกลงของมาตรการไปแล้ว หากรายได้ยังไม่กลับเข้าสู่ภาวะปกติหรือไม่มีความสามารถที่จะกลับมาผ่อนชำระหนี้ได้ตามปกติ ธอส.จึงได้เปิดให้แจ้งความประสงค์เข้า มาตรการที่ 8.5 พักชำระเงินต้นและพักชำระดอกเบี้ย ผ่าน Application : GHB ALL ได้ตั้งแต่วันที่ 13 กรกฎาคม - 29 สิงหาคม 2563 แบ่งเป็น
1.กรณีลูกค้าที่มีสถานะบัญชีปกติ ให้แจ้งความประสงค์เข้ามาตรการที่ 8.5 พักชำระเงินต้นและพักชำระดอกเบี้ย โดยจะพักชำระได้ถึงวันที่ 31 ตุลาคม 2563
2.กรณีลูกค้าที่มีสถานะเป็น NPL จะต้องเข้ามาตรการประนอมหนี้พิเศษ หากสามารถปฏิบัติได้ตามเงื่อนไข ลูกค้าสามารถใช้สิทธิ์ตามมาตรการที่ 8.5 ได้ด้วย
ทั้งนี้ สำหรับลูกค้าที่เข้ามาตรการที่ 5 และมีความพร้อมในการผ่อนชำระหนี้ได้ตามปกติ สามารถกลับมาผ่อนชำระเงินงวดตามเงื่อนไขของสัญญาเงินกู้เดิมได้ตั้งแต่เดือนสิงหาคม / กันยายน 2563 เป็นต้นไปแล้วแต่กรณี ส่วนกรณีที่ลงทะเบียนเข้ามาตรการที่ 8.5 ลูกค้าสามารถทยอยผ่อนชำระดอกเบี้ยที่พักชำระไว้ให้หมดได้ก่อนสิ้นสุดระยะเวลากู้ตามสัญญา สอบถามรายละเอียดหรือติดตามข้อมูลข่าวสารของธนาคารเพิ่มเติมได้ที่ศูนย์ลูกค้าสัมพันธ์(Call Center) โทร 0-2645-9000 Facebook Fanpage ธนาคารอาคารสงเคราะห์ และwww.ghbank.co.th

ที่มา : https://www.thaigov.go.th/news/contents/details/33328
