รัฐบาลไทย-ข่าวทำเนียบรัฐบาล-ปัญหาความเดือดร้อนจากการจัดให้มีรถแห่ในงานมหรสพ

วันศุกร์ที่ 10 กรกฎาคม 2563
พิมพ์
ปัญหาความเดือดร้อนจากการจัดให้มีรถแห่ในงานมหรสพ
สรุปการตอบกระทู้ถามในการประชุมวุฒิสภา วันจันทร์ที่ ๖ มกราคม ๒๕๖๓
เรื่อง   ปัญหาความเดือดร้อนจากการจัดให้มีรถแห่ในงานมหรสพ
ผู้ตั้งกระทู้ถาม นายวัลลภ ตังคณานุรักษ์  สมาชิกวุฒิสภา
ถาม นายกรัฐมนตรี
ผู้ตอบ รัฐมนตรีว่าการกระทรวงมหาดไทย
ผู้ถาม : นายวัลลภ ตังคณานุรักษ์  สมาชิกวุฒิสภา ถามกระทู้โดยสรุปดังนี้
ด้วยในปัจจุบันการดัดแปลงรถบรรทุกเป็นรถแห่ดนตรีสดได้รับความนิยมเป็นอย่างมาก โดยเจ้าของรถบรรทุกจะทำการติดตั้งเครื่องเสียงขนาดใหญ่ระดับเวทีคอนเสิร์ตพร้อมแสง สี เสียง รอบคันรถ ใช้หม้อแปลงไฟฟ้าขนาดใหญ่ติดตั้งที่ตัวท้ายรถเพื่อผลิตกระแสไฟฟ้า และดัดแปลงหลังคารถเป็นเวทีเพื่อทำการแสดงดนตรีสด ซึ่งไม่ต่างกับการเปิดคอนเสิร์ตวาไรตี้หมอลำ แตกต่างเพียงการย้ายเวทีจากพื้นดินสู่หลังรถบรรทุก และเคลื่อนที่ไปได้เรื่อย ๆ งานมหรสพที่จัดให้มีรถแห่ดนตรีสดจึงเป็นวิวัฒนาการแบบหนึ่งของสถานบริการ ในลักษณะของสถานบริการ หรือคอนเสิร์ตเคลื่อนที่ เนื่องจากเป็น การใช้รถเคลื่อนที่ไปยังแหล่งต่าง ๆ โดยผู้จัดงานมหรสพหรือเจ้าของรถแห่จะเช่าสถานที่เพื่อจัดงาน และจัดให้มีรถแห่ทำการแสดงที่มีเสียงดังมาก บางที่มีการเต้นของโคโยตี้ ซึ่งผู้เข้าชมส่วนใหญ่เป็นเด็กและเยาวชน ภายในงานมีการจำหน่ายเครื่องดื่มที่มีส่วนผสมแอลกอฮอล์ให้แก่ผู้เข้าชมโดยไม่ตรวจสอบอายุ นอกจากนี้ ยังมีข้อสังเกตว่ารถบรรทุกที่ดัดแปลงเป็นรถแห่ดนตรีสดส่วนใหญ่ไม่ได้มีการจดทะเบียนหรือได้รับอนุญาตให้ดัดแปลงรถ จึงขอถามว่ารัฐบาลมีมาตรการควบคุมการจัดงานมหรสพที่จัดให้มีรถแห่ดนตรีสดให้มีความเรียบร้อยปลอดภัยหรือไม่ อย่างไร และ
มีนโยบายให้ผู้จัดงานมหรสพปฏิบัติตามกฎหมายอย่างเคร่งครัด มีการขออนุญาตจัดงาน และการขออนุญาตใช้เสียงหรือไม่ อย่างไร อีกทั้งมีแนวทางตรวจสอบการจดทะเบียนและการอนุญาตให้แก้ไขดัดแปลงรถที่ใช้แห่ดนตรีสดในงานมหรสพหรือไม่ อย่างไร รวมถึงมีมาตรการปกป้องคุ้มครองเด็กและเยาวชนไม่ให้เข้าไปมั่วสุมและดื่มสุราอย่างไร
ผู้ตอบ : รัฐมนตรีว่าการกระทรวงมหาดไทย ตอบชี้แจงกระทู้โดยสรุปดังนี้
ในปัจจุบันยังไม่มีกฎหมายควบคุมกรณีดังกล่าวเป็นการเฉพาะ มีแต่กฎหมายเกี่ยวกับการใช้เครื่องขยายเสียงเท่านั้น โดยผู้จัดงานต้องขออนุญาตทำการโฆษณาโดยใช้เครื่องขยายเสียงต่อพนักงานเจ้าหน้าที่ตามพระราชบัญญัติควบคุมการโฆษณาโดยใช้เครื่องขยายเสียง พ.ศ. ๒๔๙๓ โดยต้องปฏิบัติตามเงื่อนไขที่พนักงานเจ้าหน้าที่กำหนดไว้ในใบอนุญาตอย่างเคร่งครัด ส่วนการลักลอบจำหน่ายสุรานั้น ผิดทั้งกฎหมายสรรพสามิต และกฎหมายสาธารณสุข สำหรับการใช้เสียงที่ดังมากนั้นมีความผิดตามพระราชบัญญัติการสาธารณสุข พ.ศ. ๒๕๓๕ ซึ่งโทษที่กล่าวมานั้นเบามาก กรณีการดัดแปลงรถบรรทุกเป็นรถแห่ดนตรีสดเป็นการใช้รถในลักษณะที่ไม่เป็นตามที่กฎหมายกำหนดและอาจเกิดความไม่ปลอดภัยแก่คนโดยสาร จึงอาจเป็นความผิดฐานใช้รถผิด รวมทั้งอาจมีความผิดตามกฎกระทรวงว่าด้วยความปลอดภัยในการขนส่งด้วย ดังนั้น จะปรับปรุงกฎหมายที่เกี่ยวข้องให้ทันสมัยส่วนการคุ้มครองเด็กและเยาวชนไม่ให้ไปมั่วสุมและดื่มสุรานั้น เนื่องจากไม่ได้เป็นสถานบริการตามกฎหมายว่าด้วยสถานบริการ จึงไม่สามารถห้ามเด็กและเยาวชนเข้าไปในงานมหรสพที่จัดให้มีรถแห่ดนตรีสดได้ แต่ปัจจุบันมีการปกป้องคุ้มครองเด็กและเยาวชนตามพระราชบัญญัติคุ้มครองเด็ก พ.ศ. ๒๕๔๖ และพระราชบัญญัติควบคุมเครื่องดื่มแอลกอฮอล์ พ.ศ. ๒๕๕๑ ซึ่งสำนักงานตำรวจแห่งชาติและผู้ว่าราชการจังหวัดมีอำนาจปิดสถานที่ที่มีการกระทำผิดกฎหมายหรือพฤติการณ์อันขัดต่อความสงบเรียบร้อยหรือศีลธรรมอันดีของประชาชนได้ ทั้งนี้ รัฐบาลจะรับไปดำเนินการตรากฎหมายให้สอดรับกับสถานการณ์ทั้งเรื่องรถแห่ การจัดงานมหรสพ และการขายเครื่องดื่มแอลกอฮอล์ ตลอดจนจะดำเนินการชี้แจงไปยังท้องถิ่นและท้องที่ให้ปฏิบัติตามกฎหมายอย่างเคร่งครัด

ที่มา : https://www.thaigov.go.th/news/contents/details/32965
