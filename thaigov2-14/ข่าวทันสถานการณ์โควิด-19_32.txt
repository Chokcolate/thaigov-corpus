รัฐบาลไทย-ข่าวทำเนียบรัฐบาล-รมว.พณ. หารือเอกอัครราชทูตอังกฤษ เดินหน้าร่วมมือเพิ่มการค้า ก่อนปูทางไปสู่การทำ FTA ระหว่างกัน [กระทรวงพาณิชย์]

วันศุกร์ที่ 26 มิถุนายน 2563
รมว.พณ. หารือเอกอัครราชทูตอังกฤษ เดินหน้าร่วมมือเพิ่มการค้า ก่อนปูทางไปสู่การทำ FTA ระหว่างกัน [กระทรวงพาณิชย์]
“จุรินทร์” หารือเอกอัครราชทูตอังกฤษ เดินหน้าร่วมมือเพิ่มการค้า ก่อนปูทางไปสู่การทำ FTA ระหว่างกัน พร้อมขอให้ช่วยหนุนไทยกรณีขอเพิ่มโควตาไก่แช่แข็งไปอียูเป็น 3.2 แสนตัน เล็งใช้ช่องทางออนไลน์เจรจาการค้า และเพิ่มโอกาสค้าขาย
นายจุรินทร์ ลักษณะวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังนายไบรอัน จอห์น เดวิดสัน เอกอัครราชทูตสหราชอาณาจักรประจําประเทศไทย พร้อมคณะเข้าเยี่ยมคารวะ ที่ห้องนารีสโมสร 2 ตึกนารีสโมสร ทําเนียบรัฐบาล ว่า ทูตอังกฤษได้เข้าพบเพื่อที่จะหารือกันเรื่องความก้าวหน้าในการที่จะเพิ่มมูลค่าการค้าระหว่างกัน โดยประเด็นมาตรการที่จะเพิ่มมูลค่าการค้าระหว่างกัน คาดว่าจะเสร็จสิ้นภายในปลายปีนี้ ก็จะได้ข้อสรุปร่วมกันของทั้ง 2 ฝ่าย ซึ่งก็มีแนวโน้มว่าจะพัฒนาไปสู่การทำข้อตกลงการค้าเสรี (FTA) ระหว่างไทยกับอังกฤษได้ในอนาคตต่อไป
ทั้งนี้ ไทยยังได้หยิบยกกรณีเรื่องโควตาไก่แช่แข็งที่ไทยจะส่งออกไปยังสหภาพยุโรป (อียู) ซึ่งอังกฤษก็ยังมีส่วนร่วมสำหรับการพิจารณาโควตานำเข้าไก่แช่แข็งกับอียูในปีนี้อยู่ โดยได้ขอให้ช่วยเพิ่มโควตาจาก 2.8 แสนตัน เป็น 3.2 แสนตัน เพราะว่าไก่แช่แข็งไทยเป็นที่ต้องการของอียู ขณะเดียวกันก็ถือว่ามีคุณภาพเป็นที่ยอมรับของทั่วโลก และไทยก็มีศักยภาพในการผลิตได้เป็นอย่างดี
สำหรับการเจรจาการค้าระหว่างกันในช่วงที่มีปัญหาเรื่องโควิด-19 ทั้งสองฝ่ายเห็นด้วยที่จะใช้รูปแบบการเจรจาการค้าผ่านแพลตฟอร์มออนไลน์ และในการขยายมูลค่าการค้า ก็เห็นด้วยที่จะใช้ช่องทางออนไลน์เข้ามาช่วย โดยตนได้เสนอแพลตฟอร์มที่จะอำนวยความสะดวกให้กับนักธุรกิจชาวอังกฤษที่จะเจรจาการค้ากับผู้ส่งออกของไทย หรือผู้นำเข้าของไทย ผ่านแพลตฟอร์มอเมซอน เทสโก้ หรือว่าไทยฮับ แล้วก็ไทยเทรดดอทคอม เป็นต้น โดยพร้อมที่จะเปิดแพลตฟอร์มเจรจาได้ตลอดเวลา เพื่อให้การค้าระหว่างไทย-อังกฤษไม่สะดุด
ขณะเดียวกัน ได้แจ้งทูตอังกฤษไปว่า ภายหลังสถานการณ์โควิด-19 กระทรวงพาณิชย์มีแผนงานที่จะนำผู้บริหารกระทรวงพาณิชย์ และภาคเอกชน เดินทางไปขยายการค้าที่สหราชอาณาจักรเมื่อสถานการณ์เอื้ออำนวย โดยจะแจ้งให้ท่านทูตทราบอีกครั้ง

ที่มา : https://www.thaigov.go.th/news/contents/details/32810
