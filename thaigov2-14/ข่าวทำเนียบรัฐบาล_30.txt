รัฐบาลไทย-ข่าวทำเนียบรัฐบาล-นายกรัฐมนตรีย้ำ “รวมไทย สร้างชาติ” เน้นการทำงานเพื่อบรรเทาความเดือดร้อนของประชาชน

วันอังคารที่ 30 มิถุนายน 2563
พิมพ์
นายกรัฐมนตรีย้ำ “รวมไทย สร้างชาติ” เน้นการทำงานเพื่อบรรเทาความเดือดร้อนของประชาชน
นายกรัฐมนตรีย้ำ “รวมไทย สร้างชาติ” เน้นการทำงานเพื่อบรรเทาความเดือดร้อนของประชาชน
วันนี้ (30 มิ.ย. 63) เวลา 13.30 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงหลังการประชุมคณะรัฐมนตรี ย้ำพร้อมรับฟังความเห็นทุกฝ่ายในการพิจารณา ร่างพ.ร.บ. งบประมาณประจำปี 2564 ตามหลักการทำงาน “รวมไทย สร้างชาติ” ร่วมกันขับเคลื่อนประเทศไทยเพื่อความมั่นคง มั่งคั่งและยั่งยืน เน้นบรรเทาความเดือดร้อนของประชาชน
นายกรัฐมนตรียืนยันความพร้อมการพิจารณาร่าง พ.ร.บ. งบประมาณประจำปี 2564 ซึ่งรัฐบาลยินดีรับฟังความคิดเห็นจากทุกภาคส่วนเพราะประเทศไทยอยู่ภายใต้ 3 อำนาจที่ถ่วงดุลซึ่งกันและกัน ประกอบด้วยอำนาจบริหาร โดยรัฐบาล อำนาจนิติบัญญัติ โดยรัฐสภา และอำนาจตุลาการ โดยศาลและกระบวนการยุติธรรม และรัฐบาลให้ความสำคัญเร่งรัดกฎหมายที่สร้างความเป็นธรรมให้แก่ประชาชน เช่น กฎหมายด้านการค้า กฎหมายการดำเนินธุรกิจ เพื่ออำนวยความสะดวกภาคธุรกิจเอกชนในการดำเนินธุรกิจ ร่วมขับเคลื่อนเศรษฐกิจของประเทศ อย่างไรก็ตาม การใช้จ่ายงบประมาณจะต้องมีความคุ้มค่า มีประสิทธิภาพ เป็นไปตามกฎหมาย และโปร่งใส องค์กรภาครัฐและองค์กรอิสระสามารถตรวจสอบได้  โดยเฉพาะการใช้จ่ายงบประมาณเพื่อการฟื้นฟูจาก พ.ร.ก. กู้เงินฯ ซึ่งจะมีการแผนงานโครงการไปทีละตั้งแต่เดือน ก.ค. – ก.ย. 63 เพื่อให้มีการพิจารณาอย่างละเอียดรอบคอบและสามารถส่งต่อการดำเนินการตามงบประมาณปี 2564 ด้วย
นายกรัฐมนตรีย้ำรัฐบาลเดินหน้าแก้ปัญหาความเดือดร้อนของประชาชน ทั้งการจัดหาที่อยู่อาศัยให้กับประชาชนที่มีรายได้น้อย การจัดหาที่ดินทำกินให้แก่เกษตรกร พัฒนาอาชีพ ปรับปรุงที่ดินและจัดหาแหล่งน้ำเพิ่มเติม การบริหารน้ำบนดิน - ใต้ดิน ด้วยระบบสูบน้ำ จูงน้ำ โดยเฉพาะการขุดเจาะน้ำใต้ดิน รวมถึงแก้ไขปัญหาประปาหมู่บ้าน ประปาสาธารณะ เพื่อบรรเทาการขาดแคลนน้ำเพื่อการอุปโภค บริโภค ซึ่งบูรณาการทำงานจากหลายกระทรวง อาทิ กระทรวงทรัพยากรธรรมชาติและสิ่งแวดล้อม กระทรวงเกษตรและสหกรณ์ กระทรวงมหาดไทย และกระทรวงกลาโหม ในการกำหนดแผนงาน
นายกรัฐมนตรียังแสดงความห่วงใยผู้ประกอบการ SMEs ที่เข้ายังไม่สามารถเข้าถึงแหล่งเงินหรือกองทุน ซึ่งรัฐบาลกำลังพยายามหาทางช่วยเหลือแต่ต้องรอบคอบ เพื่อไม่กระทบต่อภาคการเงินอื่น โอกาสนี้นายกรัฐมนตรียังขอบคุณกลุ่มธุรกิจรายใหญ่ ภาคเอกชน ในการเปิดพื้นที่ให้แก่เกษตรกร ผู้ประกอบการย่อยรวมถึงมีการนำสินค้า OTOP ของกระทรวงมหาดไทยไปจำหน่ายสินค้าโดยไม่เสียค่าใช้จ่าย แสดงให้เห็นแนวทางการทำงาน “รวมไทย สร้างชาติ” ด้วยความร่วมมือภาครัฐและเอกชน ทั้งยังสอดรับกับแนวคิดเศรษฐกิจพอเพียงของพระบาทสมเด็จพระเจ้าอยู่หัวรัชกาลที่ 9 และเกษตรผสมผสานที่สร้างผลผลิตสู่ตลาด สร้างความยั่งยืนของวิสาหกิจชุมชนตามนโยบายของรัฐบาลอีกด้วย
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32952
