รัฐบาลไทย-ข่าวทำเนียบรัฐบาล-นโยบายการปฏิรูประบบการบริหารจัดการศึกษาในภูมิภาค

วันศุกร์ที่ 10 กรกฎาคม 2563
พิมพ์
นโยบายการปฏิรูประบบการบริหารจัดการศึกษาในภูมิภาค
สรุปการตอบกระทู้ถามในการประชุมวุฒิสภา วันจันทร์ที่ ๒๕ พฤศจิกายน ๒๕๖๒
กระทู้ถามเป็นหนังสือ ลำดับที่ ๒
เรื่อง   นโยบายการปฏิรูประบบการบริหารจัดการศึกษาในภูมิภาค
ผู้ตั้งกระทู้ถาม นายตวง อันทะไชย  สมาชิกวุฒิสภา
ถาม รัฐมนตรีว่าการกระทรวงศึกษาธิการ
ผู้ตอบ รัฐมนตรีว่าการกระทรวงศึกษาธิการ
ผู้ถาม : นายตวง อันทะไชย  สมาชิกวุฒิสภา ถามกระทู้โดยสรุปดังนี้
ด้วยที่ผ่านมามีการชุมนุมประท้วงของบุคลากรทางการศึกษาทั่วประเทศ เนื่องจากเกิดความไม่เข้าใจถึงทิศทางการปฏิรูปการบริหารจัดการระบบการศึกษาโดยเฉพาะในระดับภูมิภาครวมถึงหน้าที่และอำนาจในการจัดการศึกษาของคณะกรรมการศึกษาธิการจังหวัด สำนักงานเขตพื้นที่การศึกษาและสถานศึกษา มีความทับซ้อนกัน เกิดปัญหาการสั่งการข้ามกรม ขาดการบริหารงานบุคคลที่ดี และข้าราชการครูและบุคลากรทางการศึกษาในพื้นที่
ขาดการมีส่วนร่วม จึงขอเรียนถามว่ากระทรวงศึกษาธิการจะมีนโยบายระยะเร่งด่วนในการแก้ไขปัญหาความทับซ้อนของหน้าที่และอำนาจระหว่างสำนักงานศึกษาธิการจังหวัด สำนักงานเขตพื้นที่และสถานศึกษาดังกล่าวอย่างไร จะสร้างการมีส่วนร่วมและความเชื่อมั่นให้แก่ข้าราชการครูและบุคลากรในกระทรวงศึกษาธิการด้วยนโยบายใด รวมถึงในระยะยาวจะดำเนินนโยบายการกระจายอำนาจด้านการศึกษา อันประกอบด้วย งานวิชาการ งานบริหารงานบุคคล งานบริหารงานทั่วไปและบริหารงบประมาณ ไปยังสถานศึกษาอย่างไร
ผู้ตอบ : รัฐมนตรีว่าการกระทรวงศึกษาธิการ ตอบกระทู้ถามโดยสรุปดังนี้
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ผู้ตอบกระทู้ถามชี้แจงว่าการปฏิรูปการศึกษานั้นต้องอาศัยความร่วมมือจากทุกฝ่าย โดยปัญหาสำคัญของการปฏิรูปการศึกษาคือ โครงสร้างของกระทรวงศึกษาธิการ ที่ยังมีความทับซ้อนกัน โดยเฉพาะในเรื่องหน้าที่และอำนาจเรื่องบริหารงานบุคคล และเรื่องงบประมาณ ทั้งนี้ กระทรวงศึกษาธิการพยายามแก้ไขปัญหาดังกล่าวโดยได้แต่งตั้งคณะกรรมการปรับปรุงโครงสร้างกระทรวงศึกษาธิการ เพื่อทำหน้าที่ศึกษา วิเคราะห์ ทบทวนภารกิจ และหาแนวทางดำเนินการให้สอดคล้องกับยุทธศาสตร์ชาติตลอดจนนโยบายของรัฐบาล ในเบื้องต้นคณะกรรมการจะจัดทำข้อมูลแล้วเสร็จและเสนอรายงานเรื่องดังกล่าวภายในปลายปี ๒๕๖๒ ซึ่งแนวทางการศึกษาของคณะกรรมการจะนำไปใช้เป็นแนวทางในการปรับโครงสร้างกระทรวงศึกษาธิการ ตลอดจนจะต้องดำเนินนโยบายการกระจายอำนาจด้านการศึกษา อันประกอบด้วย งานวิชาการ งานบริหารงานบุคคล งานบริหารงานทั่วไปและบริหารงบประมาณไปยังสถานศึกษาที่มีความพร้อมและมีศักยภาพเพื่อให้รับไปดำเนินการได้อย่างมีประสิทธิภาพ ซึ่งแนวทางการปฏิรูปการศึกษาจะเริ่มเห็นเป็นรูปธรรมมากขึ้น ในปี ๒๕๖๓ ดังนั้น การปฏิรูปการศึกษาจะเป็นไปอย่างมีประสิทธิภาพหรือไม่ต้องมีแผนหรือแนวทางให้ผู้บริหารสามารถดำเนินการได้อย่างชัดเจน ได้รับความร่วมมือจากทุกฝ่าย และต้องมีการติดตามและประเมินผลอย่างเข้มงวด โดยกระทรวงศึกษาธิการจะพยายามผลักดันการปฏิรูปให้เกิดขึ้นในเวลาที่เหมาะสมต่อไป
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32924
