รัฐบาลไทย-ข่าวทำเนียบรัฐบาล-โฆษก ศบค. ย้ำชาวต่างชาติที่จะเข้ามารักษาพยาบาลในไทย ต้องลงทะเบียน มีใบนัดหมายจากแพทย์ในไทยและใบอนุญาตเข้าประเทศ จำกัดผู้ติดตามไม่เกิน 3 ราย และต้องอยู่ไทยครบ 14 วัน

วันศุกร์ที่ 3 กรกฎาคม 2563
โฆษก ศบค. ย้ำชาวต่างชาติที่จะเข้ามารักษาพยาบาลในไทย ต้องลงทะเบียน มีใบนัดหมายจากแพทย์ในไทยและใบอนุญาตเข้าประเทศ จำกัดผู้ติดตามไม่เกิน 3 ราย และต้องอยู่ไทยครบ 14 วัน
โฆษก ศบค. ย้ำชาวต่างชาติที่จะเข้ามารักษาพยาบาลในไทย ต้องลงทะเบียน มีใบนัดหมายจากแพทย์ในไทยและใบอนุญาตเข้าประเทศ จำกัดผู้ติดตามไม่เกิน 3 ราย และต้องอยู่ไทยครบ 14 วัน
วันนี้ (3 ก.ค. 63) เวลา 12.00 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. ตอบคำถามสื่อมวลชน ในช่วงการแถลงข่าวของศูนย์ข่าวโควิด-19 และสรุปสาระสำคัญ ดังนี้
โฆษก ศบค. ฝากข้อห่วงใยในช่วงวันหยุดยาวต่อเนื่อง 4 วันที่จะถึงนี้ ประกอบกับอยู่ในช่วงของการผ่อนคลายมาตรการระยะที่ 5 ทำให้กลุ่มกิจกรรม/กิจการ ที่มีความเสี่ยงสูง ผับ บาร์ เปิดให้บริการได้  ซึ่งต้องขอความร่วมมือในการปฏิบัติตามมาตรการป้องกันต่างๆ  โดยเฉพาะการสัมผัสพื้นผิวหรือสิ่งของร่วมกัน เพื่อป้องกันการแพร่ระบาดของโควิด-19  ส่วนการเปิดการเรียนการสอนแบบจำกัดจำนวนผู้เรียนยังคงจำเป็น เพราะเด็กจัดอยู่ในกลุ่มที่มีความเสี่ยง จึงเน้นความเข้มงวด โดยเฉพาะต้องปฏิบัติตามมาตรการเฝ้าระวังตามหลักสากล เพื่อป้องกันการระบาดของโควิด-19  หากมีความร่วมมือที่ดีก็สามารถเข้าสู่การผ่อนคลายในระยะต่อไปได้
โฆษก ศบค. ชี้แจงเพิ่มเติมสำหรับกรณีชาวต่างชาติที่จะเดินทางเข้ามารักษาพยาบาลในประเทศไทยว่า ต้องลงทะเบียน มีใบนัดหมายจากแพทย์ที่อยู่ในประเทศไทย และใบอนุญาตเข้าประเทศ (Certificate of Entry) จำกัดจำนวนของผู้ติดตามได้ไม่เกิน 3 ราย และเมื่อเดินทางเข้ามาแล้วจำเป็นต้องอยู่ในประเทศไทยจนครบ 14 วัน เพื่อให้มั่นใจได้ว่าไม่พบเชื้อโควิด-19
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33100
