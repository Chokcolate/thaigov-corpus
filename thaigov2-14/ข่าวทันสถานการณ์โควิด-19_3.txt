รัฐบาลไทย-ข่าวทำเนียบรัฐบาล-รอง นรม. ประวิตรฯ แนะปรับยุทธศาสตร์ กกท. ให้สอดคล้องกับยุค New Normal พร้อมกำชับให้ปลูกฝังนักกีฬาและเยาวชนไม่ยุ่งเกี่ยวสารต้องห้ามในการแข่งขันกีฬา

วันพุธที่ 24 มิถุนายน 2563
พิมพ์
รอง นรม. ประวิตรฯ แนะปรับยุทธศาสตร์ กกท. ให้สอดคล้องกับยุค New Normal พร้อมกำชับให้ปลูกฝังนักกีฬาและเยาวชนไม่ยุ่งเกี่ยวสารต้องห้ามในการแข่งขันกีฬา
พลเอก ประวิตร วงษ์สุวรรณ รองนายกรัฐมนตรี แนะปรับยุทธศาสตร์ กกท. ให้สอดคล้องกับยุค New Normal พร้อมกำชับให้ปลูกฝังนักกีฬาและเยาวชนไม่ยุ่งเกี่ยวสารต้องห้ามในการแข่งขันกีฬา
วันนี้ (24 มิ.ย. 63) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ครั้งที่ 7/2563 โดยมีหน่วยงานที่เกี่ยวข้องร่วมประชุม สรุปสาระสำคัญ ดังนี้
ที่ประชุมมีมติเห็นชอบการปรับปรุง เปลี่ยนแปลงรายละเอียด หรือค่าเป้าหมายตัวชี้วัดยุทธศาสตร์ ของการกีฬาแห่งประเทศไทย (กกท.) เพื่อให้แผนปฏิบัติการ/แผนธุรกิจ ประจำปี 2563 สอดคล้องกับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) อาทิ การเก็บตัวฝึกซ้อมที่บ้านของนักกีฬาที่ผ่านการคัดเลือกเข้าร่วมการแข่งขันกีฬาโอลิมปิกส์เกมส์และกีฬาพาราลิมปิกเกมส์ เพื่อรักษาศักยภาพในการแข่งขัน เนื่องจากได้มีการเลื่อนการแข่งขันไปในปีงบประมาณ พ.ศ. 2564
ทั้งนี้ ที่ประชุมได้มีมติเห็นชอบการปรับเป้าหมายตัวชี้วัดมูลค่าทางเศรษฐกิจจากกิจกรรมกีฬาเพื่อส่งเสริมและสนับสนุนอุตสาหกรรมกีฬา ให้สอดคล้องผลกระทบจากการแพร่ระบาดของเชื้อไวรัสโควิด-19 ทำให้เกิดข้อจำกัดในการเดินทางของนักกีฬา และผู้ชมชาวต่างชาติที่ต้องการเดินทางเข้าประเทศไทย จึงต้องพิจารณาการจัดการรายการแข่งขันกีฬาเป็นเลิศ แข่งขันกีฬาอาชีพและกีฬาเพื่อการท่องเที่ยวและนันทนาการ (Sports Tourism) ในรูปแบบ New Normal เพื่อตอบรับแนวทางการท่องเที่ยวแห่งประเทศไทยอีกด้วย
โอกาสนี้ รองนายกรัฐมนตรีมอบหมายให้กระทรวงการท่องเที่ยวและกีฬา การกีฬาแห่งประเทศไทย และหน่วยงานที่เกี่ยวข้อง ติดตามที่ประเทศไทยเป็นเจ้าภาพในการจัดการแข่งขันกีฬาเอเชียนอินดอร์-มาร์เชียลอาร์ตสเกมส์ ครั้งที่ 6 ในปี พ.ศ. 2564 (Asian Indoor and Martial Arts Games 2021) โดยกำชับให้ติดตาม ตรวจสอบการใช้สารต้องห้ามที่ใช้ในการแข่งกีฬา รวมถึงการปรับกฎระเบียบให้มีความเข้มงวด พร้อมเสนอให้มีการจัดอบรม สัมมนา เพื่อปลูกฝังให้นักกีฬาและเยาวชน มีความตระหนักรู้เรื่องดังกล่าว เพื่อเป็นการแสดงเจตจำนงและความตั้งใจในการเป็นเจ้าภาพจัดการแข่งขันของประเทศไทยด้วย
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32690
