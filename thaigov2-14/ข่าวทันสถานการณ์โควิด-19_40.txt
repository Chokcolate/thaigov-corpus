รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 28 มิถุนายน 2563 [กระทรวงสาธารณสุข]

วันอาทิตย์ที่ 28 มิถุนายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 28 มิถุนายน 2563 [กระทรวงสาธารณสุข]
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 28 มิถุนายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 0 ราย ไม่มีผู้ป่วยกลับบ้านได้ ทำให้มีผู้ป่วยกลับบ้านสะสม 3,053 ราย หรือคิดเป็นร้อยละ 96.55 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 51 ราย หรือร้อยละ 1.61 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,162 ราย
นายแพทย์โสภณ เอี่ยมศิริถาวร ผู้อํานวยการกองโรคติดต่อทั่วไป กรมควบคุมโรค กล่าวว่า สถานการณ์ผู้ติดเชื้อไวรัสโคโรนา 2019 ทั่วโลกวันนี้ (28 มิถุนายน 2563 เวลา 10.00 น.) มีผู้ติดเชื้อรายใหม่รวม 10,081,545 ราย เพิ่มขึ้นจากเมื่อวาน 176,582 ราย โดยประเทศที่มีอัตราการเพิ่มจำนวนผู้ติดเชื้อรายใหม่สูงสุด 3 อันดับแรก คือ สหรัฐอเมริกา บราซิล และอินเดีย ส่วนในทวีปเอเชียจำนวนผู้ติดเชื้อสะสมสูงสุด คือ ประเทศอินเดีย ปากีสถาน และบังคลาเทศ ตามลำดับ ซึ่งประเทศไทยอยู่ในอันดับ 95 ของโลก
สำหรับรายงานผู้ติดเชื้อรายใหม่ของประเทศไทยขณะนี้ ยังคงเป็นคนไทยที่เดินทางกลับจากต่างประเทศและเข้ากักตัวเพื่อเฝ้าระวังอาการในสถานที่รัฐจัดให้ ตั้งแต่วันที่ 3 เมษายน – 27 มิถุนายน 2563 มีจำนวนสะสม 47,948 ราย ในจำนวนนี้พบผู้ติดเชื้อ 225 ราย รักษาหาย 174 ราย เหลือผู้ป่วยที่ยังรักษาอยู่ในโรงพยาบาล 51 ราย โดยประเทศที่คนไทยเดินทางกลับมาและพบผู้ติดเชื้อสูงสุด คือ อินโดนีเซีย คูเวต ซาอุดิอาระเบีย สหรัฐอาหรับเอมิเรตส์ และอินเดีย ตามลำดับ
อย่างไรก็ตามแม้ว่าไม่มีรายงานผู้ติดเชื้อในประเทศมาระยะหนึ่งแล้ว ขอให้ประชาชนอย่าประมาท “การ์ดอย่าตก” ต้องเข้มงวดการป้องกันตัวเอง หน้ากากอนามัย/หน้ากากผ้ามีความจำเป็นที่ต้องใส่และพกติดตัวตลอดเวลา ล้างมือบ่อยๆ เว้นระยะห่างและหลีกเลี่ยงการเข้าไปอยู่ในที่แออัดมีคนรวมกันจำนวนมาก กรณีที่ไม่สามารถเว้นระยะห่างได้ให้หลีกเลี่ยงการพูดคุยและสวมใส่หน้ากากตลอดเวลา และหมั่นสังเกตอาการป่วยของตนเอง หากป่วยไม่ออกนอกบ้านไปในที่สาธารณะ นอกจากนี้ ผู้ให้บริการ เช่น ห้างร้าน หน่วยงาน ศูนย์เด็กเล็ก โรงเรียนนานาชาติ สถาบันกวดวิชา กองถ่าย ยังคงต้องเข้มมาตรการป้องกันโรคต่อไป ช่วงนี้สภาพอากาศเปลี่ยนแปลงบ่อย อาจป่วยเป็นหวัดได้ง่ายขอให้ทุกคนดูแลสุขภาพให้แข็งแรง  ทำร่างกายให้อบอุ่น นอนหลับพักผ่อนให้เพียงพอ และรับประทานอาหารให้ครบ 5 หมู่ ร่วมกับการใส่หน้ากาก ล้างมือบ่อยๆ จะช่วยป้องกันโรคได้ ทั้งนี้ หากพบคนป่วยไข้หวัด ตั้งแต่ 5 คนขึ้นไปภายใน 1 สัปดาห์ในสถานที่เดียวกัน ให้รีบแจ้งหน่วยงานสาธารณสุขในพื้นที่ เพื่อสอบสวนหาสาเหตุการป่วย และควบคุมป้องกันโรค
***********************************  28 มิถุนายน 2563

ที่มา : https://www.thaigov.go.th/news/contents/details/32859
