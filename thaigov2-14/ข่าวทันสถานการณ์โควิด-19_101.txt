รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 6 กรกฎาคม 2563 [กระทรวงสาธารณสุข]

วันจันทร์ที่ 6 กรกฎาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 6 กรกฎาคม 2563 [กระทรวงสาธารณสุข]
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 6 กรกฎาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 5 ราย เป็นผู้ที่เดินทางกลับจากประเทศคูเวตและเข้ารับการเฝ้าระวังกักตัวในสถานที่รัฐจัดให้ (ทุกรายได้รับการตรวจ พบเชื้อแต่ไม่มีอาการ) มีผู้ป่วยกลับบ้านได้ 1 ราย ทำให้มีผู้ป่วยกลับบ้านสะสม 3,072 ราย หรือคิดเป็นร้อยละ 96.15 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 65 ราย หรือร้อยละ 2.03 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,195 ราย
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค กล่าวว่า สถานการณ์การติดเชื้อในประเทศไทยขณะนี้ ผู้ติดเชื้อรายใหม่ยังคงเป็นคนไทยที่เดินทางกลับจากต่างประเทศ และไม่พบผู้ติดเชื้อภายในประเทศต่อเนื่องมา 42 วันแล้ว การที่ประเทศไทยไม่มีรายงานผู้ติดเชื้อรายใหม่ในประเทศ มาจากความร่วมมือของคนไทยทุกคนร่วมมือกันในการป้องกันตัวเอง ทั้งการสวมหน้ากากอนามัย/หน้ากากผ้า เว้นระยะห่าง ล้างมือบ่อยๆ อย่างไรก็ตามการที่ไม่พบผู้ติดเชื้อรายใหม่ในประเทศ ไม่ได้หมายความว่าประเทศไทยปราศจากเชื้อ ยังคงมีเชื้อโรคและอาจเกิดการระบาดเป็นกลุ่มก้อนได้ หากคนไทย ประมาท การ์ดตก อาจเกิดการระบาดซ้ำเช่นเดียวกับบทเรียนในหลายประเทศ ที่พบการระบาดเป็นกลุ่มก้อนจากสถานที่ที่มีคนรวมอยู่จำนวนมาก เช่น ตลาด สถานบันเทิง
ดังนั้นในช่วงวันหยุดยาว เทศกาลวันอาสาฬหบูชา และเข้าพรรษา มีประชาชนจำนวนมากได้เดินทางออกต่างจังหวัดเพื่อกลับภูมิลำเนา ทำบุญ ท่องเที่ยว ส่งผลให้สถานที่ท่องเที่ยวต่างๆ มีการรวมตัวของคนจำนวนมาก เกิดความแออัด นับเป็นพื้นที่ที่มีความเสี่ยงอาจเกิดการแพร่กระจายของเชื้อโควิด 19 และโรคระบบทางเดินหายใจอื่นๆ ได้ ขอให้ทุกคนคงมาตรการป้องกันตัวเอง การใส่หน้ากากอนามัย/หน้ากากผ้าทุกครั้งที่ออกจากบ้านและตลอดเวลาที่เข้าไปใช้บริการในสถานที่ต่างๆ เพื่อช่วยป้องกันการรับเชื้อได้ ร่วมกับการเว้นระยะห่าง การล้างมือบ่อยๆ เลี่ยงการนำมือไปจับพื้นผิวที่มีผู้สัมผัสบ่อย เช่น ราวบันได โต๊ะ ปุ่มกดลิฟต์ งดการนำมือมาสัมผัสใบหน้า ตา จมูก ปาก และลงทะเบียน เข้า-ออก พร้อมประเมินกิจการ/สถานที่ ที่เข้าใช้บริการในแพลตฟอร์ม และแอปพลิเคชัน “ไทยชนะ” ทุกครั้ง เพื่อประโยชน์หากมีผู้ติดเชื้อ กรมควบคุมโรคจะใช้เป็นข้อมูลในการติดตามผู้สัมผัสเพื่อนำเข้าสู่ระบบการเฝ้าระวัง ป้องกัน ควบคุมโรคต่อไป และที่สำคัญคือเมื่อป่วยต้องอยู่บ้านพักรักษาตัวไม่ไปในสถานที่ต่างๆ เพื่อป้องกันการแพร่เชื้อสู่ผู้อื่น

ที่มา : https://www.thaigov.go.th/news/contents/details/33157
