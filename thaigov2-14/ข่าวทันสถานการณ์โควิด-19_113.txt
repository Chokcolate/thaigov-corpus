รัฐบาลไทย-ข่าวทำเนียบรัฐบาล-นายกรัฐมนตรียืนยันรัฐบาลเน้นจัดลำดับการใช้งบประมาณตามความสำคัญ จำเป็น เร่งด่วน เน้นทุกกระทรวงให้ข้อมูลข่าวสารและชี้แจงผลงานที่เป็นประโยชน์แก่ประชาชนทั้งทางตรง ทางอ้อม

วันพฤหัสบดีที่ 9 กรกฎาคม 2563
พิมพ์
นายกรัฐมนตรียืนยันรัฐบาลเน้นจัดลำดับการใช้งบประมาณตามความสำคัญ จำเป็น เร่งด่วน เน้นทุกกระทรวงให้ข้อมูลข่าวสารและชี้แจงผลงานที่เป็นประโยชน์แก่ประชาชนทั้งทางตรง ทางอ้อม
นายกรัฐมนตรียืนยันรัฐบาลเน้นจัดลำดับการใช้งบประมาณตามความสำคัญ จำเป็น เร่งด่วน เน้นทุกกระทรวงให้ข้อมูลข่าวสารและชี้แจงผลงานที่เป็นประโยชน์แก่ประชาชนทั้งทางตรง ทางอ้อม
วันนี้ (8 กรกฎาคม 63) เวลา 12.30 น. ณ ตึกสันติไมตรี (หลังนอก) ทำเนียบรัฐบาล หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยที่ประชุมคณะรัฐมนตรี  พิจารณาหลักการ แผนงาน/โครงการ ระยะที่ 1 เพื่อการฟื้นฟูเศรษฐกิจและสังคม มุ่งแก้ปัญหาเกษตร สร้างความเข้มแข็งภาคประชาชน นักธุรกิจ ผู้ประกอบการ SMEs พร้อมสนับสนุนการท่องเที่ยวภายในประเทศ
นายกรัฐมนตรีกล่าวถึงอนุมัติงบประมาณฟื้นฟูเศรษฐกิจ โดยแบ่งแผนงาน/โครงการฟื้นฟูฯ เป็น 3 ระยะด้วยกัน ซึ่งในวันนี้ที่ประชุมคณะรัฐมนตรีได้อนุมัติโครงการในระยะที่ 1 แล้ว โดยจะใช้งบประมาณไม่เกิน 1 แสนล้านบาท จากนั้นจะเตรียมการโครงการในระยะที่ 2 ต่อไป โดยจะทยอยดำเนินโครงการต่าง ๆ ตามความจำเป็น ความเร่งด่วน สอดคล้องกับสถานการณ์ปัจจุบัน ที่สำคัญคือจะต้องเป็นอย่างไปโปร่งใส ตรวจสอบได้ พร้อมกวดขันให้สำนักงานคณะกรรมการป้องกันและปราบปรามทุจริตในภาครัฐ (ป.ป.ท.) และภาคประชาชนสามารถมีส่วนร่วมในการตรวจสอบด้วย
ทั้งนี้ รัฐบาลให้ความสำคัญในเรื่องการจ้างงาน โดยสั่งการให้ทุกกระทรวงจัดสรรงบประมาณในการจ้างงาน ซึ่งอาจะเป็นการจ้างงานรายวัน หรือรายชั่วโมง ในพื้นที่ท้องถิ่นต่าง ๆ เพื่อให้ประชาชนมีรายได้ โดยใช้โครงการที่มีอยู่แล้วเดิม เช่น โครงการบวร (บ้าน วัด โรงเรียน) การพัฒนาแหล่งน้ำในพื้นที่  และมอบหมายให้กระทรวงพาณิชย์ เร่งรัดการส่งออกสินค้าเกษตรกร อาทิ ผลไม้ ทั้งทางบกและทางน้ำ หารือกับประเทศเพื่อนบ้านพัฒนาด่านข้ามพรมแดนเพื่อความสะดวกต่อการขนส่ง รวมทั้งรัฐบาลยังจัดหามาตรการที่เหมาะสมเพื่อช่วยเหลือผู้ประกอบการ SMEs ให้สามารถเข้าถึงแหล่งเงินทุน หรือ Soft Loan ทั้งจากธนาคารแห่งประเทศไทย ธนาคารพาณิชย์ ธนาคารพิเศษของรัฐ ตลอดจนกองทุนต่าง ๆ  โดยระมัดระวังการปล่อยเงินกู้แบบไม่มีหลักทรัพย์ค้ำประกัน เพื่อมิให้เกิดปัญหาหนี้ที่ไม่ก่อให้เกิดรายได้ (NPL) ในอนาคต พร้อมเร่งรัดการใช้จ่ายภายในประเทศ โดยสนับสนุนการท่องเที่ยวภายในประเทศ ซึ่งพบว่าช่วงวันหยุดที่ผ่านมา มีการใช้จ่ายเพื่อการท่องเที่ยวมากขึ้น เช่น การเข้าพักโรงแรมในพื้นที่ต่าง ๆ จากมาตรการผ่อนคลายของรัฐบาล รวมทั้งโครงการส่งเสริมการท่องเที่ยวไทยของรัฐบาล มั่นใจการท่องเที่ยวไทยจะดีขึ้นตามลำดับ
ในช่วงท้าย นายกรัฐมนตรียืนยันความพร้อมงบประมาณสำหรับการเยียวยาและงบประมาณด้านสาธารณสุข ที่เตรียมไว้หากพบการแพร่ระบาดของเชื้อไวรัสโควิด-19 ระลอก 2  หากไม่มีการใช้ก็จะไปนำไปใช้ในโครงการส่วนอื่น นายกรัฐมนตรียังฝากไปยังภาครัฐ ข้าราชการ ธุรกิจ เอกชน ผู้ประกอบการ ต้องร่วมมือกันเพื่อแนวปฏิบัติที่ดีที่สุด จัดลำดับแผนงาน/โครงการตามความจำเป็นเร่งด่วน ภายใต้งบประมาณที่มีอยู่อย่างจำกัด  พร้อมขอให้ทุกฝ่ายรับฟังคำชี้แจงของหน่วยงานราชการและให้กระทรวงให้ข้อมูลข่าวสารอย่างต่อเนื่อง ทั้งการปฏิบัติงานของกระทรวงต่าง ๆ ที่เป็นประโยชน์ทั้งทางตรงและทางอ้อม  สร้างโอกาสให้ประชาชนเข้าถึงการบริการของภาครัฐอย่างทั่วถึงและเท่าเทียม ดูแลผู้มีรายได้น้อย  สร้างความเป็นธรรม แต่จะต้องไม่ส่งผลกระทบถึงงบประมาณในระยะยาว
............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/33234
