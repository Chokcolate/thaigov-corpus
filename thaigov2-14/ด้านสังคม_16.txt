รัฐบาลไทย-ข่าวทำเนียบรัฐบาล-ปลัดกระทรวงกลาโหม ถวายเครื่องสักการะที่หน้าพระรูป และลงนามถวายสักการะ สมเด็จพระสังฆราช สกลมหาสังฆปริณายก เนื่องในวันคล้ายวันประสูติ 26 มิถุนายน 2563

วันศุกร์ที่ 26 มิถุนายน 2563
ปลัดกระทรวงกลาโหม ถวายเครื่องสักการะที่หน้าพระรูป และลงนามถวายสักการะ สมเด็จพระสังฆราช สกลมหาสังฆปริณายก เนื่องในวันคล้ายวันประสูติ 26 มิถุนายน 2563
พลเอก ณัฐ อินทรเจริญ ปลัดกระทรวงกลาโหม นำคณะนายทหารชั้นผู้ใหญ่ร่วมถวายเครื่องสักการะที่หน้าพระรูป และลงนามถวายสักการะ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก
เนื่องในวันคล้ายวันประสูติ 26 มิถุนายน 2563 ณ พระวิหาร วัดราชบพิธสถิตมหาสีมาราม เขตพระนครทั้งนี้ จากสถานการณ์การแพร่ระบาดของโรคติดเชื้อไวรัสโควิด-19 ทางราชการจึงได้เน้นย้ำให้คงมาตรการรักษาระยะห่างทางสังคมต่อไป โดยสำนักงานเลขานุการสมเด็จพระสังฆราชได้ประกาศแนวทางการจัดกิจกรรมเนื่องในวันคล้ายวันประสูติ เจ้าพระคุณ สมเด็จพระสังฆราช ให้งดการเสด็จออกประทานพระวโรกาสให้เฝ้าถวายสักการะ แต่จะเปิดพระวิหาร วัดราชบพิธสถิตมหาสีมาราม เพื่อให้สาธุชนเข้าถวายเครื่องสักการะที่หน้าพระรูป และลงนามถวายสักการะได้ตั้งแต่เวลา 08.00 -16.00 น. ตลอดจนให้คณะสงฆ์ที่ประสงค์จะจัดกิจกรรมถวายพระกุศล สามารถดำเนินกิจกรรมโรงทานตามที่ปฏิบัติมา หรือมอบเครื่องอุปโภคบริโภคบรรเทาทุกข์แก่ผู้ได้รับผลกระทบจากสถานการณ์โรคระบาด เพื่อสนองพระดำริได้ตามกำลังความสามารถของแต่ละวัด /หรือประชุมกันเจริญพระพุทธมนต์ เจริญจิตภาวนาถวายพระกุศล ภายหลังจากการทำวัตรเย็นตามปกติของแต่ละวัด สำหรับหน่วยงานภาครัฐ ภาคเอกชน และประชาชน ที่ประสงค์จะเฝ้าถวายสักการะหรือจัดกิจกรรมใด ๆ สามารถเปลี่ยนแนวทางไปเป็นการเข้าประสานความร่วมมือกับวัดในชุมชน เพื่อร่วมกันสนองพระดำริในการบรรเทาทุกข์ของผู้ได้รับผลกระทบจากสถานการณ์โรคโควิด-19 แทนการเข้าเฝ้าและการจัดกิจกรรมอื่น ทั้งนี้ผู้เข้าร่วมกิจกรรมจะต้องปฏิบัติตามมาตรการที่กระทรวงสาธารณสุขประกาศและรณรงค์อย่างเคร่งครัด เพื่อป้องกันการแพร่ระบาดของโรคโควิด - 19

ที่มา : https://www.thaigov.go.th/news/contents/details/32793
