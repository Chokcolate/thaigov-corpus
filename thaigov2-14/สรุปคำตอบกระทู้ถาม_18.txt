รัฐบาลไทย-ข่าวทำเนียบรัฐบาล-การนำเข้าขยะพลาสติกของไทยในปี ๒๕๖๑ สูงเป็นประวัติการณ์

วันศุกร์ที่ 10 กรกฎาคม 2563
พิมพ์
การนำเข้าขยะพลาสติกของไทยในปี ๒๕๖๑ สูงเป็นประวัติการณ์
สรุปการตอบกระทู้ถามในการประชุมวุฒิสภา วันจันทร์ที่ ๖ มกราคม ๒๕๖๓
เรื่อง   การนำเข้าขยะพลาสติกของไทยในปี ๒๕๖๑ สูงเป็นประวัติการณ์
ผู้ตั้งกระทู้ถาม นายคำนูณ สิทธิสมาน  สมาชิกวุฒิสภา
ถาม รัฐมนตรีว่าการกระทรวงทรัพยากรธรรมชาติและสิ่งแวดล้อม
ผู้ตอบ รัฐมนตรีว่าการกระทรวงทรัพยากรธรรมชาติและสิ่งแวดล้อม
ผู้ถาม : นายคำนูณ สิทธิสมาน  สมาชิกวุฒิสภา ถามกระทู้โดยสรุปดังนี้
ด้วยปัจจุบันรัฐบาลมีนโยบายที่ดีในการรณรงค์ให้เลิกใช้ถุงพลาสติกประเภทใช้ครั้งเดียวเพื่อลดขยะพลาสติก แต่มีข้อมูลว่าประเทศไทยยอมให้มีการนำเข้าขยะพลาสติกจากต่างประเทศเป็นจำนวนมากเพื่อนำมารีไซเคิลเป็นสินค้าพลาสติกราคาถูก คุณภาพต่ำ แต่สุดท้ายจะกลับมาเป็นขยะพลาสติกจำนวนมากในประเทศ ทั้งยังมีการอนุญาตให้ต่างประเทศมาตั้งโรงงานรีไซเคิลในประเทศอีกด้วย ทั้งนี้ปริมาณนำเข้าขยะพลาสติก จากต่างประเทศย้อนหลังไป ๕ ปี มีปริมาณที่สูงขึ้นมาก ทั้งยังเป็นอันดับ ๓ ในอาเซียน อย่างไรก็ตามกระทรวงทรัพยากรธรรมชาติและสิ่งแวดล้อม และกระทรวงอุตสาหกรรม จะร่วมมือบูรณาการร่วมกันในนโยบายด้านการลดขยะพลาสติกอย่างไร จึงขอถามว่าจะมีการแก้ปัญหานี้อย่างไรให้ประชาชนมีความมั่นใจในการปรับเปลี่ยนวิถีชีวิตในการลดใช้พลาสติก อีกทั้ง กระทรวงทรัพยากรธรรมชาติและสิ่งแวดล้อม และกระทรวงอุตสาหกรรมจะต้องทำงานร่วมกันเพื่อแก้ไขปัญหา ประกอบกับภายหลังการตั้งคณะอนุกรรมการจัดการขยะพลาสติกและขยะอิเล็กทรอนิกส์แล้ว จะมีแนวทางปฏิบัติเพื่อแก้ปัญหาอย่างเป็นรูปธรรมอย่างไร และขอฝากให้ทบทวนคำสั่งหัวหน้าคณะรักษาความสงบแห่งชาติ ที่ ๔/๒๕๕๙ ว่ามีผลทำให้โรงงานรีไซเคิลเกิดขึ้นเป็นจำนวนมากหรือไม่
ผู้ตอบ : รัฐมนตรีว่าการกระทรวงทรัพยากรธรรมชาติและสิ่งแวดล้อม ตอบชี้แจงกระทู้โดยสรุปดังนี้
ปริมาณขยะเศษพลาสติกที่มีการนำเข้ามาในประเทศตั้งแต่ปี ๖๐ เป็นต้นมา มีการให้โควต้าประมาณ ๑ ล้านกว่าตัน หรือปีละเกือบ ๓ แสนตัน ขณะที่กระทรวงทรัพยากรธรรมชาติและสิ่งแวดล้อมได้มีการรณรงค์ให้มีการลดและเลิกใช้ถุงพลาสติกเพื่อลดปริมาณขยะพลาสติก ทั้งนี้ นรม. ได้ให้ความสำคัญประเด็นเรื่องสิ่งแวดล้อม และจากการประชุมคณะกรรมการสิ่งแวดล้อมแห่งชาติ จะมีการแต่งตั้งคณะอนุกรรมการบริหารจัดการขยะพลาสติก และขยอิเล็กทรอนิกส์ขึ้นใหม่ อย่างไรก็ตามที่ผ่านมามีการนำเข้าเศษพลาสติกราคาถูกโดยอ้างว่านำมารีไซเคิล แต่แท้จริงคือการนำขยะมาทิ้งที่ประเทศเรา และเมื่อมีการตั้งคณะอนุกรรมการบริหารจัดการขยะพลาสติกและขยะอิเล็กทรอนิกส์แล้ว จะมีการประชุมหารือกับทุกหน่วยงานเพื่อหาแนวทางส่งคืนขยะทั้งหลายสู่ต้นทางเพื่อไม่ให้ประเทศไทยเป็นแหล่งขยะพลาสติก และให้คำมั่นว่าปี ๒๕๖๓ ขยะพลาสติกต้องหมดจากประเทศ อีกทั้ง ต้องตรวจสอบว่าปัจจุบันโรงงานรีไซเคิลขยะที่ได้รับอนุญาตมีศักยภาพความสามารถในการจัดการได้มากน้อยเพียงใด โดยในส่วนเกินต้องส่งกลับ รวมทั้งต้องมีการควบคุมการนำเข้าซึ่งต้องหารือร่วมกันกับกระทรวงอุตสาหกรรมต่อไป สำหรับในส่วนการคัดแยกขยะถือเป็นแนวทางที่ดีและจะนำไปศึกษาเพื่อหาแนวทางดำเนินการต่อไป นอกจากนี้กระทรวงทรัพยากรธรรมชาติและสิ่งแวดล้อมจะหารือร่วมกับกระทรวงศึกษาธิการ เพื่อจะนำเรื่องสิ่งแวดล้อมเข้าไปในหลักสูตรการศึกษาตั้งแต่เตรียมอนุบาลไปถึงในทุกระดับ รวมถึงแนวทางการแยกขยะแต่ละประเภทให้ถูกต้องด้วย
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32966
