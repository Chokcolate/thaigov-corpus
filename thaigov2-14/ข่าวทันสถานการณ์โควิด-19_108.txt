รัฐบาลไทย-ข่าวทำเนียบรัฐบาล-​“พาณิชย์”เตรียมจัดงาน“ค้าส่งรวมใจ โชวห่วยไทยคู่สังคม” ลดราคาสินค้าทั้งประเทศกลาง ส.ค.นี้ ลดค่าครองชีพให้กับประชาชนที่ได้รับผลกระทบจากโควิด-19 [กระทรวงพาณิชย์]

วันพุธที่ 8 กรกฎาคม 2563
​“พาณิชย์”เตรียมจัดงาน“ค้าส่งรวมใจ โชวห่วยไทยคู่สังคม” ลดราคาสินค้าทั้งประเทศกลาง ส.ค.นี้ ลดค่าครองชีพให้กับประชาชนที่ได้รับผลกระทบจากโควิด-19 [กระทรวงพาณิชย์]
“พาณิชย์”จับมือผู้ผลิต ร้านค้าส่งค้าปลีก เตรียมจัดกิจกรรม “ค้าส่งรวมใจ โชวห่วยไทยคู่สังคม” ครั้งที่ 15 ลดราคาสินค้าพร้อมกันทั้งประเทศสูงสุด 50% ระหว่างวันที่ 12-31 ส.ค.นี้ ร่วมฉลอง 100 ปีกระทรวงพาณิชย์ และช่วยลดภาระค่าครองชีพให้กับประชาชน
“พาณิชย์”จับมือผู้ผลิต ร้านค้าส่งค้าปลีก เตรียมจัดกิจกรรม “ค้าส่งรวมใจ โชวห่วยไทยคู่สังคม” ครั้งที่ 15 ลดราคาสินค้าพร้อมกันทั้งประเทศสูงสุด 50% ระหว่างวันที่ 12-31 ส.ค.นี้ ร่วมฉลอง 100 ปีกระทรวงพาณิชย์ และช่วยลดภาระค่าครองชีพให้กับประชาชน
นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ เปิดเผยว่า กรมพัฒนาธุรกิจการค้าได้ประชุมร่วมกับสมาคมการค้าส่ง-ปลีกไทย ชมรมทายาทห้างค้าปลีก-ค้าส่งแห่งประเทศไทย (YTS) กองทุนหมู่บ้านและชุมชนเมืองแห่งชาติ บริษัทผู้ผลิตสินค้า และห้างค้าส่งค้าปลีกท้องถิ่นรายใหญ่ของประเทศ โดยได้ร่วมวางแนวทางการจัดงานมหกรรมลดราคาสินค้าทั่วประเทศ ภายใต้ชื่อ “ค้าส่งรวมใจ โชวห่วยไทยคู่สังคม” ครั้งที่ 15 เพื่อลดราคาสินค้าครั้งใหญ่ ช่วยลดค่าครองชีพให้กับประชาชนที่ได้รับผลกระทบจากสถานการณ์การแพร่ระบาดของโควิด-19
ทั้งนี้ ผลการหารือในเบื้องต้น ผู้ผลิตสินค้าอุปโภคบริโภค ร้านค้าส่งค้าปลีก พร้อมให้ความร่วมมือในการปรับลดราคาสินค้า โดยกำหนดจัดในวันที่ 12-31 ส.ค.2563 ที่ร้านค้าส่งค้าปลีกที่เข้าร่วมโครงการทั่วประเทศ โดยจะลดราคาสูงสุดกว่า 50% ซึ่งถือเป็นการจัดงานที่พิเศษกว่าทุกปี เพราะปีนี้เป็นวาระครบรอบ 100 ปีกระทรวงพาณิชย์ด้วย
ขณะเดียวกัน การจัดกิจกรรมในปีนี้ ได้รับความร่วมมือจากกองทุนหมู่บ้านและชุมชนเมืองแห่งชาติ ซึ่งมีร้านในเครือข่ายกว่า 20,000 แห่ง พร้อมที่จะเข้าร่วมมหกรรมลดราคาสินค้าในครั้งนี้ด้วย ซึ่งจะช่วยเพิ่มโอกาสให้สินค้าคุณภาพดี ราคาถูก กระจายไปถึงมือประชาชนในพื้นที่ระดับตำบลและหมู่บ้าน สามารถลดค่าใช้จ่ายในชีวิตประจำวัน ตอกย้ำภาพลักษณ์ร้านค้าส่งค้าปลีกที่ยืนหยัดอยู่คู่ชุมชน
“กระทรวงพาณิชย์มุ่งหวังว่ากิจกรรมครั้งนี้ จะสามารถช่วยลดภาระค่าครองชีพให้กับประชาชนและผู้ที่มีรายได้น้อย อีกทั้งยังช่วยเหลือร้านค้าโชวห่วยขนาดเล็กทั่วประเทศ ให้ยืนหยัดทำธุรกิจได้และเป็นพระเอกของชุมชน และมีส่วนในการช่วยขับเคลื่อนเศรษฐกิจฐานราก”นายวีรศักดิ์กล่าว

ที่มา : https://www.thaigov.go.th/news/contents/details/33190
