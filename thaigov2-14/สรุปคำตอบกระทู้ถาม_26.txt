รัฐบาลไทย-ข่าวทำเนียบรัฐบาล-การบริหารจัดการภิกษุสงฆ์ในบวรพุทธศาสนาบางรูปที่มีพฤติกรรมไม่เหมาะสม

วันศุกร์ที่ 10 กรกฎาคม 2563
พิมพ์
การบริหารจัดการภิกษุสงฆ์ในบวรพุทธศาสนาบางรูปที่มีพฤติกรรมไม่เหมาะสม
สรุปการตอบกระทู้ถามในการประชุมวุฒิสภา  วันจันทร์ที่ ๒๗ มกราคม ๒๕๖๓
เรื่อง   การบริหารจัดการภิกษุสงฆ์ในบวรพุทธศาสนาบางรูปที่มีพฤติกรรมไม่เหมาะสม
ผู้ตั้งกระทู้ถาม นายจเด็จ อินสว่าง  สมาชิกวุฒิสภา
ถาม นายกรัฐมนตรี
ผู้ตอบ รัฐมนตรีประจำสำนักนายกรัฐมนตรี (นายเทวัญ ลิปตพัลลภ)
ผู้ถาม : นายจเด็จ อินสว่าง  สมาชิกวุฒิสภา ถามกระทู้โดยสรุปดังนี้
ด้วยจำนวนวัดที่มีพระภิกษุสงฆ์ทั่วประเทศมีอยู่ ๔๑,๓๑๐ วัด จำนวนพระภิกษุ และสามเณรมากกว่า ๓๐๐,๐๐๐ รูป บางรูปมีพฤติกรรมที่ไม่เหมาะสมประพฤติผิดพระธรรมวินัย ผิดกฎหมาย และทุจริตเบียดบังทรัพย์สินของวัดโดยที่ผ่านมาหากภิกษุสงฆ์สามเณรกระทำผิด คณะสงฆ์ซึ่งเป็นผู้ปกครองจะจัดการลงโทษกันเอง การประพฤติผิดพระธรรมวินัยในบางข้อเป็นอาบัติเบาแก้ได้โดยการปลงอาบัติ หรือกระทำผิดพระธรรมวินัยร้ายแรงเป็นอาบัติปาราชิก ซึ่งพ้นจากความเป็นพระทันทีแต่ไม่ผิดกฎหมาย พฤติกรรมดังกล่าวทำให้ประชาชนเสื่อมศรัทธาจึงควรมีโทษในทางอาญาเพื่อเอาผิดบุคคลที่ร่วมกระทำผิดวินัยด้วยเพื่อเป็นเยี่ยงอย่างให้ยับยั้งใจและเกรงกลัว จึงขอเรียนถามว่า ปัจจุบันมีจำนวนพระภิกษุสงฆ์ ที่ประพฤติผิดวินัยอาบัติเบาจำนวนกี่รูปในแต่ละปี และมีแนวทางนำพระภิกษุเหล่านี้เข้ารับการอบรมหรือไม่ สำนักงานพระพุทธศาสนาในฐานะเลขานุการมหาเถรสมาคมสมาคมได้มีแนวทางแก้ไขอย่างไร รวมทั้งมีจำนวนพระภิกษุสงฆ์ที่ประพฤติผิดพระธรรมวินัยถึงขั้นอาบัติปาราชิกที่พ้นจากความเป็นพระทันทีมีจำนวนเท่าใด ตลอดจนรัฐบาลมีแนวทางในการแก้ไขกฎหมายอาญาให้ลงโทษบุคคลที่ร่วมกระทำความผิดด้วย เพื่อเป็นเยี่ยงอย่างให้ยับยั้งใจและเกรงกลัวหรือไม่อย่างไร และขอฝากกรณีข่าวปลอมซึ่งสร้างความแตกแยก ระหว่างศาสนาเพื่อหวังผลทางการเมือง และฝากไปยังกระทรวงที่เกี่ยวข้องให้ดำเนินการแก้ไขและ ประชาสัมพันธ์ให้ประชาชนทราบความจริงที่ถูกต้องด้วย
ผู้ตอบ : รัฐมนตรีประจำสำนักนายกรัฐมนตรี (นายเทวัญ ลิปตพัลลภ) ตอบชี้แจงกระทู้โดยสรุปดังนี้
นายเทวัญ ลิปตพัลลภ รัฐมนตรีประจำสำนักนายกรัฐมนตรี  ได้รับมอบหมายให้ตอบชี้แจง ได้ตอบชี้แจงว่า ให้ตอบกระทู้ถามตอบชี้แจงว่าการปกครองในทางพระพุทธศาสนาแบ่งเป็น ๒ ส่วน คือ (๑) มหาเถรสมาคมปกครองพระสงฆ์ และ (๒) สำนักงานพระพุทธศาสนาแห่งชาติดูแลในเรื่องงบประมาณ โดยในปี พ.ศ. ๒๕๖๒ พบพระภิกษุประพฤติตนไม่เหมาะสม ดังนี้ (๑) พระเสพยาเสพติด เสพเมถุนมีจำนวน ๒๐๐ รูป (๒) การบริหารจัดการวัดที่ไม่เรียบร้อย มีทั้งหมด ๘๗ รูป (๓) การทุจริตเกี่ยวกับวัด ๖๕ รูป (๔) ร้องเรียนแต่งตั้งตำแหน่งไม่เหมาะสม ๕๐ รูป รวมแล้ว ๔๐๐ รูป ทั้งนี้ ได้มีการจัดตั้งศูนย์แจ้งเตือนภัยทางพระพุทธศาสนา เพื่อแก้ไขผู้บ่อนทำลายหรือแสวงหาผลประโยชน์กับพระพุทธศาสนา รวมถึงจัดตั้งศูนย์โต้ตอบข้อมูลข่าวสาร ที่มีผลกระทบต่อพระพุทธศาสนา (Fake News) มีการแต่งตั้งพระวินยาธิการทำหน้าที่ตรวจสอบวินัยพระภิกษุสามเณรให้ปฏิบัติตามพระธรรมวินัย กฎหมาย และกฎมหาเถรสมาคม นำพระภิกษุสามเณร ที่ประพฤติผิดส่งเจ้าอาวาส หรือส่งฝ่ายปกครองหรือตำรวจ และตรวจสอบประวัติ จัดทำบัตรประชาชนพระของผู้อุปสมบท และสำนักงานพระพุทธศาสนาแห่งชาติจะเร่งรัดแก้ไขกรณีพระประพฤติมิชอบในกรณี อื่น ๆ ต่อไป
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32976
