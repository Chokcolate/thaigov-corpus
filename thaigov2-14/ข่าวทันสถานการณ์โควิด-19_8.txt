รัฐบาลไทย-ข่าวทำเนียบรัฐบาล-ปลัด กต. หารือกับ รองปลัด กต.เกาหลี ผ่านระบบทางไกล เพื่อส่งเสริมความร่วมมือและหารือเกี่ยวกับความร่วมมือในการรับมือกับการแพร่ระบาดและผลกระทบของโควิด-19 [กระทรวงการต่างประเทศ]

วันพุธที่ 24 มิถุนายน 2563
ปลัด กต. หารือกับ รองปลัด กต.เกาหลี ผ่านระบบทางไกล เพื่อส่งเสริมความร่วมมือและหารือเกี่ยวกับความร่วมมือในการรับมือกับการแพร่ระบาดและผลกระทบของโควิด-19 [กระทรวงการต่างประเทศ]
ปลัด กต. หารือกับ รองปลัด กต.เกาหลี ผ่านระบบทางไกล เพื่อส่งเสริมความร่วมมือและหารือเกี่ยวกับความร่วมมือในการรับมือกับการแพร่ระบาดและผลกระทบของโควิด-19
นางบุษยา มาทแล็ง ปลัดกระทรวงการต่างประเทศ ได้พบหารือกับนายคิม กอน รองปลัดกระทรวงการต่างประเทศ (ฝ่ายกิจการการเมือง) และเจ้าหน้าที่อาวุโสสาธารณรัฐเกาหลี (เกาหลีใต้) ในเวที อาเซียน ผ่านระบบวีดิทัศน์ทางไกลตามคำขอของฝ่ายเกาหลีใต้ ในโอกาสที่นายคิมเข้ารับตาแหน่งใหม่ ซึ่งปลัดกระทรวงการต่างประเทศได้แสดงความยินดีกับนายคิมและแจ้งความพร้อมที่จะร่วมมือกันเพื่อส่งเสริมความร่วมมือระหว่างไทย กับเกาหลีใต้ในในกรอบทวิภาคีและพหุภาคี รวมถึงได้หารือเกี่ยวกับความร่วมมือในการรับมือกับการแพร่ระบาดและผลกระทบของโรคติดเชื้อไวรัสโคโรนา ๒๐๑๙ (โควิด-๑๙)
ทั้งสองฝ่ายได้แลกเปลี่ยนข้อมูลสถานการณ์การแพร่ระบาดของโรคโควิด-๑๙ ในไทยและเกาหลีใต้ โดยรองปลัดกระทรวงการต่างประเทศเกาหลีใต้ชื่นชมการควบคุมสถานการณ์แพร่ระบาดของไทย ขณะที่ปลัดกระทรวงการต่างประเทศได้กล่าวชื่นชมสาธารณรัฐเกาหลีในการเป็นตัวอย่างที่ดีในการรับมือกับสถานการณ์การแพร่ระบาดของเชื้อไวรัสโควิด-๑๙ ซึ่งฝ่ายไทยประสงค์เรียนรู้จากประสบการณ์ของเกาหลีใต้ในเรื่องนี้ และขอบคุณภาคส่วนต่าง ๆ ของเกาหลีใต้ที่ได้บริจาคชุด PPE (Personal Protection Equipment) และหน้ากากอนามัยให้กับไทย นอกจากนี้ ทั้งสองฝ่ายได้หารือเกี่ยวกับประเด็นการค้นคว้าวิจัยวัคซีนซึ่งเกาหลีใต้เป็นที่ตั้งของ International Vaccine Institute (IVI) และประธานาธิบดีสาธารณรัฐเกาหลีได้ประกาศสนับสนุนให้วัคซีนป้องกันโควิด-๑๙ เป็นสินค้าสาธารณะของโลก (Global Public Goods) ซึ่งนายกรัฐมนตรีไทยก็มีท่าทีสนับสนุนในแนวทางเดียวกัน
ปลัดกระทรวงการต่างประเทศขอบคุณเกาหลีใต้ที่สนับสนุนการนำคนไทยและแรงงานไทยในเกาหลีใต้กลับ ประเทศ ซึ่งรองปลัดกระทรวงการต่างประเทศเกาหลีใต้แจ้งว่าฝ่ายเกาหลีใต้ยินดีสนับสนุนและอำนวยความสะดวกในส่วนที่เกี่ยวข้อง นอกจากนี้ ทั้งสองฝ่ายได้แลกเปลี่ยนความเห็นเกี่ยวกับความเป็นไปได้ที่จะมีความร่วมมือในลักษณะช่องทางพิเศษระหว่างกันเพื่ออำนวยความสะดวกให้แก่บุคคลบางกลุ่ม เช่น นักธุรกิจด้วย
สำหรับความร่วมมือทวิภาคีระหว่างไทย–เกาหลีใต้ ทั้งสองฝ่ายเห็นพ้องที่จะแลกเปลี่ยนการเยือนระดับสูง เมื่อสถานการณ์โควิด-๑๙ เริ่มคลี่คลายโดยปลัดกระทรวงการต่างประเทศสนับสนุนให้มีการจัดการประชุมคณะกรรมการความร่วมมือด้านเศรษฐกิจไทย-เกาหลีใต้ (Korea-Thailand Committee on Economic Cooperation : KOTCOM) ครั้งที่ ๒ ตามที่ผู้นำทั้งสองฝ่ายได้ตกลงเห็นพ้องร่วมกันเพื่อผลักดันความร่วมมือในสาขาต่าง ๆ เช่น การส่งเสริมการลงทุนใน EEC การบริหารจัดการทรัพยากรน้ำ การพัฒนาเมืองอัจฉริยะ โครงการจ้างงาน ตามฤดูกาล และเสนอให้ร่วมกันส่งเสริมความร่วมมือในสาขาใหม่ ๆ ภายหลังสถานการณ์โควิด-๑๙ ได้แก่ การป้องกันโรคอุบัติใหม่ ความมั่นคงทางสุขภาพและอาหาร รวมถึงด้านเศรษฐกิจดิจิทัลที่เกาหลีใต้มีความเชี่ยวชาญ ซึ่งรองปลัดกระทรวงการต่างประเทศเกาหลีใต้รับที่จะหารือหน่วยงานที่เกี่ยวข้องของเกาหลีใต้เพื่อผลักดันความ ร่วมมือดังกล่าวต่อไป
นอกจากนี้ ทั้งสองฝ่ายได้หารือเกี่ยวกับความร่วมมืออาเซียน - เกาหลีใต้ โดยปลัดกระทรวงการต่างประเทศ ได้กล่าวขอบคุณข้อเสนอความช่วยเหลือแก่อาเซียนที่ประธานาธิบดีมุน แช-อิน ได้ประกาศในที่ประชุมสุดยอดอาเซียน บวกสาม สมัยพิเศษ ว่าด้วยโรคติดต่อโคโรนาไวรัส ๒๐๑๙ (โควิด-๑๙) เมื่อวันที่ ๑๔ เมษายน ๒๕๖๓ ผ่านระบบการประชุมทางไกล โดยเฉพาะการสนับสนุนการจัดตั้งกองทุนอาเซียนเพื่อรับมือกับโควิด-๑๙ และการจัดสรรเงินจาก กองทุนความร่วมมืออาเซียน-สาธารณรัฐเกาหลีเพื่อจัดซื้อชุดตรวจเชื้อโควิด-๑๙ และหน้ากากอนามัยด้วย

ที่มา : https://www.thaigov.go.th/news/contents/details/32705
