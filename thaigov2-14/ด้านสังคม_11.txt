รัฐบาลไทย-ข่าวทำเนียบรัฐบาล-รมว.พม. รับมอบเครื่องตรวจวัดอุณหภูมิร่างกายแบบไม่สัมผัสผิว 400 เครื่อง จาก ธอส. เพื่อใช้ป้องกันโรคโควิด-19 ให้กลุ่มเปราะบาง

วันพฤหัสบดีที่ 25 มิถุนายน 2563
รมว.พม. รับมอบเครื่องตรวจวัดอุณหภูมิร่างกายแบบไม่สัมผัสผิว 400 เครื่อง จาก ธอส. เพื่อใช้ป้องกันโรคโควิด-19 ให้กลุ่มเปราะบาง
รมว.พม. รับมอบเครื่องตรวจวัดอุณหภูมิร่างกายแบบไม่สัมผัสผิว 400 เครื่อง จาก ธอส. เพื่อใช้ป้องกันโรคโควิด-19 ให้กลุ่มเปราะบาง
วันนี้ (25 มิ.ย. 63) เวลา 14.00 น. ที่บริเวณโถงชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับมอบเครื่องตรวจวัดอุณหภูมิร่างกายแบบไม่สัมผัสผิว จำนวน 400 เครื่อง จากธนาคารอาคารสงเคราะห์ (ธอส.) โดยนายฉัตรชัย ศิริไล กรรมการผู้จัดการ ธอส. และ นางสุดจิตตรา คำดี ผู้ช่วยกรรมการผู้จัดการ ธอส. เพื่อนำไปแจกจ่ายให้หน่วยงานสังกัดกระทรวง พม. สำหรับใช้ในการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) ภายใต้โครงการ พม. ห่วงใย สู้ภัยโควิด ของศูนย์รับบริจาคกระทรวงการพัฒนาสังคมและความมั่นคงของมนุษย์ (พม.)
นายจุติ กล่าวว่า ขณะนี้ สถานการณ์การแพร่ระบาดของโรคโควิด-19 ในประเทศไทยได้คลี่คลายไปในทางที่ดีขึ้น แต่เรายังจำเป็นต้องเข้มงวดในการปฏิบัติตามมาตรการการป้องกันอย่างเคร่งครัด  ซึ่งเราต้องร่วมมือช่วยกันทุกภาคส่วน และในโอกาสนี้ กระทรวง พม. ขอขอบคุณ ธอส. ที่ได้ตระหนักถึงความสำคัญของการป้องกันการแพร่ระบาดของโรคโควิด-19 จึงได้มอบเครื่องตรวจวัดอุณหภูมิร่างกายแบบไม่สัมผัสผิว เพื่อนำไปแจกจ่ายให้หน่วยงานสังกัดกระทรวง พม. ใช้ในการตั้งจุดคัดกรองบุคคลค้นหาผู้ติดเชื้อ ด้วยการตรวจวัดอุณหภูมิร่างกายสำหรับประชาชนผู้มาติดต่อรวมไปถึงเจ้าหน้าที่ผู้ปฏิบัติงานทุกคน เพื่อป้องกันการแพร่ระบาดของโรคโควิด-19 ได้อย่างมีประสิทธิภาพยิ่งขึ้น
นายจุติ กล่าวเพิ่มเติมว่า ทั้งนี้ ขอเชิญชวนพี่น้องประชาชนร่วมกันบริจาคเงินและสิ่งของ เพื่อช่วยเหลือประชาชนกลุ่มเป้าหมายเปราะบางที่เดือดร้อนและอยู่ในภาวะยากลำบากจากการแพร่ระบาดของโรคโควิด-19 ที่ศูนย์รับบริจาคกระทรวง พม. บริเวณชั้น 2 อาคารกรมพัฒนาสังคมและสวัสดิการ กระทรวง พม. และโทรศัพท์ 0 2659 6476 หรือติดต่อศูนย์ช่วยเหลือสังคม ผ่านสายด่วน พม. โทร. 1300 บริการฟรี 24 ชั่วโมง

ที่มา : https://www.thaigov.go.th/news/contents/details/32767
