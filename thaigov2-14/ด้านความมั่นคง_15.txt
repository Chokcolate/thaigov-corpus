รัฐบาลไทย-ข่าวทำเนียบรัฐบาล-ทีเซลส์ จับมือ กรม สบส. ขับเคลื่อนการใช้เครื่องมือแพทย์อย่างครบวงจร

วันศุกร์ที่ 26 มิถุนายน 2563
ทีเซลส์ จับมือ กรม สบส. ขับเคลื่อนการใช้เครื่องมือแพทย์อย่างครบวงจร
ทีเซลส์ จับมือ กรม สบส. ขับเคลื่อนการใช้เครื่องมือแพทย์อย่างครบวงจร
กระทรวงการอุดมศึกษา วิทยาศาสตร์ วิจัยและนวัตกรรม โดย ศูนย์ความเป็นเลิศด้านชีววิทยาศาสตร์ (องค์การมหาชน) จับมือร่วมกับ กระทรวงสาธารณสุข โดย กรมสนับสนุนบริการสุขภาพ ร่วมมือส่งเสริมและสร้างความตระหนักการใช้เครื่องมือแพทย์อย่างครบวงจร และการวิจัยทางด้านการแพทย์และสาธารณสุข การพัฒนาบุคลากรการบริหารจัดการให้มีประสิทธิภาพอย่างต่อเนื่องและยั่งยืนต่อการพัฒนาประเทศไทย
นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ และดร.นเรศ ดำรงชัย ผู้อำนวยการศูนย์ความเป็นเลิศด้านชีววิทยาศาสตร์ ร่วมพิธีลงนามบันทึกข้อตกลงความร่วมมือ “การส่งเสริมและสร้างความตระหนักการใช้เครื่องมือแพทย์อย่างครบวงจร” โดยมี ทันตแพทย์อาคม ประดิษฐสุวรรณ รองอธิบดีกรมสนับสนุนบริการสุขภาพ ร่วมด้วย นางสาวรัตนา วรปัสสุ ผู้อำนวยการโปรแกรมบริหารและพัฒนาเทคโนโลยีเครื่องมือแพทย์และหุ่นยนต์ทางการแพทย์ขั้นสูง ศูนย์ความเป็นเลิศด้านชีววิทยาศาสตร์ ร่วมเป็นสักขีพยานในพิธีลงนามบันทึกข้อตกลงความร่วมมือ ณ กรมสนับสนุนบริการสุขภาพ  กระทรวงสาธารณสุข จังหวัดนนทบุรี เมื่อวันที่ 9 มิถุนายน 2563
ภายในงานนี้ ศูนย์ความเป็นเลิศด้านชีววิทยาศาสตร์ (องค์การมหาชน) กระทรวงการอุดมศึกษา วิทยาศาสตร์ วิจัยและนวัตกรรม ได้ทำการมอบหน้ากากวินมาส์ก (Win Masks) จำนวน 40,000 ชิ้น ให้กับกรมสนับสนุนบริการสุขภาพ (สบส.) กระทรวงสาธารณสุข เพื่อส่งมอบให้กับอาสาสมัครสาธารณสุขประจำหมู่บ้าน (อสม.) ในการลงพื้นที่เฝ้าระวังโรคติดเชื้อไวรัสโคโรนา 2019 ในชุมชนต่อไป
ข้อมูลข่าวโดย : ศูนย์ความเป็นเลิศด้านชีววิทยาศาสตร์ (องค์การมหาชน) หรือ ทีเซลส์ (TCELS)
เผยแพร่ : จิรายุ รุจิพงษ์วาที
ส่วนสื่อสารองค์กร
กระทรวงการอุดมศึกษา วิทยาศาสตร์ วิจัยและนวัตกรรม
โทรศัพท์ 0 2333 3700 ต่อ 3728 - 3732 โทรสาร 0 2333 3834
Facebook : @MHESIThailand
Call Center โทร.1313

ที่มา : https://www.thaigov.go.th/news/contents/details/32834
