รัฐบาลไทย-ข่าวทำเนียบรัฐบาล-กรมควบคุมโรค เผยกรณีแรงงานชาวเมียนมาติดเชื้อโควิด 19 หลังกลับจากไทย พบว่าผู้ติดเชื้อทุกรายเป็นผู้ติดเชื้อรายเก่าที่เคยตรวจพบแล้ว [กระทรวงสาธารณสุข]

วันจันทร์ที่ 29 มิถุนายน 2563
พิมพ์
กรมควบคุมโรค เผยกรณีแรงงานชาวเมียนมาติดเชื้อโควิด 19 หลังกลับจากไทย พบว่าผู้ติดเชื้อทุกรายเป็นผู้ติดเชื้อรายเก่าที่เคยตรวจพบแล้ว [กระทรวงสาธารณสุข]
กรมควบคุมโรค เผยกรณีแรงงานชาวเมียนมาติดเชื้อโควิด 19 หลังกลับจากไทย พบว่าผู้ติดเชื้อทุกรายเป็นผู้ติดเชื้อรายเก่าที่เคยตรวจพบแล้ว
กรมควบคุมโรค กระทรวงสาธารณสุข  เผยผลการสอบสวนรายละเอียดเพิ่มเติม กรณีพบแรงงานชาวเมียนมาติดเชื้อโควิด 19 ภายหลังเดินทางกลับจากไทย พบว่าผู้ติดเชื้อทุกรายเป็นผู้ติดเชื้อรายเก่าที่เคยตรวจพบ ณ ศูนย์กักผู้ต้องกัก อ.สะเดา จ.สงขลา ซึ่งการตรวจพบเชื้อซ้ำ เกิดขึ้นได้ แต่จะเพาะเชื้อไม่ขึ้นเนื่องจากเป็นไวรัสที่ถูกร่างกายทำลายแล้ว  ขอให้ประชาชนมั่นใจในระบบป้องกันควบคุมโรคของไทย ที่มีความเข้มแข็งและดำเนินการอย่างเข้มข้นต่อเนื่อง
วันนี้ (29 มิถุนายน 2563) นายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวถึงกรณีที่มีรายงานข่าวว่าพบแรงงานชาวเมียนมาป่วยด้วยโรคติดเชื้อไวรัสโคโรนา 2019 (โควิด 19) ภายหลังเดินทางกลับจากประเทศไทย เมื่อหลายวันก่อน นั้น  กรมควบคุมโรค ขอชี้แจงว่า จากการประสานข้อมูลกับประเทศเมียนมา และหน่วยงานที่เกี่ยวข้องในพื้นที่ โดยได้ทำการสอบสวนรายละเอียดเพิ่มเติม พบว่าผู้ป่วยโรคโควิด 19 กลุ่มดังกล่าว ที่มีประวัติการเดินทางจากประเทศไทย 23 ราย สรุปคือผู้ติดเชื้อทุกรายเป็นผู้ติดเชื้อรายเก่าที่เคยตรวจพบ ณ ศูนย์กักผู้ต้องกัก อ.สะเดา จ.สงขลา  โดยในจำนวน 23 รายดังกล่าวนั้น    ก่อนหน้านี้ 19 ราย ตรวจสอบพบว่าเป็นผู้ที่ต้องกักที่ศูนย์กักผู้ต้องกัก อ.สะเดา ซึ่งตรวจพบการติดเชื้อ มีการแถลงข่าวและดูแลรักษาจนครบตามมาตรฐานการรักษาไปแล้ว  ส่วนอีก 4 รายที่เหลือ ซึ่งตรวจสอบข้อมูลกับ ตม. ล่าสุดพบว่าเป็นผู้ต้องกักและติดเชื้อที่ศูนย์กักผู้ต้องกัก อ.สะเดา เช่นกัน
ทั้งนี้ การตรวจพบเชื้อซ้ำ สามารถเกิดขึ้นได้ ซึ่งการตรวจเชื้อโดยการหาสารพันธุกรรมอาจยังพบพันธุกรรมของไวรัสได้ แต่จะเพาะเชื้อไม่ขึ้นเนื่องจากเป็นไวรัสที่ถูกร่างกายทำลายแล้ว ซึ่งในประเทศไทยและต่างประเทศ ก็มีการรายงานเช่นเดียวกัน  โดยหลังจากมีรายงานผู้ติดเชื้อกลุ่มดังกล่าวแล้ว ได้มีการตรวจหาเชื้อในแรงงานเมียนมาที่เดินทางกลับในวันที่ 23 มิ.ย. 63 จำนวน 52 ราย และ 26 มิ.ย. 63 จำนวน 55 ราย  รวม 107 ราย ผลตรวจทุกรายไม่พบเชื้อแต่อย่างใด
นายแพทย์สุวรรณชัย กล่าวอีกว่า กรมควบคุมโรค กระทรวงสาธารณสุข ยังคงเน้นย้ำมาตรการตรวจคัดกรองตามจุดผ่านเข้าออกพรมแดนของประเทศ การเฝ้าระวังในกลุ่มแรงงานที่จะเดินทางกลับ และการเฝ้าระวังในกลุ่มประชากรเสี่ยง ซึ่งกลุ่มผู้ต้องกักแรกรับ และแรงงานต่างด้าวรวมอยู่ในกลุ่มเป้าหมายนี้ จึงขอให้ประชาชนมั่นใจในระบบป้องกันควบคุมโรคของประเทศไทย ที่มีความเข้มแข็งและดำเนินการอย่างเข้มข้นต่อเนื่อง ประชาชนสามารถสอบถามเพิ่มเติมได้ที่สายด่วนกรมควบคุมโรค โทร. 1422
**************************************************
ข้อมูลจาก : กองระบาดวิทยา กรมควบคุมโรค
วันที่ 29 มิถุนายน 2563

ที่มา : https://www.thaigov.go.th/news/contents/details/32880
