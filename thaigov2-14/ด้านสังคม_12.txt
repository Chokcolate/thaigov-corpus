รัฐบาลไทย-ข่าวทำเนียบรัฐบาล-อสม. ขอบคุณ รมต.สธ. ยันทำงานลงพื้นที่เชิงรุกเพื่อประชาชนสุขภาพดี

วันพฤหัสบดีที่ 25 มิถุนายน 2563
อสม. ขอบคุณ รมต.สธ. ยันทำงานลงพื้นที่เชิงรุกเพื่อประชาชนสุขภาพดี
รัฐมนตรีว่าการกระทรวงสาธารณสุข พบปะให้กำลังใจประธาน อสม.ทั่วประเทศ แนะลงพื้นที่เชิงรุกให้นักเรียนสวมหน้ากากผ้ารับเปิดเทอม ย้ำผู้ปกครองหากลูกหลานป่วยให้หยุดเรียนอยู่บ้าน พร้อมรับมอบช่อดอกไม้แสดงความขอบคุณค่าตอบแทนช่วงโควิด 19
รัฐมนตรีว่าการกระทรวงสาธารณสุข พบปะให้กำลังใจประธาน อสม.ทั่วประเทศ แนะลงพื้นที่เชิงรุกให้นักเรียนสวมหน้ากากผ้ารับเปิดเทอม ย้ำผู้ปกครองหากลูกหลานป่วยให้หยุดเรียนอยู่บ้าน พร้อมรับมอบช่อดอกไม้แสดงความขอบคุณค่าตอบแทนช่วงโควิด 19
(วันนี้ 25 มิถุนายน 2563) ที่กรมสนับสนุนบริการสุขภาพ กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ และผู้บริหารให้สัมภาษณ์ภายหลังพบปะอาสาสมัครสาธารณสุขประจำหมู่บ้าน (อสม.) ทั่วประเทศกว่า  100  คน ในการประชุมเชิงปฏิบัติการโครงการเสริมสร้างความร่วมมือเครือข่ายสุขภาพภาคประชาชน ในการขับเคลื่อน ตำบลวิถีชีวิตใหม่ ปลอดภัยจากโควิด 19 โดยผู้แทน อสม. ได้มอบช่อดอกไม้แสดงความขอบคุณแก่รองนายกรัฐมนตรีและรัฐมนตรีว่าการกระทรวงสาธารณสุข และรัฐมนตรีช่วยว่าการกระทรวงสาธารณสุข ในการผลักดันให้เพิ่มค่าตอบแทนช่วงสถานการณ์โควิด 19  คนละ 500 บาท เป็นเวลา 19 เดือน (มีนาคม 2563 -กันยายน 2564)
นายอนุทิน ให้สัมภาษณ์ว่า วันนี้ขอขอบคุณ อสม.ที่เสียสละเพื่อประโยชน์ของประชาชน ทำหน้าที่เคาะประตูบ้านให้ความรู้ ค้นหากลุ่มเสี่ยง โดยเฉพาะอย่างยิ่งวันที่ทั่วโลกเผชิญกับโรคติดเชื้อไวรัสโคโรนา 2019 (โควิด 19) กระทรวงสาธารณสุขของประเทศไทยสามารถควบคุมและรองรับสถานการณ์ได้เป็นอย่างดี ความสำเร็จนี้มาจาก แพทย์ พยาบาล เจ้าหน้าที่สาธารณสุข โดยเฉพาะ อสม.ในการเข้าถึงชุมชน เป็นที่ยอมรับชื่นชม และเป็นแบบอย่างแก่นานาประเทศ ถึงวันนี้ประเทศไทยไม่มีการติดเชื้อในประเทศเข้าวันที่ 31 แล้ว เราก็ยังประมาทไม่ได้
นายอนุทิน กล่าวต่อว่า สิ่งสำคัญที่สุดที่จะควบคุมสถานการณ์การแพร่ระบาดเชื้อโควิด19 ได้เป็นอย่างดี  คือ ความร่วมมือของประชาชน โดยเฉพาะมาตรการผ่อนคลายระยะที่ 4 ในวันที่ 1 กรกฎาคมนี้ จะมีการอนุญาตให้ สถานศึกษาทั่วประเทศเปิดภาคเรียนได้ สิ่งที่น่ากังวลคือการอยู่รวมกันของเด็กนักเรียนจำนวนมาก การสวม หน้ากากผ้าจึงเป็นปราการด่านสำคัญในการป้องกันตนเองให้ปลอดภัยจากเชื้อโควิด 19 ได้ และไม่เป็นการเพิ่มปริมาณขยะ ดังนั้นขอให้ อสม. ลงพื้นที่เชิงรุกย้ำสถานศึกษาและนักเรียนสวมหน้ากากผ้า พร้อมแนะนำผู้ปกครอง ในพื้นที่หากพบว่าลูกหลานมีอาการป่วย ขอให้หยุดเรียนอยู่บ้านสังเกตอาการ หรือไปพบแพทย์ เพราะหากมีการแพร่กระจายเชื้อจะทำให้การควบคุมการแพร่ระบาดเป็นไปได้ยากขึ้น
“ขอส่งกำลังใจให้พี่น้อง อสม. ให้มีกำลังใจที่ดี อย่าเพิ่งท้อแท้ เชื่อมั่นว่า อสม.ทุกท่านจะสามารถช่วยชุมชนและประเทศชาติให้ปลอดภัยจากเชื้อโควิด 19 ได้ จนกว่าจะมีวัคซีน”
******************************* 25 มิถุนายน 2563
******************************************

ที่มา : https://www.thaigov.go.th/news/contents/details/32773
