รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ร่วมพิธีเปิดสวนลอยฟ้าเจ้าพระยา หนึ่งในโครงการของขวัญปีใหม่ 2563 ที่ส่งมอบให้กับประชาชน

วันพุธที่ 24 มิถุนายน 2563
พิมพ์
รัฐมนตรีว่าการกระทรวงมหาดไทย ร่วมพิธีเปิดสวนลอยฟ้าเจ้าพระยา หนึ่งในโครงการของขวัญปีใหม่ 2563 ที่ส่งมอบให้กับประชาชน
รัฐมนตรีว่าการกระทรวงมหาดไทย ร่วมพิธีเปิดสวนลอยฟ้าเจ้าพระยา หนึ่งในโครงการของขวัญปีใหม่ 2563 ที่ส่งมอบให้กับประชาชน
วันนี้ (24 มิ.ย. 63) เวลา 14.00 น. ที่สวนลอยฟ้าเจ้าพระยา (ฝั่งพระนคร) เขตพระนคร กรุงเทพมหานคร พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิด “สวนลอยฟ้าเจ้าพระยา” ซึ่งเป็นการเชื่อมต่อการเดินทางสัญจรระหว่างกรุงเทพมหานครฝั่งธนบุรีกับฝั่งพระนครพร้อมจุดชมวิวกลางแม่น้ำเจ้าพระยา โดยมี พลเอก ประวิตร วงษ์สุวรรณ รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม นายดิสทัต โหตระกิตย์ เลขาธิการนายกรัฐมนตรี นายฉัตรชัย พรหมเลิศ ปลัดกระทรวงมหาดไทย พลตำรวจเอก อัศวิน ขวัญเมือง ผู้ว่าราชการกรุงเทพมหานคร และนางศิลปสวย ระวีแสงสูรย์ ปลัดกรุงเทพมหานคร ร่วมในพิธีและเยี่ยมชมบรรยากาศบนสวนลอยฟ้าเจ้าพระยาก่อนเปิดให้ประชาชนใช้บริการอย่างเป็นทางการตั้งแต่วันนี้เป็นต้นไป
“สวนลอยฟ้าเจ้าพระยา” เป็นหนึ่งในโครงการของขวัญปีใหม่เพื่อมอบให้ประชาชน ประจำปี พ.ศ. 2563 ของกระทรวงมหาดไทย ภายใต้แนวคิด “ส่งความห่วงใย ส่งสุขทั่วไทย ส่งใจถึงประชาชน” ซึ่งกระทรวงมหาดไทย โดยกรุงเทพมหานครดำเนินการปรับปรุงภูมิทัศน์ทางสัญจรบนโครงสร้างสะพานข้ามแม่น้ำเจ้าพระยาบริเวณช่องกลางสะพานพระปกเกล้า ให้เป็นแหล่งนันทนาการริมแม่น้ำเจ้าพระยาและส่งเสริมภูมิทัศน์ บริเวณย่านกะดีจีน - คลองสาน ด้วยการดำเนินการปรับปรุงโครงสร้างสะพานรถไฟฟ้าข้ามแม่น้ำเจ้าพระยา (ลาวาลินเดิม) ให้เป็นจุดหมายตา (Landmark) ใหม่ ประกอบด้วย สวนสาธารณะ ทางเดิน และทางจักรยานข้ามฝั่งแม่น้ำเจ้าพระยา เป็นการดำเนินการโครงการนำร่องตามแนวทางการฟื้นฟูย่านเมืองเก่ากรุงเทพมหานคร (การจัดทำผังแม่บทการอนุรักษ์และฟื้นฟูย่านกะดีจีน - คลองสาน)  อันจะทำให้เกิดการพัฒนาและการแก้ไขปัญหาให้เป็นรูปธรรมต่อเนื่องในการพัฒนาคุณภาพชีวิตที่ดี ดูแลคุณภาพชีวิตของประชาชน สิ่งแวดล้อม และระบบนิเวศ
สวนลอยฟ้าเจ้าพระยา ถือเป็นสวนสาธารณะลอยฟ้าแห่งแรกของประเทศไทย มีทางเดินและทางจักรยาน ความยาว 280 เมตร กว้าง 8.50 เมตร พร้อมติดตั้งลิฟท์อำนวยความสะดวกสำหรับผู้พิการและผู้สูงอายุ เปิดให้บริการทุกวันตั้งแต่เวลา 05.00 น. ถึงเวลา 20.00 น.

ที่มา : https://www.thaigov.go.th/news/contents/details/32725
