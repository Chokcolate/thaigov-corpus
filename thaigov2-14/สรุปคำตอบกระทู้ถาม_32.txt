รัฐบาลไทย-ข่าวทำเนียบรัฐบาล-การจัดเก็บภาษีที่ดินและสิ่งปลูกสร้างตาม พระราชบัญญัติภาษีที่ดินและสิ่งปลูกสร้าง พ.ศ. ๒๕๖๒

วันศุกร์ที่ 10 กรกฎาคม 2563
พิมพ์
การจัดเก็บภาษีที่ดินและสิ่งปลูกสร้างตาม พระราชบัญญัติภาษีที่ดินและสิ่งปลูกสร้าง พ.ศ. ๒๕๖๒
สรุปการตอบกระทู้ถามในการประชุมวุฒิสภา  วันจันทร์ที่ ๑๗ กุมภาพันธ์ ๒๕๖๓
เรื่อง การจัดเก็บภาษีที่ดินและสิ่งปลูกสร้างตาม พระราชบัญญัติภาษีที่ดินและสิ่งปลูกสร้าง พ.ศ. ๒๕๖๒
ผู้ตั้งกระทู้ถาม นายสมชาย แสวงการ  สมาชิกวุฒิสภา
ถาม รัฐมนตรีว่าการกระทรวงมหาดไทย และรัฐมนตรีว่าการกระทรวงการคลัง
ผู้ตอบ รัฐมนตรีว่าการกระทรวงมหาดไทย และรัฐมนตรีช่วยว่าการกระทรวงการคลัง (นายสันติ พร้อมพัฒน์)
ผู้ถาม : นายสมชาย แสวงการ  สมาชิกวุฒิสภา ถามกระทู้โดยสรุปดังนี้
ตามที่กระทรวงมหาดไทยขยายกำหนดเวลาการดำเนินการตาม พระราชบัญญติภาษีที่ดินและสิ่งปลูกสร้าง พ.ศ. ๒๕๖๒ โดยเลื่อนไปเป็นภายในเดือนสิงหาคม ๒๕๖๓ จากเดิมต้องเสียภาษีภายในเดือนเมษายน ๒๕๖๓ อีกทั้งมีสื่อบางฉบับลงข้อมูลว่ากฎหมายภาษีที่ดินและสิ่งปลูกสร้างฉบับใหม่เอื้อประโยชน์ให้กับนายทุนทำให้ประชาชนสับสน และเข้าใจผิด จึงขอเรียนถามว่าในการออกกฎหมายลำดับรองของกระทรวงมหาดไทย และกระทรวงการคลัง ขณะนี้มีความคืบหน้าอย่างไร และจะดำเนินการแล้วเสร็จเมื่อใด และในการจัดประเภทที่อยู่อาศัย บ้าน ทาวน์เฮ้าส์ อาคารชุด ตามพระราชบัญญัติภาษีที่ดินและสิ่งปลูกสร้าง พ.ศ. ๒๕๖๒ มีรูปแบบอย่างไร และซึ่งขณะนี้มีปัญหาในทางปฏิบัติมาก ทางกระทรวงมหาดไทย และกระทรวงการคลัง มีแนวทางในการแก้ปัญหาให้มีความถูกต้องและชัดเจนอย่างไร นอกจากนี้ขอเสนอแนะให้กระทรวงการคลัง และกระทรวงมหาดไทย ประชาสัมพันธ์และสร้างความเข้าใจกับประชาชนในการจัดเก็บภาษีที่ดินและสิ่งปลูกสร้างรูปแบบใหม่
ผู้ตอบ : รัฐมนตรีช่วยว่าการกระทรวงการคลัง (นายสันติ พร้อมพัฒน์) ตอบชี้แจงกระทู้โดยสรุปดังนี้
นายสันติ พร้อมพัฒน์  รัฐมนตรีช่วยว่าการกระทรวงการคลังผู้ได้รับมอบหมายให้ตอบกระทู้ถามตอบชี้แจงว่า มีกฎหมายลำดับรองทั้งหมด ๑๘ ฉบับ โดยกระทรวงการคลังรับผิดชอบ ๗ ฉบับ มท. รับผิดชอบ ๖ ฉบับ และได้ประกาศในราชกิจจานุเบกษาแล้ว ส่วนที่ทั้งสองกระทรวงรับผิดชอบร่วมกัน ๕ ฉบับนั้น ได้ประกาศในราชกิจจานุเบกษาแล้ว ๓ ฉบับ และได้มีการจัดอบรมเจ้าหน้าที่ท้องถิ่นเพื่อทำความเข้าใจก่อนประกาศราชกิจจานุเบกษา จึงพร้อมจัดเก็บภาษีที่ดินตามระยะเวลาที่กำหนดไว้ นอกจากนี้กฎหมายลำดับรองที่ประกาศแล้วมีความครอบคลุม และลดการใช้ดุลพินิจเจ้าหน้าที่โดยให้กรมธนารักษ์เป็นผู้ประเมินราคาที่ดิน และท้องถิ่นนำราคาประเมินตั้งเป็นราคากลาง โดยรูปแบบที่ดินและสิ่งปลูกสร้างที่จะต้องเสียภาษีที่ดินจะแบ่งออกเป็น ๔ ประเภท ดังนี้ คือ (๑) ที่ดินหรือสิ่งปลูกสร้างที่ประกอบเกษตรกรรม จะคิดอัตราภาษี ร้อยละ ๐.๐๑ – ๐.๑ (๒) ที่ดินหรือสิ่งปลูกสร้างที่เป็นที่อยู่อาศัย จะคิดอัตราภาษี ร้อยละ ๐.๐๒ – ๐.๑ (๓) ที่ดินหรือสิ่งปลูกสร้างที่ใช้ประโยชน์อื่นนอกจาก (๑) และ (๒) จะคิดอัตราภาษี ร้อยละ ๐.๓ – ๐.๗ (๔) ที่ดินหรือสิ่งปลูกสร้างที่ทิ้งว่างเปล่า หรือไม่ได้ทำประโยชน์ตามควรแก่สภาพ จะคิดอัตราภาษี ร้อยละ ๐.๓ และถ้าปล่อยพื้นที่ทิ้งร้างต่อไป อัตราภาษีจะเพิ่มขึ้น ๐.๓ ทุก ๓ ปี
ผู้ตอบ : รัฐมนตรีว่าการกระทรวงมหาดไทย ตอบชี้แจงกระทู้โดยสรุปดังนี้
ภาษีโรงเรือนและที่ดินในอดีตเปิดโอกาสให้เจ้าหน้าที่ใช้วิจารณญาณในการเก็บจนเกิดการประพฤติมิชอบและภาษีบำรุงท้องที่ก็ใช้อัตราราคากลางในปี ๒๕๒๑ – ๒๕๒๔ โดยท้องถิ่นเป็นผู้ประเมินแต่กฎหมายใหม่ให้เจ้าหน้าที่เป็นผู้แจ้งราคา และให้เจ้าของที่ดินที่ไม่เห็นด้วย ทำการคัดค้านส่วนกฎหมายอื่น ๆ ที่เกี่ยวข้องยกเลิกไปหมดแล้ว และกฎหมายใหม่ก็รองรับประเด็น ปัญหาได้ทั้งหมด สำหรับการขยายเวลาการบังคับใช้นั้น ท้องถิ่นต้องสำรวจให้แล้วเสร็จในเดือนมีนาคม ประกาศราคาประเมินในเดือนพฤษภาคม และแจ้งเจ้าของที่ดินในเดือนมิถุนายน ซึ่งเจ้าของที่ดินสามารถคัดค้านและฟ้องศาลได้ โดยระหว่างฟ้องสามารถทุเลาการจ่ายภาษีได้ นอกจากนี้กฎหมายใหม่ไม่ได้เอื้อประโยชน์ต่อนายทุน แต่กฎหมายต้องการให้ผู้มีรายได้น้อยไม่มีภาระทำงภาษี โดยที่ดินเพื่อเกษตรกรรมจะได้รับการยกเว้นใน ๓ ปีแรก ส่วนที่ดินที่เป็นที่อยู่อาศัยจะเริ่มเก็บที่มูลค่า ๕๐ ล้านบาทขึ้นไป ทั้งยังมีกฎหมายอีกหลายฉบับเพื่อลดความเหลื่อมล้ำ และยืนยันว่าไม่สามารถกลับไปใช้กฎหมาย เดิมได้จะให้เจ้ำหน้ำที่เร่งดำเนินการ และเริ่มจัดเก็บในเดือนสิงหาคม โดยจะมีการปรับอัตราจัดเก็บใหม่ ในปี ๒๕๖๕ รวมทั้งจะสร้างการรับรู้เกี่ยวกับการจัดเก็บภาษีที่ดินและสิ่งปลูกสร้างให้กับประชาชน
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32985
