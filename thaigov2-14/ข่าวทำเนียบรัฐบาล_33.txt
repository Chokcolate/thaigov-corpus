รัฐบาลไทย-ข่าวทำเนียบรัฐบาล-รมต.นร. นายเทวัญฯ ร่วมพิธีเปิดงานเทศกาลหล่อเทียนพรรษา วัดพระเชตุพนวิมลมังคลาราม ย้ำประชาชนร่วมงานยังคงปฏิบัติตามวิถี New Normal แม้รัฐบาลจะมีมาตรการผ่อนคลายมากขึ้น

วันอังคารที่ 30 มิถุนายน 2563
พิมพ์
รมต.นร. นายเทวัญฯ ร่วมพิธีเปิดงานเทศกาลหล่อเทียนพรรษา วัดพระเชตุพนวิมลมังคลาราม ย้ำประชาชนร่วมงานยังคงปฏิบัติตามวิถี New Normal แม้รัฐบาลจะมีมาตรการผ่อนคลายมากขึ้น
รมต.นร. นายเทวัญฯ ร่วมพิธีเปิดงานเทศกาลหล่อเทียนพรรษา วัดพระเชตุพนวิมลมังคลาราม ย้ำประชาชนร่วมงานยังคงปฏิบัติตามวิถี New Normal แม้รัฐบาลจะมีมาตรการผ่อนคลายมากขึ้น
วันนี้ (30 มิถุนายน 2563) เวลา 15.30 น. ณ พระวิหารพระพุทธไสยาส วัดพระเชตุพนวิมลมังคลาราม นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานฝ่ายฆราวาส ในพิธีเปิดงานเทศกาลหล่อเทียนพรรษา ประจำปี พ.ศ.2563 ซึ่งกำหนดจัดขึ้นระหว่างวันที่ 30 มิถุนายน – 5 กรกฎาคม 2563 โดยมี นายณัฏฐชัย ศรีรุ่งสุขพินิจ ที่ปรึกษารัฐมนตรีประจำสำนักนายกรัฐมนตรี นายธีรภัทร ประยูรสิทธิ ปลัดสำนักนายกรัฐมนตรี นายณรงค์ ทรงอารมณ์ ผู้อำนวยการสำนักงานพระพุทธศาสนาแห่งชาติ และพุทธศาสนิกชนเข้าร่วม
งานเทศกาลหล่อเทียนพรรษา ประจำปี พ.ศ.2563 เป็นงานเทศกาลประจำปีของวัดพระเชตุพนวิมลมังคลาราม จัดโดยคณะสงฆ์วัดพระเชตุพนฯ พร้อมด้วยมูลนิธิ “ทุนพระพุทธยอดฟ้า” ในพระบรมราชูปถัมภ์ สมาคมศิษย์วัดพระเชตุพนในความอุปถัมภ์ของวัดพระเชตุพน หน่วยบัญชาการรักษาดินแดน วิทยาลัยเทคโนโลยีตั้งตรงจิตพณิชยการ โรงเรียนแพทย์แผนโบราณ ชุมชนปากคลองตลาด ชุมชนท่าเตียน สมาคมทวีสหมิตรท่าเตียน สถานีตำรวจนครบาลพระราชวัง สำนักงานเขตพระนคร ตลอดจนอุบาสก อุบาสิกาวัดพระเชตุพน โดยมีวัตถุประสงค์เพื่อให้พุทธศาสนิกชนทุกคนได้มีส่วนร่วมในการอนุรักษ์และส่งเสริมประเพณี วัฒนธรรมที่งดงามของไทย
รัฐนตรีประจำสำนักนายกรัฐมนตรี เปิดเผยว่า ภายหลังจากที่รัฐบาลได้ผ่อนคลายความเข้มงวดในการป้องกันเชื้อไวรัสโควิด-19 มากขึ้น วัด ซึ่งเป็นสถานที่ยึดเหนี่ยวจิตใจของชาวพุทธทั่วประเทศ จึงสามารถเปิดให้ประชาชนเข้าปฏิบัติศาสนกิจ และร่วมพิธีทางศาสนาได้ตามปรกติ แต่อย่างไรก็ตาม ในการจัดพิธีกรรมทางศาสนาต่าง ๆ ขอความร่วมมือให้ประชาชนยึดแนวทางการปฏิบัติตนในการป้องกัน ควบคุม และยับยั้งการแพร่ระบาดตามมาตรการของรัฐบาล และปฏิบัติตนตามวิถี New Normal ซึ่งในส่วนของงานประเพณีวัดพระเชตุพนเอง ได้มีมาตรการในการป้องกันอย่างเข้มงวดเช่นเดียวกัน และในวันที่ 1 กรกฎาคม 2563 นี้ วัดพระเชตุพนจะเปิดให้ประชาชนทั้งไทยและต่างชาติเข้าชมได้ตามปรกติ

ที่มา : https://www.thaigov.go.th/news/contents/details/32961
