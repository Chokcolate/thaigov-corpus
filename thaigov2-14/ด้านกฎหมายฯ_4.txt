รัฐบาลไทย-ข่าวทำเนียบรัฐบาล-รมว.ยุติธรรม เผยจ้างมหาวิทยาลัยตรวจเรือนจำ เพื่อให้ผู้บัญชาการต้องใส่ใจทุกกระบวนการ ยัน เรือนจำต้องไม่แออัด เตรียมคัดผู้ต้องขังชั้นเยี่ยมใส่กำไลอีเอ็ม

วันศุกร์ที่ 10 กรกฎาคม 2563
รมว.ยุติธรรม เผยจ้างมหาวิทยาลัยตรวจเรือนจำ เพื่อให้ผู้บัญชาการต้องใส่ใจทุกกระบวนการ ยัน เรือนจำต้องไม่แออัด เตรียมคัดผู้ต้องขังชั้นเยี่ยมใส่กำไลอีเอ็ม
รมว.ยุติธรรม เผยจ้างมหาวิทยาลัยตรวจเรือนจำ เพื่อให้ผู้บัญชาการต้องใส่ใจทุกกระบวนการ ยัน เรือนจำต้องไม่แออัด เตรียมคัดผู้ต้องขังชั้นเยี่ยมใส่กำไลอีเอ็ม
ในวันศุกร์ที่ ๑๐ กรกฎาคม ๒๕๖๓ เวลา ๑๐.๐๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ร่วมประชุมคณะกรรมการราชทัณฑ์ โดยมีประเด็นที่น่าสนใจ คือความคืบหน้าในการดำเนินงานโครงการต่าง ๆ เช่น การประหยัดพลังงาน ระบบสาธารณูปโภค  รวมถึงข้อกำหนดของการพักโทษ และความคืบหน้าการศึกษาจัดทำโครงการนิคมอุตสาหกรรมราชทัณฑ์​ เป็นต้น
นายสมศักดิ์ฯ กล่าวว่า วันนี้มีนักโทษ ๓๘๐,๐๐๐ คน แต่เรือนจำมีพื้นที่รองรับเพียง ๒๒๐,๐๐๐ คน ซึ่งช่วงการแพร่ระบาดของเชื้อไวรัสโคโรนา 2019 หรือ โควิด-19  เรือนจำได้ทำพื้นที่กักเชื้อ และทำเตียง ๒ ชั้นเพิ่ม ทำให้ได้ที่นอนเพิ่มอีก ๘๐,๐๐๐ ตารางเมตร แต่ตอนนี้ยังไม่พอรองรับที่เหลืออีก ๘๐,๐๐๐ คน โดยตนจะแก้ปัญหาให้เร็วที่สุด และใช้งบประมาณให้น้อยที่สุด ซึ่งไม่ต้องสร้างเรือนจำเพิ่ม โดยแนวทางที่ดีที่สุดต้องคัดชั้นนักโทษออกมา รวมถึงโทษที่เหลือน้อย แล้วคืนผู้ต้องขังสู่สังคมด้วยการติดกำไลอิเล็กทรอนิกส์ หรือกำไลอีเอ็ม โดยจะเป็นอีกทางหนึ่งในการลดปัญหาความแออัดในเรือนจำ ตามแนวทางนโยบายของตน แต่บุคคลที่จะพ้นโทษ ต้องไม่กระทำผิดซ้ำ
ส่วนประเด็นข่าวที่เกิดขึ้นเรื่องคุณภาพอาหารที่ทางมหาวิทยาลัยลงไปตรวจในเรือนจำ พบบางส่วนไม่ได้มาตรฐาน ซึ่งต้องปรับปรุงแก้ไข เพราะเรือนจำเก่าเมื่อก่อนมีนักโทษ ๕๐๐ คน แต่ปัจจุบันมี ๒,๐๐๐ คน ทำให้ตู้เย็นที่ใช้ไม่สามารถเก็บได้เพียงพอ และตู้แช่เก่า โดยต้องไปแก้ไขให้ดี เพราะเมื่อเกิดเชื้อโรค นักโทษจะเจ็บป่วย หรือเสียชีวิต ดังนั้น มหาวิทยาลัยที่ตรวจจะเป็นหูเป็นตาให้กับตนไว้ปรามผู้บัญชาการเรือนจำให้ต้องใส่ใจ รับผิดชอบ ในทุกกระบวนการ ไม่ปล่อยปละละเลย
------------------------------------------------

ที่มา : https://www.thaigov.go.th/news/contents/details/33295
