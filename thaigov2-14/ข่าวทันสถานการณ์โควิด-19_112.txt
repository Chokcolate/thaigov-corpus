รัฐบาลไทย-ข่าวทำเนียบรัฐบาล-กรมอนามัย แนะ 10 วิธีกินแบบพอเพียงช่วงโควิด 19 สร้างร่างกายแข็งแรง ไร้พุง [กระทรวงสาธารณสุข]

วันพุธที่ 8 กรกฎาคม 2563
พิมพ์
กรมอนามัย แนะ 10 วิธีกินแบบพอเพียงช่วงโควิด 19 สร้างร่างกายแข็งแรง ไร้พุง [กระทรวงสาธารณสุข]
กรมอนามัย แนะ 10 วิธีกินแบบพอเพียงช่วงโควิด 19 สร้างร่างกายแข็งแรง ไร้พุง
กรมอนามัย กระทรวงสาธารณสุข แนะ 10 วิธีกินแบบพอเพียงช่วงโควิดได้คุณค่าทางโภชนาการ   ช่วยให้สุขภาพดี ร่างกายแข็งแรง และหมั่นออกกำลังกายเป็นประจำ ลดภาวะน้ำหนักเกินและโรคอ้วนลงพุง
แพทย์หญิงพรรณพิมล  วิปุลากร อธิบดีกรมอนามัย กล่าวว่า จากสถานการณ์การแพร่ระบาดโรคโควิด 19 ประชาชนให้ความร่วมมือในการป้องกันการแพร่ระบาดด้วยการอยู่บ้าน ซึ่งอาจทำให้กินอาหารในปริมาณมากเกินไป ไม่ถูกหลักโภชนาการ และไม่มีกิจกรรมทางกายที่เหมาะสม ส่งผลให้เกิดภาวะน้ำหนักเกินและโรคอ้วนลงพุงตามมาได้ กรมอนามัยจึงขอแนะนำการสร้างสุขภาพดีให้กับตนเอง หลังมีมาตรการผ่อนคลายต่าง ๆ ด้วยการนำหลักพอเพียงมาใช้ในการกินอาหารแต่ละมื้อ เพื่อให้ได้สารอาหารและพลังงานที่เพียงพอกับความต้องการของร่างกายในแต่ละวัน โดยหากรู้สึกอิ่มให้ลดหรืองดการกินเพราะความอยาก หรือลดกินอาหารหวาน มัน เค็มมากเกินไป ซึ่งการสร้างพฤติกรรมการกินอย่างง่ายภายใต้หลัก 10 วิธีกินแบบพอเพียง มีดังนี้ 1) กินพออิ่มในแต่ละมื้อ โดยตักอาหารในปริมาณที่พอเหมาะ ไม่มากจนเกินไป 2) ดัดแปลงอาหารที่เหลือเป็นอาหารจานใหม่ เช่น ผัดคะน้า นำมาต้มจับฉ่ายผสมกับผักอื่น ๆ น้ำแกงส้มที่เหลือสามารถเติมถั่วฝักยาว มะละกอ แครอท ผักบุ้ง ส่วนผลไม้ที่เหลือหลายชนิดนำมาทำเป็นสลัดผลไม้ 3) เรียนรู้วิธีการเก็บรักษาอาหารแต่ละประเภท เพื่อยืดอายุการใช้งานของวัตถุดิบต่าง ๆ และยังคงคุณค่าทางโภชนาการโดยไม่เน่าเสียไปก่อนที่จะนำมาปรุงประกอบอาหาร 4) หุงข้าวผสมข้าวโพด ถั่ว เผือก มัน   เพื่อเพิ่มวิตามินและยังได้สารอาหารอื่นๆ เพิ่มด้วย
“วิธีที่ 5 เลือกวัตถุดิบคุณภาพดีราคาถูกในการทำเมนูอาหาร เช่น อาหารประเภทเนื้อสัตว์ อาจใช้ ไข่ เต้าหู้ และถั่วเมล็ดแห้ง สลับเปลี่ยนหมุนเวียนกับเนื้อหมู/ไก่  เลือกผักพื้นบ้าน ผลไม้ตามฤดูกาลที่หาได้ง่ายและราคาไม่แพง 6) ลดการกินจุบกินจิบ กินอาหารให้เป็นเวลา ซึ่งอาหารหลัก 3 มื้อก็เพียงพอแล้ว หรือ  อาหารว่างเลือกเป็นผลไม้ ถั่ว นม  7) งดการกินอาหารมื้อดึก เพราะถ้ากินอาหารมื้อดึกเข้าไป แล้วในช่วง   เวลานั้นไม่มีการออกกำลังกายหรือเคลื่อนไหวร่างกายใด ๆ มีแต่การนอน ทำให้ร่างกายเผาผลาญอาหาร ที่กินไปน้อยมาก และจะสะสมเป็นไขมันแทนทำให้น้ำหนักตัวเพิ่มขึ้นได้  8) เคี้ยวอาหารช้า ๆ อย่ารีบร้อน  จะทำให้รู้สึกอิ่มเร็วกว่า เพราะร่างกายคนเราจะเริ่มรู้สึกอิ่มเมื่อกินอาหารไปประมาณ 20 นาที  9) ไม่กินทิ้งขว้าง มีวินัยในการซื้อและการกินที่ดี เพราะปัจจุบันอาหารเกือบทุกชนิดมีราคาสูง ต้องคำนวณให้ดีในการซื้อแต่ละครั้ง เพราะหากซื้อมากเกินไปแล้วกินอาหารไม่หมด ก็ทำให้เสียเงินโดยเปล่าประโยชน์ และ10) เน้นกินเมนูที่หลากหลาย เช่น ข้าวราดแกง ก๋วยเตี๋ยว ขนมจีน และที่สำคัญควรหมั่นออกกำลังกายเป็นประจำอย่างน้อยสัปดาห์ละ 5 วัน วันละ 30 นาที เพื่อช่วยเผาผลาญพลังงานที่ได้รับในแต่ละวันด้วย” แพทย์หญิงพรรณพิมล กล่าว

ที่มา : https://www.thaigov.go.th/news/contents/details/33214
