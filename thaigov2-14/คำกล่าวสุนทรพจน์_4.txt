รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี การพบหารือระหว่างผู้นำอาเซียนกับผู้แทนสภาที่ปรึกษาธุรกิจอาเซียน (ASEAN-BAC)

วันศุกร์ที่ 26 มิถุนายน 2563
พิมพ์
ถ้อยแถลงนายกรัฐมนตรี การพบหารือระหว่างผู้นำอาเซียนกับผู้แทนสภาที่ปรึกษาธุรกิจอาเซียน (ASEAN-BAC)
ถ้อยแถลงนายกรัฐมนตรี การพบหารือระหว่างผู้นำอาเซียนกับผู้แทนสภาที่ปรึกษาธุรกิจอาเซียน (ASEAN-BAC)
วันศุกร์ที่ 26 มิถุนายน 2563 เวลา 17.35 – 18.05 น.
ท่านประธาน ใต้ฝ่าละอองธุลีพระบาท ฯพณฯ ทั้งหลาย
และผู้แทนสภาที่ปรึกษาธุรกิจอาเซียนทุกท่าน
ครึ่งปีที่ผ่านมา เราเผชิญกับวิกฤติครั้งสำคัญของมนุษยชาติจากการระบาดใหญ่ของโควิด–19 ซึ่งส่งผลกระทบต่อทั้งสุขภาพและความปลอดภัยของมนุษย์และระบบเศรษฐกิจการค้าอย่างรุนแรง เราจึงจำเป็นต้องรักษาสมดุลของการสาธารณสุขและการฟื้นฟูทางเศรษฐกิจควบคู่กันไปเพื่อให้ภาคธุรกิจและอุตสาหกรรมยังคงดำเนินต่อไปอย่างราบรื่น โดยห่วงโซ่การผลิตของประเทศ ภูมิภาคและโลกจะต้องเดินหน้าไปได้เพราะอาเซียนคือห่วงโซ่ที่สำคัญ
ไทยตระหนักถึงความสำคัญของการมีส่วนร่วมของภาคเอกชนในฐานะผู้ที่ได้รับผลกระทบโดยตรง ดังนั้น เพื่อให้สามารถรับมือกับโควิด-19 ได้ตรงจุด ครอบคลุมและมีประสิทธิผล อาเซียนควรคำนึงถึงการส่งเสริมความร่วมมือที่ยั่งยืนในทั้ง 3 ระยะ หรือ 3R คือ
หนึ่ง “Responsiveness (เรส-ปอน-สีฟ-เนส)” การตอบสนองต่อผลกระทบทางเศรษฐกิจอย่างทันท่วงที โดยเฉพาะการขนส่งสินค้าในช่วงล็อกดาวน์เพื่อกระจายสินค้าไปยังประชาชนและขนส่งสินค้าของผู้ผลิตและผู้ส่งออกในห่วงโซ่อุปทาน รวมถึงการหารือในระดับภูมิภาคอย่างใกล้ชิดเพื่อสร้างความร่วมมือเชิงรุกระหว่างประเทศสมาชิกอาเซียน
สอง “Recovery (รี-คัฟ-เวอ-รี่)” การฟื้นตัวทางเศรษฐกิจอย่างแข็งแรง โดยมุ่งรักษาตลาดที่เปิดกว้างสำหรับการค้าและการลงทุนผ่านการส่งเสริมการใช้ประโยชน์จากความตกลงการค้าเสรีที่มีอยู่และแสวงหาโอกาสจากการเจรจาความตกลงการค้าเสรีกับประเทศที่มีศักยภาพ โดยเฉพาะความตกลงหุ้นส่วนทางเศรษฐกิจระดับภูมิภาค
สาม “Resilience (รี-ซี-เลี่ยนซ์)” การยืดหยุ่นในการรับมือกับสถานการณ์ฉุกเฉินด้านสาธารณสุขในอนาคต โดยเร่งพัฒนาเศรษฐกิจดิจิทัลและพาณิชย์อิเล็กทรอนิกส์เพื่อใช้ประโยชน์ในอุตสาหกรรมการผลิตและ     การอำนวยความสะดวกทางการค้าเพื่อทำให้แน่ใจว่าห่วงโซ่อุปทานและห่วงโซ่มูลค่ามีความเข้มแข็งและยั่งยืน
สำหรับไทยยินดีต่อข้อเสนอของสภาที่ปรึกษาธุรกิจอาเซียนเรื่องกลไกระดับภูมิภาคระหว่างภาครัฐกับเอกชน และสนับสนุนให้คณะกรรมการที่ปรึกษาธุรกิจพิเศษทำงานร่วมกันอย่างใกล้ชิดกับคณะทำงานในเรื่องโควิด-๑๙ ภายใต้คณะมนตรีประสานงานอาเซียน ซึ่งเป็นกลไกที่จัดตั้งขึ้นเพื่อแก้ไขปัญหาและบรรเทาผลกระทบทางเศรษฐกิจและสังคมจากโควิด-19 เพื่อไม่ให้เกิดความซ้ำซ้อนในการทำงาน
สุดท้ายนี้ ไทยพร้อมที่จะสนับสนุนภาคเอกชนอย่างเต็มที่เพื่อทำให้อาเซียนมีความเข้มแข็ง และกลับมาเป็นหนึ่งในภูมิภาคที่มีอัตราการขยายตัวทางเศรษฐกิจสูงที่สุดอีกครั้ง ตลอดจนเป็นฐานการผลิตและการลงทุนที่สำคัญจากต่างประเทศในฐานะหุ้นส่วนสำคัญของเศรษฐกิจโลก
ขอบคุณครับ
* * * * * * * * * *

ที่มา : https://www.thaigov.go.th/news/contents/details/32836
