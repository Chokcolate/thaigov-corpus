รัฐบาลไทย-ข่าวทำเนียบรัฐบาล-ธพส. เผยโฉมอาคารโกลเด้น เพลซ สาขาศูนย์ราชการเฉลิมพระเกียรติฯ แจ้งวัฒนะ ภายใต้แนวคิด อาคารอนุรักษ์พลังงานและเป็นมิตรกับสิ่งแวดล้อม

วันศุกร์ที่ 26 มิถุนายน 2563
พิมพ์
ธพส. เผยโฉมอาคารโกลเด้น เพลซ สาขาศูนย์ราชการเฉลิมพระเกียรติฯ แจ้งวัฒนะ ภายใต้แนวคิด อาคารอนุรักษ์พลังงานและเป็นมิตรกับสิ่งแวดล้อม
ธพส. ได้ดำเนินการก่อสร้างอาคารโกลเด้น เพลซ สาขาศูนย์ราชการเฉลิมพระเกียรติฯ แจ้งวัฒนะ หลังใหม่ทดแทนอาคารเดิมที่ตั้งอยู่ในพื้นที่ก่อสร้างโครงการพัฒนาพื้นที่ส่วนขยายศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซน C
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ ( ธพส. ) เปิดเผยว่า ธพส. ได้ดำเนินการก่อสร้างอาคารโกลเด้น เพลซ สาขาศูนย์ราชการเฉลิมพระเกียรติฯ แจ้งวัฒนะ หลังใหม่ทดแทนอาคารเดิมที่ตั้งอยู่ในพื้นที่ก่อสร้างโครงการพัฒนาพื้นที่ส่วนขยายศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซน C โดยมีเป้าหมายให้อาคารใหม่แห่งนี้ ได้รับการรับรองเกณฑ์การประเมินความยั่งยืนทางพลังงานและสิ่งแวดล้อมไทย หรือ TREES จากสถาบันอาคารเขียวไทย ซึ่ง ธพส. ได้นำเกณฑ์ดังกล่าว มาดำเนินการนับตั้งแต่การออกแบบไปจนถึงขั้นตอนการก่อสร้าง เพื่อให้เป็นไปตามมาตรฐานและสร้างความมั่นใจ สู่การเป็นอาคารอนุรักษ์พลังงานและเป็นมิตรต่อสิ่งแวดล้อม
อาคารโกลเด้น เพลซ ได้รับการออกแบบและก่อสร้างตามหลักเกณฑ์ของ TREES เช่น การออกแบบจัดวางตัวอาคารที่เหมาะสม โดยด้านหน้าของอาคารกำหนดให้หันไปทางทิศเหนือ เพื่อลดปริมาณแสงแดดและความร้อนจากภายนอก การเลือกใช้ผนังและวัสดุที่มีคุณสมบัติป้องกันความร้อนเข้าสู่ตัวอาคารได้ดี ทั้งหลังคาและผนังกระจก ตามกฎกระทรวงฯ เพื่อการอนุรักษ์พลังงาน พ.ศ.2552 การใช้วัสดุที่มีส่วนผสมของวัสดุรีไซเคิลมากถึง 45% ของมูลค่าวัสดุก่อสร้างทั้งหมด เพื่อลดการใช้แหล่งวัตถุดิบจากธรรมชาติ รวมถึงเลือกใช้หลอดไฟประหยัดพลังงาน สุขภัณฑ์ประหยัดน้ำ และออกแบบระบบปรับอากาศที่ลดการใช้พลังงานได้มากถึง 26 %
ดร.นาฬิกอติภัค กล่าวเพิ่มเติมว่า นอกจากขั้นตอนการออกแบบและก่อสร้างตามเกณฑ์ TREES แล้ว สิ่งสำคัญคือ การบำรุงรักษาอาคารตลอดการใช้งาน ซึ่ง ธพส. คำนึงถึงการลดการใช้พลังงาน โดยมุ่งเน้นให้อาคารมีความพร้อมสำหรับการใช้งานให้กับผู้มาใช้อาคารอยู่เสมอ เพื่อก้าวสู่การเป็น “อาคารเขียวไทย” ที่มีความยั่งยืนทางพลังและเป็นมิตรกับสิ่งแวดล้อมอย่างแท้จริง

ที่มา : https://www.thaigov.go.th/news/contents/details/32800
