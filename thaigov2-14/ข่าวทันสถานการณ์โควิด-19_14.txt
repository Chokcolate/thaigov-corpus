รัฐบาลไทย-ข่าวทำเนียบรัฐบาล-เอกอัครราชทูตญี่ปุ่นฯ ยินดีที่จะปฏิบัติหน้าที่เพื่อกระชับความร่วมมือกับไทยโดยเฉพาะด้านเศรษฐกิจ

วันพฤหัสบดีที่ 25 มิถุนายน 2563
พิมพ์
เอกอัครราชทูตญี่ปุ่นฯ ยินดีที่จะปฏิบัติหน้าที่เพื่อกระชับความร่วมมือกับไทยโดยเฉพาะด้านเศรษฐกิจ
เอกอัครราชทูตญี่ปุ่นฯ ยินดีที่จะปฏิบัติหน้าที่เพื่อกระชับความร่วมมือกับไทยโดยเฉพาะด้านเศรษฐกิจ
วันนี้ (25 มิถุนายน 2563) เวลา 10.45 น. ณ ห้องรับรองรัฐมนตรีว่าการกระทรวงกลาโหม ศาลาว่าการกระทรวงกลาโหม นายนาชิดะ คาซูยะ (H.E. Mr. NASHIDA Kazuya) เอกอัครราชทูตญี่ปุ่นประจำประเทศไทย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี เนื่องในโอกาสเข้ารับตำแหน่งใหม่ สรุปสาระสำคัญ ดังนี้
รองนายกรัฐมนตรียินดีต้อนรับเอกอัครราชทูตญี่ปุ่นในโอกาสเข้ารับตำแหน่งใหม่ พร้อมชื่นชมความสัมพันธ์อันดีระหว่างไทยกับญี่ปุ่นที่มีมาอย่างยาวนาน รัฐบาลไทยพร้อมสนับสนุนการปฏิบัติหน้าที่ของเอกอัครราชทูตญี่ปุ่นฯ อย่างเต็มที่ โดยเชื่อมั่นว่าด้วยประสบการณ์และความสามารถที่หลากหลายของเอกอัครราชทูต จะช่วยส่งเสริมความสัมพันธ์ระหว่างไทยกับญี่ปุ่นให้ก้าวหน้าอย่างแน่นแฟ้นต่อไป
เอกอัครราชทูตญี่ปุ่นขอบคุณรองนายกรัฐมนตรีที่ให้เข้าเยี่ยมคารวะในวันนี้ และรู้สึกเป็นเกียรติอย่างยิ่งที่ได้มาดำรงตำแหน่งที่ไทย ทั้งนี้ยินดีที่จะปฏิบัติหน้าที่สานต่อการทำงานเพื่อส่งเสริมความร่วมมือกับไทย โดยเฉพาะอย่างยิ่งในด้านเศรษฐกิจซึ่งมีความท้าทายในปัจจุบัน ทั้งนี้ ภาคเอกชนญี่ปุ่นยืนยันเชื่อมั่นในศักยภาพทางเศรษฐกิจของไทย ตลอดจนให้ความสนใจการลงทุนในไทยและเขตพัฒนาพิเศษภาคตะวันออก (EEC)
โอกาสนี้ รองนายกรัฐมนตรีขอบคุณญี่ปุ่นที่ให้ความร่วมมือ และมีบทบาทสร้างสรรค์ในกรอบอาเซียน-ญี่ปุ่น และอาเซียนบวกสามมาโดยตลอด อันจะช่วยส่งเสริมการพัฒนาทั้งทางด้านเศรษฐกิจ สังคมวัฒนธรรม และทรัพยากรมนุษย์ให้ภูมิภาคอาเซียน สำหรับด้านความมั่นคง รองนายกรัฐมนตรียินดีกับพัฒนาการความร่วมมือด้านความมั่นคงระหว่างไทย-ญี่ปุ่น ขอบคุณที่ญี่ปุ่นสนับสนุนการแลกเปลี่ยนประสบการณ์ด้านการฝึกอบรม และความร่วมมือกับกองทัพไทยอย่างต่อเนื่อง โดยเฉพาะการฝึกอบรมด้านความมั่นคงทางทะเล และความมั่นคงทางไซเบอร์
นอกจากนี้ ทั้งสองฝ่ายได้หารือในประเด็นเกี่ยวกับสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ร่วมกัน เอกอัครราชทูตชื่นชมรัฐบาลไทยที่ประสบความสำเร็จ ในการควบคุมสถานการณ์การแพร่ระบาดในประเทศได้อย่างมีประสิทธิภาพ เป็นที่ยอมรับ และมุ่งหวังว่าทั้งสองประเทศจะมีการแลกเปลี่ยนการเยือนในทุกระดับหลังจากสถานการณ์โควิด-19 คลี่คลาย ในขณะเดียวกัน รองนายกรัฐมนตรีได้ขอบคุณรัฐบาลญี่ปุ่นสำหรับความช่วยเหลือและความร่วมมือ โดยเฉพาะด้านยาและเวชภัณฑ์ การเสนอการจัดตั้งคณะทำงานร่วมไทย – ญี่ปุ่น ด้านเวชภัณฑ์ และให้ความช่วยเหลือดูแลคนไทยในญี่ปุ่น รวมทั้งสนับสนุนการอำนวยความสะดวกในการนำคนไทยเดินทางกลับประเทศ

ที่มา : https://www.thaigov.go.th/news/contents/details/32741
