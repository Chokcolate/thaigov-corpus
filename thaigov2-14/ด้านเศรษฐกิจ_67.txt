รัฐบาลไทย-ข่าวทำเนียบรัฐบาล-บขส. เตรียมความพร้อมรองรับการเดินทางของประชาชนในช่วงวันหยุดยาว 4 - 7 ก.ค.นี้

วันศุกร์ที่ 3 กรกฎาคม 2563
บขส. เตรียมความพร้อมรองรับการเดินทางของประชาชนในช่วงวันหยุดยาว 4 - 7 ก.ค.นี้
คาดผู้โดยสารเดินทางประมาณ 100,000 คน พร้อมขอความร่วมมือผู้โดยสารเดินทางแบบวิถีชีวิตใหม่ “Transport New Normal” สวมหน้ากากอนามัย – ล้างมือบ่อย ๆ - เว้นระยะห่างทางสังคม ปลอดภัยจากโควิด-19
~นายมาโนช สายชูโต รองกรรมการผู้จัดการใหญ่ฝ่ายธุรกิจเดินรถ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า บขส. ได้เตรียมความพร้อมรองรับการเดินทางของประชาชนในช่วงวันหยุดยาวตั้งแต่วันที่ 4 - 7 กรกฎาคม 2563 ซึ่งเป็นวันอาสาฬหบูชาและวันเข้าพรรษา โดยจัดรถโดยสาร (รถ บขส., รถร่วม , รถตู้) รองรับประชาชนวันละ 5,183 เที่ยว เที่ยววิ่งเสริม 1,700 เที่ยว และเตรียมรถโดยสาร
ไม่ประจำทาง (รถโดยสารเช่าเหมา) จำนวน 200 คัน ซึ่งสามารถรองรับประชาชนที่ต้องการเดินทางได้ประมาณ 100,000 คน ทั้งนี้จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ส่งผลให้ผู้โดยสารเดินทางโดยรถสาธารณะลดลงเหลือประมาณวันละ 30,000 คน จากปกติมีผู้ใช้บริการประมาณวันละ 80,000 – 100,000 คน และจากการผ่อนปรนระยะที่ 4 ทำให้ปัจจุบันมีผู้โดยสารมาใช้บริการวันละ 56,000 คน
ขณะที่ยอดจองตั๋วโดยสารล่วงหน้า ในวันที่ 3 กรกฎาคม 2563 ซึ่งคาดว่าจะมีผู้โดยสารเดินทางสูงสุด มีผู้โดยสารจองตั๋วล่วงหน้าประมาณ 40,000 คน เป็นเส้นทางภาคเหนือ ร้อยละ 65 ภาคตะวันออกเฉียงเหนือ ร้อยละ 61 และเส้นทางภาคใต้ ร้อยละ 91
รองกรรมการผู้จัดการใหญ่ฝ่ายธุรกิจเดินรถ รักษาการแทนกรรมการผู้จัดการใหญ่ กล่าวด้วยว่า บขส. ได้ดำเนินมาตรการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) อย่างเข้มงวดและต่อเนื่อง ตามนโยบายของกระทรวงคมนาคม และกรมการขนส่งทางบก โดยคำนึงถึงความปลอดภัยและสุขอนามัยของผู้โดยสาร พนักงาน สถานีขนส่งผู้โดยสารมีการตรวจวัดอุณหภูมิร่างกาย หากพบผู้ที่มีอุณหภูมิร่างกายสูง
เกินกว่า 37.5 องศาเซลเซียส ห้ามเดินทางโดยเด็ดขาด จัดทำมาตรการเว้นระยะห่าง (Social Distancing) ภายในสถานีขนส่งฯ และบนรถโดยสาร โดยจัดที่นั่งบนรถไม่เกินร้อยละ 70 ของจำนวนที่นั่งทั้งหมด และหากที่นั่งครบตามจำนวนที่กำหนดจะไม่ขายตั๋วเพิ่มโดยเด็ดขาด งดให้บริการอาหารเครื่องดื่มบนรถโดยสาร และไม่อนุญาตให้นำอาหารมารับประทานบนรถ เพื่อป้องกันการติดต่อสัมผัส โดยจะให้รับประทานอาหารเฉพาะที่จุดพักรถเท่านั้น นอกจากนี้พนักงานประจำรถ พนักงานประจำสถานี และผู้ใช้บริการ ต้องสวมหน้ากากอนามัยตลอดเวลา เมื่อเข้าใช้บริการภายในสถานีขนส่ง และอยู่บนรถโดยสาร รวมทั้ง บขส. ได้ติดตั้งจุดบริการเจลล้างมือ และเพิ่มความถี่ทำความสะอาดภายในบริเวณสถานีขนส่งผู้โดยสาร เพื่อสร้างความมั่นใจในการเดินทางให้กับผู้โดยสารและป้องกันการแพร่ระบาดของเชื้อไวรัส โควิด-19
อย่างไรก็ดีปัจจุบัน บขส. เปิดเดินรถเส้นทางภาคเหนือ จำนวน 22 เส้นทาง ภาคอีสาน เปิดให้บริการ จำนวน 23 เส้นทาง และภาคใต้ เปิดให้บริการทุกเส้นทางแล้ว ผู้โดยสารสามารถสอบถามเส้นทางเดินรถเพิ่มเติมได้ที่ Call Center 1490 เรียก บขส. ตลอด 24 ชั่วโมง และสามารถจองตั๋วออนไลน์ล่วงหน้า 90 วัน ผ่านเว็บไซต์ www.transport.co.th หรือตัวแทนจำหน่ายตั๋ว www.busticket.in.th , www.pns-allthai.com , www.thaiticketmajor.com และเคาน์เตอร์เซอร์วิส 7-Eleven

ที่มา : https://www.thaigov.go.th/news/contents/details/33097
