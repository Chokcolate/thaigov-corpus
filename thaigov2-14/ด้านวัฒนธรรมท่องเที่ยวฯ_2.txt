รัฐบาลไทย-ข่าวทำเนียบรัฐบาล-รมว.วธ.เป็นประธานงานแถลงข่าวประกาศผลการคัดเลือกและยกย่องเชิดชูเกียรติศิลปินร่วมสมัยดีเด่นรางวัล “ศิลปาธร” ประจำปี ๖๓

วันพฤหัสบดีที่ 25 มิถุนายน 2563
พิมพ์
รมว.วธ.เป็นประธานงานแถลงข่าวประกาศผลการคัดเลือกและยกย่องเชิดชูเกียรติศิลปินร่วมสมัยดีเด่นรางวัล “ศิลปาธร” ประจำปี ๖๓
นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานงานแถลงข่าวประกาศผลการคัดเลือกและยกย่องเชิดชูเกียรติศิลปินร่วมสมัยดีเด่นรางวัล “ศิลปาธร” ประจำปี ๖๓
สำนักงานศิลปวัฒนธรรมร่วมสมัย ประกาศรายชื่อ ๗ ศิลปิน ๗ สาขา "ศิลปาธร” ประจำปี ๖๓  "อริญชย์รุ่งแจ้ง-ฉัตรพงษ์ ชื่นฤดีมล-อุเทน มหามิตร-ไกวัล  กุลวัฒโนทัย-วรรณศักดิ์  ศิริหล้า-สุรชัย  พุฒิกุลางกูร-อโนชา สุวิชากรพงศ์" พร้อมจัดนิทรรศการเชิดชูเกียรติศิลปินศิลปาธร เผยแพร่ประวัติและผลงาน
เมื่อวันพุธที่ ๒๔ มิถุนายน ๒๕๖๓ เวลา ๑๓.๓๐ น. นายอิทธิพล  คุณปลื้ม รัฐมนตรีว่าการกระทรวงวัฒนธรรม (รมว.วธ.) เป็นประธานงานแถลงข่าวประกาศผลการคัดเลือกและยกย่องเชิดชูเกียรติศิลปินร่วมสมัยดีเด่นรางวัล "ศิลปาธร” ประจำปี พ.ศ. ๒๕๖๓ ณ ห้องออดิทอเรียม ชั้น ๑ หอศิลป์ร่วมสมัยราชดำเนินถนนราชดำเนินกลาง โดยมีนายปรเมศวร์ งามพิเชษฐ์ ผู้ช่วยรัฐมนตรีประจำกระทรวงวัฒนธรรม นายพิกิฏ ศรีชนะ เลขานุการรัฐมนตรีว่าการกระทรวงวัฒนธรรม นางสาววิมลลักษณ์ ชูชาติ ผู้อำนวยการสำนักงานศิลปวัฒนธรรม ร่วมสมัย (สศร.) ผู้บริหารกระทรวงวัฒนธรรม คณะกรรมการตัดสินฯ คณะกรรมการคัดสรรฯ เข้าร่วมงาน
รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม โดยสำนักงานศิลปวัฒนธรรมร่วมสมัย ได้ดำเนินโครงการยกย่องเชิดชูเกียรติศิลปินร่วมสมัยดีเด่นรางวัล "ศิลปาธร” มาตั้งแต่ปีพุทธศักราช ๒๕๔๗ เพื่อส่งเสริม สนับสนุน และยกย่องเชิดชูเกียรติศิลปินร่วมสมัยรุ่นกลางที่ได้ทุ่มเทพลังความคิด สติปัญญา และจิตใจอันมุ่งมั่น สร้างสรรค์ผลงานอันทรงคุณค่าเป็นที่ประจักษ์ต่อวงการศิลปะร่วมสมัยและผลงานได้เผยแพร่ทั้งในระดับชาติและระดับนานาชาติอย่างต่อเนื่อง ปัจจุบันมีศิลปินที่ได้รับรางวัล "ศิลปาธร” แล้วทั้งสิ้น ๑พระนาม และ 80 รายชื่อ
สำหรับปีพุทธศักราช ๒๕๖๓ กระทรวงวัฒนธรรมโดยสำนักงานศิลปวัฒนธรรมร่วมสมัย ได้มอบรางวัล "ศิลปาธร” ให้แก่ศิลปินร่วมสมัยดีเด่นจำนวน ๗ สาขา ดังนี้
สาขาทัศนศิลป์                    ได้แก่   นายอริญชย์  รุ่งแจ้ง
สาขาสถาปัตยกรรม              ได้แก่   นายฉัตรพงษ์ชื่นฤดีมล
สาขาวรรณศิลป์                   ได้แก่    นายอุเทน มหามิตร
สาขาดนตรี                          ได้แก่   นายไกวัล  กุลวัฒโนทัย
สาขาศิลปะการแสดง            ได้แก่   นายวรรณศักดิ์  ศิริหล้า
สาขาศิลปะการออกแบบ        ได้แก่   นายสุรชัย  พุฒิกุลางกูร
และสาขาภาพยนตร์และสื่อเคลื่อนไหว    ได้แก่    นางสาวอโนชา สุวิชากรพงศ์
ทั้งนี้ นางสาววิมลลักษณ์ ชูชาติ ผู้อำนวยการสำนักงานศิลปวัฒนธรรมร่วมสมัย กล่าวว่า "ศิลปาธร” หมายถึง ผู้ทรงไว้ซึ่งศิลปะ หรือผู้รักษาไว้ซึ่งศิลปะ โดยสำนักงานศิลปวัฒนธรรมร่วมสมัยได้ดำเนินการสรรหาศิลปินร่วมสมัยดีเด่นรางวัล "ศิลปาธร” นับตั้งแต่ปี ๒๕๔๗ จนถึงปัจจุบัน รางวัลที่มอบให้แก่ศิลปินศิลปาธร ประกอบด้วย
เข็มเชิดชูเกียรติและเงินรางวัลจำนวนหนึ่งแสนบาทถ้วน
ทั้งนี้กระบวนการสรรหาและพิจารณาตัดสิน อยู่ภายใต้การดำเนินงานตามขั้นตอนของคณะกรรมการ คัดสรรฯ และคณะกรรมการตัดสินฯ ซึ่งประกอบด้วยผู้ทรงคุณวุฒิทางศิลปะร่วมสมัยสาขาต่าง ๆ ในปี ๒๕๖๓ คณะกรรมการคัดสรรศิลปินร่วมสมัยดีเด่นรางวัล "ศิลปาธร” จำนวน ๗ คณะ ได้เสนอรายชื่อศิลปินที่ผ่านการคัดสรร จำนวน ๗ สาขา ให้คณะกรรมการตัดสินฯ ในแต่ละสาขาเป็นผู้พิจารณา และคณะกรรมการตัดสินฯ ได้ดำเนินการตัดสินโดยพิจารณาตามแนวทางการสรรหาและคัดเลือกศิลปินร่วมสมัยดีเด่นรางวัล "ศิลปาธร” ประจำปี  พ.ศ. ๒๕๖๓ และเสนอรายชื่อ ผู้ที่ได้รับการตัดสินให้เป็นศิลปินศิลปาธร ทั้ง ๗ สาขาต่อคณะกรรมการอำนวยการโครงการฯ เพื่อขอรับความเห็นชอบ และคณะกรรมการอำนวยการโครงการฯ ได้ให้ความเห็นชอบผลการพิจารณาตัดสินดังกล่าว
โดยสำนักงานศิลปวัฒนธรรมร่วมสมัย จะมอบเข็มเชิดชูเกียรติให้กับศิลปินทั้ง ๗ ท่านพร้อมเงินรางวัลจำนวนหนึ่งแสนบาท
ศิลปินศิลปาธร นับเป็นต้นแบบของคนรุ่นใหม่ที่มีกำลังความคิดในการสร้างสรรค์ผลงาน อันทรงคุณค่า สามารถประยุกต์ใช้ภูมิปัญญาดั้งเดิมอันเป็นทุนทางวัฒนธรรมนำมาต่อยอดการสร้างสรรค์ผลงานให้เกิดคุณค่าและมูลค่าเพิ่มในระบบเศรษฐกิจ อุทิศกำลังเวลา ความคิด ทักษะและประสบการณ์ความรู้ สร้างสรรค์ประโยชน์ให้แก่ประเทศชาติได้อย่างน่าภาคภูมิใจ
-------------------------------------------------------

ที่มา : https://www.thaigov.go.th/news/contents/details/32742
