รัฐบาลไทย-ข่าวทำเนียบรัฐบาล-ไทย-สหราชอาณาจักร ยกระดับความร่วมมือทางการค้า พร้อมส่งเสริมธุรกิจผ่านระบบออนไลน์ สู้วิกฤตโควิด-19

วันศุกร์ที่ 26 มิถุนายน 2563
ไทย-สหราชอาณาจักร ยกระดับความร่วมมือทางการค้า พร้อมส่งเสริมธุรกิจผ่านระบบออนไลน์ สู้วิกฤตโควิด-19
ไทย-สหราชอาณาจักร ยกระดับความร่วมมือทางการค้า พร้อมส่งเสริมธุรกิจผ่านระบบออนไลน์ สู้วิกฤตโควิด-19
วันนี้ (26 มิถุนายน 2563) เวลา 11.00 น. ณ ห้องนารีสโมสร 2 ตึกนารีสโมสร ทำเนียบรัฐบาล นายไบรอัน จอห์น เดวิดสัน (H.E. Mr. Brian John Davidson) เอกอัครราชทูตสหราชอาณาจักรประจำประเทศไทย เข้าเยี่ยมคารวะนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ในโอกาสเข้ารับหน้าที่ สรุปสาระสำคัญการหารือ ดังนี้
รองนายกรัฐมนตรีกล่าวต้อนรับและแสดงความยินดีกับการเข้ารับตำแหน่ง ไทยและสหราชอาณาจักรมีความสัมพันธ์ที่ดีต่อกันมายาวนาน โดยเฉพาะความสัมพันธ์ด้านการค้าการลงทุนระหว่างกันที่มีพัฒนาการมากขึ้นตามลำดับ พร้อมทั้งมีการติดตามและทบทวนรายละเอียดทางการค้ามาอย่างต่อเนื่อง จึงขอยืนยันความพร้อมของไทยในการร่วมมือกับสหราชอาณาจักรอย่างใกล้ชิดเพื่อเสริมสร้างความสัมพันธ์ด้านการค้าและการลงทุน และเมื่อสถานการณ์โควิด-19 คลี่คลาย ไทยจะเร่งดำเนินการตามแผนการเยือนสหราชอาณาจักรเพื่อจัดการพบปะร่วมเจรจาทางการค้าระหว่างนักธุรกิจต่อไป
เอกอัครราชทูตฯ ขอบคุณที่รองนายกรัฐมนตรีให้เกียรติเข้าเยี่ยมคารวะในวันนี้ และเชื่อว่าเมื่อสถานการณ์โควิด-19 คลี่คลายลง ไทยและสหราชอาณาจักรจะได้ประสานความร่วมมือในด้านที่มีศักยภาพระหว่างกันอย่างใกล้ชิด โดยเมื่อช่วงเดือนมิถุนายนที่ผ่านมา ทั้งสองฝ่ายได้เจรจาแลกเปลี่ยนความคืบหน้าของการทบทวนนโยบายทางการค้า (Trade Policy Review : TPR) ผ่านระบบออนไลน์ ทำให้รับทราบถึงกรอบการดำเนินงานต่อไปในอนาคต โดยคาดว่าจะได้ข้อสรุปภายในปลายปีนี้
ทั้งสองฝ่ายเห็นพ้องที่จะส่งเสริมความร่วมมือทวิภาคีร่วมกัน โดยเฉพาะอย่างยิ่งด้านการค้า และการลงทุน พร้อมร่วมกันทบทวนนโยบายการค้าเพื่อใช้เป็นพื้นฐานสำคัญของการหารือจัดทำความตกลงทางการค้าเพิ่มเติม นอกจากนี้ได้หารือแลกเปลี่ยนความคิดเห็นเพื่อโอกาสในการเพิ่มมูลค่าทางการค้าผ่านช่องทางออนไลน์ต่าง ๆ เช่น การให้ความสำคัญกับตลาด E-Commerce รวมทั้งการใช้แพลตฟอร์มออนไลน์จัดการประชุมทางไกลเพื่อเจรจาธุรกิจ  ซึ่งรองนายกรัฐมนตรีเชื่อมั่นว่า การใช้ระบบออนไลน์จะมีบทบาทที่สำคัญอย่างยิ่งในการอำนวยความสะดวกให้แก่ภาคธุรกิจให้สามารถเดินหน้าต่อไปได้ภายใต้สถานการณ์โควิด-19 โดยทางกระทรวงพาณิชย์ได้เตรียมแพลตฟอร์มที่มีความพร้อม อาทิ Amazon, The Hub Thailand, Tesco เป็นต้น และมีความพร้อมในการให้บริการและสามารถประสานความร่วมมือกับทูตพาณิชย์ตัวแทนในไทย

ที่มา : https://www.thaigov.go.th/news/contents/details/32799
