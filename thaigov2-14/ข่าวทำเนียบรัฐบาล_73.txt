รัฐบาลไทย-ข่าวทำเนียบรัฐบาล-​นายกฯ ยินดีประเทศไทยได้อันดับที่ 57 ผลการจัดอันดับดัชนีรัฐบาลอิเล็กทรอนิกส์ หรือ EGDI ขยับขึ้นถึง 16 อันดับ

วันอาทิตย์ที่ 12 กรกฎาคม 2563
พิมพ์
​นายกฯ ยินดีประเทศไทยได้อันดับที่ 57 ผลการจัดอันดับดัชนีรัฐบาลอิเล็กทรอนิกส์ หรือ EGDI ขยับขึ้นถึง 16 อันดับ
ผลสืบเนื่องจากแผนยุทธศาสตร์ชาติและการปฏิรูปประเทศ
ศาสตราจารย์ นฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ไทยได้รับการจัดอันดับที่ 57 จากผลการจัดอันดับดัชนีรัฐบาลอิเล็กทรอนิกส์ (E-government Development Index : EGDI ) ปี 2563 ขององค์การสหประชาชาติ จากเดิมได้ลำดับที่ 73 ในปี 2561 ดีขึ้น 16 อันดับ
องค์การสหประชาชาติจัดอันดับดัชนีรัฐบาลอิเล็กทรอนิกส์เพื่อประเมินความพร้อมของการพัฒนารัฐบาลอิเล็กทรอนิกส์ในประเทศต่างๆ เพื่อให้เห็นถึงทิศทางการพัฒนาทางอิเล็คทรอนิกส์ และสะท้อนความสามารถของภาครัฐในการนำเทคโนโลยีสารสนเทศมาใช้ในการให้บริการประชาชน โดยจัดการประเมินทุก 2 ปี สำรวจจาก 193 ประเทศ ที่เป็นสมาชิกองค์การสหประชาชาติ พิจารณาจาก 3 ปัจจัยที่สำคัญ ได้แก่ 1 การให้บริการออนไลน์ 2 โครงสร้างพื้นฐานโทรคมนาคม และ 3 ทุนมนุษย์
ทั้งนี้ นายกรัฐมนตรีขอบคุณหน่วยงานที่เกี่ยวข้องที่ร่วมตั้งใจทำงานจนทำให้การจัดอันดับของไทยดีขึ้นอย่างต่อเนื่อง และเป็นผลสำคัญสืบเนื่องจากการปฏิรูปประเทศที่ปรากฏผลเป็นรูปธรรม รวมทั้งตามแผนแม่บทของยุทธศาสตร์ชาติ ด้านที่ 6 ด้านการปรับสมดุลและการพัฒนาระบบการบริหารจัดการภาครัฐ ด้วย

ที่มา : https://www.thaigov.go.th/news/contents/details/33308
