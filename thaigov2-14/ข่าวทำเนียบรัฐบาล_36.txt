รัฐบาลไทย-ข่าวทำเนียบรัฐบาล-นายวิษณุฯ รองนายกรัฐมนตรี รับมอบเครื่องฟอกอากาศสำหรับกำจัดเชื้อโรค เพื่อนำมาใช้ประโยชน์ในพื้นที่ที่จำเป็นในทำเนียบรัฐบาล

วันพุธที่ 1 กรกฎาคม 2563
พิมพ์
นายวิษณุฯ รองนายกรัฐมนตรี รับมอบเครื่องฟอกอากาศสำหรับกำจัดเชื้อโรค เพื่อนำมาใช้ประโยชน์ในพื้นที่ที่จำเป็นในทำเนียบรัฐบาล
นายวิษณุ เครืองาม รองนายกรัฐมนตรี รับมอบเครื่องฟอกอากาศสำหรับกำจัดเชื้อโรค เพื่อนำมาใช้ประโยชน์ในพื้นที่ที่จำเป็นในทำเนียบรัฐบาล
วันนี้ (1 ก.ค. 63) เวลา 11.30 น. ณ ห้องนารี 2 ตึกนารีสโมรสร ทำเนียบรัฐบาล นายสมโภชน์ อาหุนัย ประธานเจ้าหน้าที่บริหาร บริษัท พลังงานบริสุทธิ์ จำกัด (มหาชน) หรือ EA และคณะ เข้าพบ นายวิษณุ เครืองาม รองนายกรัฐมนตรี เพื่อมอบเครื่องกำจัดเชื้อโรคขนาดเล็ก (Size S) เครื่องจำกัดเชื้อโรคขนาดกลาง (Size M) และเครื่องอบฆ่าเชื้อโรค (Sterilize cabinet) กว่า 70 ราย เพื่อนำมาใช้ประโยชน์ในพื้นที่ทำเนียบรัฐบาล
รองนายกรัฐมนตรีกล่าวว่า นายกรัฐมนตรีรู้สึกขอบคุณและชื่นชมภาคเอกชนที่มีการผลิตนวัตกรรมใหม่ ๆ เพื่อร่วมกับรัฐบาลช่วยกันต่อสู้กับการแพร่ระบาดของเชื้อไวรัสโควิด-19  ซึ่งประเทศไทยยังคงจำเป็นและต้องการนวัตกรรมที่ก่อให้เกิดประโยชน์แก่ประชาชนอีกมาก ทั้งนี้ ต้องขอชื่นชมบริษัท พลังงานบริสุทธิ์ จำกัด (มหาชน) ยังมีเทคโนโลยีที่มีความสำคัญต่อภาคเกษตรกรรม และภาคอุตสาหกรรมด้วย
ประธานเจ้าหน้าที่บริหาร บริษัท พลังงานบริสุทธิ์ จำกัด (มหาชน) กล่าวถึงการ “กลุ่มช่วยกัน” มีเป้าหมายเพื่อจัดทำโครงการต่าง ๆ ในการต่อสู้และรับมือกับการแพร่ระบาดของเชื้อไวรัสโควิด-19 อาทิ การรณรงค์ให้ประชาชนดาวน์โหลดแอปพลิเคชัน “หมอชนะ” รวมทั้งยังได้มอบอุปกรณ์กำจัดเชื้อโรคให้โรงพยาบาลทั่วประเทศ และสนับสนุนการใช้เครื่องฟอกอากาศกำจัดเชื้อในโรคในพื้นที่ State Quarantine ต่าง ๆ และพัฒนาไมโครเวฟมาดัดแปลงเป็นเครื่องอบฆ่าเชื้อโรค กรณีผู้ที่ขาดแคลนหน้ากากอนามัยสามารถนำมาฆ่าเชื้อและใช้ซ้ำได้ด้วย
โอกาสนี้ ประธานเจ้าหน้าที่บริหาร บริษัท พลังงานบริสุทธิ์ จำกัด (มหาชน) ยังได้มอบเครื่องฟอกอากาศสำหรับกำจัดเชื้อโรค และเครื่องอบฆ่าเชื้อโรคด้วยความร้อนและ UV ซึ่งเป็นนวัตกรรมดัดแปลงแด่รองนายกรัฐมนตรี เพื่อส่งต่อให้สำนักเลขาธิการนายกรัฐมนตรีนำไปใช้ประโยชน์ในพื้นที่ที่จำเป็น เช่น พื้นที่แถลงข่าว หรือ ห้องทำงานของบุคลากร ด้วย
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/32995
