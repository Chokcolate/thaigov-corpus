รัฐบาลไทย-ข่าวทำเนียบรัฐบาล-ผลความคืบหน้าการพัฒนาสภาองค์กรชุมชนตำบล

วันศุกร์ที่ 10 กรกฎาคม 2563
พิมพ์
ผลความคืบหน้าการพัฒนาสภาองค์กรชุมชนตำบล
สรุปการตอบกระทู้ถามในการประชุมวุฒิสภา  วันจันทร์ที่ ๓ กุมภาพันธ์ ๒๕๖๓
เรื่อง   ผลความคืบหน้าการพัฒนาสภาองค์กรชุมชนตำบล
ผู้ตั้งกระทู้ถาม นายอนุศักดิ์ คงมาลัย  สมาชิกวุฒิสภา
ถาม นายกรัฐมนตรี
ผู้ตอบ รัฐมนตรีว่าการกระทรวงการพัฒนาสังคมและความมั่นคงของมนุษย์
ผู้ถาม : นายอนุศักดิ์ คงมาลัย  สมาชิกวุฒิสภา ถามกระทู้โดยสรุปดังนี้
ด้วยสภาองค์กรชุมชนตำบลจัดตั้งขึ้นเพื่อส่งเสริมและสนับสนุนให้สมาชิกในตำบลได้เข้ามามีส่วนร่วมพัฒนาประเทศ โดยมีเวทีประชุมเพื่อนำปัญหาหรือแนวทางการพัฒนาตำบลมาปรึกษาหารือ เสนอความคิดเห็น ร่วมหาทางแก้ไขหรือแนวทางการจัดลำดับการพัฒนาท้องถิ่น เช่น ปัญหาสาธารณสุข ปัญหาปากท้อง ปัญหาพืชผลราคาตกต่ำ ปัญหาที่ดินและที่อยู่อาศัย ปัญหาสิ่งแวดล้อม เป็นต้น และปัจจุบันความคืบหน้าของการดำเนินการสภาองค์กรชุมชนตำบลยังคงมีทัศนคติและความเข้าใจที่แตกต่างกัน ทั้งจากภาคราชการ ภาคท้องถิ่นและภาคประชาชน ในการสร้างความเข้มแข็งฐานรากของสังคมในระดับตำบล จึงขอเรียนถามว่าปัจจุบันการพัฒนาสภาองค์กรชุมชนตำบลทั่วประเทศมีความคืบหน้าการดำเนินการไป มากน้อยเพียงใด และมีหน่วยงานใดที่ร่วมสนับสนุนหรือนำแนวทางการพัฒนาสภาองค์กรชุมชนตำบลไปใช้ประโยชน์บ้าง ตลอดจนในอนาคตภาครัฐจะมีนโยบายหรือแนวทางในการสนับสนุนให้การดำเนินการ สภาองค์กรชุมชนตำบลพัฒนาไปได้เต็มประสิทธิภาพมากกว่าที่เป็นอยู่หรือไม่ อย่างไร
ผู้ตอบ : รัฐมนตรีว่าการกระทรวงการพัฒนาสังคมและความมั่นคงของมนุษย์ ตอบชี้แจงกระทู้โดยสรุปดังนี้
สถาบันพัฒนาองค์กรชุมชน (พอช.) องค์กรนี้เป็นฐานรากของประชาธิปไตยในระดับหมู่บ้านหรือตำบล สมาชิกสามารถใช้สิทธิบริหารงานหรือเสนอปัญหาที่เกิดในชุมชน ผ่านสภาองค์กรชุมชนตำบลได้แต่ที่ผ่านมาได้รับการจัดสรรงบประมาณลดลงมาอย่างต่อเนื่องทุกปี โดยสำนักงบประมาณแจ้งสาเหตุว่าได้มีการจัดตั้งสภาองค์กรชุมชนตำบลเกือบครบแล้ว แต่สิ่งที่สภาองค์กรชุมชนตำบลต้องการ คือการพัฒนาความรู้ทักษะใหม่ ๆ อย่างต่อเนื่อง ซึ่งจำเป็นต้องใช้งบประมาณดำเนินการ งบประมาณจึงไม่เพียงพอ และเหตุที่การจัดตั้งสภาองค์กรชุมชนตำบลไม่ครบเนื่องจากว่าบางเขตไม่ใช่ตำบล แต่เป็นเขตเทศบาลจึงเป็นการติดขัดปัญหาข้อกฎหมาย และมีการประเมินประสิทธิภาพการบริหารจัดการตนเองของสภาองค์กรชุมชนตำบลโดยมหาวิทยาลัยแบ่งออกเป็นกลุ่ม A B C ซึ่งกระทรวงการพัฒนาสังคมและความมั่นคงของมนุษย์จะได้ดำเนินการให้ดีที่สุดภายใต้ข้อจำกัดทางด้านงบประมาณและได้ร่วมมือกับกระทรวงทรัพยากรธรรมชาติและสิ่งแวดล้อม เพื่อดูแลทางด้านสิ่งแวดล้อม และดำเนินการร่วมกับกรมอนามัย และ
กรมสุขภาพจิต เพื่อดูแลด้านสาธารณสุข
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32980
