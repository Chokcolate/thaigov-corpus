รัฐบาลไทย-ข่าวทำเนียบรัฐบาล-ติดตามผลของกระทู้ ๓ ดง (สิทธิในที่ดิน)

วันศุกร์ที่ 10 กรกฎาคม 2563
พิมพ์
ติดตามผลของกระทู้ ๓ ดง (สิทธิในที่ดิน)
สรุปการตอบกระทู้ถามในการประชุมวุฒิสภา  วันจันทร์ที่ ๒๗ มกราคม ๒๕๖๓
เรื่อง   ติดตามผลของกระทู้ ๓ ดง (สิทธิในที่ดิน)
ผู้ตั้งกระทู้ถาม นางสาวภัทรา วรามิตร  สมาชิกวุฒิสภา
ถาม รัฐมนตรีว่าการกระทรวงมหาดไทย
ผู้ตอบ รัฐมนตรีช่วยว่าการกระทรวงมหาดไทย (นายนิพนธ์ บุญญามณี)
ผู้ถาม : นางสาวภัทรา วรามิตร  สมาชิกวุฒิสภา ถามกระทู้โดยสรุปดังนี้
ขอติดตามผลของกระทู้ ๓ ดง ใน ๔ ประเด็น คือ (๑) ในการประชุมคณะกรรมการ นโยบายที่ดินแห่งชาติ ครั้งที่ ๑/๒๕๖๓ วันที่ ๑๖ มกราคม ๒๕๖๓ ไม่มีวาระการประชุมเกี่ยวกับเรื่องที่ดิน ดงน้ำจั้น ดงบ้านอ้น และดงเหล่าแขม ท้องที่กมลาไสย จังหวัดกาฬสินธุ์ จะมีการน าเรื่องดังกล่าวเข้าที่ประชุม เมื่อใด และจะมีการลงพื้นที่แสวงหาข้อมูลเพิ่มเติมหรือไม่ (๒) กรณีการไม่ได้รับสิทธิช่วยเหลือในส่วน การเกษตรกรที่ไม่มีเอกสารสิทธิ จะมีมาตรการใดรองรับหรือไม่ (๓) กรณีที่ดินดงปากน้ำซึ่งผู้เข้าครอบครอง เข้าทำประโยชน์ได้สิทธิเช่าซื้อ และได้ให้เอกสารสิทธิในที่ดิน ทั้งที่มีพื้นที่ติดกับที่ดินทั้ง ๓ แห่งดังกล่าว ดังนั้น ขอให้ทบทวนแผนบูรณะชนบทที่ใช้มานานแล้วเพื่อให้สอดคล้องกับสภาพปัจจุบัน และ (๔) การติดตาม ความคืบหน้ากระทู้ถาม มีแนวทางเร่งรัดการดำเนินการอย่างไร นอกจากนี้ การออกกฎหมายเกี่ยวกับการปรับปรุงกระทรวง ทบวง กรม เพื่อนำไปสู่การดำเนินการการจัดการที่ดินจะใช้เวลาเท่าไร
ผู้ตอบ : รัฐมนตรีช่วยว่าการกระทรวงมหาดไทย (นายนิพนธ์ บุญญามณี) ตอบชี้แจงกระทู้โดยสรุปดังนี้
นายนิพนธ์ บุญญามณี รัฐมนตรีช่วยว่าการกระทรวงมหาดไทย ได้รับมอบหมายให้ตอบชี้แจง ได้ตอบชี้แจงว่า (๑) การดำเนินการตามกฎหมายเกี่ยวกับการจัดการที่ดิน มีคณะกรรมการ ๒ คณะ คือ คณะกรรมการ นโยบายที่ดินแห่งชาติและคณะกรรมการจัดที่ดิน กรณีคณะกรรมการจัดที่ดิน เดิมมีรัฐมนตรีว่าการกระทรวงทรัพยากร ธรรมชาติและสิ่งแวดล้อมเป็นประธาน หลังจากกฎหมายใหม่มีรัฐมนตรีว่าการกระทรวงมหาดไทยเป็นประธาน ซึ่งขณะนี้กฎหมายเกี่ยวกับการปรับปรุงกระทรวง ทบวง กรม ยังไม่มีการตราขึ้น ทำให้การถ่ายโอนอำนาจยังกระทำไม่ได้ ดังนั้น การประชุมคณะกรรมการจัดที่ดินจึงไม่สามารถประชุมได้โดยเรื่องที่ดินทั้ง ๓ พื้นที่ดังกล่าวต้องเข้าคณะกรรมการจัดที่ดิน ส่วนการประชุม ในวันที่ ๑๖ มกราคม ๒๕๖๓ เป็นการประชุมคณะกรรมการนโยบายที่ดินแห่งชาติ  (๒) การช่วยเหลือเกษตรกร ของกระทรวงพาณิชย์ และกระทรวงเกษตรและสหกรณ์ ทั้งในส่วนเกษตรกรที่อยู่ในที่ดินของรัฐไม่ว่ารูปแบบใด (บัตรชมพู) และเกษตรกรที่อยู่ในที่ดินที่มีเอกสารสิทธิ (บัตรเขียว) จะได้รับสิทธิในการช่วยเหลือและได้รับ การดูแลตามนโยบายของรัฐ โดยในส่วนบัตรชมพูต้องมีการตรวจสอบการเข้าทำประโยชน์จริงและเนื้อที่เป็นไปตามที่ได้ลงทะเบียนไว้ ทั้งนี้ ถ้าถูกต้องตามหลักเกณฑ์จะได้รับสิทธิจากนโยบายดังกล่าว และ (๓) กรณีดงปากน้ำที่ได้รับสิทธิการเช่าซื้อ และนำไปสู่การออกโฉนด เนื่องจากมีการพิสูจน์พื้นที่มีร่องรอย ๗ การเข้าทำประโยชน์มาก่อน ซึ่งต่างจากพื้นที่ ๓ แห่ง หากจะให้มีการทบทวนต้องรอให้มีการดำเนินการประชุมคณะกรรมการจัดที่ดินก่อน นอกจากนี้ การตรากฎหมายเกี่ยวกับการปรับปรุงกระทรวง ทบวง กรม เป็นเรื่องของสภาจึงไม่อาจกำหนดเวลาแน่นอนได้ ทั้งนี้จะไปประสานกับรัฐมนตรีว่าการกระทรวง ทรัพยากรธรรมชาติและสิ่งแวดล้อมเพื่อเร่งรัดกฎหมายฉบับดังกล่าวต่อไป
​
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/32977
