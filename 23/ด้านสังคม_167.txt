รัฐบาลไทย-ข่าวทำเนียบรัฐบาล-พม. นำคณะประธานสภาเด็กและเยาวชนทุกระดับทั่วประเทศ 600 คน เข้าพบ นรม.

วันอังคารที่ 27 พฤศจิกายน 2561
พม. นำคณะประธานสภาเด็กและเยาวชนทุกระดับทั่วประเทศ 600 คน เข้าพบ นรม.
พม. นำคณะประธานสภาเด็กและเยาวชนทุกระดับทั่วประเทศ 600 คน เข้าพบ นรม. พร้อมเสนอผลการขับเคลื่อนและมติสมัชชาเด็กและเยาวชนระดับภาค ประจำปี 2561
เมื่อวันที่ 23 พ.ย. 61 เวลา 13.00 น. ที่ตึกสันติไมตรี ทำเนียบรัฐบาล พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายสมคิด สมศรี อธิบดีกรมกิจการเด็กและเยาวชน นำคณะประธานสภาเด็กและเยาวชนจังหวัด สภาเด็กและเยาวชนอำเภอ สภาเด็กและเยาวชนเขต สภาเด็กและ เยาวชนแห่งประเทศไทย และผู้รับผิดชอบการดำเนินงานของสภาเด็กและเยาวชน ที่เข้าร่วมโครงการ "รวมพลังแกนนำเด็กและเยาวชนมุ่งสู่การเป็นแกนนำจิตอาสาในชุมชนป้องกันการทุจริตคอรัปชั่น” จำนวนทั้งสิ้น 600 คน เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี เพื่อนำเสนอผลการขับเคลื่อนการดำเนินงานของสภาเด็กและเยาวชน และมติสมัชชาเด็กและเยาวชนระดับภาค ประจำปี 2561 พร้อมทั้งมอบรายงานประจำปีของสภาเด็กและเยาวชนแห่งประเทศไทยและคู่มือการดำเนินงานของสภาเด็กและเยาวชน
พลเอก อนันตพร กล่าวว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ได้ขับเคลื่อน ยุทธศาสตร์ชาติ 20 ปี (พ.ศ. 2561 - 2580) โดยมีความมุ่งมั่นให้ประเทศมีความมั่นคง มั่งคั่ง และยั่งยืน โดยยุทธศาสตร์ดังกล่าวยึดหลักปรัชญาเศรษฐกิจพอเพียง ซึ่งมุ่งเน้นการพัฒนาเด็กและเยาวชนคนรุ่นใหม่ให้มีประสิทธิภาพ เพื่อเป็น กำลังหลักในการพัฒนาประเทศทั้งในปัจจุบันและอนาคต ทั้งนี้ รัฐบาลได้มอบหมายให้กระทรวงการพัฒนาสังคมและ ความมั่นคงของมนุษย์ (พม.) โดยกรมกิจการเด็กและเยาวชน (ดย.) รับผิดชอบการดำเนินงานด้านการส่งเสริมการพัฒนาเด็กและเยาวชนทั้งประเทศ ภายใต้รูปแบบของ "สภาเด็กและเยาวชน”
พลเอก อนันตพร กล่าวต่อไปว่า ด้วยพระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2560 กำหนดให้กระทรวง พม. มีหน้าที่ในการพัฒนาเด็กและเยาวชน รวมทั้งแก้ไขปัญหาที่อาจมีผลกระทบในทางลบต่อเด็กและเยาวชน และพระราชบัญญัติคุ้มครองเด็ก พ.ศ. 2546 ซึ่งเป็นกฎหมาย เพื่อการคุ้มครองเด็กให้สอดคล้องกับหลักการของอนุสัญญาว่าด้วยสิทธิเด็ก โดยคำนึงถึงประโยชน์สูงสุดของเด็ก และการไม่เลือกปฏิบัติ ด้วยกลไกการคุ้มครองในรูปคณะกรรมการและบุคคลแวดล้อมมีหน้าที่ต้องคุ้มครองดูแลเด็กอย่างเหมาะสม ไม่ละเลย ทอดทิ้ง ทารุณ หรือแสวงประโยชน์จากเด็ก และต้องสงเคราะห์คุ้มครองเด็ก โดยบุคคลหรือองค์กรที่เหมาะสม ตลอดจนส่งเสริมความประพฤติและจัดหาทรัพยากรเพื่อการคุ้มครองเด็ก โดยสภาเด็กและเยาวชนเป็นพลังสำคัญในการพัฒนาและคุ้มครองพิทักษ์สิทธิของเด็กและเยาวชน ทั้งนี้ กระทรวง พม. โดย ดย. ร่วมกับ ภาคีเครือข่าย จัดให้มีสภาเด็กและเยาวชนทุกระดับ ตามที่พระราชบัญญัติส่งเสริมการพัฒนาเด็กและเยาวชนฯ กำหนด จำนวน 8,780 แห่ง ประกอบด้วย1) สภาเด็กและเยาวชนระดับตำบลและเทศบาล จำนวน 7,774 แห่ง 2) สภาเด็กและเยาวชนระดับอำเภอและเขตกรุงเทพมหานคร จำนวน 928 แห่ง 3) สภาเด็กและเยาวชนระดับจังหวัดและกรุงเทพมหานคร จำนวน 77 แห่ง และ 4) สภาเด็กและเยาวชนแห่งประเทศไทย จำนวน 1 แห่ง ทั้งนี้ สภาเด็กและเยาวชนมีวาระการดำรงตำแหน่งครบ 1 ปี และได้ดำเนินกิจกรรมสร้างสรรค์ในพื้นที่อันเป็นประโยชน์ต่อชุมชน สังคม และประเทศชาติ อีกทั้งในวันที่ 20 พฤศจิกายน ที่ผ่านมา เป็นวันสิทธิเด็กสากล ขององค์การสหประชาชาติ ซึ่งนับเป็นโอกาสอันดีที่เด็กและเยาวชนจะได้แสดงพลังในการขับเคลื่อนการพัฒนาสังคมและประเทศชาติ
พลเอก อนันตพร กล่าวเพิ่มเติมว่า รัฐบาลได้ตระหนักถึงความสำคัญของการพัฒนาเด็กและเยาวชนในพื้นที่ ด้วยการส่งเสริมให้เด็กและเยาวชนทำกิจกรรมในพื้นที่ตามบริบท รวมทั้งความต้องการของเด็กและเยาวชนในพื้นที่อย่างสร้างสรรค์ โดยให้อิสระทางความคิด ด้วยการเคารพการตัดสินใจของเด็กและเยาวชน และเปิดโอกาสให้ เด็กและเยาวชนทุกคนได้เสนอความคิดและขับเคลื่อนการดำเนินงานภายใต้แนวคิด "เด็กคิด เด็กทำ เด็กนำ ผู้ใหญ่หนุน” ทั้งนี้ สภาเด็กและเยาวชน นับเป็นกลไกสำคัญการประสานงานเด็กและเยาวชนจากระดับพื้นที่สู่ระดับนโยบาย ซึ่งเด็กและเยาวชน ต้องพัฒนาศักยภาพตนเองให้มีทักษะ รู้เท่าทันสถานการณ์ท้าทายใกล้ตัว และประเด็นท้าทายระดับภูมิภาค เพื่อผลักดันการดำเนินงานเชิงรุกเพื่อป้องกันปัญหาผ่านการทำงานกับทุกภาคส่วนภาคีเครือข่ายทั้งในพื้นที่ของตนเอง จังหวัด ประเทศเพื่อนบ้าน และนานาประเทศ รวมทั้งเป็นกลไกในการแก้ไขปัญหาที่ประเทศไทยกำลังเผชิญ เช่น ความรุนแรงในครอบครัว การรับสื่อที่ไม่เหมาะสมทั้งในรูปแบบ Offline และ Online ปัญหายาเสพติด การตั้งครรภ์ไม่พร้อมในวัยรุ่น และการทุจริตคอรัปชั่น เป็นต้น

ที่มา : https://www.thaigov.go.th/news/contents/details/17103
