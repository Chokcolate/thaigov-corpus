รัฐบาลไทย-ข่าวทำเนียบรัฐบาล-พาณิชย์ตะลุยอีคอมเมิร์ซแดนกิมจิ  สานฝันการค้าออนไลน์สินค้าไทยเติบโตก้าวกระโดด

วันศุกร์ที่ 23 พฤศจิกายน 2561
พาณิชย์ตะลุยอีคอมเมิร์ซแดนกิมจิ  สานฝันการค้าออนไลน์สินค้าไทยเติบโตก้าวกระโดด
กระทรวงพาณิชย์ยกทัพผู้บริหารเหินฟ้าสู่แดนกิมจิ หารือบริษัท Coupang อีคอมเมิร์ซ ยักษ์ใหญ่อันดับ 1 ของเกาหลีใต้ หวังใช้แพลทฟอร์ม “Thai Mall” กระตุ้นการค้าออนไลน์สินค้าไทยเติบโตไม่น้อยกว่า 200 ล้านบาทภายในปี 2562 เมื่อ
วันที่ 22 พฤศจิกายน 2561
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ พร้อมด้วยคณะผู้บริหารระดับสูงของกระทรวงพาณิชย์ได้เดินทางเยือนสาธารณรัฐเกาหลีเพื่อเยี่ยมชมบริษัท COUPANG อีคอมเมิร์ซยักษ์ใหญ่อันดับหนึ่งของเกาหลีใต้ พร้อมหารือแผนความร่วมมือขยายประเภทสินค้าไทยบนเว็บไซต์ Coupang.com หวังกระตุ้นมูลค่าส่งออกสินค้าไทยไปตลาดเกาหลีเติบโตตามเป้าร้อยละ 7 ในปี 2562
นายสนธิรัตน์เปิดเผยว่า “กระทรวงพาณิชย์ โดยกรมส่งเสริมการค้าระหว่างประเทศ ได้ดำเนินงานร่วมกับบริษัทผู้นำเข้าเกาหลีใต้ในการผลักดันให้สินค้าไทยวางจำหน่ายบนเว็บไซต์ Coupang.com โดยเมื่อวันที่ 7 สิงหาคมที่ผ่านมา Coupang ได้เปิดตัว Category สินค้าไทยบนเว็บไซต์coupang.com เป็น  ครั้งแรก ซึ่งการดำเนินงานในเฟสแรกนี้ส่งผลให้มีการนำเข้าสินค้าไทยมากถึง 899 SKU คิดเป็นมูลค่ารวมกว่า  118 ล้านบาท ส่วนใหญ่เป็นสินค้าจำพวกอาหารและเครื่องดื่ม”
“ล่าสุดกระทรวงพาณิชย์มีแผนการร่วมกับบริษัท COUPANG ในการขยายความร่วมมือไปยังเฟสที่ 2 เพื่อสร้างแพลทฟอร์มออนไลน์ “Thai Mall” สำหรับจำหน่ายสินค้าไทยโดยเฉพาะ ครอบคลุมสินค้าไทยหลากหลาย เช่น อาหารสำเร็จพร้อมทาน สินค้าไลฟ์สไตล์ เฟอร์นิเจอร์ สินค้าสำหรับสัตว์เลี้ยง และผลิตภัณฑ์สปา เป็นต้น” นายสนธิรัตน์กล่าวเพิ่มเติม
“ปัจจุบันชาวเกาหลีใต้มีแนวโน้มที่จะจับจ่ายซื้อหาสินค้าจากต่างประเทศผ่านระบบออนไลน์มากยิ่งขึ้นเรื่อยๆ โดยข้อมูลล่าสุดจากสถิติของศุลกากรเกาหลีใต้คาดการณ์ว่า ในปี 2561 มูลค่าการซื้อสินค้าต่างประเทศผ่านระบบออนไลน์จะเพิ่มสูงถึง 2,000 ล้านเหรียญสหรัฐฯ เติบโตร้อยละ 30 จากปีก่อนหน้า การเดินทางเยือนเกาหลีใต้ของกระทรวงพาณิชย์เพื่อหารือบริษัท Coupang ในครั้งนี้จึงนับเป็นโอกาสอันดีของประเทศไทยที่จะเร่งกระตุ้นให้มีการนำสินค้าคุณภาพของไทยประเภทต่างๆ มาจำหน่ายผ่านระบบออนไลน์บนเว็บไซต์ Coupang.com ที่มียอดขายเป็นอันดับที่ 1 ของเกาหลีใต้ ซึ่งจะเป็นอีกช่องทางสำคัญในการกระตุ้นการขยายตลาดสินค้าไทยในเกาหลีใต้ให้มีความหลากหลายมากยิ่งขึ้น และคาดการณ์ว่าจะช่วยสร้างมูลค่าการค้าของสินค้าไทยผ่านเว็บไชต์ของ Coupang ได้ไม่น้อยกว่า 200 ล้านบาทภายในปี 2562” นายสนธิรัตน์กล่าวทิ้งท้าย
ทั้งนี้ เกาหลีใต้เป็นหนึ่งในประเทศที่มีมูลค่าการค้าขายออนไลน์เติบโตเร็วมากที่สุดแห่งหนึ่งในโลก คาดการณ์กันว่าธุรกิจอีคอมเมิร์ซของเกาหลีใต้จะมีมูลค่าการค้าภายในประเทศกว่า 100,000 ล้านเหรียญสหรัฐฯ ภายในสิ้นปีนี้ เพิ่มขึ้นร้อยละ 14 จากปี 2560 โดยมูลค่าการค้าออนไลน์มีสัดส่วนสูงถึงร้อยละ 30 ของอุตสาหกรรมค้าปลีกของเกาหลีใต้ทั้งหมด ส่วนหนึ่งเป็นผลจากการที่เกาหลีใต้เป็นประเทศที่มีระบบอินเตอร์เน็ตความเร็วสูงครอบคลุมทั่วประเทศ และประชากรเกาหลีใต้กว่าร้อยละ 91 ต่างใช้โทรศัพท์มือถือแบบสมาร์ทโฟน ซึ่งมียอดการสั่งซื้อสินค้าผ่านโทรศัพท์มือถือมากกว่าร้อยละ 50 ของการซื้อผ่านระบบอีคอมเมิร์ซทั้งหมด

ที่มา : https://www.thaigov.go.th/news/contents/details/17016
