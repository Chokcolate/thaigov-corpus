รัฐบาลไทย-ข่าวทำเนียบรัฐบาล-พม. ต้อนรับคณะเยาวชน 11 ประเทศ กว่า 300 คน จากโครงการเรือเยาวชนเอเชียอาคเนย์  พร้อมเลี้ยงรับรอง เนื่องในโอกาสแวะเยือนประเทศไทย

วันจันทร์ที่ 26 พฤศจิกายน 2561
พม. ต้อนรับคณะเยาวชน 11 ประเทศ กว่า 300 คน จากโครงการเรือเยาวชนเอเชียอาคเนย์  พร้อมเลี้ยงรับรอง เนื่องในโอกาสแวะเยือนประเทศไทย
พม. ต้อนรับคณะเยาวชน 11 ประเทศ กว่า 300 คน จากโครงการเรือเยาวชนเอเชียอาคเนย์ พร้อมเลี้ยงรับรอง เนื่องในโอกาสแวะเยือนประเทศไทย
เมื่อวันที่ 24 พ.ย. 61 เวลา 14.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) เป็นประธานในพิธีต้อนรับคณะเยาวชนโครงการเรือเยาวชนเอเชียอาคเนย์ ประจำปี 2561 พร้อมมอบช่อดอกไม้แก่ผู้บริหารเรือ เนื่องในโอกาสแวะเยือนประเทศไทยระหว่างวันที่ 24 - 27 พฤศจิกายน 2561 โดยมี นายสมคิด สมศรี อธิบดีกรมกิจการเด็กและเยาวชน ร่วมให้การต้อนรับ ณ ห้องประชุม Dolphin Hall เรือนิปปอนมารู ที่ท่าเรือกรุงเทพ เขตคลองเตย กรุงเทพฯ จากนั้น เวลา 17.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้คณะเยาวชนโครงการเรือเยาวชนเอเชียอาคเนย์ประจำปี2561 เข้าเยี่ยมคารวะ พร้อมทั้งเลี้ยงรับรองคณะเยาวชนดังกล่าว โดยรัฐบาลไทยเป็นเจ้าภาพ ณ ศูนย์ประชุมวายุภักษ์ โรงแรมเซ็นทรา ศูนย์ราชการและคอนเวนชันเซ็นเตอร์ แจ้งวัฒนะ กรุงเทพฯ
นายปรเมธี กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มีความมุ่งมั่นในการพัฒนาประเทศให้มีความมั่นคง มั่งคั่ง และยั่งยืน ภายใต้ยุทธศาสตร์ชาติ 20 ปี (พ.ศ. 2561 - 2580) เป็นแนวทางในการขับเคลื่อนประเทศ โดยยึดหลักปรัชญาเศรษฐกิจพอเพียง ที่มุ่งเน้นการพัฒนาเด็กและเยาวชนคนรุ่นใหม่ให้มีประสิทธิภาพ เพื่อเป็นกำลังหลักในการพัฒนาประเทศทั้งในปัจจุบันและอนาคต ทั้งนี้ ได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) รับผิดชอบการส่งเสริมการพัฒนาเด็กและเยาวชนทั้งประเทศ โดยมุ่งเน้นให้เด็กและเยาวชนเป็นคนดี คนเก่ง มีคุณภาพ มีวินัย และมีความสามารถในการเรียนรู้ทักษะชีวิตอย่างรอบด้าน
นายปรเมธี กล่าวต่อไปว่า สำหรับการขับเคลื่อนโครงการเรือเยาวชนเอเชียอาคเนย์ เป็นโครงการตามข้อตกลงร่วมกันระหว่างรัฐบาลญี่ปุ่นและรัฐบาลประเทศสมาชิกอาเซียน  โดยได้เริ่มดำเนินการขึ้นครั้งแรกในปี พ.ศ. 2517 ด้วยวัตถุประสงค์หลักของโครงการเพื่อให้เยาวชนจากประเทศญี่ปุ่นและประเทศสมาชิกอาเซียนได้ใช้ชีวิตร่วมกัน ด้วยการสร้างความสัมพันธ์ ส่งเสริมมิตรภาพและความเข้าใจอันดีระหว่างกัน ตลอดจนแลกเปลี่ยนเรียนรู้อย่างรอบด้าน อาทิ วัฒนธรรม วิถีชีวิตความเป็นอยู่ ความคิดเห็น และทัศนคติ เป็นต้น ผ่านการประกอบกิจกรรมร่วมกันที่หลากหลาย ซึ่งส่งผลให้เยาวชนได้มีโลกทัศน์ที่กว้างไกล รวมถึงการสร้างความร่วมมือระหว่างประเทศ ด้วยเครือข่ายเยาวชนอย่างมีศักยภาพ  สำหรับการดำเนินโครงการฯ ปี 2561 นับเป็นปีที่ 45  โดยในแต่ละประเทศมีการพิจารณาคัดเลือกเยาวชน ประเทศละ 28 คน และหัวหน้าคณะเยาวชน ประเทศละ 1 คน จากประเทศสมาชิกอาเซียน 10 ประเทศ ได้แก่ สาธารณรัฐอินโดนีเซีย มาเลเซีย สาธารณรัฐฟิลิปปินส์ สาธารณรัฐสิงคโปร์ บรูไนดารุสซาลาม สาธารณรัฐสังคมนิยมเวียดนาม ราชอาณาจักรกัมพูชา สาธารณรัฐประชาธิปไตยประชาชนลาว สาธารณรัฐแห่งสหภาพเมียนมา และราชอาณาจักรไทย รวมทั้งประเทศญี่ปุ่น ประเทศละ  40 คน รวมจำนวนทั้งสิ้น 330 คน
นายปรเมธี กล่าวเพิ่มเติมว่า  สำหรับการเดินทางของคณะเยาวชนโครงการเรือเยาวชนเอเชียอาคเนย์ด้วยเรือนิปปอนมารู เริ่มต้นที่ประเทศญี่ปุ่น ตั้งแต่วันที่ 23 ตุลาคม จนถึงวันที่ 13 ธันวาคม 2561 รวมระยะเวลาทั้งสิ้น 52 วัน จากนั้น มีการแวะเยือนประเทศสมาชิกอาเซียน จำนวน 4 ประเทศ ได้แก่ บรูไนดารุสซาลาม  สาธารณรัฐฟิลิปปินส์ ราชอาณาจักรไทย และสาธารณรัฐสังคมนิยมเวียดนาม และสิ้นสุดการเดินทางที่ประเทศญี่ปุ่น ทั้งนี้ ในระหว่างการเดินทาง คณะเยาวชนจาก 11 ประเทศ จะร่วมกันประกอบกิจกรรมที่หลากหลาย ทั้งระหว่างที่อยู่บนเรือและแวะเยือนประเทศต่างๆ  เพื่อส่งเสริมการพัฒนาศักยภาพและสร้างความสัมพันธ์ ความเข้าใจอันดีระหว่างกัน อาทิ กิจกรรมการอภิปรายแลกเปลี่ยนความคิดเห็นตามหัวข้อที่กำหนด กิจกรรมแลกเปลี่ยนวัฒนธรรม กิจกรรมกีฬาและนันทนาการ และกิจกรรมการพักกับครอบครัวเจ้าภาพ เพื่อแลกเปลี่ยนประสบการณ์กับเยาวชนท้องถิ่นในแต่ละประเทศ

ที่มา : https://www.thaigov.go.th/news/contents/details/17069
