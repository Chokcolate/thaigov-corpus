รัฐบาลไทย-ข่าวทำเนียบรัฐบาล-“ยุติธรรม” เปิดเวทีเสวนา กระบวนการยุติธรรมในยุคเศรษฐกิจดิจิตอล

วันศุกร์ที่ 16 พฤศจิกายน 2561
“ยุติธรรม” เปิดเวทีเสวนา กระบวนการยุติธรรมในยุคเศรษฐกิจดิจิตอล
กระทรวงยุติธรรม เปิดเวทีเสวนา กระบวนการยุติธรรมในยุคเศรษฐกิจดิจิตอล
ในวันพฤหัสบดีที่ ๑๕ พฤศจิกายน ๒๕๖๑ เวลา ๐๙.๐๐ น. ณ โรงแรมเซ็นทรา บายเซ็นทาราศูนย์ราชการและคอนเวนชั่นเว็นเตอร์ ถนนแจ้งวัฒนะ นายธวัชชัย ไทยเขียว รองปลัดกระทรวงยุติธรรม พร้อมด้วย นายพิเศษ สอาดเย็น ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงยุติธรรม นายเฉลิมพล นาคสุวรรณ ผู้แทนสำนักงานศาลยุติธรรม และ นายสถาพร สอนเสนา ผู้แทนสำนักงานปลัดกระทรวงดิจิตอลเพื่อเศรษฐกิจและสังคม ร่วมเสวนาหัวข้อ “กระบวนการยุติธรรมในยุคเศรษฐกิจดิจิทัล” ในโครงการฝึกอบรม หลักสูตร “ผู้บริหารงานยุติธรรมระดับกลาง (บธก.)” รุ่นที่ ๑๙ จัดโดย สถาบันพัฒนาบุคลากรกระทรวงยุติธรรม สำนักงานปลัดกระทรวงยุติธรรม โดยมี บุคลากรของกระทรวงยุติธรรมทั้งส่วนกลางและส่วนภูมิภาค จำนวนกว่า ๕๐ คน เข้าร่วมฯ
โอกาสนี้ รองปลัดกระทรวงยุติธรรม กล่าวใจความสำคัญตอนหนึ่งว่า “วิวัฒนาการของเทคโนโลยีในประเทศมีการเปลี่ยนแปลงอย่างรวดเร็ว เน้นการอำนวยความสะดวกผ่านระบบแอพพลิเคชั่นต่างๆ เช่นเดียวกับการพัฒนาด้านเทคโนโลยีสารสนเทศของกระทรวงยุติธรรม ซึ่งจะมีการพัฒนาการจัดทำข้อมูลเอกสารโดยการใช้ระบบดิจิทัล เพื่อลดปริมาณทรัพยากรกระดาษ (Paperless) ซึ่งการพัฒนาของระบบเทคโนโลยีสารสนเทศ ไม่ใช่แค่การนำเครื่องมือมาใช้กับงานเพียงอย่างเดียว แต่ต้องสามารถลดปริมาณการใช้แรงงาน ลดระยะเวลาการทำงาน และต้องสามารถเพิ่มผลผลิตหรือประสิทธิภาพในการทำงานได้อีกด้วย ซึ่งต่อไปการเข้าถึงกระบวนการยุติธรรมของประชาชน ต้องสามารถเข้าถึงได้ในทุกสถานที่และตลอดเวลา ไม่ใช่เพียงแค่เฉพาะในเวลาราชการเท่านั้น ซึ่งสิ่งเหล่านี้เป็นสิ่งที่เราต้องพัฒนาต่อไป”
นอกจากนี้ผู้ร่วมเสวนาส่วนใหญ่แสดงความคิดเห็นว่า การอำนวยความสะดวกให้ประชาชน โดยการใช้เทคโนโลยี จะมีการพัฒนากระบวนการให้ประชาชนสามารถดำเนินการด้วยตนเองที่บ้าน โดยไม่จำเป็นต้องเสียเวลาเดินทางมาติดต่อขอรับบริการที่หน่วยงาน รวมถึงหน่วยงานทั้งภาครัฐและภาคเอกชน ต้องสามารถเชื่อมโยงเครือข่ายข้อมูลระหว่างหน่วยงาน เพื่อประโยชน์ในการให้บริการประชาชนให้สามารถเข้าถึงบริการด้านข้อมูลข่าวสารราชการได้อย่างรวดเร็ว

ที่มา : https://www.thaigov.go.th/news/contents/details/16843
