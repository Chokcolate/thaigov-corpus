รัฐบาลไทย-ข่าวทำเนียบรัฐบาล-นายกรัฐมนตรีย้ำไทยพร้อมส่งเสริมนโยบายที่เป็นประโยชน์ต่อภาคเอกชน

วันจันทร์ที่ 19 พฤศจิกายน 2561
นายกรัฐมนตรีย้ำไทยพร้อมส่งเสริมนโยบายที่เป็นประโยชน์ต่อภาคเอกชน
เพื่อเพิ่มขีดความสามารถในการแข่งขันให้แก่อาเซียน
วันนี้ (13 พ.ย. 61) เวลา 18.00 น. (ตามเวลาท้องถิ่นสาธารณรัฐสิงคโปร์) พลเอก ประยุทธ์ จันทร์โอชา นายกรัฐมนตรี เข้าร่วมรับฟังการบรรยายสรุปของสภาที่ปรึกษาธุรกิจอาเซียน เพื่อรับฟังข้อเสนอแนะและแลกเปลี่ยนข้อคิดเห็นด้านการค้าและการลงทุนกับผู้นำภาคเอกชนของอาเซียน ณ ศูนย์การประชุมและนิทรรศการซันเทค สิงคโปร์
ภายหลังเสร็จสิ้น พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีให้ความมั่นใจกับภาคเอกชนว่ารัฐบาลของสมาชิกอาเซียนเน้นส่งเสริมนโยบายที่เป็นประโยชน์กับภาคเอกชน และช่วยเพิ่มขีดความสามารถในการแข่งขันให้กับอาเซียน เช่น การอำนวยความสะดวกทางการค้า ที่นอกจากตั้งเป้าหมายลดต้นทุนธุรกรรมทางการค้าและเพิ่มมูลค่าการค้าภายในภูมิภาคแล้ว ยังส่งผลให้การจัดอันดับความยากง่ายของการทำธุรกิจในอาเซียนดีขึ้น ซึ่งไทยก็ประสบผลสำเร็จอย่างก้าวกระโดดในปีที่ผ่านมา
ทั้งนี้ ไทยตระหนักถึงบทบาทที่เพิ่มขึ้นของเทคโนโลยีดิจิทัลที่มีต่อการค้าโลก จึงได้จัดทำความตกลงพาณิชย์อิเล็กทรอนิกส์ เพื่ออำนวยความสะดวกการทำธุรกรรมผ่านสื่ออิเล็กทรอนิกส์ข้ามพรมแดนในอาเซียน รวมถึงวางแนวทางความร่วมมือเพื่อเข้าสู่การเป็นเศรษฐกิจดิจิทัลที่ครอบคลุมทั้งการพัฒนา และเชื่อมโยงโครงสร้างพื้นฐาน ระบบการชำระเงิน การปรับปรุงกฎระเบียบ และการพัฒนาทักษะแรงงานของ SMEs ในด้านดิจิทัล รวมทั้งการส่งเสริมการนำเทคโนโลยีทางการเงิน (Fintech) มาประยุกต์ใช้ นอกจากนี้อาเซียนกำลังเร่งสรุปผลการเจรจาความตกลงอาร์เซ็ปเพื่อสร้างโอกาสและทางเลือกให้ภับภาคธุรกิจมากขึ้นด้วย
ในโอกาสที่ไทยจะรับตำแหน่งประธานอาเซียนในปีหน้า ไทยสนับสนุนการดำเนินงานที่เป็นประโยชน์กับภาคธุรกิจ และเห็นว่ารัฐและเอกชนอาเซียนจะต้องร่วมมือกันเตรียมความพร้อมรับมือ และใช้ประโยชน์จากเทคโนโลยีในยุคปฏิวัติอุตสาหกรรมครั้งที่ 4 เพื่อขับเคลื่อนอาเซียนให้ก้าวหน้าต่อไป

ที่มา : https://www.thaigov.go.th/news/contents/details/16765
