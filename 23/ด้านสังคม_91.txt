รัฐบาลไทย-ข่าวทำเนียบรัฐบาล-รมว.พม. กล่าวปาฐกถาพิเศษ "การเสริมศักยภาพสตรีเพื่อสานพลังพัฒนาที่ยั่งยืน" ในการประชุมเครือข่ายสตรีนักธุรกิจและวิชาชีพนานาชาติ 2018 ภูมิภาคเอเชียแปซิฟิก

วันศุกร์ที่ 2 พฤศจิกายน 2561
รมว.พม. กล่าวปาฐกถาพิเศษ "การเสริมศักยภาพสตรีเพื่อสานพลังพัฒนาที่ยั่งยืน" ในการประชุมเครือข่ายสตรีนักธุรกิจและวิชาชีพนานาชาติ 2018 ภูมิภาคเอเชียแปซิฟิก
รมว.พม. กล่าวปาฐกถาพิเศษ "การเสริมศักยภาพสตรีเพื่อสานพลังพัฒนาที่ยั่งยืน" ในการประชุมเครือข่ายสตรีนักธุรกิจและวิชาชีพนานาชาติ 2018 ภูมิภาคเอเชียแปซิฟิก
วันที่ 1 พ.ย. 61 เวลา 10.00 น. ณ โรงแรมแกรนด์ ไฮแอท เอราวัณ กรุงเทพมหานคร พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวปาฐกถาพิเศษ "การเสริมศักยภาพสตรีเพื่อสานพลังพัฒนาที่ยั่งยืน" ในการประชุมเชิงปฏิบัติการเครือข่ายสตรีนักธุรกิจและวิชาชีพนานาชาติ "BPW International Asia-Pacific Regional Conference 2018” ภายใต้แนวคิด “Empowering Women to Realize Sustainable Development Goals” ซึ่งกำหนดจัดขึ้นด้วยความร่วมมือของกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) และสหพันธ์สมาคมสตรีนักธุรกิจและวิชาชีพแห่งประเทศไทยในพระบรมราชินูปถัมภ์ ระหว่างวันที่ 30 ตุลาคม ถึงวันที่ 1 พฤศจิกายน 2561 โดยมีวัตถุประสงค์เพื่อสนับสนุนและส่งเสริมสตรีนักธุรกิจและสตรีนักวิชาชีพทั่วโลก ด้วยการพัฒนาศักยภาพและความเป็นผู้นำของสตรีในทุกระดับ เป็นการสร้างโอกาสความเท่าเทียมของสตรีทางเศรษฐกิจ สังคม และการเมือง ซึ่งสอดคล้องกับงานด้านการพัฒนาศักยภาพและคุณภาพชีวิตของสตรี
พลเอก อนันตพร กล่าวว่า ประเทศไทยได้นำแนวคิดการพัฒนาที่ยั่งยืนมากำหนดทิศทางการพัฒนาประเทศ และเป็นฐานคิดสำคัญของแผนพัฒนาเศรษฐกิจและสังคมแห่งชาติฉบับที่ 12 (ปี 2560-2564) ควบคู่กับการยึดหลัก “ปรัชญาเศรษฐกิจพอเพียง” และ “คนเป็นศูนย์กลางแห่งการพัฒนา” รวมทั้งการลดความเหลื่อมล้ำทางสังคม อันเป็นโอกาสให้สตรีสามารถเข้ามามีส่วนร่วมในการผลักดันการพัฒนาเศรษฐกิจและสังคมอย่างเท่าเทียมมากยิ่งขึ้น ด้วยความตระหนักถึงการเสริมศักยภาพสตรีถือเป็นปัจจัยแห่งความสาเร็จในการบรรลุเป้าหมายการพัฒนาที่ยั่งยืน (Sustainable Development Goals : SDGs) ตามมติการประชุมสมัชชาสหประชาชาติสมัยสามัญ และรับรองวาระการพัฒนาที่ยั่งยืน ค.ศ. 2030 ซึ่งรวมถึงเป้าหมายการพัฒนาที่ยั่งยืน 17 ข้อ เมื่อวันที่ 25 กันยายน 2558 โดยเฉพาะเป้าหมายที่ 5 คือ บรรลุความเสมอภาคระหว่างเพศ และให้อำนาจของผู้หญิงและเด็กหญิงทุกคน
พลเอก อนันตพร กล่าวต่อว่า ด้วยโครงสร้างประชากรของประเทศไทยในปัจจุบันที่มีสตรีจำนวนมากกว่าบุรุษ อีกทั้งสตรีมีแนวโน้มที่อายุยืนยาวกว่าบุรุษ รัฐบาลไทยจึงให้ความสำคัญกับการพัฒนาศักยภาพสตรีซึ่งเป็นกลุ่มประชากรที่เป็นกำลังสำคัญในการขับเคลื่อนและผลักดันการพัฒนาประเทศต่อไป โดยมีการขับเคลื่อนการดำเนินงานที่สำคัญเพื่อปฏิบัติตามพันธกรณีระหว่างประเทศตามเป้าหมายการพัฒนาที่ยั่งยืน ด้วยการให้ความสำคัญกับเรื่อง “สตรีในทุกมิติ” โดยเฉพาะอย่างยิ่งการส่งเสริมบทบาทและสถานภาพของสตรี รวมถึงความเสมอภาคระหว่างหญิงชาย เพื่อให้สตรีได้มีโอกาสเข้าไปมีส่วนร่วมในทุกบริบทของสังคม ซึ่งมีหลายภารกิจที่ประสบความสำเร็จอย่างเป็นรูปธรรม ตัวอย่างเช่น 1) ศูนย์ปฏิบัติการเพื่อป้องกันการกระทำความรุนแรงในครอบครัวระดับตำบล (ศปก.ต.) ในพื้นที่ 21 จังหวัด รวม 42 แห่ง 2) โครงการโรงเรียนครอบครัวเพื่อส่งเสริมสัมพันธภาพที่ดีในครอบครัว ในพื้นที่ 22 จังหวัด รวม 91 แห่ง 3) คลินิกพหุวัฒนธรรม หรือ “คลินิกสะใภ้ไทย-เขยฝรั่ง” ต้นแบบการให้ความรู้ในด้านต่างๆ กับหญิงไทยที่มีสามีเป็นชาวต่างชาติ 4) การประชุมสมัชชาสตรีระดับจังหวัด ระดับภาค และระดับชาติ อย่างน้อยปีละ 1 ครั้ง  5) กองทุนพัฒนาบทบาทสตรี เพื่อส่งเสริมแหล่งทุนในการพัฒนาสตรีทางเศรษฐกิจ 6) ศูนย์เรียนรู้การพัฒนาสตรีและครอบครัว 8 แห่งทั่วประเทศ เพื่อฝึกอบรมและพัฒนาทักษะอาชีพแก่สตรีกลุ่มด้อยโอกาสและประสบปัญหาทางสังคม ด้วยการผลิตและจำหน่ายผลิตภัณฑ์ที่มีคุณภาพภายใต้ชื่อแบรนด์ “ทอฝัน”
“ในโอกาสที่ประเทศไทยได้รับเกียรติให้เป็นเจ้าภาพจัดการประชุมในระดับภูมิภาคเอเชียแปซิฟิกครั้งนี้ นับเป็นโอกาสสำคัญอย่างยิ่งในการเสริมสร้างความเข้มแข็งของเครือข่ายสตรีที่มีความรู้ความสามารถ มีศักยภาพสูง และได้รับการยอมรับให้เป็นผู้นาทางธุรกิจภายในประเทศของตนเองและในระดับสากล ให้สามารถเข้ามามีส่วนร่วมในการพัฒนาเศรษฐกิจและสังคมร่วมกัน เพราะการพัฒนาตามเป้าหมายการพัฒนาที่ยั่งยืนไม่สามารถดำเนินการให้บรรลุผลสำเร็จได้เพียงลำพังบุคคลใดบุคคลหนึ่ง หากแต่ต้องอาศัยการประสานความร่วมมือจากทุกภาคส่วนในการระดมความคิดเห็นและแลกเปลี่ยนเรียนรู้ประสบการณ์เพื่อยกระดับสตรี เพิ่มพูนทักษะความรู้ และเสริมพลัง  เพื่อสร้างความเข้มแข็งให้แก่สตรีทั้งภายในประเทศและระหว่างประเทศในการก้าวสู่เป้าหมายการพัฒนาที่ยั่งยืนร่วมกัน” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/16516
