รัฐบาลไทย-ข่าวทำเนียบรัฐบาล-กระทรวงวิทย์ฯ จัดงาน “RSP Innovation Day 2018” โชว์ผลงานอุทยานวิทยาศาสตร์ 3 ภูมิภาค ชูนวัตวณิชย์ พร้อมผลักดันนวัตกรรมสู่การใช้ประโยชน์เชิงธุรกิจ

วันพฤหัสบดีที่ 4 ตุลาคม 2561
กระทรวงวิทย์ฯ จัดงาน “RSP Innovation Day 2018” โชว์ผลงานอุทยานวิทยาศาสตร์ 3 ภูมิภาค ชูนวัตวณิชย์ พร้อมผลักดันนวัตกรรมสู่การใช้ประโยชน์เชิงธุรกิจ
เปิดเวทีเผยแพร่ความสำเร็จด้านงานวิจัยและพัฒนานวัตกรรมเชิงพาณิชย์ที่มีศักยภาพ ในงาน Regional Science Park (RSP) Innovation Day 2018
22 กันยายน 2561 /สำนักงานเลขานุการคณะกรรมการส่งเสริมกิจการอุทยานวิทยาศาสตร์ (สอว.) กระทรวงวิทยาศาสตร์และเทคโนโลยี (วท.) ร่วมกับอุทยานวิทยาศาสตร์ภูมิภาค ภาคเหนือ ภาคตะวันออกเฉียงเหนือและภาคใต้ จัดงาน Regional Science Park (RSP) Innovation Day 2018 เปิดเวทีเผยแพร่ความสำเร็จด้านงานวิจัยและพัฒนานวัตกรรมเชิงพาณิชย์ที่มีศักยภาพ รวมถึงแสดงความพร้อมในการให้บริการของอุทยานวิทยาศาสตร์ภูมิภาคให้เป็นที่ประจักษ์แก่ภาครัฐและภาคเอกชน พร้อมมอบรางวัล MOST Innovation Awards 2018 เชิดชูผู้ประกอบการที่ได้รับบริการของอุทยานวิทยาศาสตร์ภูมิภาคที่มีผลงานโดดเด่นทางวิทยาศาสตร์ เทคโนโลยี และนวัตกรรม
รศ.นพ. สรนิต ศิลธรรม ปลัดกระทรวงวิทยาศาสตร์และเทคโนโลยีกล่าว ในโอกาสเป็นประธานเปิดงาน RSP Innovation Day 2018 ว่า วิทยาศาสตร์ เทคโนโลยี และนวัตกรรม เป็นปัจจัยสำคัญที่จะช่วยให้การพัฒนาประเทศมีความก้าวหน้าอย่างยั่งยืน และช่วยให้การหลุดพ้นจากกับดักรายได้ปานกลาง กระทรวงวิทยาศาสตร์และเทคโนโลยี (วท.) มีนโยบายในการสร้างฐานให้อุทยานวิทยาศาสตร์ภูมิภาคแต่ละแห่งเป็นศูนย์กลางด้านวิทยาศาสตร์ เทคโนโลยี และนวัตกรรมให้แก่ภาคเอกชน อุทยานวิทยาศาสตร์ภูมิภาคจึงเปรียบเสมือนประตูผ่านเพื่อให้ท้องถิ่นมีการพัฒนาทั้งด้านเศรษฐกิจและสังคม โดยอาศัยวิทยาศาสตร์ เทคโนโลยี และนวัตกรรมเป็นเครื่องมือ
ปัจจุบัน วท. ได้มอบหมายให้สำนักงานเลขานุการคณะกรรมการส่งเสริมกิจการอุทยานวิทยาศาสตร์ (สอว.) (Science Park Promotion Agency: SPA) สนับสนุนการดำเนินงานอุทยานวิทยาศาสตร์ภูมิภาค 3 แห่ง 13 มหาวิทยาลัย ได้แก่ อุทยานวิทยาศาสตร์ภาคเหนือ (Northern Science Park) 7 มหาวิทยาลัย, อุทยาน วิทยาศาสตร์ภาคตะวันออกเฉียงเหนือ (North Eastern Science Park) 4 มหาวิทยาลัย และอุทยานวิทยาศาสตร์ภาคใต้ (Southern Science Park) 2 มหาวิทยาลัยเนื่องจากมหาวิทยาลัยมีความพร้อมในหลายๆ ด้าน ทั้งด้านองค์ความรู้ ด้านกำลังคนที่มีความเชี่ยวชาญและประสบการณ์สูง รวมทั้งความพร้อมด้านหลักสูตรและเครื่องมือที่มีจำนวนมาก โดยผ่านการดำเนินงาน 5 แผนงานหลัก ได้แก่ การบ่มเพราะธุรกิจวิทยาศาสตร์ เทคโนโลยี และนวัตกรรม, การพัฒนาบริการอุทยานวิทยาศาสตร์, การพัฒนาขีดความสามารถทางเทคโนโลยีและวิจัยของเอกชนในพื้นที่, การวิจัยร่วมกับภาคเอกชนและการพัฒนาโครงสร้างพื้นฐานอุทยานวิทยาศาสตร์ ขณะนี้ วท. มีอาคารอำนวยการอุทยานวิทยาศาสตร์ 2 ภูมิภาค ได้แก่ ภาคเหนือณ จังหวัดเชียงใหม่, ภาคตะวันออกเฉียงเหนือ ณ จังหวัดขอนแก่น และจะเปิดในปี 2562 ณ ภาคใต้ จังหวัดสงขลา ซึ่งนับเป็นนิมิตหมายอันดีสำหรับการดำเนินงานของอุทยานวิทยาศาสตร์ภูมิภาค และสามารถบริการภาคเอกชนได้สะดวกยิ่งขึ้น
สำหรับการจัดงาน RSP Innovation Day 2018 ในระหว่างวันที่ 22-23 กันยายน 2561 ณ ศูนย์การค้าเซ็นทรัลเวิลด์ ถือเป็นกิจกรรมที่สำคัญที่แสดงให้เห็นถึงศักยภาพของการทำงานร่วมกันของ สอว. และเครือข่ายอุทยานวิทยาศาสตร์ทั้ง 3 ภูมิภาค ที่ได้จัดขึ้นอย่างต่อเนื่องเป็นปีที่ 4 โดยมีวัตถุประสงค์เพื่อสร้างความตระหนัก เผยแพร่ประชาสัมพันธ์ภารกิจและบทบาทของ สอว. และบริการของอุทยานวิทยาศาสตร์ภูมิภาคในด้านต่างๆให้เป็นที่รู้จักแก่ภาครัฐและภาคเอกชน รวมถึงนำเสนอผลการดำเนินงานที่ผ่านมาของ สอว. และอุทยานวิทยาศาสตร์ภูมิภาคด้วย ตลอดจนการมอบรางวัลสุดยอดนวัตกรรมระดับประเทศ (MOST Innovation Awards 201) 2 สาขา ได้แก่ สาขานักธุรกิจนวัตกรรมและสาขานวัตกรรม/กระบวนการเชิงพาณย์ ให้แก่บริษัทหรือผู้ประกอบการที่ได้รับบริการของอุทยานวิทยาศาสตร์ภูมิภาค
กิจกรรมภายในงาน ประกอบด้วย นิทรรศการและแสดงภารกิจของบทบาทของ สอว. และอุทยานวิทยาศาสตร์ภูมิภาค การบรรยายและการเสวนา ตลอดจนให้คำปรึกษาด้านการนำวิทยาศาสตร์ เทคโนโลยี และนวัตกรรมมาพัฒนาผลิตภัณฑ์ให้มีศักยภาพทางธุรกิจและการตลาด การจัดแสดงและจำหน่ายผลิตภัณฑ์ของผู้ประกอบการที่ได้รับบริการจากอุทยานวิทยาศาสตร์ภูมิภาค ตลอดจนพิธีมอบรางวัล MOST Innovation Awards 201 ระดับประเทศ

ที่มา : https://www.thaigov.go.th/news/contents/details/15878
