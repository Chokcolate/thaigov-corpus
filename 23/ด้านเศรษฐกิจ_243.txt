รัฐบาลไทย-ข่าวทำเนียบรัฐบาล-สนธิรัตน์ เผยนำ ผู้บริหารเข้าดูงานไช่เหนี่ยวเน็ตเวิร์คดูการจัดการสต็อคสินค้าที่ทันสมัยที่สุด ในเครือกลุ่มอาลีบาบา เผยเตรียมเชิญผู้ประกอบการโลจิสติกส์ไทยหารือ

วันอังคารที่ 6 พฤศจิกายน 2561
สนธิรัตน์ เผยนำ ผู้บริหารเข้าดูงานไช่เหนี่ยวเน็ตเวิร์คดูการจัดการสต็อคสินค้าที่ทันสมัยที่สุด ในเครือกลุ่มอาลีบาบา เผยเตรียมเชิญผู้ประกอบการโลจิสติกส์ไทยหารือ
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ กล่าวภายหลังการนำคณะซึ่งพร้อมด้วยนายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม และนายกอบศักดิ์ ภูตระกูล รัฐมนตรีประจำสำนักนายกรัฐมนตรี
เยี่ยมชมกิจการไช่หนี่ยวเน็ตเวิร์ค (Cainigo Network) ซึ่งเป็นผู้ให้บริการโลจิสติกส์ภายใต้อาลีบาบากรุ๊ป ว่า การเยี่ยมชมศูนย์กลางโลจิสติกส์ครั้งนี้รับว่ามีประโยชน์มาก โดยเฉพาะเรื่องของระบบการจัดการล้ำยุคที่ไช่หนี่ยวเน็ตเวิร์ค นำมาใช้ เช่น ระบบ AI ระบบ Edge Computing อีกทั้ง การลดลงต้นทุนโดยนำโรบอท AGV (Automatic Guided Vehicles) เข้ามาใช้งานด้วย
สำหรับ โรบอทที่นำมาใช้กว่า 500 ตัว ทำหน้าที่ในการหยิบและแพ็คสินค้า ช่วยลดขั้นตอนการทำงานของพนักงานได้ถึง 50,000 ขั้นตอนต่อคนต่อวัน นอกจากนี้ ภายในคลังสินค้ายังใช้เซนเซอร์อินฟราเรด ที่สามารถระบุความสูงของกองสินค้าคงคลัง และใช้กล้องคำนวณความสามารถในการบรรจุของคลังแบบเรียลไทม์ ทำให้ได้ข้อมูลที่ถูกต้องและรวดเร็ว ปัจจุบัน ไช่เหนี่ยวสามารถให้บริการส่งสินค้าไปยัง 30 เมือง ในต่างประเทศครอบคลุมทุกภูมิภาคได้ภายใน 5 วัน โดยมีเป้าหมายจะให้บริการส่งสินค้าไปยังทุกพื้นที่ในโลกภายใน 72 ชั่วโมง ภายใน 3 ปี
ดังนั้น จึงเห็นได้ว่าระบบที่ไช่หนี่ยวเน็ตเวิร์ค นำมาใช้ในระบบโลจิสติกส์ ขนส่งสินค้าที่มีการสั่งซื้อผ่านการค้าอีคอมเมิร์ซของอาลีบาบาเอง ที่จะคอยให้บริการลูกค้านั้น เป็นสิ่งที่น่าสนใจ และน่าสนใจที่จะทำอย่างไรให้โลจิสติกส์ไทยจะเป็นส่วนหนึ่งในซัพพลายเชนให้กับไช่หนี่ยวเน็ตเวิร์คได้ อีกทั้งประโยชน์ที่ไทยจะได้เรียนรู้ระบบการจัดการ โรบอท ที่จะนำมาปรับปรุงการจัดการขนส่งสินค้าของไทย เพราะมองว่าเป็นเรื่องยากที่เราจะเข้าแข่งขัน แต่หากสร้างพาร์ทเนอร์จะเป็นการดีมากกว่า
ทั้งนี้ ตนได้สั่งการให้กรมส่งเสริมการค้าระหว่างประเทศ (DITP) กรมพัฒนาธุรกิจการค้า ร่วมหารือและเชิญผู้ประกอบการโลจิสติกส์ไทยเข้ามาหารือเกี่ยวกับการสร้างความเชื่อมโยงกับไช่หนี่ยวเน็ตเวิร์คจะดำเนินการเชื่อมโยงได้อย่างไรบ้าง เพราะกิจการโลจิสติกส์จำเป็นต้องอาศัยเครือข่ายอย่างไร มีเป้าหมายที่ต้องการยกระดับให้ประเทศไทยเป็นศูนย์กลาง หรือ ฮับโลจิสติกส์อัจฉริยะในภูมิภาค ซึ่งแนวโน้มการค้าโลกที่มุ่งสู่ยุค E-Commerce อย่างเต็มรูปแบบ ไทยก็คงหนีไม่พ้นจึงต้องเตรียมความพร้อมและต้องพัฒนาเครือข่ายโลจิสติกส์อัจฉริยะที่มีประสิทธิภาพสูงไว้รองรับ

ที่มา : https://www.thaigov.go.th/news/contents/details/16589
