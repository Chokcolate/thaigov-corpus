รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายชราพิการทางจิตประสาท ต้องอาศัยเพื่อนบ้านนำอาหารมาให้กินประทังชีวิต ที่ย่านสายไหม กทม.

วันอังคารที่ 4 ธันวาคม 2561
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายชราพิการทางจิตประสาท ต้องอาศัยเพื่อนบ้านนำอาหารมาให้กินประทังชีวิต ที่ย่านสายไหม กทม.
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายชราพิการทางจิตประสาท ต้องอาศัยเพื่อนบ้านนำอาหารมาให้กินประทังชีวิต ที่ย่านสายไหม กทม.
วันที่ 3 ธ.ค. 61 เวลา 14.00 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 รวมทั้งหน่วยงานที่เกี่ยวข้อง ลงพื้นที่เยี่ยมและให้ความช่วยเหลือในเบื้องต้น กรณี ชายชรา อายุ 72 ปี พิการทางจิตประสาทและไม่มีบัตรประจำตัวประชาชน อาศัยอยู่ เพียงลำพังในห้องเช่าไม่มีเลขที่ หลังน้องสาว อายุ 68 ปี ประสบอุบัติเหตุจนเส้นประสาทสูญเสีย และต้องพักรักษาตัว ที่โรงพยาบาล โดยต้องอาศัยเพื่อนบ้านคอยนำอาหารมาให้กินประทังชีวิต ในซอยพหลโยธิน 54/1 ย่านสายไหม กรุงเทพมหานคร
นางสุภัชชา กล่าวว่า จากกรณีชายชรา อายุ 72 ปี พิการทางจิตประสาท มีอาการหลงลืมชั่วขณะ และไม่มีบัตรประจำตัวประชาชน อาศัยอยู่กับน้องสาวอายุ 68 ปี ซึ่งประสบอุบัติเหตุลื่นล้มในบ้านทำให้ศีรษะได้รับการกระทบกระเทือนจนเส้นประสาทสูญเสีย ส่งผลให้มีอาการพูดไม่ชัด ขณะนี้พักรักษาตัวที่โรงพยาบาล ทำให้ชายชราดังกล่าวต้องอยู่คนเดียวในห้องเช่า ไม่มีเลขที่ เนื่องจากที่อยู่อาศัยเดิมถูกเจ้าของไล่ออก เพราะไม่มีเงินจ่ายค่าเช่า โดยต้องอาศัยเพื่อนบ้านคอยนำอาหารมาให้กินประทังชีวิต และมีการขอความช่วยเหลือจากหน่วยงานที่เกี่ยวข้อง แต่ยังไม่ได้รับการช่วยเหลือ ที่ย่านสายไหม กรุงเทพมหานคร
นางสุภัชชา กล่าวต่อไปว่า สำหรับวันนี้ กระทรวงการพัฒนาสังคมและความมั่นคงของมนุษย์ (พม.) พร้อมเจ้าหน้าที่ศูนย์ช่วยเหลือสังคม สายด่วน 1300 บริการฟรี 24 ชั่วโมง และหน่วยงานที่เกี่ยวข้องในสังกัดกระทรวง พม. ได้แก่ กรมพัฒนาสังคมและสวัสดิการ (พส.) กรมส่งเสริมและพัฒนาคุณภาพชีวิตคนพิการ (พก.) กรมกิจการผู้สูงอายุ (ผส.) สำนักงานเขตสายไหม ศูนย์บริการสาธารณสุข 61 สังวาลย์ ทัสนารมย์ และอาสาสมัครพัฒนาสังคมและความมั่นคงของมนุษย์ (อพม.) เขตสายไหม ได้ร่วมกันลงพื้นที่เยี่ยมบ้านชายชราดังกล่าว เพื่อตรวจสอบข้อเท็จจริงและประเมินทางสังคม อีกทั้งให้ความช่วยเหลือในเบื้องต้นตามภารกิจของกระทรวง พม. อาทิ 1) มอบเครื่องอุปโภคบริโภคที่จำเป็นในชีวิตประจำวัน และเงินสงเคราะห์ครอบครัวยากจน 2) ประสานความร่วมมือกับบ้านมิตรไมตรี กรุงเทพฯ สังกัด พส. เพื่อช่วยเหลือดูแลในเรื่องการตรวจสุขภาพในเบื้องต้น ก่อนประสานส่งต่อไปยังศูนย์พัฒนาการจัดสวัสดิการสวัสดิการสังคมผู้สูงอายุบ้านบางแค กรุงเทพฯ สังกัด ผส. ให้การดูแลต่อไป 3) ประสานความร่วมมือกับสำนักงานเขตสายไหมเพื่อช่วยเหลือดูแลในเรื่องการขอทำบัตรประจำตัวประชาชน และการประเมินความพิการประกอบการขอทำบัตรประจำตัวคนพิการ และ 4) ประสานความร่วมมือกับ พก. และ ผส. เพื่อช่วยเหลือดูแลในเรื่องการขอทำบัตรประจำตัวคนพิการและผู้สูงอายุ สำหรับการขอรับสิทธิสวัสดิการสังคมที่พึงได้รับจากภาครัฐต่อไป
"ทั้งนี้ ตนในนามกระทรวง พม. ขอขอบคุณหน่วยงานที่เกี่ยวข้อง และ อพม. ในพื้นที่ ที่บูรณาการความร่วมมือสำหรับการเข้ามาช่วยเหลือดูแลชายชราคนดังกล่าว โดยเฉพาะเพื่อนบ้านที่ช่วยเฝ้าระวังและคอยช่วยเหลือดูแลผู้ด้อยโอกาสที่ประสบ ปัญหาสังคมในชุมชน ซึ่งทำให้เกิดความพึงพอใจและได้ขอบคุณกระทรวง พม. และหน่วยงานที่เกี่ยวข้องเป็นอย่างยิ่ง สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. และหน่วยงานที่เกี่ยวข้องในพื้นที่จะร่วมกันวางแผนถึงแนวทางช่วยเหลือดูแลในเรื่องการจัดสวัสดิการสังคมที่เหมาะสม พร้อมทั้งประสานความร่วมมือในการติดตามหาญาติเพื่อ รับชายชราดังกล่าวกลับคืนสู่ครอบครัวต่อไป ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่ง กระทรวง พม. พร้อมประสานหน่วยงานที่เกี่ยวข้อง เพื่อเร่ง ให้การช่วยเหลืออย่างเต็มที่ต่อไป” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/17298
