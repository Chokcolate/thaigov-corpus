รัฐบาลไทย-ข่าวทำเนียบรัฐบาล-บตท. ติดอันดับ 7 จาก 54 รัฐวิสาหกิจ ประเมินผลคุณธรรมความโปร่งใสจาก ป.ป.ช.

วันพฤหัสบดีที่ 18 ตุลาคม 2561
บตท. ติดอันดับ 7 จาก 54 รัฐวิสาหกิจ ประเมินผลคุณธรรมความโปร่งใสจาก ป.ป.ช.
ตามที่สำนักงาน ป.ป.ช. ประกาศผลคะแนนการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ พ.ศ. 2561 บตท. ได้ผลประเมิน 93.13 คะแนน ซึ่งเป็นอันดับที่ 7 จากทั้งหมด 54 รัฐวิสาหกิจ
นางวสุกานต์ วิศาลสวัสดิ์ กรรมการและผู้จัดการ บรรษัทตลาดรองสินเชื่อที่อยู่อาศัย (บตท.) รัฐวิสาหกิจ สังกัดกระทรวงการคลัง เปิดเผยว่า ตามที่สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ได้ประกาศผลคะแนนการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity & Transparency Assessment: ITA) ประจำปีงบประมาณ พ.ศ. 2561  เพื่อให้หน่วยงานทราบผลการประเมินและนำไปสู่การพัฒนาและยกระดับการดำเนินงานให้ดียิ่งขึ้นนั้น บตท. ได้ผลประเมิน 93.13 คะแนน ซึ่งเป็นอันดับที่ 7 จากทั้งหมด 54 รัฐวิสาหกิจ
นางวสุกานต์ กล่าวต่อไปว่า ผลคะแนนดังกล่าวเกิดจากความมุ่งมั่นของคณะกรรมการ บตท. และฝ่ายบริหาร ที่ได้ให้ความสำคัญในเรื่องคุณธรรมและความโปร่งใส เน้นย้ำให้พนักงานทุกคนคำนึงถึงหลักธรรมาภิบาลที่ดี (Corporate Governance หรือ CG) ในการทำงานในทุกหน้าที่ที่ตนเองรับผิดชอบ   ส่งเสริมให้พนักงานมีความรู้และความเข้าใจเรื่องคุณธรรมและจริยธรรมเป็นพื้นฐานหลัก  เพื่อนำไปปฏิบัติต่อผู้มีส่วนได้ส่วนเสียอย่างเท่าเทียม ทั้งยังพัฒนาและปลูกฝังกระบวนการทำงาน เพื่อสะท้อนการปฏิบัติงานภายใต้หลักธรรมาภิบาลที่ดี นอกจากนี้ บตท. ยังได้กำหนดแผน CG ไว้ในแผนยุทธศาสตร์ ปี 2561 ด้านการสร้างความแข็งแกร่งทางการเงินและการพัฒนาและปรับปรุงกระบวนการภายใน เพื่อเป็นกรอบแนวทางในการดำเนินงานของ บตท. รวมถึงเป็นการยกระดับคุณธรรมและความโปร่งใสในระดับองค์กร เพื่อร่วมเป็นกลไกในการพัฒนาเศรษฐกิจประเทศให้ก้าวหน้าอย่างยั่งยืน
สื่อมวลชนต้องการข้อมูลเพิ่มเติม กรุณาติดต่อ
• ฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) – ชิดขวัญ  โทร. 02-018-3627 หรือ E-mail : chidkwan_h@smc.or.th

ที่มา : https://www.thaigov.go.th/news/contents/details/16166
