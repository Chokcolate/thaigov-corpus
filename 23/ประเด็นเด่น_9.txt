รัฐบาลไทย-ข่าวทำเนียบรัฐบาล-กรมการค้าภายในชี้แจง การแก้ไขปัญหาราคาน้ำมันปาล์มตกต่ำ

วันศุกร์ที่ 19 ตุลาคม 2561
กรมการค้าภายในชี้แจง การแก้ไขปัญหาราคาน้ำมันปาล์มตกต่ำ
อธิบดีกรมการค้าภายในชี้แจง การแก้ไขปัญหาราคาน้ำมันปาล์มตกต่ำ เผยจัดทำโครงการเร่งรัดส่งออกน้ำมันปาล์มดิบ ตามมาตรการปรับสมดุลน้ำมันปาล์มในประเทศ เพื่อผลักดันการส่งออกน้ำมันปาล์มดิบ 300,000 ตัน ตามมติ กนป.
วันที่ 16 ตุลาคม พ.ศ. 2561 นายวิชัย โภชนกิจ อธิบดีกรมการค้าภายใน กระทรวงพาณิชย์ ชี้แจงปัญหาราคาน้ำมันปาล์มตกต่ำ ตามที่ นายชโยดม สุวรรณวัฒนะ ประธานชมรมคนปลูกปาล์มน้ำมัน จ.กระบี่ กล่าวว่า ราคาปาล์มทะลายลดลงอย่างต่อเนื่องจากช่วง 1-2 เดือน ที่ผ่านมา อยู่ในระดับ 3.60-3.80 บาท/กก. ลดลงเฉลี่ยอยู่ที่ระดับ 2.50-2.60 บาท/กก. ซึ่งต่ำสุดเป็นประวัติการณ์ และอาจมีแนวโน้มลดลงต่อเนื่อง ทั้งที่เพิ่งเริ่มฤดูเก็บเกี่ยวผลผลิต ส่งผลให้เกษตรกรประสบกับภาวะขาดทุน จึงเรียกร้องให้ภาครัฐเข้ามาช่วยเหลืออย่างเร่งด่วน นั้น กรมการค้าภายในขอชี้แจงดังนี้
คณะกรรมการนโยบายปาล์มน้ำมันแห่งชาติ (กนป.) ได้มีมติเมื่อวันที่ 11 พฤษภาคม 2561 เห็นชอบมาตรการแก้ไขปัญหาปาล์มน้ำมันและน้ำมันปาล์ม ปี 2561 โดยในส่วนที่เกี่ยวข้องกับกระทรวงพาณิชย์ ได้แก่ มาตรการปรับสมดุลน้ำมันปาล์มในประเทศ โดยเร่งรัดผลักดันส่งออกน้ำมันปาล์มดิบจำนวน 300,000 ตัน เพื่อลดสต็อกน้ำมันปาล์มให้เข้าสู่ระดับปกติและช่วยรักษาเสถียรภาพราคาปาล์มน้ำมันและน้ำมันปาล์มโดยให้เสนอขอใช้งบประมาณจากงบกลางรายการเงินสำรองจ่ายเพื่อกรณีฉุกเฉินหรือจำเป็น วงเงิน 525 ล้านบาท
ข้อเท็จจริง
กระทรวงพาณิชย์ โดยกรมการค้าภายใน ได้จัดทำโครงการเร่งรัดส่งออกน้ำมันปาล์มดิบ ตามมาตรการปรับสมดุลน้ำมันปาล์มในประเทศ เสนอสำนักงบประมาณ เพื่อนำกราบเรียนนายกรัฐมนตรี พิจารณาเห็นชอบการใช้เงินงบกลางรายการเงินสำรองจ่ายเพื่อกรณีฉุกเฉินหรือจำเป็น วงเงิน 525 ล้านบาท เพื่อผลักดันการส่งออกน้ำมันปาล์มดิบจำนวน 300,000 ตัน ตามมติ กนป. ซึ่งขณะนี้ อยู่ในขั้นตอนการพิจารณาอนุมัติงบกลาง
การแก้ไขปัญหา
1. เพื่อแก้ไขปัญหาราคาผลปาล์มที่อ่อนตัวลงต่อเนื่อง กรมการค้าภายใน ได้เตรียมแนวทางการช่วยเหลือเกษตรกร โดยผลักดันให้มีการเร่งใช้น้ำมันดีเซลหมุนเร็ว บี 20 ในรถยนต์บรรทุกขนาดใหญ่ให้เพิ่มขึ้นโดยด่วน เพื่อดูดซับน้ำมันปาล์มส่วนเกิน รวมทั้ง เสนอให้หน่วยงานที่รับผิดชอบพิจารณาแนวทางแก้ไขปัญหาข้อขัดข้องในการใช้น้ำมันดีเซลหมุนเร็ว บี20 และมาตรการจูงใจให้มีการพัฒนารถยนต์บรรทุกขนาดเล็กให้สามารถใช้น้ำมันดีเซลหมุนเร็ว บี 20 ได้ เพื่อขยายช่องทางรองรับผลผลิตน้ำมันปาล์มดิบในอนาคต ซึ่งจะช่วยรักษาเสถียรภาพราคาผลปาล์มน้ำมันให้แก่เกษตรกรในระยะยาว ทั้งนี้ จะนำเสนอคณะอนุกรรมการเพื่อบริหารจัดการปาล์มน้ำมันและน้ำมันปาล์มด้านการตลาดพิจารณาในช่วงสัปดาห์หน้า ก่อนนำเสนอคณะกรรมการนโยบายปาล์มน้ำมันแห่งชาติพิจารณาต่อไป
2. สำหรับการบริหารจัดการปาล์มน้ำมันและน้ำมันปาล์มในระดับพื้นที่ ได้ขอความร่วมมือผู้ว่าราชการจังหวัดกระบี่ และชุมพร พิจารณาแนวทางบริหารจัดการในรูปแบบของการแต่งตั้งคณะกรรมการระดับจังหวัด อำเภอ และตำบล เพื่อกำกับและแก้ไขปัญหาการบริหารจัดการปาล์มน้ำมันและน้ำมันปาล์มในพื้นที่ และจัดทำข้อตกลง (MOU) การซื้อขายผลปาล์มคุณภาพระหว่างเกษตรกรกับโรงงานสกัดน้ำมันปาล์ม ตามรูปแบบของจังหวัดสุราษฎร์ธานี นอกจากนี้ ได้ร่วมกับกระทรวงเกษตรและสหกรณ์ จัดทำแผนปฏิบัติการ (Action Plan) ในส่วนที่เกี่ยวข้อง เพื่อเป็นข้อมูลให้จังหวัดใช้เป็นแนวทางในการขับเคลื่อนการบริหารจัดการการผลิตการตลาดสินค้าปาล์มน้ำมันและน้ำมันปาล์มในระดับพื้นที่  ให้แก่ผู้ว่าราชการจังหวัด ตามข้อสั่งการนายกรัฐมนตรีที่ให้กระทรวงมหาดไทยเป็นหน่วยงานหลักในการบูรณาการขับเคลื่อนร่วมกับหน่วยงานที่เกี่ยวข้อง เพื่อบริหารจัดการพืชเกษตรสำคัญตลอดห่วงโซ่การผลิต
3. กรณีการประกาศมาตรฐานโรงงานสกัดน้ำมันปาล์ม กระทรวงพาณิชย์ ได้ให้ความเห็นสนับสนุนร่างประกาศของกระทรวงอุตสาหกรรม เรื่อง กำหนดวัตถุดิบและคุณภาพผลิตภัณฑ์ของโรงงานสกัดน้ำมันปาล์ม (โรง A ต้องสกัดน้ำมันได้ไม่น้อยกว่า 18% และโรงB ต้องสกัดน้ำมันได้ไม่น้อยกว่า 30%) เพื่อผลักดันให้มีการบังคับใช้โดยเร็ว ตามความเห็นของสภาเกษตรกรแห่งชาติและเกษตรกรส่วนใหญ่
----------------------

ที่มา : https://www.thaigov.go.th/news/contents/details/16185
