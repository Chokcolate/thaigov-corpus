รัฐบาลไทย-ข่าวทำเนียบรัฐบาล-นายกรัฐมนตรีย้ำความสำคัญของสหรัฐฯ ในฐานะมหามิตรและหุ้นส่วนทางยุทธศาสตร์อย่างรอบด้านของอาเซียน

วันพฤหัสบดีที่ 15 พฤศจิกายน 2561
นายกรัฐมนตรีย้ำความสำคัญของสหรัฐฯ ในฐานะมหามิตรและหุ้นส่วนทางยุทธศาสตร์อย่างรอบด้านของอาเซียน
นายกรัฐมนตรีย้ำความสำคัญของสหรัฐฯ ในฐานะมหามิตรและหุ้นส่วนทางยุทธศาสตร์อย่างรอบด้านของอาเซียน
วันนี้ (15 พ.ย. 61) เวลา 09.30 น. พลเอก ประยุทธ์ จันทร์โอชา นายกรัฐมนตรี เข้าร่วมการประชุมสุดยอดอาเซียน-สหรัฐอเมริกา ครั้งที่ 6 ณ ศูนย์ประชุมและนิทรรศการ Suntec สาธารณรัฐสิงคโปร์ ภายหลังเสร็จสิ้น พลโท วีรชน สุคนธปฏิภาค กล่าวสรุปสาระสำคัญดังนี้
นายกรัฐมนตรีกล่าวแสดงความเสียใจต่อผู้ได้รับผลกระทบในสถานการณ์ไฟป่าที่รุนแรงในรัฐแคลิฟอร์เนีย และ ขอเป็นกำลังใจให้สหรัฐฯ ประสบความสำเร็จในภารกิจให้ความช่วยเหลือ ตลอดจนสามารถฟื้นตัวจากสถานการณ์โดยเร็ว ตลอดระยะเวลา 41 ปีที่ผ่านมา สหรัฐฯ คือ มหามิตรและหุ้นส่วนทางยุทธศาสตร์อย่างรอบด้านของอาเซียน โดยเสนอให้อาเซียนและสหรัฐฯ กระชับความร่วมมือใน 3 ประเด็น ดังนี้
หนึ่ง การส่งเสริมการพัฒนาแนวคิดอินโด-แปซิฟิก ที่จะตอบสนองต่อผลประโยชน์ของทั้งสองภูมิภาค โดยไทยหวังว่าแนวคิดอินโด-แปซิฟิกจะส่งเสริมการมีส่วนร่วมของทุกฝ่าย สนับสนุนความเป็นแกนกลางของอาเซียน และเคารพหลักการ 3 เอ็ม เพื่อนำไปสู่การสร้างดุลยภาพใหม่ทางยุทธศาสตร์ในภูมิภาค นอกจากนี้ อาเซียนและสหรัฐฯ ควรร่วมมือกันรับมือกับความท้าทายด้านความมั่นคงรูปแบบใหม่ นายกรัฐมนตรีมีความยินดีต่อการรับรองถ้อยแถลงผู้นำอาเซียน-สหรัฐฯ ว่าด้วยความร่วมมือด้านความมั่นคงทางไซเบอร์ในวันนี้
สอง การส่งเสริมความเป็นหุ้นส่วนเศรษฐกิจโดยเพิ่มขยายการค้าการลงทุนระหว่างกันให้มากยิ่งขึ้นบนหลักการของการค้าเสรีและเป็นธรรม ซึ่งปัจจุบัน สหรัฐฯ เป็นคู่ค้าลำดับที่สามและคู่ลงทุนอันดับที่สี่ของอาเซียน ด้วยมูลค่าการค้า 233.1 พันล้านดอลลาร์สหรัฐ และมูลค่าการลงทุนกว่า 5.4 พันล้านดอลลาร์สหรัฐ โดยยินดีที่สหรัฐฯ สนับสนุนภาคเอกชนให้เข้ามาลงทุนในอาเซียนและภูมิภาคเอเชีย-แปซิฟิกเพิ่มมากขึ้น รวมทั้งการจัดตั้งกองทุนมูลค่า 113 ล้านดอลลาร์สหรัฐ สำหรับภาคธุรกิจพลังงาน โครงสร้างพื้นฐาน และเศรษฐกิจดิจิทัล ซึ่งจะช่วยให้การสร้างความเชื่อมโยงในอาเซียนบรรลุตามแผนแม่บทว่าด้วยความเชื่อมโยงระหว่างกันในอาเซียน ค.ศ. 2025 (MPAC2025) ได้ตามเป้าหมาย รวมถึงเกิดการเชื่อมโยงอย่างมีประสิทธิภาพและยั่งยืนระหว่างยุทธศาสตร์ความเชื่อมโยงในภูมิภาคและอนุภูมิภาค ในเวลาเดียวกัน ภาคเอกชนอาเซียนควรเพิ่มการลงทุนในสหรัฐฯ โดยใช้ประโยชน์จากโอกาสใหม่จากการเพิ่มศักยภาพทางเศรษฐกิจของสหรัฐฯ และความตกลงการค้าเสรีที่สหรัฐฯ มีกับประเทศเพื่อนบ้าน
สาม การเสริมสร้างความเชื่อมโยงระหว่างประชาชนกับประชาชน โดยเฉพาะการพัฒนาศักยภาพเยาวชนในอาเซียน รวมทั้ง การส่งเสริมบทบาทสตรีและการพัฒนาศักยภาพของวิสาหกิจขนาดกลาง ขนาดย่อมและรายย่อย ซึ่งบทบาทที่แข็งขันของสหรัฐฯ จะมีส่วนช่วยในกระบวนการสร้างประชาคมอาเซียนมีความเข้มแข็งและยั่งยืน
นายกรัฐมนตรียืนยันว่าในปีหน้าที่ไทยจะรับช่วงเป็นประธานอาเซียน ไทยจะสานต่อการสร้างประชาคมอาเซียนที่มีประชาชนเป็นศูนย์กลาง ไม่ทิ้งใครไว้ข้างหลัง และเตรียมความพร้อมสำหรับอนาคต ซึ่งไทยขอบคุณสหรัฐฯ ที่ได้สนับสนุนไทยและอาเซียน ในฐานะมิตรที่ดีต่อกันมาอย่างยาวนานและหุ้นส่วนทางยุทธศาสตร์สำคัญของอาเซียนตลอดมา

ที่มา : https://www.thaigov.go.th/news/contents/details/16816
