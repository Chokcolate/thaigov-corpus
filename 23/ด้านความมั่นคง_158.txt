รัฐบาลไทย-ข่าวทำเนียบรัฐบาล-ปลัดแรงงาน ร่วมบริจาคเงินและให้กำลังใจผู้เข้าประกวดขวัญใจงานกาชาด ปี 61

วันอังคารที่ 27 พฤศจิกายน 2561
ปลัดแรงงาน ร่วมบริจาคเงินและให้กำลังใจผู้เข้าประกวดขวัญใจงานกาชาด ปี 61
ปลัดกระทรวงแรงงาน ให้กำลังใจและร่วมบริจาคเงินผ่านกล่องภารกิจผู้เข้าร่วมประกวดขวัญใจกาชาด โดยจะนำเงินส่วนนี้มอบให้สภากาชาดไทย
นายจรินทร์  จักกะพาก ปลัดกระทรวงแรงงาน ได้ให้กำลังใจและร่วมบริจาคเงินผ่านกล่องภารกิจผู้เข้าร่วมประกวดขวัญใจกาชาด เมื่อวันที่ 27 พ.ย. 61 ณ ห้องทำงานปลัดกระทรวงแรงงาน ชั้น 7 อาคารกระทรวงแรงงาน  โดย นางสาวจุฑามาศ วริรัตน์ ผู้แทนจากสำนักงานประกันสังคม ผู้เข้าประกวดขวัญใจงานกาชาด ประจำปี 2561 เป็นผู้รับมอบ และนางสาวจุฑามาศฯ ได้ประชาสัมพันธ์กิจกรรมการประกวดและเดินรับเงินบริจาค จากผู้บริหารกระทรวงแรงงานและบุคลากรในสังกัดกระทรวงแรงงาน โดยจะนำเงินส่วนนี้มอบให้สภากาชาดไทย
สำหรับนางสาวจุฑามาศฯ ผู้เข้ารับการประกวดขวัญใจงานกาชาด ประจำปี 2561 ได้เข้าร่วมกิจกรรมการประกวดรอบแรกไปแล้ว เมื่อวันเสาร์ที่ 24 พฤศจิกายน 2561 เวลา 18.00 - 21.30 น. โดยผู้เข้าประกวดได้แนะนำตัวและหน่วยงานต้นสังกัดบนเวทีเพื่อให้คณะกรรมการพิจารณาเก็บคะแนน รวมถึงการแสดงความสามารถพิเศษของผู้เข้าประกวด และการแสดงพิเศษของกลุ่มผู้เข้าประกวดชุด “ขาวแดงแห่งศรัทธา” ทั้งนี้ รอบตัดสิน จะมีขึ้นใน วันเสาร์ที่ 1 ธันวาคม 2561 เวลา 18.00 - 21.30 น. โดยกรรมการจะทำการตัดสินผู้ชนะเลิศ จำนวน 1 ตำแหน่ง รองชนะเลิศ จำนวน 2 ตำแหน่ง และขวัญใจประชาชน 1 ตำแหน่ง โดยสวมเครื่องแต่งกาย  ชุดไทยสวยงาม ณ ที่เวทีลานบันเทิง สวนลุมพินี การตัดสินโดยคณะกรรมการตัดสินซึ่งประกอบด้วยผู้ทรงคุณวุฒิจากหลายสาขาอาชีพตามที่คณะกรรมการแผนกประกวดขวัญใจงานกาชาด ประจำปี 2561 กำหนดไว้ ทั้งนี้การตัดสินของคณะกรรมการให้ถือเป็นที่สิ้นสุด
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพ
27 พฤศจิกายน 2561

ที่มา : https://www.thaigov.go.th/news/contents/details/17112
