รัฐบาลไทย-ข่าวทำเนียบรัฐบาล-รมว.นำบุคลากร สธ. ประกาศเจตนารมณ์ 3 ป. 1 ค. ต่อต้านการทุจริต

วันพฤหัสบดีที่ 6 ธันวาคม 2561
รมว.นำบุคลากร สธ. ประกาศเจตนารมณ์ 3 ป. 1 ค. ต่อต้านการทุจริต
รัฐมนตรีว่าการกระทรวงสาธารณสุข นำผู้บริหาร บุคลากรกระทรวงสาธารณสุข รวมพลังสร้างวัฒนธรรมความซื่อสัตย์สุจริตในองค์กร ประกาศเจตนารมณ์  “กระทรวงสาธารณสุข ไม่ทนต่อการทุจริต” พร้อมดำเนินการมาตรการ 3 ป. 1 ค. ปลุกจิตสำนึก สร้างเครือข่ายป้องกันและปราบปรามการ
รัฐมนตรีว่าการกระทรวงสาธารณสุข นำผู้บริหาร บุคลากรกระทรวงสาธารณสุข รวมพลังสร้างวัฒนธรรมความซื่อสัตย์สุจริตในองค์กร ประกาศเจตนารมณ์  “กระทรวงสาธารณสุข ไม่ทนต่อการทุจริต” พร้อมดำเนินการมาตรการ 3 ป. 1 ค. ปลุกจิตสำนึก สร้างเครือข่ายป้องกันและปราบปรามการทุจริต
วันนี้ (6 ธันวาคม 2561)  ที่กระทรวงสาธารณสุข  จ.นนทบุรี  ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย  ปลัดกระทรวงสาธารณสุข นำคณะผู้บริหาร บุคลากรกระทรวงสาธารณสุข ร่วมประกาศเจตนารมณ์ต่อต้านการทุจริต   ภายใต้แนวคิด “กระทรวงสาธารณสุข ไม่ทนต่อการทุจริต” เนื่องในวันต่อต้านคอร์รัปชันสากล รวมพลังแสดงเจตนารมณ์มุ่งมั่นแก้ปัญหาการทุจริต สร้างวัฒนธรรมและค่านิยมซื่อสัตย์สุจริต สอดคล้องกับนโยบายรัฐบาลที่กำหนดการแก้ไขปัญหาทุจริตให้เป็นวาระแห่งชาติ เพื่อลดปัญหาการทุจริตประพฤติมิชอบให้หมดไป พร้อมมอบรางวัลการประเมินคุณธรรมและความโปร่งใสในการดำเนินงานของหน่วยงานภาครัฐ  ประจำปี 2561 ให้หน่วยงานในสังกัด 16 หน่วยงานที่ผ่านการประเมินระดับสูงมาก (80-100 คะแนน)
ศาสตราจารย์คลินิก เกียรติคุณ นายแพทย์ปิยะสกล กล่าวว่า กระทรวงสาธารณสุข ได้กำหนดทิศทางป้องกัน ปราบปรามการทุจริตและประพฤติมิชอบ โดยใช้มาตรการ “3 ป. 1 ค.” คือ ปลุกจิตสำนึก ป้องกัน ปราบปราม และสร้างเครือข่าย    ในการป้องกันและปราบปรามการทุจริต ให้เข้มแข็งและมีประสิทธิภาพกำหนดให้มีหลักธรรมาภิบาลในการบริหารงานที่โปร่งใส เป็น 1 ใน 4 ยุทธศาสตร์ของยุทธศาสตร์ชาติ ระยะ 20 ปี (ด้านสาธารณสุข) ซึ่งสอดคล้องกับนโยบายรัฐบาลข้อที่ 10 เรื่อง ธรรมาภิบาลและการป้องกันการทุจริต ประเด็นการปฏิรูปประเทศด้านการป้องกันและปราบปรามการทุจริตและประพฤติมิชอบ เพื่อขับเคลื่อนแผนแม่บทระยะ 5 ปี (พ.ศ.2560-2564) สู่การปฏิบัติอย่างยั่งยืนและเป็นรูปธรรม
ทั้งนี้ รัฐบาลให้ความสำคัญในการแก้ปัญหาการทุจริตเป็นวาระเร่งด่วนและเป็นวาระแห่งชาติ ประเทศไทยในฐานะ 1 ในสมาชิก 191 ประเทศ ได้ร่วมลงนามในอนุสัญญาว่าด้วยการต่อต้านทุจริต ค.ศ.2003 ใช้กลไกประสานความร่วมมือกับภาครัฐ ทั้งฝ่ายข้าราชการประจำและการเมือง รัฐวิสาหกิจ เอกชน และประชาชน รวมทั้งกลไกทางศาสนาและการศึกษา ซึ่งเป็นรากฐานการแก้ไขปัญหาการทุจริตที่ยั่งยืน ร่วมกันขับเคลื่อนยุทธศาสตร์ชาติว่าด้วยการป้องกันและปราบปรามการทุจริตอย่างเป็นรูปธรรมต่อเนื่อง
โดยศาสตราจารย์คลินิก เกียรติคุณ นายแพทย์ปิยะสกล ได้นำคณะผู้บริหาร บุคลากร ประกาศเจตนารมณ์ว่า จะซื่อตรงจงรักภักดีต่อพระมหากษัตริยาธิราชเจ้า ในพระบรมราชจักรีวงศ์ทุกพระองค์ จะเป็นคนดี มีคุณธรรมประพฤติปฏิบัติตนในสัมมาอาชีพ ด้วยความซื่อสัตย์สุจริต เป็นหลักสำคัญมั่นคง ดำรงตนอยู่ด้วย ความมีเกียรติและศักดิ์ศรีความเป็นมนุษย์ กล้ายืนหยัดในสิ่งที่ถูกต้อง ไม่กระทำการโกงแผ่นดิน ไม่ทนต่อการทุจริต และไม่ใช้ตำแหน่งหน้าที่หากินบนความทุกข์ยากของประชาชน
********************6 ธันวาคม 2561

ที่มา : https://www.thaigov.go.th/news/contents/details/17336
