รัฐบาลไทย-ข่าวทำเนียบรัฐบาล-ที่ปรึกษาแรงงาน ลงพื้นที่เกาะสมุย รุก! สร้างการรับรู้ให้แรงงานนอกระบบ ผู้ประกอบอาชีพอิสระ สมัครเป็นผู้ประกันตนมาตรา 40 ได้รับความคุ้มครอง มีหลักประกันความมั่นคง มีคุณภาพชีวิตที่ดี

วันเสาร์ที่ 24 พฤศจิกายน 2561
ที่ปรึกษาแรงงาน ลงพื้นที่เกาะสมุย รุก! สร้างการรับรู้ให้แรงงานนอกระบบ ผู้ประกอบอาชีพอิสระ สมัครเป็นผู้ประกันตนมาตรา 40 ได้รับความคุ้มครอง มีหลักประกันความมั่นคง มีคุณภาพชีวิตที่ดี
นางสาวอนุสรี ทับสุวรรณ ที่ปรึกษา รมว.แรงงาน ลงพื้นที่เกาะสมุย ใช้มาตรการเชิงรุก สร้างการรับรู้ในระดับพื้นที่ เดินรณรงค์ประชาสัมพันธ์ ให้แรงงานนอกระบบ ผู้ประกอบอาชีพอิสระ สมัครเป็นผู้ประกันตนมาตรา 40
นางสาวอนุสรี ทับสุวรรณ ที่ปรึกษา รมว.แรงงาน ลงพื้นที่เกาะสมุย ใช้มาตรการเชิงรุก สร้างการรับรู้ในระดับพื้นที่ เดินรณรงค์ประชาสัมพันธ์ ให้แรงงานนอกระบบ ผู้ประกอบอาชีพอิสระ สมัครเป็นผู้ประกันตนมาตรา 40 ในการขับเคลื่อนนโยบาย หนึ่งตำบล หนึ่งหมู่บ้าน ประกันสังคมถ้วนหน้า มุ่งสร้างหลักประกันทางสังคมแก่ผู้ประกอบอาชีพอิสระ สู่ความเท่าเทียมในสังคม และมีคุณภาพชีวิตที่ดี
วันนี้ (24 พ.ย.2561) นางสาวอนุสรี ทับสุวรรณ ประจำสำนักเลขาธิการนายกรัฐมนตรี ปฏิบัติงานกระทรวงแรงงาน (ที่ปรึกษารัฐมนตรีว่าการกระทรวงแรงงาน) พร้อมด้วยนางเธียรรัตน์ นะวะมะวัฒน์ ผู้ช่วยปลัดกระทรวงแรงงาน ลงพื้นที่ตลาดแหลม ต.บ่อผุด อ.เกาะสมุย จ.สุราษฎร์ธานี ใช้มาตรการเชิงรุกเดินรณรงค์ประชาสัมพันธ์ สร้างการรับรู้ ให้แรงงานนอกระบบ ผู้ประกอบอาชีพอิสระ สมัครเป็นผู้ประกันตนมาตรา 40 ในระบบประกันสังคม เพื่อให้ได้รับความคุ้มครอง มีหลักประกันความมั่นคง มีคุณภาพชีวิตที่ดีขึ้น
นางสาวอนุสรีฯ กล่าวว่า รัฐบาลได้ให้ความสำคัญกับการสร้างหลักประกันทางสังคมที่ครอบคลุมและเหมาะสมกับคนทุกเพศ ทุกวัย โดยเฉพาะการดูแลผู้ประกอบอาชีพอิสระให้มีคุณภาพชีวิตที่ดี มีความมั่นคง และมีหลักประกันชีวิต โดย พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน ได้มีนโยบายเน้นหนักและเร่งด่วนในการสร้างการรับรู้ ให้แรงงานนอกระบบ ผู้ประกอบอาชีพอิสระ เข้าสู่ระบบประกันสังคมภาคสมัครใจเพิ่มขึ้น อันเป็นการขับเคลื่อนโครงการหนึ่งตำบล หนึ่งหมู่บ้าน ประกันสังคมถ้วนหน้า ซึ่งเป็นโครงการที่สำคัญในการขับเคลื่อนนโยบายเร่งด่วน (Agenda Based) ข้อ 13 ของกระทรวงแรงงาน โดยมีสำนักงานประกันสังคมเป็นเจ้าภาพ ในการบูรณาการความร่วมมือทุกภาคส่วน อาทิ สื่อมวลชน และเครือข่ายประกันสังคมในระดับพื้นที่ ร่วมรณรงค์ ประชาสัมพันธ์ สนับสนุน และผลักดัน ให้แรงงานนอกระบบซึ่งเป็นผู้ประกอบอาชีพอิสระ ที่มีอายุ 15 – 60 ปีบริบูรณ์ สมัครเป็นผู้ประกันตน ตามมาตรา 40 เข้าสู่ระบบประกันสังคมอย่างถ้วนหน้า เป็นหลักประกันในการดำรงชีวิตในภายภาคหน้า
ทั้งนี้ สำหรับอำเภอเกาะสมุย จังหวัดสุราษฎร์ธานี เป็นเกาะที่ใหญ่อันดับ 3 ของประเทศ ประกอบด้วย 7 ตำบล 39 หมู่บ้าน และจากข้อมูลปัจจุบันของสำนักงานประกันสังคมจังหวัดสุราษฎร์ธานี มีนายจ้างสถานประกอบการในความรับผิดชอบ จำนวน 6,745 แห่ง มีผู้ประกันตน จำนวน 187,027 คน แบ่งออกเป็นผู้ประกันตนมาตรา 33 จำนวน 129,085 คน ผู้ประกันตนมาตรา 39  จำนวน 15,184 คน และผู้ประกันตน ตามมาตรา 40  จำนวน 42,758 คน โดยการดำเนินการตามนโยบายฯ ในครั้งนี้ ได้รับการสนับสนุนจากหน่วยงานสังกัดกระทรวงแรงงานจังหวัดสุราษฎร์ธานี ภาคีเครือข่าย อาสาสมัครแรงงาน ผู้นำท้องถิ่น และส่วนราชการต่างๆ ผนึกกำลังในการดำเนินงาน โครงการหนึ่งตำบล หนึ่งหมู่บ้าน ประกันสังคมถ้วนหน้า เพื่อให้เกิดความมั่นคง มั่งคั่งและยั่งยืน ตามนโยบายของรัฐบาลต่อไป
---------------------------------------
กองเผยแพร่และประชาสัมพันธ์/
ณัฏฐภัทร์ ชื่นเอี่ยม - ข่าว/
24 พฤศจิกายน 2561

ที่มา : https://www.thaigov.go.th/news/contents/details/17047
