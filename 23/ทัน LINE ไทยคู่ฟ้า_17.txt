รัฐบาลไทย-ข่าวทำเนียบรัฐบาล-​ดีเดย์วันนี้! เชื่อมโยงข้อมูลประชาชนเต็มรูปแบบ หนุนเลิกใช้สำเนาบัตร ปชช.-ทะเบียนบ้าน

วันอังคารที่ 6 พฤศจิกายน 2561
​ดีเดย์วันนี้! เชื่อมโยงข้อมูลประชาชนเต็มรูปแบบ หนุนเลิกใช้สำเนาบัตร ปชช.-ทะเบียนบ้าน
--
อีกหนึ่งความก้าวหน้าที่ถือเป็นมิติใหม่ของการบริการภาครัฐที่จะมุ่งสู่ “ประเทศไทย 4.0”
รวมทั้งยังช่วยลดภาระแก่ประชาชน ทำให้ภาพลักษณ์ของภาคราชการมีความทันสมัย
โดยรัฐบาลได้สั่งการให้หน่วยงานราชการยกเลิกการใช้สำเนาบัตรประชาชนและสำเนาทะเบียนบ้าน ตั้งแต่เดือน สิงหาคม 2561 และจะเชื่อมโยงข้อมูลอย่างเต็มรูปแบบ 5 พฤศจิกายน 2561 พร้อมเปิดใช้แอปพลิเคชันบอกข้อมูลบริการ
หลายหน่วยงานได้ออกประกาศชัดเจนแล้ว อย่างกรมสรรพากร กรมที่ดิน เป็นต้น
สาระสำคัญของประกาศ คือ ไม่ให้เจ้าหน้าที่เรียกสำเนาเอกสารบัตรประจำตัวประชาชนและสำเนาทะเบียนบ้าน หรือสำเนาหนังสืออื่น ๆ ตามที่หน่วยงานกำหนด
ถ้าจำเป็นต้องใช้เอกสารที่ทางราชการออกให้ ให้เจ้าหน้าแจ้งหน่วยที่เป็นผู้ออกเอกสาร เพื่อให้จัดส่งข้อมูลหรือสำเนาเอกสารนั้นมาเพื่อใช้ประกอบคำขอ เว้นแต่ประชาชนต้องการนำมาแสดงด้วยตัวเอง
หากต้องคัดสำเนาเอกสาร ให้เจ้าหน้าที่เป็นผู้จัดทำสำเนาเอกสารเอง และห้ามเรียกเก็บค่าใช้จ่ายจากประชาชน
ส่วนกรณีมอบอำนาจให้บุคคลอื่นดำเนินการแทน ให้ใช้สำเนาบัตรประจำตัวประชาชนของผู้มอบอำนาจ และลงนามรับรองสำเนาถูกต้อง
ผลจากนโยบายยกเลิกใช้สำเนาเอกสารทางราชการ เป็นอย่างไร?
1.หน่วยงานรัฐจะเชื่อมโยงข้อมูลกับหน่วยงานที่เกี่ยวข้อง โดยไม่ต้องทำบันทึกข้อตกลง (MOU) เพื่อลดขั้นตอน และอำนวยความสะดวกให้ประชาชน ในการติดต่อราชการให้ใช้เวลาน้อยที่สุด
2. เจ้าหน้าที่จะเป็นผู้สั่งพิมพ์เอกสารนั้นจากระบบ และเป็นผู้ลงนามรับรองว่าได้ สั่งพิมพ์เอกสารนั้น โดยประชาชนไม่ต้องนำสำเนามาเอง และไม่ต้องลงนามรับรองสำเนาถูกต้องด้วย
นอกจากนี้ การให้บริการที่เป็นตัวเงินแก่ประชาชน และการจ่ายเงินแก่เจ้าหน้าที่ของรัฐ ไม่ว่าจะอยู่ในรูปแบบไหนก็ตาม เช่น การจ่ายเงินเดือน ค่าจ้าง ค่าตอบแทน เบี้ยประชุม ค่าเช่าบ้าน และสวัสดิการอื่นๆ ให้ดำเนินการผ่านระบบ National e-Payment
สำหรับประชาชนที่มีข้อสงสัยเรื่องการเชื่อมโยงข้อมูล ติดต่อสอบถามได้ที่ สำนักบริหารการทะเบียน กรมการปกครอง โทร.0 2791 7540 และ 0 2791 7525
หรือหากต้องการร้องเรียนปัญหาเกี่ยวกับการไม่ปฏิบัติตามมาตรการดังกล่าว ติดต่อได้ที่ LINE ของ สำนักงาน ก.พ.ร. @goodgov4u
โดยสำนักงาน ก.พ.ร. จะรายงานรัฐมนตรีเจ้าสังกัดของหน่วยงานนั้น เพื่อนำไปใช้ประเมินผลการปฏิบัติงานของหัวหน้าหน่วยงานทุกหน่วยงานด้วย
--------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/16562
