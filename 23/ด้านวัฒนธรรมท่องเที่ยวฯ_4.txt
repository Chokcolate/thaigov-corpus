รัฐบาลไทย-ข่าวทำเนียบรัฐบาล-รองวิษณุนำผู้ว่าฯ พะเยา-โค้ชเอก-ทีมหมูป่าอะคาเดมี่ 13 ชีวิตเข้าพบนายกรัฐมนตรี มอบรางวัล “Asia Game Changer Awards” ให้นายกรัฐมนตรี

วันอังคารที่ 16 ตุลาคม 2561
รองวิษณุนำผู้ว่าฯ พะเยา-โค้ชเอก-ทีมหมูป่าอะคาเดมี่ 13 ชีวิตเข้าพบนายกรัฐมนตรี มอบรางวัล “Asia Game Changer Awards” ให้นายกรัฐมนตรี
รองวิษณุนำผู้ว่าฯ พะเยา-โค้ชเอก-ทีมหมูป่าอะคาเดมี่ 13 ชีวิตเข้าพบนายกรัฐมนตรี
มอบรางวัล “Asia Game Changer Awards” ให้นายกรัฐมนตรี
เผยเป็นรางวัลมอบแก่ผู้ทำงานสร้างความเปลี่ยนแปลงที่ดี-แรงบันดาลใจสู่คนทั่วโลก ประเทศไทยได้รับครั้งแรก
รองวิษณุนำผู้ว่าฯ พะเยา-โค้ชเอก-ทีมหมูป่าอะคาเดมี่ 13 ชีวิตเข้าพบนายกรัฐมนตรี
มอบรางวัล “Asia Game Changer Awards” ให้นายกรัฐมนตรี
เผยเป็นรางวัลมอบแก่ผู้ทำงานสร้างความเปลี่ยนแปลงที่ดี-แรงบันดาลใจสู่คนทั่วโลก ประเทศไทยได้รับครั้งแรก
วันที่ 16  ตุลาคม 2561 ที่ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี(ครม.)   นายวิษณุ เครืองาม รองนายกรัฐมนตรี พร้อมด้วย นายวีระ โรจน์พจนรัตน์ รัฐมนตรีว่าการกระทรวงวัฒนธรรมและประธานกรรมการสื่อสร้างสรรค์ กรณีถ้ำหลวง จังหวัดเชียงราย คุณหญิงปัทมา ลีสวัสดิ์ตระกูล กรรมการโอลิมปิกสากล นำนายณรงค์ศักดิ์ โอสถธนากร ผู้ว่าราชการจังหวัดพะเยา นายเอกพล จันทะวงษ์ ผู้ช่วยโค้ชและเด็กทีมฟุตบอลเยาวชนหมูป่า อะคาเดมี่ รวม 13 คน เข้าเยี่ยมคารวะและมอบรางวัล Asia Game Changer Awards ที่ได้รับจากสมาคม Asia Society Association ให้แก่พลเอก ประยุทธ์ จันทร์โอชา นายกรัฐมนตรี โดยมีผู้บริหารกระทรวงวัฒนธรรม และผู้แทนคณะกรรมการสื่อสร้างสรรค์ กรณีถ้ำหลวง จังหวัดเชียงราย เข้าร่วม
นายวิษณุ เครืองาม รองนายกรัฐมนตรี กล่าวว่า ประธานกรรมการโอลิมปิกสากล (นายโธมัส บาค) ได้เชิญ 13 ชีวิตหมูป่าและผู้ปกครอง เข้าร่วมพิธีเปิดมหกรรมกีฬาโอลิมปิกเยาวชนฤดูร้อน ณ กรุงบัวโนสไอเรส สาธารณรัฐอาร์เจนตินา ประกอบกับสมาคม Asia Society Association เชิญนายณรงค์ศักดิ์  โอสถธนากร ผู้ว่าราชการจังหวัดพะเยา เป็นผู้แทนทีมปฏิบัติการถ้ำหลวง จังหวัดเชียงราย เข้ารับรางวัล และคณะกรรมการสื่อสร้างสรรค์ กรณีถ้ำหลวง จังหวัดเชียงราย เห็นว่าพ้นระยะการเฝ้าระวังแล้วและไม่กระทบต่อการเรียนการสอนจึงเห็นควรตอบรับคำเชิญ โดยจัดกิจกรรม “13 ชีวิต หมูป่าอะคาเดมี่ ขอบคุณชุมชนโลก” ขึ้นเมื่อวันที่ 4-13 ตุลาคม 2561 ใน 2 ประเทศคือ อาร์เจนตินาและสหรัฐอเมริกา  เพื่อขอบคุณชาวโลกในนามของประเทศไทยที่ร่วมปฏิบัติการช่วยเหลือด้วยความห่วงใยมนุษยชาติ และนำเสนอภาพลักษณ์ที่ดีของประเทศไทยในด้านต่างๆ อาทิ วัฒนธรรม ความร่วมมือ ความมีน้ำใจ เอื้ออาทร การรู้รักสามัคคี รวมทั้งการบริหารจัดการปัญหาหรือสถานการณ์ภัยพิบัติที่ได้รับการยอมรับในระดับสากล โดยวันที่ 9 ตุลาคมที่ผ่านมา นายณรงศักดิ์ โอสถธนากร ผู้ว่าราชการจังหวัดพะเยาในฐานะผู้บัญชาการศูนย์อำนวยการร่วมค้นหาผู้สูญหายถ้ำหลวง-ขุนน้ำนางนอน เป็นผู้แทนทีมปฏิบัติการถ้ำหลวง จังหวัดเชียงราย เข้ารับรางวัล Asia Game Changer Awards จากสมาคม Asia Society Association โดยมีนายเอกพล จันทะวงษ์ ผู้ช่วยโค้ชและเด็กชายอดุลย์ สามอ่อน ผู้แทนทีมฟุตบอลเยาวชนหมูป่า อะคาเดมี่ ร่วมเป็นสักขีพยาน ณ นครนิวยอร์ก มลรัฐนิวยอร์ก สหรัฐอเมริกา
รองนายกรัฐมนตรี กล่าวอีกว่า การช่วยเหลือชีวิตเด็กและผู้ช่วยโค้ชทีมฟุตบอลเยาวชนหมูป่าอะคาเดมี่ ทั้ง 13 คน ที่ติดอยู่ ณ วนอุทยานถ้ำหลวง - ขุนน้ำนางนอน อำเภอแม่สาย จังหวัดเชียงราย นับเป็นเหตุการณ์ครั้งสำคัญที่ต้องจารึกไว้ในประวัติศาสตร์โลก เนื่องจากแสดงให้เห็นถึงการบูรณาการความร่วมมือจากทุกภาคส่วนทั้งภาครัฐ เอกชนและประชาชนทั้งคนไทยและชาวต่างประเทศที่ปฏิบัติภารกิจด้วยความกล้าหาญ ทุ่มเทและเสียสละอย่างสุดกำลังความสามารถโดยได้รับกำลังใจจากคนทั่วโลก และด้วยพระมหากรุณาธิคุณของสมเด็จพระเจ้าอยู่หัวมหาวชิราลงกรณ บดินทรเทพยวรางกูร และพระเมตตาของพระบรมวงศานุวงศ์ที่ได้พระราชทานความช่วยเหลือและขวัญกำลังใจตลอดการปฏิบัติงาน ทำให้ภารกิจนี้สำเร็จลุล่วงไปได้ด้วยดี อย่างไรก็ตาม ความร่วมมือร่วมใจของคนทั่วโลกในครั้งนี้ไม่ได้คำนึงถึงเชื้อชาติเผ่าพันธุ์ เพราะมีจุดมุ่งหมายเดียวกันคือ ความเป็นมนุษยชน ซึ่งเหตุการณ์ครั้งนี้นับเป็นประสบการณ์และก่อให้เกิดแรงบันดาลใจแก่คนทั่วโลกในการเรียนรู้และหันมาใช้ชีวิตเพื่อผู้อื่น เป็นการช่วยเปลี่ยนแปลงโลกได้
รองนายกรัฐมนตรี กล่าวด้วยว่า ผู้เกี่ยวข้องได้หารือร่วมกันแล้วมีความเห็นตรงกันว่า รางวัลที่ได้รับครั้งนี้ เป็นการรับในนามผู้แทนประเทศไทยและผู้แทนทีมปฏิบัติการช่วยเหลือผู้ประสบภัยนับหมื่นคนทั่วโลกที่มาช่วยกันทำงานเพื่อช่วยเหลือมวลมนุษยชาติ และการปฏิบัติภารกิจดังกล่าวยังเป็นโอกาสสำคัญในการนำเสนอภาพลักษณ์ที่ดีของประเทศไทยในด้านต่างๆ  โดยเป็นครั้งแรกที่มีคณะบุคคลจากประเทศไทยได้รับรางวัลนี้  จึงเห็นควรจะส่งมอบรางวัลให้นายกรัฐมนตรี ในฐานะผู้นำรัฐบาล เพื่อเก็บไว้ในนามของประเทศไทย ทั้งนี้ หลายปีที่ผ่านมามีบุคคลที่มีชื่อเสียงระดับโลกเคยได้รับรางวัลนี้ เช่น แจ็ค หม่า CEO ของอาลีบาบาและ มาลาลา ยูซัฟไซ เจ้าของรางวัลโนเบลสาขาสันติภาพและนักเคลื่อนไหวเพื่อสิทธิมนุษยชนชาวปากีสถาน

ที่มา : https://www.thaigov.go.th/news/contents/details/16096
