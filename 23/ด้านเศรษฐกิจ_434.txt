รัฐบาลไทย-ข่าวทำเนียบรัฐบาล-ธพว.เตือนเอสเอ็มอีห้ามหลงเชื่อผู้แอบอ้างช่วยกู้ผ่านฉลุยแลกค่านายหน้า ประกาศพร้อมดำเนินคดีเอาผิดอย่างเด็ดขาด

วันจันทร์ที่ 3 ธันวาคม 2561
ธพว.เตือนเอสเอ็มอีห้ามหลงเชื่อผู้แอบอ้างช่วยกู้ผ่านฉลุยแลกค่านายหน้า ประกาศพร้อมดำเนินคดีเอาผิดอย่างเด็ดขาด
ธพว.เตือนภัยผู้ประกอบการเอสเอ็มอีทั่วประเทศ ห้ามหลงเชื่อบุคคลแอบอ้างเป็นตัวแทนอำนวยความสะดวกอนุมัติสินเชื่อผ่านฉลุย แลกผลตอบแทนค่านายหน้า ยันไม่มีการให้สิทธิ์ผู้ใดเป็นตัวแทน และไม่มีการเรียกเก็บค่าใช้จ่ายพิเศษใดๆ ทั้งสิ้น
ธพว.เตือนภัยผู้ประกอบการเอสเอ็มอีทั่วประเทศ ห้ามหลงเชื่อบุคคลแอบอ้างเป็นตัวแทนอำนวยความสะดวกอนุมัติสินเชื่อผ่านฉลุย แลกผลตอบแทนค่านายหน้า ยันไม่มีการให้สิทธิ์ผู้ใดเป็นตัวแทน และไม่มีการเรียกเก็บค่าใช้จ่ายพิเศษใดๆ ทั้งสิ้น  ลั่นพร้อมดำเนินคดีผู้กระทำการแอบอ้างและบุคคลที่เกี่ยวข้องอย่างเด็ดขาด
นายมงคล ลีลาธรรม กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.)  หรือ SME Development Bank กล่าวว่า จากที่ ธพว.ได้ส่งหน่วยบริการเคลื่อนที่ “รถม้าเติมทุน ส่งเสริม SMEsไทย ฉับไว ไปถึงถิ่น” ลงพื้นที่ไปให้บริการสินเชื่อดอกเบี้ยถูกเริ่มต้นเพียง 1% ต่อปี แก่ผู้ประกอบการเอสเอ็มอีทั่วประเทศ  ซึ่งได้รับความสนใจจากผู้ประกอบการจะเข้าใช้บริการอย่างสูง ทำให้เวลานี้ ในหลายพื้นที่เกิดกรณีมีบุคคลแอบอ้างเป็นนายหน้าของธนาคาร สามารถช่วยอำนวยความสะดวกให้ได้รับสินเชื่อแน่นอน  โดยแลกกับการขอรับค่าตอบแทนในรูปแบบค่านายหน้า หรือค่าอำนวยความสะดวกในการดำเนินการ
ทั้งนี้ ธนาคารขอเตือนไปยังผู้ประกอบการเอสเอ็มอีทุกท่าน กรุณาอย่าหลงเชื่อการแอบอ้างของบุคคลที่มีพฤติกรรมข้างต้น และธนาคารขอยืนยันว่า ธนาคารไม่มีการให้สิทธิ์แก่บุคคลใดทำหน้าที่เป็นตัวแทนหรือนายหน้าทั้งสิ้น  โดยการพิจารณาสินเชื่อต่างๆ เป็นไปอย่างโปร่งใสตามหลักเกณฑ์ของธนาคาร  อีกทั้ง ธนาคารไม่มีการเรียกเก็บค่าใช้จ่ายใดๆ นอกเหนือจากค่าธรรมเนียมและค่าวิเคราะห์ตามระเบียบธนาคารเท่านั้น
และหากผู้ประกอบการท่านใด พบเจอบุคคลที่มีพฤติกรรมแอบอ้างเป็นตัวแทนเพื่อเรียกรับผลประโยชน์  หรือแม้แต่พนักงานของธนาคาร เข้าไปมีส่วนร่วม หรือเกี่ยวข้อง รวมถึง รู้เห็นในการกระทำดังกล่าวแล้วนิ่งเฉย ขอให้ผู้ประกอบการแจ้งข้อมูล เบาะแสมาได้ที่ Call Center 1357 เพื่อที่ธนาคารจะดำเนินการทางกฎหมายอย่างเด็ดขาดกับบุคคลที่มีพฤติกรรม การกระทำ ดังกล่าว  รวมถึง หากตรวจสอบข้อเท็จจริงได้ว่า  พนักงานของธนาคารเข้าไปมีส่วนร่วม รู้เห็น เกี่ยวข้องจริง  ธนาคารจะลงโทษทางวินัยสถานหนักทันที

ที่มา : https://www.thaigov.go.th/news/contents/details/17264
