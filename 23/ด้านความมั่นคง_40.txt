รัฐบาลไทย-ข่าวทำเนียบรัฐบาล-มหาดไทยเผย “โครงการไทยนิยม ยั่งยืน” ช่วยแก้ไขปัญหาให้ประชาชน ลดความเหลื่อมล้ำ และสร้างรายได้ให้คนไทยทั่วประเทศได้อย่างเป็นรูปธรรมและยั่งยืน

วันพุธที่ 17 ตุลาคม 2561
มหาดไทยเผย “โครงการไทยนิยม ยั่งยืน” ช่วยแก้ไขปัญหาให้ประชาชน ลดความเหลื่อมล้ำ และสร้างรายได้ให้คนไทยทั่วประเทศได้อย่างเป็นรูปธรรมและยั่งยืน
มหาดไทยเผย “โครงการไทยนิยม ยั่งยืน” ช่วยแก้ไขปัญหาให้ประชาชน ลดความเหลื่อมล้ำ และสร้างรายได้ให้คนไทยทั่วประเทศได้อย่างเป็นรูปธรรมและยั่งยืน
วันนี้ (17 ต.ค. 61) ที่กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน เปิดเผยว่า ตามที่กระทรวงมหาดไทย ได้บูรณาการขับเคลื่อนการดำเนินโครงการไทยนิยม ยั่งยืน ร่วมกับกระทรวงการคลัง กระทรวงเกษตรและสหกรณ์ กระทรวงวัฒนธรรม และหน่วยงานที่เกี่ยวข้อง ผ่านโครงการต่าง ๆ ของแต่ละหน่วยงาน ซึ่งมีจุดเน้นที่สำคัญ คือ ประชาชนเข้ามามีส่วนร่วมจัดทำโครงการเพื่อแก้ปัญหาและพัฒนาพื้นที่ตามความต้องการของหมู่บ้าน/ชุมชนของตนเองอย่างแท้จริง โดยมีภาครัฐสนับสนุนงบประมาณ ซึ่งในขณะนี้ ทุกแผนงาน/โครงการ พี่น้องประชาชนทั่วประเทศได้ดำเนินการเพื่อแก้ไขปัญหาและสนองความต้องการของหมู่บ้าน/ชุมชนได้อย่างเป็นรูปธรรมแล้ว
พลเอก อนุพงษ์ กล่าวว่า ในส่วนของโครงการภายใต้การขับเคลื่อนโครงการไทยนิยม ยั่งยืน ที่ได้ดำเนินการแก้ไขปัญหาในพื้นที่ซึ่งดำเนินการโดยประชาชน นั่นคือ  โครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ หรือโครงการหมู่บ้าน/ชุมชนละ 2 แสนบาท มียอดการเบิกจ่ายทั่วประเทศแล้วจำนวนกว่าร้อยละ 99 หรือคิดเป็นงบประมาณกว่า 1.6 หมื่นล้านบาท ทำให้สามารถแก้ไขปัญหา พัฒนาพื้นที่ ต่อยอดโครงการต่าง ๆ เพื่อเพิ่มรายได้ให้ชุมชนผ่านโครงการที่เสนอและดำเนินการโดยประชาชน เช่น ปรับปรุงภูมิทัศน์เพื่อการท่องเที่ยว ศูนย์การเรียนรู้ชุมชน ศาลาอเนกประสงค์ และลานตากผลผลิตทางการเกษตร ฯลฯ ซึ่งนอกเหนือจากจะเกิดการพัฒนาความเจริญในพื้นที่แล้ว ยังเป็นการสนับสนุนต่อยอดกิจกรรม/โครงการที่นำรายได้มาสู่ประชาชนในพื้นที่ได้อีกด้วย
สำหรับในส่วนของ โครงการชุมชนท่องเที่ยว OTOP นวัตวิถี ซึ่งมีจุดเน้น คือ การพัฒนาด้านการท่องเที่ยว และการพัฒนาผลิตภัณฑ์ OTOP ด้วยการผสมผสานวิถีชีวิต ภูมิปัญญา และเรื่องราวที่มีมนต์เสน่ห์ของแต่ละพื้นที่ ผ่านกรอบการดำเนินงาน 5 ด้าน คือ การพัฒนาบุคลากรด้านการท่องเที่ยว การพัฒนาแหล่งท่องเที่ยวและสิ่งอำนวยความสะดวก การพัฒนาสินค้าและบริการด้านการท่องเที่ยว การเชื่อมโยงเส้นทางการท่องเที่ยวแต่ละท้องถิ่น และการส่งเสริมการตลาดชุมชนท่องเที่ยว ซึ่งได้ดำเนินการแล้วใน 3,273 หมู่บ้าน/ชุมชนทั่วประเทศ รวม 32,730 ผลิตภัณฑ์ ขณะนี้เบิกจ่ายงบประมาณไปแล้วกว่า 3.1 พันล้านบาท ทำให้พื้นที่ได้พัฒนาชุมชนของตนเองและเกิดรายได้จากสินค้าและบริการด้านการท่องเที่ยวในพื้นที่
นอกจากนี้ ในส่วนของ โครงการพัฒนาคุณภาพชีวิตผู้ถือบัตรสวัสดิการแห่งรัฐ ที่ดำเนินการโดยกระทรวงการคลัง ขณะนี้ หน่วยงานที่เกี่ยวข้องได้ดำเนินการพัฒนาอาชีพให้กับผู้มีบัตรสวัสดิการแห่งรัฐไปแล้วกว่า 2 ล้านคน จากผู้ประสงค์พัฒนา 4.1 ล้านคน ซึ่งจะได้ดำเนินการพัฒนาผู้ถือบัตรสวัสดิการแห่งรัฐเพื่อให้ได้รับประโยชน์ตามความประสงค์ครบทุกราย และสำหรับ โครงการปฏิรูปโครงสร้างการผลิตภาคการเกษตร ได้ดำเนินการพัฒนาศักยภาพของเกษตรกรทั้งรายกลุ่มและรายบุคคล ทำให้พี่น้องเกษตรกรได้ประโยชน์กว่า 4.3 ล้านคน ทั้งการพัฒนาแหล่งน้ำชลประทาน การแก้ไขปัญหาเรื่องดินและปรับเปลี่ยนพื้นที่ไม่เหมาะสมต่อการเพาะปลูก การขยายพันธุ์และส่งเสริมการปศุสัตว์ และการพัฒนาผู้ประกอบการเกษตรรุ่นใหม่ เป็นต้น
พลเอก อนุพงษ์ กล่าวเพิ่มเติมว่า การขับเคลื่อนการพัฒนาประเทศไทยตามโครงการไทยนิยม ยั่งยืน เป็นโครงการสำคัญที่ประชาชนในพื้นที่ได้ร่วมกันคิด ร่วมกันทำ ร่วมกันตัดสินใจ และร่วมกันแก้ไขปัญหา ในการพัฒนาหมู่บ้าน/ชุมชนของตนเอง และเสริมสร้างความเข้มแข็งให้กับพี่น้องประชาชน ทั้งด้านชีวิตความเป็นอยู่และเศรษฐกิจฐานราก ซึ่งจะทำให้เกิดการสร้างโอกาสทางอาชีพ เพิ่มรายได้ ลดความเหลื่อมล้ำได้อย่างเป็นรูปธรรมและยั่งยืน

ที่มา : https://www.thaigov.go.th/news/contents/details/16149
