รัฐบาลไทย-ข่าวทำเนียบรัฐบาล-สธ. ผ่านกฎหมายซองบุหรี่แบบเรียบ  ตาม พ.ร.บ.ควบคุมผลิตภัณฑ์ยาสูบ พ.ศ. 2560 เป็นประเทศแรกของเอเชีย

วันพุธที่ 14 พฤศจิกายน 2561
สธ. ผ่านกฎหมายซองบุหรี่แบบเรียบ  ตาม พ.ร.บ.ควบคุมผลิตภัณฑ์ยาสูบ พ.ศ. 2560 เป็นประเทศแรกของเอเชีย
กระทรวงสาธารณสุข โดยความเห็นชอบของคณะกรรมการควบคุมผลิตภัณฑ์ยาสูบแห่งชาติ เตรียมประกาศใช้อนุบัญญัติ “ซองบุหรี่แบบเรียบ” ตาม พ.ร.บ.ควบคุมผลิตภัณฑ์ยาสูบ พ.ศ. 2560 เป็นประเทศแรกของเอเชีย และเป็นประเทศที่ 11 ของโลก
กระทรวงสาธารณสุข โดยความเห็นชอบของคณะกรรมการควบคุมผลิตภัณฑ์ยาสูบแห่งชาติ เตรียมประกาศใช้อนุบัญญัติ “ซองบุหรี่แบบเรียบ” ตาม พ.ร.บ.ควบคุมผลิตภัณฑ์ยาสูบ พ.ศ. 2560 เป็นประเทศแรกของเอเชีย และเป็นประเทศที่ 11 ของโลก
วันนี้ (14 พฤศจิกายน 2561) ที่กระทรวงสาธารณสุข จ.นนทบุรี  ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ในฐานะประธานคณะกรรมการควบคุมผลิตภัณฑ์ยาสูบแห่งชาติ ให้สัมภาษณ์ภายหลังการประชุมคณะกรรมการควบคุมผลิตภัณฑ์ยาสูบแห่งชาติ (คผยช.) ครั้งที่ 2/2561 ว่าที่ประชุมมีมติเห็นชอบร่างอนุบัญญัติภายใต้ พ.ร.บ.ควบคุมผลิตภัณฑ์ยาสูบพ.ศ. 2560    รวม 2 ฉบับ ได้แก่ 1.ร่างประกาศกระทรวงสาธารณสุข เรื่อง หลักเกณฑ์ วิธีการ และเงื่อนไขเกี่ยวกับหีบห่อผลิตภัณฑ์ยาสูบ และผลิตภัณฑ์ยาสูบประเภทบุหรี่ซิกาแรต พ.ศ. 2561 และ 2.ระเบียบคณะกรรมการควบคุมผลิตภัณฑ์ยาสูบแห่งชาติ ว่าด้วยหลักเกณฑ์ การเปรียบเทียบตามพระราชบัญญัติควบคุมผลิตภัณฑ์ยาสูบ พ.ศ. 2560
สำหรับร่างประกาศกระทรวงสาธารณสุข เรื่อง หลักเกณฑ์ วิธีการ และเงื่อนไขเกี่ยวกับหีบห่อผลิตภัณฑ์ยาสูบ และผลิตภัณฑ์ยาสูบประเภทบุหรี่ซิกาแรต พ.ศ. 2561 นั้น ได้มีการเปลี่ยนชุดภาพคำเตือนพิษภัยของผลิตภัณฑ์ยาสูบบนซองบุหรี่ซิกาแรตชุดใหม่ เนื่องจากชุดภาพปัจจุบันใช้มานานกว่า 5 ปี ทำให้ประชาชนเกิดความคุ้นชินต่อภาพ และไม่เกิดความตระหนักถึงโทษและพิษภัยของบุหรี่ รวมทั้งกำหนดให้ซองบุหรี่ มีรูปแบบเป็นมาตรฐานเดียวกันทั้งหมด ห้ามการใช้สีสัน ลวดลาย เครื่องหมายการค้า หรือลูกเล่นที่สวยงามบนซองบุหรี่ ซึ่งถือเป็นการใช้พื้นที่ซองบุหรี่เป็นสื่อโฆษณาส่งเสริมการขาย และมีอิทธิพลในการจูงใจผู้สูบบุหรี่ให้มีการสูบบุหรี่มากขึ้น ดังนั้น มาตรการนี้จะช่วยลดแรงจูงใจในการสูบบุหรี่ของสิงห์อมควันทั้งหน้าเก่า และหน้าใหม่ นอกจากนี้ ประเทศไทย ยังเป็นประเทศแรกของทวีปเอเชีย และเป็นประเทศลำดับที่ 11 ของโลกที่มีการดำเนินการออกกฎหมายซองบุหรี่แบบเรียบ โดยประเทศออสเตรเลียเป็นประเทศแรกที่ประกาศใช้กฎหมายซองบุหรี่แบบเรียบตั้งแต่ปี
พ.ศ. 2555 และประเทศล่าสุดที่ประกาศใช้เป็นประเทศที่ 10 คือประเทศมอร์ริเชียส ในทวีปแอฟริกา ซึ่งมาตรการซองบุหรี่แบบเรียบ ถือเป็นมาตราสำคัญตามข้อกำหนดและแนวปฏิบัติข้อ 11 ว่าด้วยการควบคุมหีบห่อสินค้ายาสูบ และข้อ 13 การห้ามโฆษณาสินค้ายาสูบ ของกรอบอนุสัญญาว่าด้วยการควบคุมผลิตภัณฑ์ยาสูบของ องค์การอนามัยโลก (WHO-FCTC) ซึ่งประเทศไทยเป็น 1 ใน 181 ประเทศสมาชิก และมีพันธกรณีที่จะต้อง นำมาปฏิบัติเพื่อ
ลดการสูบบุหรี่ในแต่ละประเทศ
ด้าน นพ.สุวรรณชัย  วัฒนายิ่งเจริญชัย อธิบดีกรมควบคุมโรค ในฐานะกรรมการและเลขานุการ คผยช.
ให้ข้อมูลเพิ่มเติมว่า สำหรับระเบียบคณะกรรมการควบคุมผลิตภัณฑ์ยาสูบแห่งชาติ ว่าด้วยหลักเกณฑ์
การเปรียบเทียบตามพระราชบัญญัติควบคุมผลิตภัณฑ์ยาสูบ พ.ศ. 2560 จะทำให้การเปรียบเทียบปรับผู้กระทำความผิด ซึ่งฝ่าฝืนกฎหมาย และความผิดนั้นกำหนดไว้เฉพาะโทษปรับ สามารถดำเนินการบังคับใช้ได้รวดเร็วขึ้น เพราะนอกจากตำรวจซึ่งเปรียบเทียบปรับได้แล้ว ระเบียบฉบับนี้ได้มอบหมายให้พนักงานเจ้าหน้าที่ตำแหน่งอื่นสามารถเปรียบเทียบปรับได้ โดยไม่ต้องส่งฟ้องศาล ซึ่งกลไกนี้จะทำให้การบังคับใช้กฎหมายมีประสิทธิภาพมากขึ้น
***********************   14 พฤศจิกายน 2561

ที่มา : https://www.thaigov.go.th/news/contents/details/16778
