รัฐบาลไทย-ข่าวทำเนียบรัฐบาล-รมว.สธ.เร่งใช้เทคโนโลยีดิจิทัลพัฒนาระบบสาธารณสุขไทยมุ่งสู่ MOPH 4.0

วันอังคารที่ 23 ตุลาคม 2561
รมว.สธ.เร่งใช้เทคโนโลยีดิจิทัลพัฒนาระบบสาธารณสุขไทยมุ่งสู่ MOPH 4.0
รัฐมนตรีว่าการกระทรวงสาธารณสุข ให้โรงพยาบาลและหน่วยงานในสังกัด ใช้ระบบเทคโนโลยีดิจิทัลพัฒนาระบบบริการ ระบบบริหารจัดการ เพิ่มประสิทธิภาพบริการประชาชน สะดวก รวดเร็ว ลดแออัด
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวถึงนโยบายปฏิรูประบบสาธารณสุข  ด้านระบบเทคโนโลยีสารสนเทศด้านสุขภาพ  ว่ากระทรวงสาธารณสุข มีนโยบายให้โรงพยาบาลและหน่วยงานในสังกัด ปรับเปลี่ยนระบบการทำงานให้เข้าสู่ระบบดิจิทัล นำเทคโนโลยีดิจิทัลมาช่วยพัฒนาระบบบริการและระบบบริหารจัดการให้เกิดผลเป็นรูปธรรม เพื่อให้ประชาชนได้รับบริการที่มีคุณภาพ รวดเร็ว ปลอดภัย ทั่วถึง เท่าเทียม เจ้าหน้าที่มีระบบปฏิบัติงานที่ทันสมัย มีประสิทธิภาพ ไร้รอยต่อ ผู้บริหารมีระบบสารสนเทศสุขภาพที่มีคุณภาพ ทันสถานการณ์ มุ่งสู่การเป็น MOPH 4.0 ตามยุทธศาสตร์ของกระทรวงสาธารณสุข
ศาสตราจารย์คลินิก เกียรติคุณ นายแพทย์ปิยะสกล กล่าวต่อว่า การนำเทคโนโลยีด้านดิจิทัลมาใช้นั้น มุ่งเน้นพัฒนาระบบบริการให้ครอบคลุมระบบสุขภาพชุมชน เช่น การนำเทคโนโลยีปัญญาประดิษฐ์ (AI : Artificial Intelligent) มาช่วยในการตรวจวินิจฉัย และการพัฒนาให้เป็นสมาร์ท ฮอสปิตัล (Smart Hospital) ที่มีการนำเทคโนโลยีด้านสุขภาพ ระบบอิเล็กทรอนิกส์ ระบบเทคโนโลยีสารสนเทศ มาเพิ่มความสะดวกในระบบบริการ ลดความแออัด เช่นระบบคิว (Queue) ขณะเดียวกัน  ได้พัฒนาระบบฐานข้อมูลขนาดใหญ่และการวิเคราะห์ข้อมูล  (Big Data Analysis)   ที่เน้นใน 3 โรคหลัก คือ ตา ไต หัวใจ พร้อมทั้งพัฒนาแอปพลิเคชันสำหรับคลินิกหมอครอบครัว เพิ่มความสะดวกในการเก็บข้อมูลสุขภาพประชาชน นำเข้าระบบข้อมูลสารสนเทศด้านสุขภาพ (Health Information System Gateway : HIS Gateway) ไว้ในระบบ Cloud เพื่อง่ายต่อการดึงข้อมูลมาใช้ในการกำหนดทิศทางและนโยบายของกระทรวงสาธารณสุข ตั้งเป้าหมายในปี 2562 คลินิกหมอครอบครัวทุกแห่งมีการใช้แอปพลิเคชันสำหรับคลินิกหมอครอบครัว และเขตสุขภาพมีการนำเทคโนโลยีดิจิทัลมาใช้ในการดำเนินงานอย่างน้อยเขตละ 1 จังหวัด
****************************** 23 ตุลาคม 2561

ที่มา : https://www.thaigov.go.th/news/contents/details/16260
