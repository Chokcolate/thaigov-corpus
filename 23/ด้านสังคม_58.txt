รัฐบาลไทย-ข่าวทำเนียบรัฐบาล-พม. จัดประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 2/2561

วันจันทร์ที่ 22 ตุลาคม 2561
พม. จัดประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 2/2561
พม. จัดประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 2/2561
วันนี้ (22 ต.ค. 61) เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 2/2561 เพื่อพิจารณารายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 และผลการดำเนินงานตามข้อเสนอแนะในรายงานการค้ามนุษย์ของสหรัฐอเมริกา ประจำปี 2561 โดยมีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ เช่น กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และผู้ทรงคุณวุฒิฯลฯ รวมจำนวนกว่า 50 คน เข้าร่วมการประชุม ณ ห้องประชุมชั้น 8 กระทรวง การพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า การประชุมครั้งนี้ที่ประชุมได้ร่วมกันพิจารณาร่างแรกของรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 (มกราคม - ธันวาคม 2561) ประกอบด้วยผลการดำเนินงานสำคัญ 3 ด้าน ได้แก่ 1) ด้านการดำเนินคดี (Prosecution) 2) ด้านการคุ้มครอง (Protection) และ 3) ด้านการป้องกัน (Prevention) โดยในแต่ละด้านมีการกำหนดหัวข้อและนำเสนอผลการดำเนินงานไว้อย่างชัดเจน นับว่ามีความคืบหน้าแล้วประมาณร้อยละ 50 ทั้งนี้ ได้ขอให้ทุกหน่วยงานรายงานผลความก้าวหน้าการดำเนินงานต่อคณะอนุกรรมการฯ ทุกเดือน เพื่อทำให้รายงานฯ มีความสมบูรณ์ ซึ่งรายงานในปีนี้ได้กำหนดรูปแบบการนำเสนอเหมือนปีที่ผ่านมาคือ สั้น กระชับ ตรงประเด็นและสะท้อนผลการดำเนินงานของรัฐบาลในการต่อต้านการค้ามนุษย์ที่เป็นรูปธรรมในทุกมิติ
พลเอก อนันตพร กล่าวเพิ่มเติมว่า สำหรับกรอบการดำเนินงานในระยะต่อไป ขอให้ทุกหน่วยงานนำร่างแรกของรายงานฯ ในวันนี้ ไปปรับปรุงและเพิ่มเติมข้อมูล โดยเฉพาะข้อมูลที่เป็นสถิติ และผลการดำเนินงานสำคัญในแต่ละด้านให้เป็นปัจจุบัน และนำเสนอคณะอนุกรรมการฯ ในการประชุมฯ ครั้งต่อไป โดยที่ประชุมฯ กำหนดจะนำรายงานดังกล่าว เสนอต่อที่ประชุมคณะกรรมการป้องกันและปราบปรามการค้ามนุษย์ที่มี พลเอก ประวิตร วงษ์สุวรรณ รองนายกรัฐมนตรี เป็นประธาน พิจารณาภายในสัปดาห์ที่สามของเดือนธันวาคม 2561 และเสนอนายกรัฐมนตรีให้ความเห็นชอบก่อนส่งให้สหรัฐอเมริกาภายในปลายเดือนมกราคม 2562

ที่มา : https://www.thaigov.go.th/news/contents/details/16247
