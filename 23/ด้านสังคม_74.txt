รัฐบาลไทย-ข่าวทำเนียบรัฐบาล-รมว.สธ.ชื่นชมคลินิกหมอครอบครัว รพ.สต.ป่างิ้ว จ.เชียงราย ลดแออัดโรงพยาบาลใหญ่

วันจันทร์ที่ 29 ตุลาคม 2561
รมว.สธ.ชื่นชมคลินิกหมอครอบครัว รพ.สต.ป่างิ้ว จ.เชียงราย ลดแออัดโรงพยาบาลใหญ่
รัฐมนตรีว่าการกระทรวงสาธารณสุข   ชื่นชมคลินิกหมอครอบครัวโรงพยาบาลส่งเสริมสุขภาพ ตำบลป่างิ้ว   อ.เวียงป่าเป้า จ.เชียงราย ดูแลผู้ป่วยโรคเรื้อรัง ติดตามดูแลผู้ป่วยติดบ้านติดเตียงต่อเนื่องที่บ้าน ลดแออัด ลดค่าใช้จ่ายเดินทางไปรักษาในโรงพยาบาลใหญ่
รัฐมนตรีว่าการกระทรวงสาธารณสุข   ชื่นชมคลินิกหมอครอบครัวโรงพยาบาลส่งเสริมสุขภาพ ตำบลป่างิ้ว   อ.เวียงป่าเป้า จ.เชียงราย ดูแลผู้ป่วยโรคเรื้อรัง ติดตามดูแลผู้ป่วยติดบ้านติดเตียงต่อเนื่องที่บ้าน ลดแออัด ลดค่าใช้จ่ายเดินทางไปรักษาในโรงพยาบาลใหญ่
เช้าวันนี้ (29 ตุลาคม 2561) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข เป็นประธานเปิดคลินิกหมอครอบครัวโรงพยาบาลส่งเสริมสุขภาพตำบลป่างิ้ว หรือ PCC รพ.สต.ป่างิ้ว อ.เวียงป่าเป้า จ.เชียงราย ศาสตราจารย์คลินิก เกียรติคุณ นายแพทย์ปิยะสกล กล่าวว่า รัฐบาล ให้ความสำคัญกับการพัฒนาระบบบริการปฐมภูมิ ซึ่งมีโรงพยาบาลส่งเสริมสุขภาพตำบล (รพ.สต.) ทำงานร่วมกับคณะกรรมการพัฒนาคุณภาพชีวิตระดับอำเภอ และทีมหมอครอบครัวที่มีแพทย์เวชศาสตร์ครอบครัวและทีมสหวิชาชีพให้การดูแลประชาชนใกล้ชิด ประชาชนได้รับบริการขั้นพื้นฐานที่คลินิกหมอครอบครัวใกล้บ้าน สะดวก รวดเร็ว ลดความแออัดในโรงพยาบาลใหญ่ โดยเฉพาะการดูแลผู้ป่วยติดบ้านติดเตียง ผู้สูงอายุ ผู้ป่วยโรคเรื้อรัง
สำหรับคลินิกหมอครอบครัว รพ.สต.ป่างิ้ว เป็น PCC ต้นแบบเขตชนบทปี 2561 ผ่านเกณฑ์มาตรฐาน  รพ.สต.ติดดาวระดับ 5 ดาว มีการจัดบริการตามหลักเวชศาสตร์ครอบครัว มีแพทย์เวชศาสตร์ครอบครัวจากโรงพยาบาลเวียงป่าเป้าออกตรวจรักษา ให้บริการทุกกลุ่มวัย มีคลินิกโรคไม่ติดต่อเรื้อรัง ดูแลผู้ป่วยเบาหวาน  ความดันโลหิตสูงที่ควบคุมให้อยู่ในเกณฑ์ปกติได้ ในปี 2561 PCC รพ.สต.ป่างิ้วให้บริการผู้ป่วยในเขตพื้นที่ร้อยละ 87 ผู้ป่วยโรคไม่ติดต่อเรื้อรังร้อยละ 77.8 ดูแลผู้ป่วยติดบ้านติดเตียงทั้ง 16 รายต่อเนื่อง โดยทีมหมอครอบครัวและทีมสหวิชาชีพ
ศาสตราจารย์คลินิก เกียรติคุณ นายแพทย์ปิยะสกล กล่าวต่อว่า ขณะนี้ ทั่วประเทศมีคลินิกหมอครอบครัว (Primary Care Cluster : PCC) จำนวน 1,170 แห่ง ในปีงบประมาณ 2562 จะจัดตั้งเพิ่มอีก 364 แห่งตามจำนวนแพทย์เวชศาสตร์ครอบครัว เน้นคุณภาพให้มีต้นแบบของแต่ละเขตเพื่อเป็นพี่เลี้ยงให้กับคลินิกหมอครอบครัว
ในเขต พัฒนารูปแบบมาตรฐานบริการ จัดทำคู่มือแนวทางการดำเนินงาน พัฒนาแอปพลิเคชัน H4U สำหรับประชาชนรู้ข้อมูลสุขภาพของตนเอง โปรแกรมจัดการข้อมูลสุขภาพสำหรับเจ้าหน้าที่ พัฒนาหลักสูตรอบรมสหวิชาชีพของทีมหมอครอบครัวและอบรมแพทย์เวชศาสตร์ครอบครัว ซึ่งโรงพยาบาลเชียงรายประชานุเคราะห์เป็นแหล่งฝึกอบรมแพทย์เวชศาสตร์ครอบครัว ที่ผ่านการรับรองจากราชวิทยาลัยแพทย์เวชศาสตร์ครอบครัวแห่งประเทศไทย สามารถผลิตแพทย์เวชศาสตร์ครอบครัวได้อย่างต่อเนื่อง ปัจจุบันมีแพทย์ผู้เชี่ยวชาญด้านเวชศาสตร์ครอบครัว 9 คน อยู่ระหว่างฝึกอบรมอีก 21 คน โดยจังหวัดเชียงรายมีประชากร 1.1 ล้านคนควรมีทีมหมอครอบครัว 107 ทีม  ซึ่งปัจจุบันมีเพียง 19 ทีม จึงต้องเร่งผลิตแพทย์เวชศาสตร์ครอบครัวให้ได้ตามเป้าหมายที่ตั้งไว้
**************************** 29 ตุลาคม 2561

ที่มา : https://www.thaigov.go.th/news/contents/details/16399
