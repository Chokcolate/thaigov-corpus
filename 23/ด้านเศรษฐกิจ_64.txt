รัฐบาลไทย-ข่าวทำเนียบรัฐบาล-จิตอาสาหน่วยรถม้าเติมทุนฯ เข้าเป้า แพลตฟอร์ม ‘SME D Bank’พรึบทั่วไทย 2 วันยอดดาวน์โหลดแอปพลิเคชันทะลุหมื่น วงเงินยื่นกู้สะพัด 2,000 ล้านบาท

วันจันทร์ที่ 8 ตุลาคม 2561
จิตอาสาหน่วยรถม้าเติมทุนฯ เข้าเป้า แพลตฟอร์ม ‘SME D Bank’พรึบทั่วไทย 2 วันยอดดาวน์โหลดแอปพลิเคชันทะลุหมื่น วงเงินยื่นกู้สะพัด 2,000 ล้านบาท
ธพว.สุดปลื้ม ภารกิจ“จิตอาสาหน่วยรถม้าเติมทุน เดินหน้าทั่วไทย” สำเร็จตามเป้า ระยะ 2 วัน ยอดสมัครใช้งานใหม่แพลตฟอร์ม SME D Bank สยายปีกทั่วประเทศทะลุ 10,000 ดาวน์โหลด วงเงินยื่นกู้สะพัด 2,000 ล้านบาท
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.)  กล่าวว่า จากที่ ธพว. จัดกิจกรรม “จิตอาสาหน่วยรถม้าเติมทุน เดินหน้าทั่วไทย” ระหว่างวันที่  6-7 ตุลาคม 2561  นำบุคลากรทั้งหมดขององค์กรประมาณ 3,000    คน กระจายลงพื้นที่ตามตลาด และย่านการค้าสำคัญต่างๆ ทั่วประเทศกว่า 400 จุด เช่น ตลาดร่มหุบ จ.สมุทรสงคราม , ถนนคนเดินตลาดชุมทางทุ่งสง จ.นครศรีธรรมราช ,  ตลาด อ.ต.ก. กรุงเทพฯ ,  ตลาดลาวบางปะกง จ.ฉะเชิงเทรา , กาดจาวเหนือ จ.ลำพูน , ตลาดวารินชำราบ จ.อุบลราชธานี , กาดหนองกระทิง จ.ลำปาง , ตลาดเก่าริมน้ำจันทบูร จ.จันทบุรี , ตลาดน้ำบางใบไม้ จ.สุราษฎร์ธานี และตลาดสดเทศบาลเมืองอำนาจเจริญ2 จ.อำนาจเจริญ เป็นต้น  เพื่อแนะนำและเชิญชวนให้ผู้ประกอบการรายย่อยใช้บริการแพลตฟอร์ม SME D Bank  แอปพลิเคชัน (Application) บนโทรศัพท์มือถือ ซึ่งสามารถเติมทุนคู่ความรู้
ผลปรากฏว่า กิจกรรมทั้ง 2 วัน ได้การตอบรับจากผู้ประกอบการทั่วประเทศอย่างดียิ่ง มีผู้สมัครเข้าใช้งานใหม่กว่า 10,000 ดาวน์โหลด ทำให้นับตั้งแต่เปิดให้บริการเมื่อกลางเดือนกรกฎาคมที่ผ่านมา รวมกว่า 50,000 ดาวน์โหลด ขณะที่ยอดผู้ยื่นขอสินเชื่อผ่านระบบออนไลน์ของ SME D Bank  ในระยะ 2 วัน กว่า 800  ราย  วงเงินกว่า 2,000 ล้านบาท
นายมงคล กล่าวด้วยว่า กิจกรรมครั้งนี้ ถือเป็นโฉมใหม่การทำงานของสถาบันการเงินภาครัฐที่พนักงานทั้งองค์กรเข้ามีส่วนร่วม  ให้บริการโดย “จิตสาธารณะ”หรือ “จิตอาสา” เห็นประโยชน์ส่วนรวมมาก่อนส่วนตน  เนื่องจากชาว ธพว. มีจิตใจเดียวกันที่อยากให้ผู้ประกอบการรายย่อยได้ใช้บริการแพลตฟอร์ม SME D Bank  ซึ่งมีประโยชน์ช่วยเสริมแกร่งให้ธุรกิจเติบโต อยู่รอด และยั่งยืน   อีกทั้ง ยังเป็นการยกระดับการทำงานของ ธพว. ที่ก้าวข้ามข้อจำกัดเรื่องเวลาและสถานที่  สามารถนำความรู้คู่เงินทุนไปถึงถิ่นของผู้ประกอบการรายย่อยทั่วประเทศ ภายใต้ยุทธศาสตร์ให้บริการด้วยระบบดิจิทัล “รหัส 24x7” หมายถึง บริการตลอด 24 ชั่วโมง 7 วัน  ควบคู่กับพนักงานทำงานด้วย “รหัส 8-8-7” หมายถึง พร้อมลงพื้นที่เข้าพบให้บริการตามวันเวลาที่ผู้ประกอบการสะดวก  ตั้งแต่ 8 โมงเช้าถึง 2 ทุ่ม (8:00-20:00 น.) ตลอด 7 วัน
ทั้งนี้ แพลตฟอร์ม SME D Bank ประกอบด้วยบริการหลัก ได้แก่ ยื่นขอสินเชื่อออนไลน์ ทำงานควบคู่กับหน่วยบริการเคลื่อนที่ “รถม้าเติมทุน ส่งเสริม SMEsไทย ฉับไว ไปถึงถิ่น” เมื่อผู้ประกอบการยื่นขอสินเชื่อผ่านออนไลน์ ข้อมูลจะส่งมายังฐานข้อมูลทันที และภายใน 3 วัน เจ้าหน้าที่ธนาคารติดต่อกลับ  เพื่อนัดหมายให้หน่วยรถม้าเติมทุนฯ  วิ่งเข้าไปพบ เพื่อดูข้อมูลเชิงประจักษ์การดำเนินธุรกิจจริง สามารถพิจารณาสินเชื่อได้โดยไม่ต้องใช้หลักทรัพย์ค้ำประกัน ผู้ประกอบการรู้ผลได้ใน 7 วัน   เครื่องมือเสริมแกร่งธุรกิจ (Tools Box) รวบรวมแอปพลิเคชัน และซอฟต์แวร์  กว่า 140 ราย  ช่วยเพิ่มศักยภาพให้เอสเอ็มอีไทย   คลังข้อมูลความรู้  (e-Library) ทั้งในรูปแบบข่าวสาร  ข้อมูลสถิติ  บทความ คลิปวิดีโอ  อินโฟกราฟิก เป็นต้น เบื้องต้นมากกว่า 2,000 องค์ความรู้ และ สิทธิพิเศษ  (Privilege) จากการใช้งานภายในแพลตฟอร์ม

ที่มา : https://www.thaigov.go.th/news/contents/details/15934
