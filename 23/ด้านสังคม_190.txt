รัฐบาลไทย-ข่าวทำเนียบรัฐบาล-สธ. เตือนอย่าหลงเชื่อผู้แอบอ้างขอรับเงินสนับสนุนทำหนังสือครบรอบวันสถาปนากระทรวง

วันเสาร์ที่ 1 ธันวาคม 2561
สธ. เตือนอย่าหลงเชื่อผู้แอบอ้างขอรับเงินสนับสนุนทำหนังสือครบรอบวันสถาปนากระทรวง
กระทรวงสาธารณสุข เตือนบริษัท ห้างร้าน อย่าหลงเชื่อผู้แอบอ้างขอรับการสนับสนุนค่าโฆษณาจัดทำหนังสือครบรอบ 76 ปีกระทรวงสาธารณสุข หากพบมีการแอบอ้าง ขอให้แจ้งมาที่ สำนักงานปลัดกระทรวงสาธารณสุขหมายเลข 0 2590 1000
นายแพทย์ไพศาล ดั่นคุ้ม รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า  ช่วงวันสถาปนากระทรวงสาธารณสุขซึ่งตรงกับวันที่ 27 พฤศจิกายนของทุกปี โดยในปีนี้ครบรอบ 76 ปี ซึ่งทุกปีจะมีบริษัท ห้างร้าน สอบถามเข้าไปยังกระทรวงสาธารณสุขว่า มีผู้ทำหนังสืออ้างชื่อกระทรวงสาธารณสุขไปติดต่อขอรับการสนับสนุนค่าโฆษณาเพื่อลงในหนังสือครบรอบวันสถาปนากระทรวงสาธารณสุข ยืนยันว่า กระทรวงสาธารณสุข    ไม่มีนโยบายรับการสนับสนุนจัดทำหนังสือหรือเอกสารใดๆ และไม่เคยอนุญาตให้หน่วยงานหรือบุคคลจัดทำหนังสือดังกล่าว
“ขอให้ผู้ประกอบการบริษัท ห้างร้าน อย่าได้หลงเชื่อการแอบอ้างดังกล่าว และหากได้รับการติดต่อขอสนับสนุนจัดทำหนังสือดังกล่าว ขอให้สอบถามข้อเท็จจริงและแจ้งความความเพื่อดำเนินคดีรวมถึงขอความกรุณาแจ้งเบาะแสที่สำนักงานปลัดกระทรวงสาธารณสุข หมายเลข 0 2590 1000 ขณะนี้ได้ให้ฝ่ายกฎหมายของกระทรวงสาธารณสุขรวบรวมหลักฐานเพื่อดำเนินคดีทางกฎหมายกับผู้แอบอ้างต่อไป” นายแพทย์ไพศาล กล่าว
***************************************** 1  ธันวาคม 2561

ที่มา : https://www.thaigov.go.th/news/contents/details/17250
