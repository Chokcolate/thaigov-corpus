รัฐบาลไทย-ข่าวทำเนียบรัฐบาล-“กอช. เพิ่มช่องอำนวยความสะดวกส่งเงินสะสมให้สมาชิก ผ่านตู้บุญเติมและแอพพลิเคชัน Mymo ธนาคารออมสิน”

วันจันทร์ที่ 19 พฤศจิกายน 2561
“กอช. เพิ่มช่องอำนวยความสะดวกส่งเงินสะสมให้สมาชิก ผ่านตู้บุญเติมและแอพพลิเคชัน Mymo ธนาคารออมสิน”
กอช. เพิ่มช่องทางอำนวยความสะดวกในการออมเงินให้สมาชิกสามารถส่งเงินสะสมได้อีก 2 ช่องทาง ทั้งแอพพลิเคชัน Mymo ธนาคารออมสินและตู้บุญเติม
กองทุนการออมแห่งชาติ หรือ กอช. เพิ่มช่องทางอำนวยความสะดวกในการออมเงินให้สมาชิกสามารถส่งเงินสะสมได้อีก 2 ช่องทาง ทั้งแอพพลิเคชัน Mymo ธนาคารออมสินและตู้บุญเติม พร้อมเชิญชวนนักเรียน นิสิต นักศึกษา พ่อค้าแม่ค้า ผู้ประกอบอาชีพอิสระ ตรวจสอบสิทธิและสมัครสมาชิก กอช. พร้อมรับเงินสมทบจากรัฐบาล 50 – 100%
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. เพิ่มช่องทางอำนวยความสะดวกให้กับสมาชิกได้ส่งเงินสะสมเพิ่ม 2 ช่องทาง
- ส่งเงินสะสมผ่าน “ตู้บุญเติม”  โดยสมาชิก กดเมนู “จ่ายบิลและค่าสินค้า”กดยืนยัน เลือก “กองทุนการออมแห่งชาติ” กรอกหมายเลขโทรศัพท์  กรอกเลขบัตรประชาชน 13 หลัก  ตรวจสอบข้อมูลสมาชิก  ใส่จำนวนเงินที่ต้องการออม  กดยืนยันข้อมูล  ใส่เงินในช่องใส่เงินเพื่อดำเนินการต่อ หน้าจอปรากฎว่า “ดำเนินการสำเร็จ” ถือว่าส่งเงินสะสมเรียบร้อย
- ส่งเงินสะสมผ่าน “แอพพลิเคชัน  Mymo  ธนาคารออมสิน” โดยเลือกเมนู บิล เลือกหมวด “ราชการ” ค้นหาคำว่า “กองทุนการออมแห่งชาติ” กรอกข้อมูลเลขบัตรประชาชนและกรอกจำนวนเงิน หลังจากนั้นตรวจสอบข้อมูลกดปุ่ม “ยืนยันและจ่ายเงิน” หน้าจอจะขึ้น ทำรายการสำเร็จ
ทั้งนี้ประชาชน นักเรียน นิสิต นักศึกษา พ่อค้าแม่ค้า ผู้ประกอบอาชีพอิสระ ที่ยังไม่ได้รับสิทธิสวัสดิการจากรัฐบาล สามารถตรวจสอบสิทธิและสมัครสมาชิก กอช. รับเงินสมทบจากรัฐบาล 50 – 100% กอช. ยังมีช่องทางที่อำนวยความสะดวกให้กับสมาชิกส่งเงินสะสมเพิ่มขึ้น สมาชิกหรือผู้สนใจสามารถ สอบถามข้อมูลเพิ่มเติมได้ที่สายด่วนเงินออม 02-049-9000 (ในวันและเวลาราชการ) หรือ ดาวน์โหลดแอป กอช. ได้ทั้งระบบแอนดรอยด์และไอโอเอส พิมพ์ค้นหาคำว่า “กอช.” และที่เว็บไซต์ กอช. www.nsf.or.th
และที่ผ่านมา กอช. ได้จัดบูธกิจกรรมใน “งานมหกรรมการลงทุนแห่งปี SET in the City 2018” ได้การตอบรับจากประชาชนให้ความสนใจอย่างล้นหลาม ทั้งตรวจสอบสิทธิ สมัครสมาชิก และส่งเงินสะสม สำหรับใครที่พลาดงานนี้ สามารถพบบูธ กอช. ได้อีกครั้งที่งานกาชาด ประจำปี 2561 ฉลอง 125 ปี สภากาชาดไทย "ร้อยดวงใจ ส่งต่อการให้ที่งดงาม" วันที่ 23 พฤศจิกายน - 1 ธันวาคม 2561 เวลา 10.30 - 22.00 น. ณ สวนลุมพินี กรุงเทพฯ สำหรับกิจกรรมข่าวสาร กอช. สามารถติดตามได้ทาง Facebook “กองทุนการออมแห่งชาติ”

ที่มา : https://www.thaigov.go.th/news/contents/details/16887
