รัฐบาลไทย-ข่าวทำเนียบรัฐบาล-การจำหน่ายพันธบัตรออมทรัพย์ของกระทรวงการคลังในปีงบประมาณ พ.ศ. 2562 ครั้งที่ 1

วันพุธที่ 10 ตุลาคม 2561
การจำหน่ายพันธบัตรออมทรัพย์ของกระทรวงการคลังในปีงบประมาณ พ.ศ. 2562 ครั้งที่ 1
กระทรวงการคลังจะออกพันธบัตรออมทรัพย์ของกระทรวงการคลัง วงเงิน 15,000 ล้านบาท รุ่นอายุ 3 ปี 1 เดือน และ 7 ปี 1 เดือน อัตราดอกเบี้ยคงที่ แบบไร้ใบตราสาร (Scripless) จำหน่ายตั้งแต่วันที่ 19 ตุลาคม 2561 – 29 มีนาคม 2562
นายภูมิศักดิ์ อรัญญาเกษมสุข ผู้อำนวยการสำนักงานบริหารหนี้สาธารณะ แถลงข่าวเรื่องพันธบัตรออมทรัพย์ของกระทรวงการคลัง ในปีงบประมาณ พ.ศ. 2562 ครั้งที่ 1 ดังนี้ กระทรวงการคลังจะออกพันธบัตรออมทรัพย์ของกระทรวงการคลัง วงเงิน 15,000 ล้านบาท รุ่นอายุ 3 ปี 1 เดือน และ 7 ปี 1 เดือน อัตราดอกเบี้ยคงที่ แบบไร้ใบตราสาร (Scripless) จำหน่ายตั้งแต่วันที่ 19 ตุลาคม 2561 – 29 มีนาคม 2562 โดยมีวัตถุประสงค์เพื่อเป็นการส่งเสริมการออมที่มั่นคงของประชาชน และเป็นทางเลือกในการลงทุนต่อของประชาชนที่ถือพันธบัตรออมทรัพย์ของกระทรวงการคลัง ซึ่งจะครบกำหนดอายุในเดือนตุลาคม 2561 โดยพันธบัตรออมทรัพย์มีรูปแบบและเงื่อนไข ดังนี้
รุ่นอายุ 3 ปี 1 เดือน    อัตราดอกเบี้ยคงที่ร้อยละ 2.46 ต่อปี
รุ่นอายุ 7 ปี 1 เดือน    อัตราดอกเบี้ยคงที่ร้อยละ 3.00 ต่อปี
วงเงินรวม                 15,000 ล้านบาท
ระยะเวลาจำหน่าย    วันที่ 19 ตุลาคม 2561 – 29 มีนาคม 2562
วงเงินซื้อต่อราย    1,000 บาทขึ้นไป ไม่จำกัดวงเงินซื้อขั้นสูง
ธนาคารตัวแทนจำหน่าย 1. ธนาคารกรุงเทพ จำกัด (มหาชน) 2. ธนาคารกรุงไทย จำกัด (มหาชน) 3. ธนาคารกสิกรไทย จำกัด (มหาชน) 4. ธนาคารไทยพาณิชย์ จำกัด (มหาชน)
ผู้มีสิทธิ์ซื้อ                 บุคคลธรรมดาที่ถือสัญชาติไทยหรือมีถิ่นที่อยู่ในประเทศไทย สภากาชาดไทย มูลนิธิ สมาคม วัด สถานศึกษาของรัฐ โรงพยาบาลของรัฐ หรือนิติบุคคลอื่นที่ไม่มีวัตถุประสงค์ในการแสวงหากำไร
ผู้ที่สนใจสามารถซื้อพันธบัตรออมทรัพย์ได้ตั้งแต่เวลา 8.30 น. ของวันที่ 19 ตุลาคม 2561 จนถึงเวลา 15.00 น. ของวันที่ 29 มีนาคม 2562 โดยสามารถสอบถามและซื้อพันธบัตรออมทรัพย์ได้หลากหลายช่องทาง ทั้งเคาน์เตอร์ธนาคารตัวแทนจำหน่ายทุกสาขา เครื่องถอนเงินอัตโนมัติ (ATM) ระบบ Internet Banking และ Mobile Application ของตัวแทนจำหน่ายทั้ง 4 แห่ง ประกอบด้วย ธนาคารกรุงเทพ จำกัด (มหาชน) ธนาคารกรุงไทย จำกัด (มหาชน) ธนาคารกสิกรไทย จำกัด (มหาชน) ธนาคารไทยพาณิชย์ จำกัด (มหาชน) เพื่อเป็นการอำนวยความสะดวกให้กับประชาชนให้สามารถเข้าถึงพันธบัตรออมทรัพย์ได้ตลอดเวลา
สำหรับการซื้อผ่าน Internet Banking สามารถทำรายการซื้อพันธบัตรออมทรัพย์ได้ที่
ธนาคารกรุงเทพฯ    www.bangkokbank.com/ibanking
ธนาคารกรุงไทยฯ    www.ktbnetbank.com
ธนาคารกสิกรไทยฯ    https://online.kasikornbankgroup.com
ธนาคารไทยพาณิชย์ฯ    www.scbeasy.com
ทั้งนี้ ผู้ซื้อพันธบัตรออมทรัพย์รายใหม่ที่ไม่เคยลงทะเบียนข้อมูลและเปิดบัญชีฝากหลักทรัพย์สำหรับพันธบัตรออมทรัพย์ของกระทรวงการคลังแบบไร้ใบตราสาร (Scripless) ต้องลงทะเบียนและเปิดบัญชีฝากหลักทรัพย์ที่ธนาคารตัวแทนจำหน่าย
การลงทะเบียน ใช้หลักฐานดังนี้
1. สำเนาบัตรประจำตัวประชาชน พร้อมลงนามรับรองสำเนาถูกต้อง
2. สำเนาหน้าแรกสมุดบัญชีเงินฝาก (ยกเว้นบัญชีเงินฝากออมทรัพย์พิเศษและบัญชีเงินฝากประจำ) ของผู้ซื้อที่เปิดบัญชีไว้กับธนาคารตัวแทนจำหน่ายพร้อมลงนามรับรองสำเนาถูกต้อง ในกรณีที่ไม่มีบัญชีเงินฝากผู้ซื้อต้องเปิดบัญชีใหม่
ผู้ที่สนใจซื้อพันธบัตรสามารถขอรายละเอียดเพิ่มเติมได้ที่ธนาคารตัวแทนจำหน่ายหรือที่ www.pdmo.go.th  www.bot.or.th  www.bangkokbank.com  www.ktb.co.th  www.scb.co.th  www.kasikornbank.com
จึงขอประกาศให้ทราบโดยทั่วกัน
สำนักงานบริหารหนี้สาธารณะ
โทร. 0 2265 8050

ที่มา : https://www.thaigov.go.th/news/contents/details/15975
