รัฐบาลไทย-ข่าวทำเนียบรัฐบาล-สำนักงานเศรษฐกิจการเกษตรชี้แจงประเด็น ข้อกล่าวหาราคาสินค้าเกษตรตกต่ำ

วันอังคารที่ 13 พฤศจิกายน 2561
สำนักงานเศรษฐกิจการเกษตรชี้แจงประเด็น ข้อกล่าวหาราคาสินค้าเกษตรตกต่ำ
สำนักงานเศรษฐกิจการเกษตรชี้แจงประเด็น ข้อกล่าวหาราคาสินค้าเกษตรตกต่ำ
วันที่ 8 พฤศจิกายน 2561 นางสาวจริยา  สุทธิไชยา เลขาธิการสำนักงานเศรษฐกิจการเกษตร กระทรวงเกษตรและสหกรณ์ ชี้แจงประเด็นข้อกล่าวหาราคาสินค้าเกษตรตกต่ำ ตามที่เฟซบุ๊ก Decharut Sukkumnoed อาจารย์คณะเศรษฐศาสตร์ มหาวิทยาลัยเกษตรศาสตร์ ตั้งข้อสังเกตเรื่องราคาสินค้าเกษตรตกต่ำ โดยเปรียบเทียบดัชนีราคาสินค้าเกษตรที่เกษตรกรขายได้จากข้อมูลของ สศก. พร้อมมีภาพตารางแสดงดัชนีราคาสินค้าเกษตรที่ลดลงอย่างต่อเนื่อง ในประเด็น ดังนี้  1. สรุปภาพรวมว่า ราคาสินค้าเกษตรต่ำสุดในรอบ 9 ปี นับจากไตรมาสที่ 3 ในปี 2552 โดยไตรมาสที่ 3 ปี 2561 ดัชนีราคาฯ ลดลงเหลือ 126.6 จากที่เคยอยู่ในระดับ 143.5 ในปี 2557 และ 2. มูลค่าผลผลิตทางการเกษตรของประเทศลดลงในอัตราร้อยละ 2.23 ต่อปี โดยในปี 2556 เหลือ 1.42 ล้านบาท และ ปี 2560 เหลือ 1.14 ล้านบาท พร้อมทั้งคาดการณ์ว่า ในปี 2561 มีแนวโน้มจะลดลงอีกเช่นกัน
ข้อเท็จจริง
1. สถานการณ์ราคาสินค้าเกษตร ในช่วงไตรมาสที่ 3 (เดือนกรกฎาคม - กันยายน) วัดจากดัชนีราคาสินค้าเกษตร ปี 2548  ซึ่งมีค่าเท่ากับ 100  และจากการวิเคราะห์ในช่วง 9 ปีที่ผ่านมาตั้งแต่ปี 2552 - 2561 พบว่า ปี 2552 เป็นปีที่ดัชนีราคาสินค้าเกษตรต่ำสุด ในรอบ 9 ปี คือ อยู่ที่ระดับ 119.77 โดยปี 2557 อยู่ที่ระดับ 142.21  และปี 2561 อยู่ที่ระดับ 126.60
2. มูลค่าผลผลิตทางการเกษตรของประเทศมีแนวโน้มลดลง โดยปี 2556 มูลค่าผลผลิตทางการเกษตรอยู่ที่ 1.42 ล้านล้านบาท ซึ่งลดลงในอัตราร้อยละ 2.23 เหลือ 1.14 ล้านล้านบาท ในปี 2560  อันเป็นผลกระทบจากเกิดปรากฎการณ์เอลนิโญในประเทศไทยที่รุนแรงมากในช่วงปลายปี 2557 จนถึงต้นปี 2559  ทำให้ผลผลิตพืชสำคัญ คือ ข้าวนาปรังลดลงอย่างมาก รวมทั้งพืชไร่ ซึ่งภาครัฐได้มีมาตรการช่วยเหลือชดเชยความเสียหายให้กับเกษตรกรในพื้นที่ประสบภัยแล้งดังกล่าวและเป็นกรณีพิเศษด้วยแล้ว รวมทั้งปรับระบบการบริหารจัดการน้ำและการผลิตการเกษตรให้เหมาะสมกับสภาพพื้นที่ เช่นปลูกพืชใช้น้ำน้อย ปรับเปลี่ยนการผลิตตาม Agri-Map
3. ปี 2561 สศก. คาดว่ามูลค่าผลผลิตสินค้าเกษตรจะเพิ่มขึ้นเมื่อเทียบกับปี 2560 ซึ่งเป็นผลมาจากผลผลิตสินค้าเกษตรที่สำคัญเพิ่มขึ้น อาทิ ข้าว ข้าวโพดเลี้ยงสัตว์ อ้อยโรงงาน สับปะรด ยางพารา ปาล์มน้ำมัน และไม้ผล (ลำไย ทุเรียน และมังคุด) จากปัจจัยบวกมาจากสภาพอากาศและปริมาณน้ำที่เอื้ออำนวย ประกอบกับสินค้าสำคัญ เช่น ข้าว มันสำปะหลัง ข้าวโพดเลี้ยงสัตว์ ผลไม้ ตลาดยังมีความต้องการอย่างต่อเนื่อง
--------------------------

ที่มา : https://www.thaigov.go.th/news/contents/details/16702
