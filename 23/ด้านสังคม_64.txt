รัฐบาลไทย-ข่าวทำเนียบรัฐบาล-พม. รับสมัครครอบครัวเจ้าภาพโครงการเรือเยาวชนเอเชียอาคเนย์ ปี 2561 พร้อมเตรียมจัดงานเสริมพลัง เชิดชูเกียรติ นักกีฬาคนพิการ ในการแข่งขันเอเชียนพาราเกมส์ ปี 2018 ในวันที่ 1 พ.ย.61

วันพฤหัสบดีที่ 25 ตุลาคม 2561
พม. รับสมัครครอบครัวเจ้าภาพโครงการเรือเยาวชนเอเชียอาคเนย์ ปี 2561 พร้อมเตรียมจัดงานเสริมพลัง เชิดชูเกียรติ นักกีฬาคนพิการ ในการแข่งขันเอเชียนพาราเกมส์ ปี 2018 ในวันที่ 1 พ.ย.61
พม. รับสมัครครอบครัวเจ้าภาพโครงการเรือเยาวชนเอเชียอาคเนย์ ปี 2561 พร้อมเตรียมจัดงานเสริมพลัง เชิดชูเกียรติ นักกีฬาคนพิการ ในการแข่งขันเอเชียนพาราเกมส์ ปี 2018 ในวันที่ 1 พ.ย.61
วันนี้ (25 ต.ค. 61) เวลา 10.30 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุภัชชา สุทธิพล โฆษกกระทรวงการพัฒนาสังคมและความมั่นคงของมนุษย์ เป็นประธานการแถลงผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) ในประเด็นดังนี้ 1) การรับสมัครครอบครัวเจ้าภาพโครงการเรือเยาวชนเอเชียอาคเนย์ ปี 2561 โดยนายอนุกูล ปีดแก้ว รองอธิบดีกรมกิจการเด็กและเยาวชน 2) ความคืบหน้าการดำเนินโครงการธนาคารเวลาสำหรับการดูแลผู้สูงอายุของประเทศไทย : ออมเวลา ปันสุข และการบริจาคเบี้ยยังชีพผู้สูงอายุเข้ากองทุนผู้สูงอายุ: การให้เพื่อชีวิตที่ดีกว่า โดยนางสาวแรมรุ้ง วรวัธ รองอธิบดีกรมกิจการผู้สูงอายุ  3) โครงการ “1 คนดีมีจริยธรรม 1 หน่วยงาน สป. พม.” โดยนางสาวสมพรทิพย์ สุขวโรดม รองหัวหน้าศูนย์ปฏิบัติการต่อต้านการทุจริต และ 4) การจัดงานเสริมพลัง เชิดชูเกียรติ นักกีฬาคนพิการ ในการแข่งขันเอเชียนพาราเกมส์ ปี 2018 “Ability Unlimited : ก้าวข้ามขีดจำกัด...สู่ชัยชนะ” โดยนางสาววิจิตา รชตะนันทิกุล ผู้เชี่ยวชาญด้านการส่งเสริมและพัฒนาคุณภาพชีวิตคนพิการ กรมส่งเสริมและพัฒนาคุณภาพชีวิตคนพิการ
นางสุภัชชา กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) มีกำหนดต้อนรับคณะเยาวชนโครงการเรือเยาวชนเอเชียอาคเนย์ ประจำปี 2561 จำนวน 330 คน จาก 10 ประเทศอาเซียน และประเทศญี่ปุ่น จำนวน 3 วัน 2 คืน ช่วงระหว่างวันที่ 24 - 27 พฤศจิกายน 2561 เพื่อให้คณะเยาวชนผู้เข้าร่วมโครงการฯ ได้เรียนรู้ และแลกเปลี่ยนประสบการณ์เกี่ยวกับวิถีการดำเนินชีวิตของคนไทย รวมทั้งเข้าใจประเทศไทยในบริบทอื่นๆ จึงได้มีการเปิดรับสมัครครอบครัวเจ้าภาพโครงการเรือเยาวชนเอเชียอาคเนย์ ประจำปี 2561 จำนวน 145 ครอบครัว เพื่อเปิดโอกาสให้เยาวชนผู้เข้าร่วมจากประเทศสมาชิกอาเซียน และประเทศญี่ปุ่น ได้เรียนรู้และแลกเปลี่ยนประสบการณ์เกี่ยวกับวิถีการดำเนินชีวิตของคนไทย รวมทั้งมีความเข้าใจประเทศไทยในมุมมองที่หลากหลายมากยิ่งขึ้น ผ่านการพักกับครอบครัวเจ้าภาพ ซึ่งขณะนี้มีครอบครัวที่สมัครเข้าร่วมโครงการแล้ว 130 ครอบครัว คงเหลืออีก 15 ครอบครัว และรับสมัครครอบครัวสำรองอีกจำนวน 20 ครอบครัว โดยครอบครัวเจ้าภาพจะต้องมีคุณสมบัติ อาทิ มีบ้านหรือที่พักอาศัยอยู่ในเขตกรุงเทพฯ หรือปริมณฑล มีสมาชิกในครอบครัวเป็นเพศเดียวกับเยาวชน
และมีสมาชิกอย่างน้อย 1 คน ที่สามารถสื่อสารภาษาอังกฤษได้ รวมถึงครอบครัวเจ้าภาพต้องรับเยาวชนไปพักตามที่อยู่อาศัยของครอบครัวที่แจ้งความประสงค์ไว้ ไม่สามารถมอบเยาวชนให้พักกับครอบครัวอื่นโดยมิได้แจ้งล่วงหน้า ทั้งนี้ ผู้ที่สนใจสามารถดาวน์โหลดใบสมัครได้ที่ www.dcy.go.th หรือติดต่อสอบถามได้ที่ กลุ่มการแลกเปลี่ยนระหว่างประเทศกองส่งเสรอมการพัฒนาและสวัสดิการเด็ก เยาวชน และครอบครัว กรมกิจการเด็กและเยาวชน โทร. 0 2651 6534  และ 0 255 5850 – 7 ต่อ 178 หรือ 179
นางสุภัชชา กล่าวต่อไปว่า สืบเนื่องจากประเทศไทยก้าวเข้าสู่สังคมสูงอายุเมื่อปี พ.ศ. 2548 โดยมีประชากรผู้สูงอายุร้อยละ 10 ของประชากรทั้งหมด และกำลังจะเป็นสังคมสูงอายุอย่างสมบูรณ์ในปี พ.ศ. 2564 ซึ่งจะมีประชากรผู้สูงอายุร้อยละ 20 และในปีพ.ศ. 2574 ประเทศไทยจะก้าวเข้าสู่การเป็นสังคมสูงอายุระดับสุดยอด โดยจะมีประชากรผู้สูงอายุถึงร้อยละ 28 โครงการ “ธนาคารเวลา” จึงเป็นแนวคิดในการส่งเสริมให้คนในสังคมดูแลซึ่งกันและกัน โดยเฉพาะการดูแลกลุ่มที่ต้องการความช่วยเหลือ เช่น ผู้สูงอายุ และเด็ก ซึ่งได้มีการดำเนินการหลายประเทศทั่วโลก เช่น สวิสเซอร์แลนด์ สหรัฐอเมริกา อังกฤษ และญี่ปุ่น เป็นต้น โดยผู้ที่เป็นจิตอาสาธนาคารเวลาจะได้รับการดูแลกลับคืนเมื่อมีความต้องการและจำเป็นตามจำนวนเวลาที่ให้การดูแลผู้สูงอายุที่สะสมไว้ โดยในปีงบประมาณ 2561 ที่ผ่านมา กรมกิจการผู้สูงอายุ(ผส.) ได้ขานรับนโยบายของรัฐบาลดำเนินโครงการธนาคารเวลาสำหรับการดูแลผู้สูงอายุของประเทศไทยโดยการบูรณาการความร่วมมือจากภาคส่วนต่างๆ ทั้งภาครัฐ ภาคเอกชน รวมทั้งเปิดโอกาสให้ชุมชนมีส่วนร่วมในการบริหารจัดการและขับเคลื่อนการดำเนินงาน โดยมีองค์กรปกครองส่วนท้องถิ่น ให้การสนับสนุนในการบริหาร ในพื้นที่นำร่อง 42 พื้นที่ 28 จังหวัด โดยมีอาสาสมัครให้บริการจำนวน 497 คน ในการนี้ มีสถิติการลงทะเบียนจิตอาสาในปีที่ผ่านมาจำนวน 120 ราย เป็นชาย 17 ราย และหญิง 103 ราย กิจกรรมที่จิตอาสาสนใจอยากทำมากที่สุด คือ เป็นเพื่อนพูดคุย อ่านหนังสือ และอำนวยความสะดวก ทั้งนี้ ช่วงอายุของผู้ลงทะเบียนจิตอาสาอยู่ในช่วงวัยทำงาน มีอายุไม่เกิน 59 ปี มากที่สุดจำนวน 89 คน และในวัยสูงอายุ 60 ปีขึ้นไปมีจำนวน 21 คน และมีจำนวนผู้ลงทะเบียนในพื้นที่ในเขตกรุงเทพมหานครมากที่สุด จำนวน 66 ราย และรองลงมาคือ ภาคกลางจำนวน 40 ราย จึงขอเชิญชวนผู้สนใจเข้าร่วมเป็นจิตอาสา โครงการธนาคารเวลา โดยสามารถลงทะเบียนผ่านเว็บไซต์กรมกิจการผู้สูงอายุ www.dop.go.th เว็บไซต์กระทรวงการพัฒนาสังคมและความมั่นคงของมนุษย์ www.m-society.go.th เฟสบุ๊คธนาคารจิตอาสา (FB : Jitarsabank) หรือสอบถามเพิ่มเติมได้ที่กองส่งเสริมสวัสดิการและคุ้มครองสิทธิผู้สูงอายุ กรมกิจการผู้สูงอายุ โทร. 0 2642 4306 หรือสายด่วนศูนย์ช่วยเหลือสังคม 1300
นางสุภัชชา กล่าวต่อไปอีกว่า ตามที่รัฐบาลมีนโยบายให้ดำเนินการมาตรการให้เงินสงเคราะห์ผู้สูงอายุที่มีรายได้น้อยในโครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ เพื่อให้ผู้สูงอายุที่มีรายได้น้อยได้มีรายได้ในการดำรงชีพเพิ่มขึ้น และมีคุณภาพชีวิตที่ดีขึ้น ซึ่งแหล่งที่มาของเงินมาจาก 1) เงินบำรุงกองทุนผู้สูงอายุจากภาษีสรรพสามิต ในส่วนที่เกี่ยวกับสินค้าสุรา และยาสูบ อัตราไม่เกิน 4 พันล้านบาทต่อปี 2) โครงการบริจาคเบี้ยยังชีพผู้สูงอายุเข้ากองทุนผู้สูงอายุ และ 3) เงินบริจาคจากบุคคลทั่วไปซึ่งอัตราการจ่ายเงินตามเกณฑ์รายได้ของผู้สูงอายุที่ลงทะเบียนเพื่อบัตรสวัสดิการแห่งรัฐ มีดังนี้ ผู้สูงอายุที่มี
รายได้ไม่เกิน 30,000 บาทต่อปี จ่ายเดือนละ 100 บาท สำหรับผู้สูงอายุที่มีรายได้เกิน 30,000 บาท แต่ไม่เกิน 100,000 บาทต่อปี จ่ายเดือนละ 50 บาทโดยจ่ายทุกวันที่ 15 ของเดือน ทั้งนี้ ผู้สูงอายุสามารถสะสมเงินในบัตรเพื่อเก็บไว้ใช้ในเดือนต่อไปได้ โดยผู้สูงอายุสามารถกดเงินสดได้ที่ตู้ ATM ทุกสาขาของธนาคารกรุงไทย จำนวนขั้นต่ำ 100 บาท และไม่มีค่าธรรมเนียมและรูดซื้อสินค้าที่ร้านธงฟ้าผ่านแอพพลิเคชั่นถุงเงิน ทั้งนี้ ผส. จึงได้จัดกิจกรรมรณรงค์เพื่อสร้างการรับรู้และเข้าใจแก่ผู้สูงอายุที่มีรายได้เพียงพอ และประสงค์
ที่จะไม่ขอรับเบี้ยผู้สูงอายุ รวมถึงประชาชนทั่วไป เพื่อนำเงินบริจาคดังกล่าวไปช่วยเหลือผู้สูงอายุที่มีรายได้น้อย ในโครงการลงทะเบียนเพื่อสวัสดิการแห่งรัฐผ่านบัตรสวัสดิการแห่งรัฐ โดยจะดำเนินการในพื้นที่ 5 จังหวัด ประกอบด้วย กรุงเทพมหานคร ระยอง เชียงใหม่ นครราชสีมา และจังหวัดตรัง ภายในงานจะมีบูธนิทรรศการให้ความรู้ การจัดมินิคอนเสิร์ต การมอบประกาศนียบัตรให้แก่ผู้บริจาคเงินเบี้ยยังชีพเข้ากองทุนผู้สูงอายุ พร้อมมอบเหรียญพระคลังเชิดชูเกียรติ และการหักลดหย่อนภาษี 1 เท่า สำหรับผู้ที่สนใจสามารถสอบถามข้อมูลเพิ่มเติมได้ที่กองบริหารกองทุนผู้สูงอายุ หมายเลข 0 2354 6100
นางสุภัชชา กล่าวเพิ่มเติมว่า สำนักงานปลัดกระทรวงการพัฒนาสังคมและความมั่นคงของมนุษย์(สป.พม.) โดยศูนย์ปฏิบัติการต่อต้านการทุจริต เห็นความสำคัญในการส่งเสริมสนับสนุน กระตุ้น และสร้างแรงจูงใจให้บุคลากรในหน่วยงานสังกัด สป.พม. ดำรงตนเป็นแบบอย่างที่ดี พอเพียง มีวินัย สุจริต จิตอาสา และเป็นแบบอย่างแห่งธรรมจรรยาสูงสุดตามแนวทางปฏิบัติของประมวลจริยธรรมข้าราชการพลเรือน  จึงได้ดำเนินการโครงการยกระดับธรรมาภิบาลในการบริหารจัดการในองค์กร ภายใต้กิจกรรม “1 คนดีมีจริยธรรม 1 หน่วยงาน สป.พม.” โดยมีวัตถุประสงค์เพื่อให้หน่วยงานในสังกัด สป.พม. ทั้งส่วนกลางและส่วนภูมิภาค  สรรหาคัดเลือกบุคลากร ที่ปฏิบัติงานด้วยความซื่อสัตย์ สุจริต โปร่งใส ยึดมั่นในคุณธรรมจริยธรรมตามหลักธรรมาภิบาล  รวมตัวกันเป็นเครือข่ายขยายผล อีกทั้งเป็นการยกย่องเชิดชูเกียรติ และสร้างขวัญกำลังใจ ให้แก่ผู้ที่ได้รับการคัดเลือก รวมถึงเป็นแบบอย่างที่ดีให้บุคลากรในหน่วยงาน สามารถปฏิบัติราชการอย่างมีคุณธรรมจริยธรรม ป้องกันการทุจริตในองค์กร ทำให้เป็นที่น่าเชื่อถือและไว้วางใจของประชาชนทั่วไป ซึ่งขณะนี้ คณะกรรมการพิจารณาคัดเลือกบุคลากร ได้มีมติเห็นชอบผลการคัดเลือกบุคลากรเป็น “1 คนดีมีจริยธรรม 1 หน่วยงาน สป.พม.” รวมทั้งสิ้น 32 คน โดยแบ่งเป็นบุคลากรจากหน่วยงานส่วนกลาง จำนวน 8 คน และจากส่วนภูมิภาค จำนวน 24 คน ซึ่งเป็นแบบอย่างที่ดีในการทำให้องค์กรปฏิบัติงานอย่างมีคุณธรรม เกิดความโปร่งใสตามหลักธรรมาภิบาล
“นอกจากนี้ ตามที่คณะนักกีฬาคนพิการทีมชาติไทยได้เข้าร่วมการแข่งขัน “กีฬาเอเชียนพาราเกมส์” (Indonesia Asian Para Games 2018) ระหว่างวันที่ 6 - 13 ตุลาคม 2561 ณ เมืองจาการ์ตา สาธารณรัฐอินโดนีเซีย ซึ่งมีนักกีฬาคนพิการทีมชาติไทย พร้อมเจ้าหน้าที่ผู้ดูแล จำนวนกว่า 300 คน เข้าร่วมแข่งขันกีฬา 14 รายการ จากทั้งหมด 17 ชนิดกีฬา  สามารถสร้างผลงานได้อย่างยอดเยี่ยม โดยคว้าอันดับ 7 ของเอเชีย จากทั้งหมด 44 ประเทศ ด้วยเหรียญรางวัลรวม 106 เหรียญ แบ่งเป็น 1) เหรียญทอง 23 เหรียญ 2) เหรียญเงิน 33 เหรียญเงิน และ 3) เหรียญทองแดง 50 เหรียญ กระทรวงการพัฒนาสังคมและความมั่นคงของมนุษย์ (พม.) โดย พก. จึงได้เตรียมจัดงานเสริมพลัง เชิดชูเกียรติ นักกีฬาคนพิการ ในการแข่งขันเอเชียนพาราเกมส์ ปี 2018 “Ability Unlimited : ก้าวข้ามขีดจำกัด...สู่ชัยชนะ” ในวันที่ 1 พฤศจิกายน 2561 ณ โรงแรมปรินซ์ พาเลซ มหานาค กรุงเทพมหานคร เพื่อเป็นการแสดงความยินดีแก่คณะนักกีฬาคนพิการไทย และเจ้าหน้าที่ทุกคน โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้เกียรติกล่าวแสดงความยินดีกับนักกีฬาคนพิการทีมชาติไทย และเจ้าหน้าที่ผู้ดูแล พร้อมทั้งรับประทานอาหารร่วมกัน” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/16312
