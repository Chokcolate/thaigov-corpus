รัฐบาลไทย-ข่าวทำเนียบรัฐบาล-รองปลัดกระทรวงมหาดไทย เป็นประธานเปิดงานประเพณีชักพระ - ทอดผ้าป่า  และแข่งเรือยาว  จังหวัดสุราษฎร์ธานี ประจำปี 2561

วันพฤหัสบดีที่ 25 ตุลาคม 2561
รองปลัดกระทรวงมหาดไทย เป็นประธานเปิดงานประเพณีชักพระ - ทอดผ้าป่า  และแข่งเรือยาว  จังหวัดสุราษฎร์ธานี ประจำปี 2561
รองปลัดกระทรวงมหาดไทย เป็นประธานเปิดงานประเพณีชักพระ - ทอดผ้าป่า
และแข่งเรือยาว  จังหวัดสุราษฎร์ธานี ประจำปี 2561
วันนี้ (25 ต.ค. 61) เวลา 10.30 น. ณ ริมเขื่อนแม่น้ำตาปี อำเภอเมืองสุราษฎร์ธานี จังหวัดสุราษฎร์ธานี นายธนาคม จงจิระ รองปลัดกระทรวงมหาดไทย เป็นประธานพิธีเปิดงานประเพณีชักพระ - ทอดผ้าป่า และแข่งเรือยาว  จังหวัดสุราษฎร์ธานี ประจำปี 2561 โดยมี นายวิชวุทย์ จินโต ผู้ว่าราชการจังหวัดสุราษฎร์ธานี หัวหน้าส่วนราชการ ผู้บริหารองค์กรปกครองส่วนท้องถิ่น และประชาชนชาวจังหวัดสุราษฎร์ธานี ร่วมให้การต้อนรับกว่า 2,000 คน
นายธนาคม จงจิระ รองปลัดกระทรวงมหาดไทย กล่าวว่า ขอชื่นชมการมีส่วนร่วมของทุกภาคส่วน โดยเฉพาะอย่างยิ่งพี่น้องประชาชนชาวจังหวัดสุราษฎร์ธานี ที่ได้พร้อมใจกันจัดงานประเพณีสำคัญในครั้งนี้ ซึ่งถือเป็นการสานต่อและสืบทอด “ประเพณีชักพระ” ให้คงอยู่กับประชาชนชาวสุราษฎร์ธานี และชาวปักษ์ใต้สืบไป รวมทั้งขอขอบคุณชาวจังหวัดอุบลราชธานี ที่ได้ร่วมแลกเปลี่ยนประเพณีวัฒนธรรม ทำให้เกิดการต่อยอดและส่งเสริมศิลปวัฒนธรรมระหว่างภาคตะวันออกเฉียงเหนือและภาคใต้ รวมทั้งยังก่อให้เกิดการกระจายรายได้ในจังหวัดสุราษฎร์ธานี ตลอดจนเป็นการประชาสัมพันธ์และส่งเสริมการท่องเที่ยวของจังหวัดสุราษฎร์ธานีให้เกิดขึ้น นำไปสู่การพัฒนาจังหวัดและภาคใต้ที่ยั่งยืนต่อไป
จากนั้น นายธนาคม จงจิระ รองปลัดกระทรวงมหาดไทย ได้เป็นประธานมอบโล่รางวัลแก่ผู้เข้าประกวดพุ่มผ้าป่าในงานประเพณีชักพระ - ทอดผ้าป่า และแข่งเรือยาว จ.สุราษฎร์ธานี ประจำปี 2561 ประเภทสถาบัน ได้แก่ รางวัลชนะเลิศ โรงเรียนเทศบาล 3 เทศบาลนครสุราษฎร์ธานี รางวัลรองชนะเลิศ อันดับ 1 โรงเรียนเมืองสุราษฎร์ธานี และรองชนะเลิศ อันดับ 2 โรงเรียนสุราษฎร์ธานี
งานประเพณีชักพระ ทอดผ้าป่า และแข่งเรือยาว เป็นงานประเพณีที่เป็นเอกลักษณ์เฉพาะท้องถิ่น ซึ่งได้รับการสืบทอดต่อเนื่องมาแต่บรรพบุรุษนับร้อยปี จนนับได้ว่าเป็นมรดกแห่งศิลปวัฒนธรรมและจารีตประเพณีที่เป็นเอกลักษณ์เฉพาะท้องถิ่นของจังหวัดสุราษฎร์ธานี โดยจัดในวันแรม 1 ค่ำเดือน 11 ซึ่งการทอดผ้าป่าในจังหวัดสุราษฎร์ธานี โดยเฉพาะอย่างยิ่งในเขตอำเภอเมืองสุราษฎร์ธานี หรือเมืองบ้านดอน จะแตกต่างไปจากที่อื่น คือจะมีการจัดพุ่มผ้าป่าตามหน้าบ้าน ห้างร้านต่างๆ รวมไปถึงหน่วยงานของรัฐและเอกชน โดยมีการตกแต่งพุ่มผ้าป่า แข่งขันความสวยงามในช่วงกลางคืน และในปีนี้เป็นอีกปีในการเชื่อมโยงวัฒนธรรมภาคอีสานและภาคใต้ ตามบันทึกข้อตกลงระหว่างจังหวัดสุราษฎร์ธานีและจังหวัดอุบลราชธานี “เข้าพรรษาเที่ยวงานแห่เทียนจังหวัดอุบลราชธานี ออกพรรษาเที่ยวงานชักพระ ทอดผ้าป่า และแข่งเรือยาวจังหวัดสุราษฎร์ธานี” ซึ่งจังหวัดอุบลราชธานี ได้นำรถเทียนพรรษาของวัดพลแพน เข้าร่วมในขบวนแห่เรือพนมพระทางบกด้วย

ที่มา : https://www.thaigov.go.th/news/contents/details/16318
