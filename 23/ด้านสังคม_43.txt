รัฐบาลไทย-ข่าวทำเนียบรัฐบาล-พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.น่าน เชียงใหม่ และกรุงเทพฯ

วันอังคารที่ 16 ตุลาคม 2561
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.น่าน เชียงใหม่ และกรุงเทพฯ
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.น่าน เชียงใหม่ และกรุงเทพฯ
วันนี้ (16 ต.ค. 61) เวลา 08.30 น. นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 129/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอภิชาติ กล่าวว่า จากกรณีหญิงชราวัย 68 ปี ร่างกายไม่แข็งแรง กล้ามเนื้ออ่อนแรง เดินไม่ค่อยสะดวก อาศัยอยู่เพียงลำพังในบ้านสภาพเก่าทรุดโทรม ถูกลูกสาวทอดทิ้งไม่เคยกลับมาเหลียวแล อาศัยเพียงเบี้ยยังชีพคนพิการและเบี้ยผู้สูงอายุใช้ประทังชีวิต ที่จังหวัดน่าน และกรณีชายวัย 30 ปี ป่วยเป็นโรคมะเร็งที่ใบหน้า ลุกลามจนจมูกเป็นรูขนาดใหญ่ และลามไปทั่วทั้งใบหน้า กินได้เพียงแต่นมและน้ำ อาศัยอยู่เพียงลำพังกับพี่ชายวัย 33 ปี ที่มีสติไม่สมประกอบ แต่พยายามเก็บของเก่าขายเพื่อหารายได้จุนเจือครอบครัว ที่จังหวัดเชียงใหม่ อีกกรณีชายหนุ่มวัย 22 ปี ป่วยเป็นโรควัณโรค อาการทรุดหนัก นอนป่วยติดเตียง ช่วยเหลือตัวเองไม่ได้ ครอบครัวมีฐานะยากจน ไม่มีเงินเพียงพอค่ารักษาพยาบาล ที่ย่านซอยเอกชัย 37 กรุงเทพฯ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.น่าน และ พมจ.เชียงใหม่ พร้อมทีม One Home ทั้ง 3 จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุ และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำเพื่อขอรับสิทธิตามกฎหมายตามความเหมาะสม พร้อมแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคง และร่วมกันหาแนวทางการช่วยเหลือในระยะยาวต่อไป
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 40 ปี ป่วยเป็นโรคเชื้อราขึ้นสมอง และกล้ามเนื้ออ่อนแรง อาศัยอยู่กับพ่อวัย 64 ปี แม่วัย 62 ปี พี่สาว และลูกชายวัย 20 ปี ที่กำลังศึกษาอยู่มหาวิทยาลัย ปี 3 ด้านสามีแยกทางกัน จึงต้องรับภาระเลี้ยงดูลูกเพียงคนเดียว แต่เคราะห์ร้ายล้มป่วย และเกรงว่าลูกชายจะเรียนไม่จบเนื่องจากไม่มีเงินส่งเสีย ครอบครัวมีฐานะยากจน ที่จังหวัดน่าน นั้น ทางทีม One Home ได้ลงพื้นที่เยี่ยมบ้านให้กำลังใจ พร้อมมอบเครื่องอุปโภค บริโภค มอบเก้าอี้สุขา มอบรถเข็น และประสานโรงพยาบาลส่งเสริมสุขภาพตำบลบ้านห้วยสะแตง จัดส่งเจ้าหน้าที่เข้ามาดูแล พร้อมให้คำแนะนำในการดูแลผู้ป่วยและการทำกายภาพบำบัด อีกทั้ง พิจารณาให้การช่วยเหลือค่าเดินทางในการไปพบแพทย์ตามนัด และแนะนำเรื่องการขอใบรับรองความพิการ และ 2) กรณีหญิงชราวัยประมาณ 60 ปี สุขภาพไม่แข็งแรง แขนซ้ายอ่อนแรง ต้องใช้ชีวิตเพียงลำพังในเพิงสังกะสีสภาพเก่าทรุดโทรมใกล้ผุพัง ไม่มีไฟฟ้าใช้ ทั้งยังไม่มีบัตรประชาชน ไม่ทราบอายุที่แท้จริง ไม่มีนามสกุล และไม่เคยเรียนหนังสือ อาศัยทำงานรับจ้างถางหญ้าและเก็บพริกเพื่อหารายได้ประทังชีวิต ที่จังหวัดอุตรดิตถ์ นั้น ตน พร้อม นางสาวแรมรุ้ง วรวัธ รองอธิบดีกรมกิจการผู้สูงอายุ และทีม One Home ได้ลงพื้นที่เยี่ยมบ้านให้กำลังใจ และมอบเครื่องอุปโภค บริโภค พร้อมหาแนวทางการช่วยเหลือในเรื่องของการออกบัตรประชาชน อีกทั้ง ประสานหน่วยงานที่เกี่ยวข้องในการสร้างห้องน้ำให้ถูกสุขลักษณะ และร่วมกันหาแนวทางการให้ความช่วยเหลือในระยะยาวต่อไป

ที่มา : https://www.thaigov.go.th/news/contents/details/16101
