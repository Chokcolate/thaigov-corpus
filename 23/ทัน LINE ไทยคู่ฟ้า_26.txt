รัฐบาลไทย-ข่าวทำเนียบรัฐบาล-​สานฝันกันต่อ ... หนุนคนไทยมีบ้าน

วันพุธที่ 28 พฤศจิกายน 2561
​สานฝันกันต่อ ... หนุนคนไทยมีบ้าน
--
ต่อเนื่องกันอีกสัปดาห์ สำหรับมาตรการช่วยคนอยากมีบ้าน จากสัปดาห์ที่แล้วที่ให้สินเชื่อดอกเบี้ยต่ำ ผ่อนถูก ๆ กันยาว ๆ กับโครงการบ้านล้านหลัง
ล่าสุดรัฐบาลอนุมัติโครงการพัฒนาที่อยู่อาศัย ชุดที่ 2 ระยะที่ 1 ซึ่งมีบ้านหลายขนาด หลายราคา ให้ประชาชนมีบ้านสมใจ ดังนี้
1.โครงการเคหะชุมชนและบริการชุมชน เชิงสังคม
มี 10 โครงการ กระจายอยู่ทั่วประเทศ คือ จ.ฉะเชิงเทรา สุพรรณบุรี นครนายก เพชรบุรี ลพบุรี สิงห์บุรี ศรีสะเกษ สกลนคร ชุมพร และปัตตานี
รูปแบบเป็นบ้านเดี่ยว บ้านแฝด และบ้านแถว ขนาด 2 ชั้น รวม 3,094 หน่วย ราคาขายต่อหน่วยประมาณ 650,000 – 850,000 บาท เหมาะกับผู้มีรายได้น้อยถึงปานกลาง
แบ่งเป็น 2 กลุ่ม คือ
1) กลุ่มที่อยู่ในพื้นที่ กทม. และปริมณฑล มีรายได้ประมาณ 26,101 – 38,300 บาท/เดือน/ครัวเรือน
2) กลุ่มที่อยู่ในพื้นที่ภูมิภาค มีรายได้ประมาณ 15,101 – 22,000 บาท/เดือน/ครัวเรือน
2.โครงการเคหะชุมชนและบริการชุมชน เชิงพาณิชย์
มี 2 โครงการ คือ ทาวน์โฮม 2 ชั้น ที่ จ.สมุทรปราการ และบ้านเดี่ยว 2 ชั้น ที่ จ.ศรีสะเกษ รวม 271 หน่วย ราคาขายต่อหน่วยประมาณ 1.8 – 2.2 ล้านบาท เหมาะสำหรับผู้มีรายได้ปานกลางค่อนข้างสูง
แบ่งเป็น 2 กลุ่ม คือ
1) กลุ่มที่อยู่ในพื้นที่ กทม. และปริมณฑล มีรายได้ประมาณ 59,701 บาทขึ้นไป /เดือน/ครัวเรือน
2) กลุ่มที่อยู่ในพื้นที่ภูมิภาค มีรายได้ประมาณ 34,701 บาทขึ้นไป /เดือน/ครัวเรือน
ยังไม่หมดเท่านั้น...สำหรับผู้ที่มีรายได้น้อยกว่านั้น
รัฐบาลมีโครงการอาคารเช่าสำหรับผู้มีรายได้น้อยที่โพไร่หวาน จ.เพชรบุรี
โครงการนี้ ประกอบด้วยอาคารพักอาศัย สูง 4 ชั้น เป็นห้องพักขนาด 28 ตร.ม. รวม 246 หน่วย ออกแบบตามหลักการ Universal Design หรือ การออกแบบเพื่อคนทั้งมวล เพื่อรองรับการใช้ชีวิตของผู้พิการและผู้สูงอายุให้สะดวกสบายและปลอดภัย
ราคาเช่าต่อห้องอยู่ที่ 1,700 บาท/เดือน เหมาะสำหรับผู้มีรายได้น้อยประมาณ 9,501 – 14,600 บาท/เดือน/ครัวเรือน
นี่คือข่าวดีของคนที่กำลังสร้างเนื้อสร้างตัวที่รัฐจัดให้ เพื่อให้ทุกคนมีที่อยู่อาศัยที่ได้มาตรฐาน
ทั้งหมดนี้ จะเริ่มก่อสร้างในปี 2562 – 2564 ผู้สนใจสอบถามรายละเอียดสายด่วนการเคหะแห่งชาติ 1615 หรือ ที่เว็บไซต์ http://house.nha.co.th/
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17146
