รัฐบาลไทย-ข่าวทำเนียบรัฐบาล-ทอท. แจงเสียใจต่อกรณีเจ้าหน้าที่ใช้กำลังเกินกว่าเหตุ กับนักท่องเที่ยวชาวจีน

วันอังคารที่ 2 ตุลาคม 2561
ทอท. แจงเสียใจต่อกรณีเจ้าหน้าที่ใช้กำลังเกินกว่าเหตุ กับนักท่องเที่ยวชาวจีน
ทอท. แจงกรณีเจ้าหน้าที่ตระเวนระงับเหตุ ใช้กำลังเกินกว่าเหตุกับนักท่องเที่ยวชาวจีน ระบุเสียใจต่อเหตุการณ์ที่เกิดขึ้น ถือเป็นความผิดวินัยอย่างร้ายแรง โทษถึงขั้นไล่ออก พร้อมยินดีบรรเทาผลกระทบ และจะทำหนังสือผ่านสถานทูตจีนเพื่อขอโทษผู้เสียหาย
วันที่ 29 กันยายน 2561 นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ชี้แจงกรณีผู้จัดการออนไลน์เผยแพร่ข่าวที่มีการเผยแพร่คลิปเจ้าหน้าที่รักษาความปลอดภัยสนามบินในประเทศไทยทำร้ายนักท่องเที่ยวจีน ตามที่ผู้จัดการออนไลน์รายงานข่าวผู้ใช้เวยป๋อ (Weibol สื่อสังคมออนไลน์ของจีน) ในชื่อบัญชี ชือไจ้ว่านโจว ได้โพสต์คลิปวิดีโอเป็นภาพเหตุการณ์ในสนามบินแห่งหนึ่งของประเทศไทย โดยระบุข้อความว่าเจ้าหน้าที่ตรวจคนเข้าเมืองไทยชกนักท่องเที่ยวจีน เนื่องจากไม่ให้ทิปเป็นค่าธรรมเนียมการทำวีซ่า ทำให้นักท่องเที่ยวคนดังกล่าวถูกปฏิเสธเข้าไทยและต้องเดินทางกลับเมืองกวางเจา ประเทศจีน ซึ่งจากการตรวจสอบเพิ่มเติมของทีมข่าวผู้จัดการออนไลน์พบว่า คลิปดังกล่าวมีการส่งต่อและมีผู้เข้าชมมากกว่า 5 หมื่นครั้ง โดยมีชาวจีนจำนวนมากให้ความเห็นว่าจะยกเลิกการเดินทางมาท่องเที่ยวยังประเทศไทย
ทอท. ขอเรียนชี้แจงว่า คลิปวีดีโอดังกล่าวเป็นภาพเหตุการณ์เมื่อวันที่ 27 กันยายน 2561 เวลาประมาณ 22.27 น.โดยท่าอากาศยานดอนเมือง (ทดม.) บริษัท ท่าอากาศยานไทย จำกัด (มหาชน) (ทอท.) ได้รับการประสานจากเจ้าหน้าที่ สายการบินไลอ้อนแอร์ ขอให้เจ้าหน้าที่ตระเวนระงับเหตุเข้าควบคุมพื้นที่บริเวณห้องพักรอผู้โดยสารส่งกลับ เนื่องจาก มี Mr.Mei Ji ผู้โดยสารชาวจีน เดินทางด้วยสายการบินไลอ้อนแอร์ เที่ยวบิน SL 117 จากเมืองจากาตาร์ ประเทศอินโดนิเซีย มายัง ทดม. ซึ่งถูกปฏิเสธการเข้าเมือง เพราะไม่แสดงเอกสารยืนยันการเข้าพักในประเทศไทย และแสดงพฤติกรรมไม่เหมาะสมต่อเจ้าหน้าที่ตำรวจตรวจคนเข้าเมือง รวมทั้งไม่ยินยอมในการเข้าห้องพักรอผู้โดยสาร เมื่อเจ้าหน้าที่ตระเวนระงับเหตุมาถึง และปฏิบัติหน้าที่ตามขั้นตอนการปฏิบัติ  แต่กลับถูกผู้โดยสารขัดขวาง ก่อความวุ่นวาย และพยายามหลบหนีไปทาง Bus Gate อาคารผู้โดยสารขาออกระหว่างประเทศ เจ้าหน้าที่ตระเวนระงับเหตุ จึงได้เข้าระงับเหตุการณ์ แต่ได้มีการใช้กำลังเกินกว่าเหตุ ซึ่งการกระทำดังกล่าว ถือเป็นความผิดวินัยอย่างร้ายแรง มีโทษถึงขั้นไล่ออก ซึ่ง ทอท. ได้ดำเนินการแล้ว รวมทั้งได้พิจารณาย้ายผู้เกี่ยวข้องมาช่วยราชการที่สำนักงานใหญ่ และตั้งคณะกรรมการสอบสวนต่อไป
จากเหตุการณ์ดังกล่าว ทอท.รู้สึกเสียใจเป็นอย่างยิ่งต่อเหตุการณ์ที่เกิดขึ้น ซึ่งส่งผลกระทบต่อภาพลักษณ์ของประเทศไทย และยินดีบรรเทาผลกระทบที่เกิดขึ้นต่อนักท่องเที่ยวชาวจีน รวมทั้งจะทำหนังสือผ่านสถานทูตจีนเพื่อขอโทษผู้เสียหายต่อไป อย่างไรก็ตาม เจ้าหน้าที่ตรวจคนเข้าเมืองได้ให้สายการบินไลอ้อนแอร์ดำเนินการส่งตัว Mr.Mei Ji กลับด้วยเที่ยวบิน SL 038 เส้นทาง ทดม. – กวางโจว เรียบร้อยแล้วเมื่อวันที่ 28 กันยายน 2561 เวลา 00.45 น.
------------------------

ที่มา : https://www.thaigov.go.th/news/contents/details/15780
