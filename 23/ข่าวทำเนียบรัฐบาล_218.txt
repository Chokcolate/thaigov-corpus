รัฐบาลไทย-ข่าวทำเนียบรัฐบาล-ออสเตรเลียสนับสนุนบทบาทไทยในฐานะประธานอาเซียนในปีหน้า พร้อมสานต่อความร่วมมืออย่างใกล้ชิดในทุกมิติ

วันศุกร์ที่ 23 พฤศจิกายน 2561
ออสเตรเลียสนับสนุนบทบาทไทยในฐานะประธานอาเซียนในปีหน้า พร้อมสานต่อความร่วมมืออย่างใกล้ชิดในทุกมิติ
ออสเตรเลียสนับสนุนบทบาทไทยในฐานะประธานอาเซียนในปีหน้า พร้อมสานต่อความร่วมมืออย่างใกล้ชิดในทุกมิติ
วันนี้ (23 พ.ย. 61) เวลา 14.00 น. นายพอล โรบิลลียาร์ด (H.E. Mr. Paul Robilliard) เอกอัครราชทูตออสเตรเลียประจำประเทศไทย เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงการยุติธรรม ในโอกาสเข้าเยี่ยมคารวะเพื่ออำลาตำแหน่ง ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
ทั้งสองฝ่ายยืนยันความสัมพันธ์อันดีระหว่างกันมายาวนานกว่า 66 ปี และมีความร่วมมือครอบคลุมในทุกมิติ โดยรองนายกรัฐมนตรีแสดงความขอบคุณที่ออท.ออสเตรเลียปฏิบัติหน้าที่ด้วยความตั้งใจ เป็นมิตรที่ดีและมีส่วนสำคัญในการสร้างความเข้าใจเกี่ยวกับสถานการณ์การเมือง เศรษฐกิจ และสังคมของไทยมาโดยตลอด 4 ปีที่ผ่านมา พร้อมขอบคุณออสเตรเลียที่ประสานงานการให้ความช่วยเหลือด้านการกู้ภัยในกรณีถ้ำหลวง จังหวัดเชียงรายด้วย
รองนายกรัฐมนตรีแสดงความขอบคุณที่ออสเตรเลียให้ความร่วมมือกับไทยในการต่อต้านการค้ามนุษย์มากว่า 15 ปี โดยล่าสุดโครงการออสเตรเลีย-เอเชียเพื่อการต่อต้านการค้ามนุษย์ (AAPTIP) ซึ่งมีประโยชน์มากสำหรับเจ้าหน้าที่บังคับใช้กฎหมายไทย ทั้งนี้ ออท.ออสเตรเลีย กล่าวว่าออสเตรเลียได้เสนอต่ออายุโครงการดังกล่าวแล้ว ภายใต้ชื่อโครงการ ACTIP ซึ่งคาดว่าจะมีการลงนามระหว่างกันภายในปีนี้
โอกาสนี้ออท.ออสเตรเลียแสดงขอบคุณรัฐบาลไทยที่สนับสนุนการทำงานและมุ่งส่งเสริมความสัมพันธ์อันดีกับออสเตรเลียมาโดยตลอด พร้อมยืนยันที่จะสนับสนุนบทบาทไทยในฐานะประธานอาเซียนในปีหน้า และเห็นว่าเป็นโอกาสอันดีในการสานต่อความร่วมมือระหว่างกันอย่างใกล้ชิดทั้งในกรอบทวิภาคีและภูมิภาค เพื่อประโยชน์ของทั้งสองประเทศต่อไป
********

ที่มา : https://www.thaigov.go.th/news/contents/details/17031
