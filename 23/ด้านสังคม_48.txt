รัฐบาลไทย-ข่าวทำเนียบรัฐบาล-พม. แถลงเตรียมจัดงานเชิดชูเกียรตินักกีฬาคนพิการทีมชาติไทย หลังคว้าอันดับ 7 ของเอเชีย จากกีฬาเอเชียนพาราเกมส์ 2018 พร้อมขับเคลื่อนแผนการพัฒนาเด็กและเยาวชน ฉบับที่ 2 (พ.ศ.2560-2564)

วันพฤหัสบดีที่ 18 ตุลาคม 2561
พม. แถลงเตรียมจัดงานเชิดชูเกียรตินักกีฬาคนพิการทีมชาติไทย หลังคว้าอันดับ 7 ของเอเชีย จากกีฬาเอเชียนพาราเกมส์ 2018 พร้อมขับเคลื่อนแผนการพัฒนาเด็กและเยาวชน ฉบับที่ 2 (พ.ศ.2560-2564)
พม. แถลงเตรียมจัดงานเชิดชูเกียรติทัพนักกีฬาคนพิการทีมชาติไทย หลังคว้าอันดับ 7 ของเอเชีย จาก “กีฬาเอเชียนพาราเกมส์ 2018” ณ สาธารณรัฐอินโดนีเซีย พร้อมขับเคลื่อนแผนการพัฒนาเด็กและเยาวชน ฉบับที่ 2 (พ.ศ. 2560 - 2564)
วันนี้ (18 ต.ค. 61) เวลา 10.30 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นางสุจิตรา พิทยานรเศรษฐ์ รองโฆษกกระทรวงการพัฒนาสังคมและความมั่นคงของมนุษย์ เป็นประธานการแถลงผลการดำเนินงานตามภารกิจสำคัญของกระทรวงการพัฒนาสังคมและความมั่นคงของมนุษย์ (พม.) ในประเด็นดังนี้ 1) การเชิดชูเกียรตินักกีฬาคนพิการ “กีฬาเอเชียนพาราเกมส์” (Indonesia Asian Para Games 2018) โดยนางสาววิจิตา รชตะนันทิกุล ผู้เชี่ยวชาญด้านการส่งเสริมและพัฒนาคุณภาพชีวิตคนพิการ กรมส่งเสริมและพัฒนาคุณภาพชีวิตคนพิการ และ 2) การขับเคลื่อนแผนการพัฒนาเด็กและเยาวชน ฉบับที่ 2 (พ.ศ. 2560 - 2564) โดยนางศิรทิพย์ ภาศรีสมบัติ ผู้อำนวยการกองยุทธศาสตร์และแผนงาน กรมกิจการเด็กและเยาวชน
นางสุจิตรา กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ร่วมแสดงความยินดีกับคณะนักกีฬาคนพิการทีมชาติไทยที่เข้าร่วมการแข่งขัน “กีฬาเอเชียนพาราเกมส์” (Indonesia Asian Para Games 2018) ระหว่างวันที่ 6 - 13 ตุลาคม 2561 ณ เมืองจาการ์ตา สาธารณรัฐอินโดนีเซีย ซึ่งมีนักกีฬาคนพิการทีมชาติไทย พร้อมเจ้าหน้าที่ผู้ดูแล จำนวนกว่า 300 คน  เข้าร่วมแข่งขันกีฬา 14 รายการ จากทั้งหมด 17 ชนิดกีฬา เช่น กรีฑา เทเบิลเทนนิส บอคเซีย ยิงปืน และฟันดาบ เป็นต้น ทั้งนี้ สามารถสร้างผลงานได้อย่างยอดเยี่ยม โดยคว้าอันดับ 7 ของเอเชีย จากทั้งหมด 44 ประเทศ ด้วยเหรียญรางวัลรวม 106 เหรียญ แบ่งเป็น 1) เหรียญทอง 23 เหรียญ  2) เหรียญเงิน  33 เหรียญเงิน และ 3) เหรียญทองแดง 50 เหรียญ โดย พก. ขอร่วมแสดงความยินดีกับความสำเร็จของ นายวีรพล หมั่นสิงห์ สามารถคว้า“เหรียญทองแรกของนักกีฬาคนพิการทีมชาติไทย” จากกีฬายิงปืน  ประเภทปืนยาวอัดลม 10 เมตร บุคคลชาย SH1 รวมทั้ง นายอติเดช  อินทนนท์ สามารถคว้าเหรียญทองแดงจากกีฬายิงปืนประเภทเดียวกัน ซึ่งนักกีฬาทั้งสองสำเร็จการฝึกอาชีพจากศูนย์พัฒนาศักยภาพและอาชีพคนพิการบ้านศรีวนาไล จังหวัดอุบลราชธานี  สังกัด พก.
นางสุจิตรา กล่าวต่อไปว่า ทั้งนี้ เพื่อร่วมกันสร้างโอกาส เกียรติ กำลังใจ ให้นักกีฬาคนพิการไทย ที่ได้แสดงศักยภาพในการแข่งขันระดับนานาชาติ โดยที่เหรียญรางวัล เป็นส่วนหนึ่งของความภาคภูมิใจ แต่สิ่งสำคัญ คือ นักกีฬาคนพิการสามารถเป็นแรงบันดาลใจให้กับคนทั่วไปในสังคม ที่สามารถก้าวข้ามผ่านขีดจำกัด และสร้างชื่อเสียงให้กับประเทศไทยในระดับสากล กระทรวง พม. โดย พก. จึงได้เตรียมการจัดเลี้ยงแสดงความยินดีแก่คณะนักกีฬาคนพิการไทย และเจ้าหน้าที่ทุกคน ในวันที่ 1 พฤศจิกายน 2561 และเตรียมความพร้อมสำหรับพาราลิมปิกเกมส์ 2020 ที่กรุงโตเกียว ประเทศญี่ปุ่น ต่อไป
นางสุจิตรา กล่าวต่อไปอีกว่า สำหรับแผนพัฒนาเด็กและเยาวชนแห่งชาติฉบับที่ 2 พ.ศ. 2560 – 2564 โดยมีพระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2560 กำหนดให้คณะกรรมการส่งเสริมการพัฒนาเด็กและเยาวชนแห่งชาติ (กดยช.) เสนอนโยบายและแผนพัฒนาเด็กและเยาวชนแห่งชาติต่อคณะรัฐมนตรีเพื่อพิจารณาอนุมัติ โดยต้องคำนึงถึงพันธกรณีระหว่างประเทศที่มีอยู่ด้วย รวมถึงประเทศไทยเข้าเป็นภาคีอนุสัญญาว่าด้วยสิทธิเด็ก (Convention on the Rights of the Child -CRC) ซึ่งเป็นตราสารด้านสิทธิมนุษยชนระหว่างประเทศของสหประชาชาติ เมื่อวันที่ 12 กุมภาพันธ์ 2535  โดยมีหลักการสำคัญ คือ การไม่เลือกปฏิบัติและประโยชน์สูงสุดของเด็กตามบทบัญญัติของอนุสัญญาและพิธีสารเลือกรับฯ 4 ด้าน คือ การอยู่รอด การพัฒนา การปกป้องคุ้มครอง และการมีส่วนร่วม โดยมีการจัดทำแผนยุทธศาสตร์ เพื่อเป็นกรอบแนวทางในการพัฒนาเด็กและเยาวชนในระยะ 5 ปี โดยยึดเป้าหมายยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติฉบับที่ 12 รวมทั้งการบูรณาการนโยบาย “ไทยแลนด์ 4.0” ที่มุ่งเน้นให้เด็กและเยาวชนเป็นศูนย์กลางการพัฒนาเพื่อการยกระดับคุณภาพทุนมนุษย์ของประเทศ โดยพัฒนาคนให้เหมาะสมตามช่วงวัยให้เติบโตอย่างมีคุณภาพ มีค่านิยมตามบรรทัดฐานที่ดีทางสังคม มีสุขภาวะที่ดี มีคุณธรรมจริยธรรมมีระเบียบวินัย และมีจิตสำนึกที่ดีต่อสังคมส่วนรวม ตลอดจนการยกระดับการมีส่วนร่วมของเด็กและเยาวชนในฐานะภาคีที่มีพลังในกระบวนการพัฒนาชุมชน และสังคมมีการเสริมสร้างกลไกสภาพแวดล้อมในการดำรงชีวิตของเด็กและเยาวชน ด้วยวิสัยทัศน์ “เด็กและเยาวชนมีคุณภาพชีวิตที่ดี มีพัฒนาการเหมาะสมตามช่วงวัยเป็นพลเมืองสร้างสรรค์ และมีส่วนร่วมในฐานะภาคีที่มีพลังในกระบวนการพัฒนา”
นางสุจิตรา กล่าวเพิ่มเติมว่า ทั้งนี้ การขับเคลื่อนแผนไปสู่การปฏิบัติ จำเป็นต้องมีกลไกสำคัญในการกำกับดูแลยุทธศาสตร์สู่การปฏิบัติ คือ คณะกรรมการส่งเสริมการพัฒนาเด็กและเยาวชนแห่งชาติ โดยได้กำหนดแนวทางการขับเคลื่อนแผนสู่การปฏิบัติ ดังนี้ 1) การเสริมสร้างและพัฒนาความเข้าใจเกี่ยวกับสาระสำคัญของแผนเด็กและเยาวชนแห่งชาติ  2) การบูรณาการประสานการปฏิบัติแผนพัฒนาเด็กและเยาวชนแห่งชาติ กับแผนอื่นๆ ที่เกี่ยวข้องกับแผนพัฒนาเด็กและเยาวชนแห่งชาติ 3) การผลักดันให้มีตัวชี้วัดที่มุ่งเป้าหมายเชิงบูรณาการ และงบประมาณเชิงบูรณาการด้านการพัฒนาเด็กและเยาวชนของทุกหน่วยงาน 4) การบูรณาการและประสานคณะกรรมการที่เกี่ยวข้องกับเด็กและเยาวชนในระดับชาติ 5) การกำหนดบทบาทหน่วยงานและภาคีเครือข่ายทุกระดับในการขับเคลื่อนแผนพัฒนาเด็กและเยาวชนแห่งชาติ ไปสู่การปฏิบัติตามบทบาทหน้าที่ความรับผิดชอบ 6) การพัฒนาระบบและกลไกการบริหารจัดการเพื่อสนับสนุนการดำเนินงาน เช่น ระบบพี่เลี้ยง ระบบสนับสนุนการปฏิบัติงาน รวมทั้งกำกับ ติดตาม และประเมินผลการดำเนินงานตามแผนพัฒนาเด็กและเยาวชนแห่งชาติให้บรรลุเป้าหมาย โดยการมีส่วนร่วมของหน่วยงานต่างๆ และ 7) การวิจัยและพัฒนาองค์ความรู้ด้านเด็กและเยาวชนในประเด็นต่าง ๆ ทั้งการส่งเสริมการแก้ไขปัญหา การปกป้อง และการคุ้มครองเด็กและเยาวชน
“นอกจากนี้ มีการติดตามประเมินผลแบบมุ่งผลสัมฤทธิ์ โดยวิเคราะห์ถึงการบรรลุเป้าหมายการพัฒนาเด็กและเยาวชน หลักการคิดเชิงเหตุผล เชื่อมโยงความสัมพันธ์เชิงสาเหตุและผลผลิตไปสู่ผลลัพธ์และผลกระทบ ให้คณะอนุกรรมการพัฒนานโยบายและแผนพัฒนาเด็กและเยาวชน เป็นหน่วยรับผิดชอบหลักในการดำเนินงาน รวมถึงการวิจัยและพัฒนาที่เกี่ยวข้องกับการพัฒนาเด็กและเยาวชน โดยร่วมกับสถาบันการศึกษา ภาคสังคม ภาคธุรกิจ องค์กรความร่วมมือระหว่างประเทศ และหน่วยงานที่เกี่ยวข้อง รวมทั้งศึกษาบทเรียนการดำเนินงานด้านการพัฒนาเด็กและเยาวชนที่ผ่านมา เพื่อให้ทราบข้อมูล สำหรับนำไปประยุกต์ใช้ในการพัฒนาเด็กและเยาวชน และที่สำคัญต้องมีการทบทวนปรับปรุงแผนพัฒนาเด็กและเยาวชนแห่งชาติ ฉบับที่ 2 พ.ศ. 2560 – 2564 เพื่อให้มีความเหมาะสมตามสถานการณ์” นางสุจิตรา กล่าวในตอนท้าย

ที่มา : https://www.thaigov.go.th/news/contents/details/16162
