รัฐบาลไทย-ข่าวทำเนียบรัฐบาล-ปลัดกระทรวงมหาดไทย รับมอบผ้าห่มกันหนาว จำนวน 200,000 ผืน ตามโครงการ “ไทยเบฟ รวมใจต้านภัยหนาว" ปีที่ 19

วันศุกร์ที่ 12 ตุลาคม 2561
ปลัดกระทรวงมหาดไทย รับมอบผ้าห่มกันหนาว จำนวน 200,000 ผืน ตามโครงการ “ไทยเบฟ รวมใจต้านภัยหนาว" ปีที่ 19
ปลัดกระทรวงมหาดไทย รับมอบผ้าห่มกันหนาว จำนวน 200,000 ผืน ตามโครงการ “ไทยเบฟ รวมใจต้านภัยหนาว" ปีที่ 19
วันนี้ (12 ต.ค.61) เวลา 14:30 น. ณ ห้องบอลรูม สโมสรราชพฤกษ์ (นอร์ธปาร์ค) ถนนวิภาวดีรังสิต กรุงเทพมหานคร นายฉัตรชัย พรหมเลิศ ปลัดกระทรวงมหาดไทย เป็นประธานรับมอบผ้าห่ม ในพิธีส่งมอบผ้าห่มตามโครงการ “ไทยเบฟ...รวมใจต้านภัยหนาว” ปีที่ 19 โดยมี นายฐาปน สิริวัฒนภักดี กรรมการผู้อำนวยการใหญ่ บริษัท ไทยเบฟเวอเรจ จำกัด (มหาชน) เป็นประธานฝ่ายส่งมอบ ซึ่งบริษัท ไทยเบฟเวอเรจ จำกัด (มหาชน) ได้ร่วมกับกระทรวงมหาดไทย โดย กรมป้องกันและบรรเทาสาธารณภัย ลงสำรวจพื้นที่สำหรับการแจกผ้าห่มในจังหวัดต่าง ๆ โดยจะดำเนินการมอบผ้าห่มให้แก่พี่น้องประชาชนผู้ประสบภัยหนาวในพื้นที่ภาคเหนือและภาคตะวันออกเฉียงเหนือระหว่างวันที่ 1 – 26 พฤศจิกายน 2561 จำนวน 15 จังหวัด ได้แก่ จังหวัดนครราชสีมา มหาสารคาม ร้อยเอ็ด นครพนม สกลนคร บึงกาฬ หนองคาย หนองบัวลำภู เพชรบูรณ์ พิษณุโลก สุโขทัย อุตรดิตถ์ แพร่ พะเยา และน่าน รวม 200,000 ผืน
นายฉัตรชัย พรหมเลิศ ปลัดกระทรวงมหาดไทย กล่าวว่า ในนามของกระทรวงมหาดไทยและพี่น้องประชาชนผู้ประสบภัยหนาว ขอขอบคุณ บริษัท ไทยเบฟเวอเรจ จำกัด (มหาชน) ที่ตระหนักถึงความมุ่งมั่นและได้ริเริ่มโครงการ “ไทยเบฟ...รวมใจต้านภัยหนาว” นับตั้งแต่ปี 2543 จนถึงปัจจุบันเป็นปีที่ 19 ด้วยการมอบ "ผ้าห่มผืนเขียว" ปีละสองแสนผืน ซึ่งนับถึงปัจจุบันกว่า 3.8 ล้านผืน ให้แก่พี่น้องประชาชนผู้ประสบภัยหนาวในพื้นที่ภาคเหนือและภาคตะวันออกเฉียงเหนือให้ได้รับไออุ่นด้วยความจริงใจ ซึ่ง "ผ้าห่มเหล่านี้มิใช่เป็นเพียงมูลค่าแต่เป็นความจุนเจือที่มีอยู่ในสังคม" และความห่วงใยที่มอบให้แก่พี่น้องประชาชนแสดงให้เห็นถึงความเอื้ออาทรของคนไทยด้วยกันอย่างยั่งยืน

ที่มา : https://www.thaigov.go.th/news/contents/details/16061
