รัฐบาลไทย-ข่าวทำเนียบรัฐบาล-พม. กำชับทีม One Home ลงพื้นที่เร่งช่วยเหลือพร้อมเยียวยาจิตใจเด็กหญิงวัย 8 ขวบ ถูกรุ่นพี่ล่วงละเมิดทางเพศ ที่ จ.สุรินทร์ และหญิงพิการวัย 35 ปี ถูกพ่อเลี้ยงบังคับข่มขืน ที่ จ.สตูล

วันพุธที่ 31 ตุลาคม 2561
พม. กำชับทีม One Home ลงพื้นที่เร่งช่วยเหลือพร้อมเยียวยาจิตใจเด็กหญิงวัย 8 ขวบ ถูกรุ่นพี่ล่วงละเมิดทางเพศ ที่ จ.สุรินทร์ และหญิงพิการวัย 35 ปี ถูกพ่อเลี้ยงบังคับข่มขืน ที่ จ.สตูล
พม. กำชับทีม One Home ลงพื้นที่เร่งช่วยเหลือพร้อมเยียวยาจิตใจเด็กหญิงวัย 8 ขวบ ถูกรุ่นพี่ล่วงละเมิดทางเพศ
ที่ จ.สุรินทร์ และหญิงพิการวัย 35 ปี ถูกพ่อเลี้ยงบังคับข่มขืน ที่ จ.สตูล
วันนี้ (31 ต.ค. 61) เวลา 08.30 น. พลเอก ณัฐติพล กนกโชติ ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 135/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัดกระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก ณัฐติพล กล่าวว่า จากกรณีผู้ปกครองของเด็กหญิงวัย 8 ขวบ นักเรียนชั้น ป.2 โรงเรียนแห่งหนึ่งในจังหวัดสุรินทร์ เข้าแจ้งความกับเจ้าหน้าที่ตำรวจ ว่าลูกสาวถูกรุ่นพี่ชั้น ป.3 โรงเรียนเดียวกันบังคับล่วงละเมิดทางเพศ ภายในห้องน้ำของโรงเรียน จนได้รับบาดเจ็บ นั้น ได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.จังหวัดสุรินทร์) พร้อมทีม พม. One Home จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก โดยเร่งเยียวยาสภาพจิตใจเด็กอย่างใกล้ชิด พร้อมทั้งประสานหน่วยงานที่เกี่ยวข้องตรวจสุขภาพและดูแลรักษาอาการบาดเจ็บ รวมทั้งหาแนวทางป้องกันไม่ให้เกิดเหตุการณ์ในลักษณะดังกล่าวขึ้นอีก สำหรับกรณี หญิงวัย 54 ปี แบกลูกสาวพิการวัย 35 ปี ที่ป่วยเป็นอัมพาต เดินไม่ได้ ได้เข้าแจ้งความกับเจ้าหน้าที่ตำรวจ ว่าลูกสาวถูกพ่อเลี้ยงวัย 64 ปี บังคับข่มขืนกระทำชำเราหลายครั้ง อีกทั้งข่มขู่จะเอาชีวิตทั้งตนเองและลูกสาว ที่จังหวัดสตูล นั้น ได้กำชับให้พัฒนาสังคมและความมั่นคงของมนุษย์จังหวัดสตูล (พมจ.สตูล) พร้อมทีม พม. One Home จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการ โดยเร่งเยียวยาสภาพจิตใจหญิงพิการอย่างใกล้ชิด พร้อมทั้งประสานหน่วยงานที่เกี่ยวข้องช่วยเหลือให้การคุ้มครองดูแลด้านความปลอดภัย รวมทั้งหาแนวทางการช่วยเหลือในระยะยาวต่อไป
พลเอก ณัฐติพล กล่าวเพิ่มเติมว่า สำหรับกรณีเด็กชายวัย 1 ขวบ ป่วยเป็นโรคโพรงน้ำในสมอง มีศีรษะบวมโตขนาดใหญ่ อาศัยอยู่กับแม่และพ่อที่หูหนวก ครอบครัวมีฐานะยากจน ไม่มีเงินค่ารักษาพยาบาล ที่จังหวัดน่าน นั้น ได้กำชับให้พัฒนาสังคมและความมั่นคงของมนุษย์จังหวัดน่าน (พมจ.น่าน) พร้อมทีม พม. One Home จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กและคนพิการ พร้อมทั้งมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือในเรื่องการรักษาพยาบาลอาการป่วยอย่างต่อเนื่อง รวมทั้งให้คำปรึกษาแนะนำเพื่อขอรับสิทธิที่พึงได้รับตามกฎหมาย และหาแนวทางในการดูแลช่วยเหลือในระยะยาวต่อไป ทั้งนี้ หากประชาชนที่ประสบปัญหาทางสังคมและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่

ที่มา : https://www.thaigov.go.th/news/contents/details/16471
