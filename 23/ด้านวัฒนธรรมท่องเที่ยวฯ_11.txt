รัฐบาลไทย-ข่าวทำเนียบรัฐบาล-วธ. เผยผลโพล “ประเพณีลอยกระทงปี 61” ปชช.ร้อยละ 91.34  หนุน “1 ครอบครัว 1 กระทง”ช่วยลดปริมาณขยะ-รักษาสิ่งแวดล้อม

วันพุธที่ 21 พฤศจิกายน 2561
วธ. เผยผลโพล “ประเพณีลอยกระทงปี 61” ปชช.ร้อยละ 91.34  หนุน “1 ครอบครัว 1 กระทง”ช่วยลดปริมาณขยะ-รักษาสิ่งแวดล้อม
วธ. เผยผลโพล “ประเพณีลอยกระทงปี 61” ปชช.ร้อยละ 91.34  หนุน “1 ครอบครัว 1 กระทง”ช่วยลดปริมาณขยะ-รักษาสิ่งแวดล้อม เผยอยากไปลอยกระทงที่ "เชียงใหม่-สุโขทัย-ภูมิลำเนา" มากที่สุด
วธ. เผยผลโพล “ประเพณีลอยกระทงปี 61” ปชช.ร้อยละ 91.34  หนุน “1 ครอบครัว 1 กระทง”ช่วยลดปริมาณขยะ-รักษาสิ่งแวดล้อม เผยอยากไปลอยกระทงที่ "เชียงใหม่-สุโขทัย-ภูมิลำเนา" มากที่สุด  ยินดีแต่งกายชุดไทย-ชุดพื้นถิ่น ไปลอยกระทง เพื่อร่วมสืบสานอนุรักษ์วัฒนธรรมไทย
นายวีระ โรจน์พจนรัตน์ รัฐมนตรีว่าการกระทรวงวัฒนธรรม(รมว.วธ.) เปิดเผยว่า ได้รับรายงานว่ากระทรวงวัฒนธรรม (วธ.) ร่วมกับสวนดุสิตโพล มหาวิทยาลัยสวนดุสิต สำรวจความคิดเห็นเด็ก เยาวชนและประชาชน หัวข้อ “ประเพณีลอยกระทง ปี 2561” จากกลุ่มตัวอย่างครอบคลุมทั่วประเทศ 6,298 คน ผลสำรวจพบว่าร้อยละ 97.29 ทราบว่า ประเพณีวันลอยกระทงตรงกับวันขึ้น 15 ค่ำ เดือน 12 หรือวันเพ็ญ เดือน 12 ของทุกปี ซึ่งปีนี้ตรงกับวันที่ 22 พฤศจิกายน 2561 รองลงมาร้อยละ 91.34 เห็นด้วยกับนโยบาย “1 ครอบครัว 1 กระทง” เพื่อลดปริมาณขยะและการทำลายธรรมชาติ ร้อยละ 84.54 ทราบว่า เป็นประเพณี ที่หน่วยงานภาครัฐ ภาคเอกชน และภาคประชาชน ร่วมกันจัดงานภายใต้แนวคิด“ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม” ร้อยละ 51.55ทราบว่า ประเทศไทยร่วมกับประเทศอาเซียน จัดงานประเพณีลอยกระทงอาเซียนที่จังหวัดระนอง บุรีรัมย์ สุโขทัย ขอนแก่น ร้อยเอ็ด ชลบุรี นครราชสีมา กระบี่ สงขลา และจังหวัดเชียงใหม่  และร้อยละ 76.70 คิดว่า คุณค่าและประโยชน์ของประเพณีลอยกระทง เพื่อระลึกถึงพระคุณของแม่น้ำลำคลอง และบูชาสิ่งศักดิ์สิทธิ์ในแม่น้ำ ได้แก่ พระแม่คงคา
รัฐมนตรีว่าการกระทรวงวัฒนธรรม กล่าวอีกว่า ผลสำรวจพบอีกว่า ประชาชนส่วนใหญ่เห็นด้วยกับแนวทางหรือมาตรการให้ใช้กระทงที่ประดิษฐ์ด้วยวัสดุย่อยสลายง่าย และเป็นมิตรต่อสิ่งแวดล้อม ขณะเดียวกันตั้งใจจะใช้กระทงที่ประดิษฐ์จากต้นกล้วย ใบตอง ดอกบัว ขนมปัง  พืชผัก โดยสถานที่ที่ประชาชนจะไป“ลอยกระทง” มากที่สุดได้แก่ อันดับ 1 จังหวัดเชียงใหม่ การลอยโคม หรือ “ประเพณียี่เป็ง” อันดับ 2 จังหวัดสุโขทัย “ประเพณีลอยกระทง เผาเทียน เล่นไฟ”อันดับ 3 ภูมิลำเนาของตนเอง อันดับ 4 จังหวัดตาก “ประเพณีลอยกระทงสายไหลประทีป 1000 ดวง”และอันดับ 5  จังหวัดนครพนม“ประเพณีไหลเรือไฟ”นอกจากนี้ ประชาชน ร้อยละ 81.02 สนใจเข้าร่วมชมกิจกรรมในงานประเพณีวันลอยกระทงในจังหวัดของตน เพี่อชมการประกวดกระทง  ชมการแสดงทางวัฒนธรรม ร่วมกิจกรรมสาธิตอาหารพื้นบ้าน และการสาธิตประดิษฐ์กระทงตามลำดับ
นายวีระ กล่าวด้วยว่า ขณะเดียวกันประชาชนส่วนใหญ่คิดว่าจะมีส่วนช่วยในการอนุรักษ์วัฒนธรรม ประเพณีลอยกระทงได้โดยแต่งกายชุดไทย หรือชุดพื้นถิ่นไปร่วมงานประเพณีลอยกระทง ชักชวนคนในครอบครัว เพื่อนร่วมงาน ญาติ และคนรู้จัก ไปร่วมงานประเพณีลอยกระทง  สืบสานวัฒนธรรมประเพณี โดยประดิษฐ์กระทงจากวัสดุธรรมชาติที่ย่อยสลายได้ นอกจากนี้  ยังต้องการให้วธ.ส่งเสริมให้ประชาชนมีโอกาสเข้าร่วมสืบสานประเพณีลอยกระทงในท้องถิ่นของตนเองมากขึ้น เพื่อให้ประเพณีลอยกระทงคงอยู่ตลอดไป โดยเห็นว่าควรจัดในรูปแบบเรียบง่าย ปลอดภัย รักษาสิ่งแวดล้อม และปลอดอบายมุข เพิ่มกิจกรรมถ่ายทอดวิธีการประดิษฐ์กระทงด้วยตนเองจากวัสดุธรรมชาติ วางแนวทางและมาตรการรณรงค์เพื่อสืบสานคุณค่าทางวัฒนธรรมประเพณีลอยกระทงในแต่ละปีตามสถานการณ์ที่เปลี่ยนแปลงไป และประชาสัมพันธ์ประเพณีลอยกระทงให้ยิ่งใหญ่ในทุกช่องทางสื่อ ครอบคลุมทั่วโลก เพื่อให้คนทั่วโลกหันมาสนใจเที่ยวเมืองไทยมากขึ้น
------------

ที่มา : https://www.thaigov.go.th/news/contents/details/16982
