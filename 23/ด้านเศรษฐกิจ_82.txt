รัฐบาลไทย-ข่าวทำเนียบรัฐบาล-สำนักงานสลากฯ แจงกรณีไม่ปรากฎตัวเลขสะท้อนแสง anti copy บนสลากบางฉบับ

วันพุธที่ 10 ตุลาคม 2561
สำนักงานสลากฯ แจงกรณีไม่ปรากฎตัวเลขสะท้อนแสง anti copy บนสลากบางฉบับ
สืบเนื่องจาก สลากงวดประจำวันที่ 16 ตุลาคม 2561 งวดที่ 39 ชุดที่ 52 เกิดข้อผิดพลาดในระหว่างกระบวนการพิมพ์ ทำให้ตัวเลขสะท้อนแสงป้องกันการถ่ายเอกสาร(anti copy) หรือตัวเลขสีส้ม ไม่ปรากฎอยู่บนใบสลากบางฉบับ
สืบเนื่องจาก สลากงวดประจำวันที่ 16 ตุลาคม 2561 งวดที่ 39 ชุดที่ 52 เกิดข้อผิดพลาดในระหว่างกระบวนการพิมพ์ ทำให้ตัวเลขสะท้อนแสงป้องกันการถ่ายเอกสาร(anti copy) หรือตัวเลขสีส้ม ไม่ปรากฎอยู่บนใบสลากบางฉบับ ซึ่งไม่ส่งผลต่อการตรวจรางวัลหรือการขึ้นเงินรางวัลแต่อย่างใด พี่น้องประชาชนท่านใด ที่ซื้อสลากดังกล่าวไปแล้ว หากถูกรางวัลจะสามารถนำมาขอรับเงินรางวัลได้ตามปกติ อย่างไรก็ตาม ในส่วนของการตรวจสอบสลากว่าเป็นสลากปลอมหรือไม่นั้น ในเบื้องต้น นอกเหนือจากตัวเลขสะท้อนแสงป้องกันการถ่ายเอกสาร (anti copy) แล้ว ยังสามารถพิจารณาองค์ประกอบอื่นๆ ประกอบกัน ได้แก่ การตรวจสอบคุณลักษณะทั่วไปของสลาก คือ ความหนาบางของกระดาษ รูปภาพบนสลาก ขนาดของตัวเลข ความชัดเจนของภาพ อีกทั้งสามารถตรวจสอบคุณลักษณะพิเศษของสลาก โดยสังเกตว่ากระดาษที่ใช้พิมพ์สลากจะมีลายน้ำในเนื้อกระดาษเมื่อส่องกับแสงไฟหรือแสงสว่างจะเห็นลายน้ำรูปนกวายุภักษ์ในเนื้อกระดาษ และเมื่อส่องกับแสงไฟสีม่วง หรือแสงยูวี จะมองเห็นเส้นไหมและลายเส้นพาดผ่านตัวเลขมีลักษณะเรืองแสง และเส้นมีความต่อเนื่อง หรือตรวจสอบด้วยการสแกนบาร์โค้ด 2 มิติ ซึ่งจะต้องปรากฎข้อมูลตรงกับเลขบนสลาก
สำนักงานสลากกินแบ่งรัฐบาล กราบขออภัยพี่น้องประชาชนผู้ซื้อสลากและผู้จำหน่ายสลากทุกท่านในความผิดพลาดดังกล่าวมา ณ โอกาสนี้ และหากประสงค์จะสอบถามรายละเอียดเพิ่มเติม สามารถติดต่อสอบถามได้ที่ศูนย์รับแจ้งข้อมูลข่าวสาร ฯ หรือ call center โทร. 0-2528-9999 หรือ ตรวจสอบหมายเลขสลากดังกล่าวได้ที่ www.glo.or.th

ที่มา : https://www.thaigov.go.th/news/contents/details/15983
