รัฐบาลไทย-ข่าวทำเนียบรัฐบาล-รัฐบาลแจงข้อเท็จจริงกรณีถางป่าทำที่จอด ฮ.รับนายกฯ ชี้ข้อมูลบิดเบือนทำให้ผู้อื่นเสียหาย

วันศุกร์ที่ 7 ธันวาคม 2561
รัฐบาลแจงข้อเท็จจริงกรณีถางป่าทำที่จอด ฮ.รับนายกฯ ชี้ข้อมูลบิดเบือนทำให้ผู้อื่นเสียหาย
รัฐบาลแจงข้อเท็จจริงกรณีถางป่าทำที่จอด ฮ.รับนายกฯ ชี้ข้อมูลบิดเบือนทำให้ผู้อื่นเสียหาย
วันที่ 7 ธันวาคม 2561 นายพุทธิพงษ์ ปุณณกันต์ รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยถึงกรณีที่มีผู้อ้างว่า ข้าราชการถางป่า 10 ไร่ เพื่อทำลานจอดเฮลิคอปเตอร์ให้นายกรัฐมนตรีขึ้นไปปลูกต้นไม้ บริเวณจุดสกัดโล่ใหญ่ อุทยานแห่งชาติตาดโตน จ.ชัยภูมิ และกีดกันไม่ให้ชาวบ้านเข้าไปร้องเรียนต่อนายกรัฐมนตรี เมื่อวันที่ 3 ธ.ค.61 ว่า
"เรื่องดังกล่าวไม่เป็นความจริง โดยกระทรวงมหาดไทยรายงานว่า บริเวณที่ปรับเป็นลานจอดเฮลิคอปเตอร์ ซึ่งมีเนื้อที่ประมาณ 4 - 5 ไร่ เป็นพื้นที่ป่าเสื่อมโทรม สภาพเป็นภูเขาหัวโล้น มีเพียงหญ้าคาปกคลุม และไม่มีต้นไม้แต่อย่างใด โดยเมื่อปี 2557 พื้นที่แถบนี้อยู่ในเขตปฏิบัติการทวงคืนผืนป่า 13,000 ไร่ ซึ่งปัจจุบันปลูกป่าไปแล้ว 7,000 ไร่ ที่เหลืออยู่ระหว่างดำเนินการ"
โฆษกประจำสำนักนายกรัฐมนตรี ยังกล่าวอีกว่า จ.ชัยภูมิไม่ได้ห้ามประชาชนเข้าไปยื่นหนังสือแก่นายกรัฐมนตรี รวมทั้งยังได้จัดตั้งศูนย์ดำรงธรรมส่วนหน้าเพื่อรับเรื่องร้องเรียนในวันดังกล่าวจำนวน 2 จุด คือ บริเวณอ่างเก็บน้ำลำสะพุง อ.หนองบัวแดง และอุทยานแห่งชาติตาดโตน อ.เมือง โดยมีจำนวนเรื่องร้องเรียนทั้งสิ้น 23 เรื่อง และ 16 เรื่องตามลำดับ
"เมื่อข้อเท็จจริงเป็นเช่นนี้ จึงแสดงให้เห็นว่าผู้ที่กล่าวอ้างไม่ได้ตรวจสอบข้อมูลที่ถูกต้อง ทำให้ข่าวดังกล่าวสร้างความเสียหายแก่ผู้อื่น ซึ่งเป็นสิ่งที่ไม่ควรกระทำอย่างยิ่ง"

ที่มา : https://www.thaigov.go.th/news/contents/details/17363
