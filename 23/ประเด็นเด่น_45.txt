รัฐบาลไทย-ข่าวทำเนียบรัฐบาล-สำนักงานเศรษฐกิจการคลังชี้แจง มาตรการช่วยเหลือผู้มีรายได้น้อยและผู้สูงอายุ ผ่านบัตรสวัสดิการแห่งรัฐ

วันศุกร์ที่ 30 พฤศจิกายน 2561
สำนักงานเศรษฐกิจการคลังชี้แจง มาตรการช่วยเหลือผู้มีรายได้น้อยและผู้สูงอายุ ผ่านบัตรสวัสดิการแห่งรัฐ
สำนักงานเศรษฐกิจการคลังชี้แจง มาตรการช่วยเหลือผู้มีรายได้น้อยและผู้สูงอายุ ผ่านบัตรสวัสดิการแห่งรัฐ
วันที่ 23 พฤศจิกายน 2561 นายลวรณ แสงสนิท ผู้อำนวยการสำนักงานเศรษฐกิจการคลัง สำนักงานเศรษฐกิจการคลัง กระทรวงการคลัง ชี้แจงประเด็นมาตรการช่วยเหลือผู้มีรายได้น้อยและผู้สูงอายุผ่านบัตรสวัสดิการแห่งรัฐ ซึ่งมีประเด็นดังนี้
1. รัฐบาลนี้บริหารประเทศเข้าสู่ปีที่ 5 โดยมีการจัดงบประมาณขาดดุลต่อเนื่อง 5 ปีติดต่อกัน รวมตัวเลข ขาดดุลเกือบ 2 ล้านล้านบาท แต่เศรษฐกิจไทยยังเติบโตต่ำกว่าหลายประเทศในอาเซียน ประเทศมีผู้ยากจน เกือบ 15 ล้านคน และจากการสำรวจความเห็นของโพลสำนักต่าง ๆ พบว่าประชาชนกำลังประสบกับปัญหาเศรษฐกิจอย่างรุนแรง กำลังซื้อในประเทศหดตัว ราคาพืชผลการเกษตรตกต่ำ
2. เห็นว่าผู้มีรายได้น้อยและผู้สูงอายุ ควรได้รับการช่วยเหลือ แต่รู้สึกประหลาดใจที่สาเหตุใดรัฐบาลเพิ่งออกมาตรการดังกล่าว หลังจากบริหารประเทศมา 4 ปีแล้ว และเกิดขึ้นก่อนการเลือกตั้งเพียง 3 เดือน จึงมีคำถามว่ามาตรการดังกล่าวมีวัตถุประสงค์ทางการเมืองแอบแฝงหรือไม่
3. พรรคเพื่อไทย เคยคัดค้านการจำกัดการใช้เงินตามบัตรสวัสดิการแห่งรัฐ ซื้อสินค้าจากร้านในโครงการเท่านั้น เนื่องจากไม่ได้ช่วยกระตุ้นเศรษฐกิจฐานราก แต่เสมือนเป็นการส่งเงินผ่านมือผู้มีรายได้น้อยให้บริษัทขนาดใหญ่หรือไม่ การใช้จ่ายดังกล่าวจึงไม่ได้ช่วยสร้างความเติบโตทางเศรษฐกิจและกระจายรายได้ที่ถูกต้องและยั่งยืน
4. ผู้มีรายได้น้อยและผู้สูงอายุควรได้รับการเอาใจใส่และช่วยเหลือ โดยการช่วยเหลือต้องกระทำด้วยยุทธศาสตร์ งบประมาณต้องถูกใช้อย่างมีประสิทธิภาพ อีกทั้งต้องไม่ใช่การกู้เงินมาแจกและสร้างหนี้ให้แก่ลูกหลาน
ข้อเท็จจริง: กระทรวงการคลังขอชี้แจง ดังนี้
1. เนื่องจากช่วงที่รัฐบาลเข้ามาบริหารประเทศในปี 2557 เศรษฐกิจไทยอยู่ในภาวะตกต่ำสะท้อนได้จากการขยายตัวทางเศรษฐกิจเพียงร้อยละ 0.9 ต่อปี ทำให้รัฐบาลมีความจำเป็นต้องดำเนินนโยบายงบประมาณแบบขาดดุล โดยมีงบประมาณรายจ่ายมากกว่าประมาณการรายได้ เพื่อสนับสนุนให้เศรษฐกิจมีการขยายตัวอย่างต่อเนื่องและเร่งการลงทุนในโครงสร้างพื้นฐานเพื่อเพิ่มความสามารถในการแข่งขันของประเทศ ทั้งนี้ การดำเนินนโยบายงบประมาณแบบขาดดุลดังกล่าวเป็นการขาดดุลสำหรับรายจ่ายเพื่อการลงทุน ซึ่งการลงทุนภาครัฐจะช่วยส่งเสริมบรรยากาศการลงทุนในภาพรวมของประเทศ ช่วยกระตุ้นและดึงดูดการลงทุนเพิ่มจากภาคเอกชนด้วย (crowding-in effect)
การดำเนินนโยบายการคลังของรัฐบาลในลักษณะดังกล่าว ส่งผลให้เศรษฐกิจไทยขยายตัวได้ดีอย่างต่อเนื่อง (ในปี 2558 2559 และ 2560 เศรษฐกิจไทยขยายตัวร้อยละ 2.9 3.2 3.9 ตามลำดับ) โดยในปี 2561 สำนักงานเศรษฐกิจการคลัง (สศค.) คาดว่า เศรษฐกิจจะขยายตัวได้ใกล้เคียงร้อยละ 4.5 ซึ่งเป็นการขยายตัวสูงสุดในรอบ 5 ปี
ในขณะที่ระดับหนี้สาธารณะของประเทศที่ผ่านมาอยู่ภายใต้กรอบความยั่งยืนทางการคลัง โดยสัดส่วนหนี้สาธารณะคงค้างต่อ GDP ณ เดือนกันยายน 2561 อยู่ที่ร้อยละ 41.7 (ซึ่งอยู่ภายใต้กรอบวินัยการเงินการคลังตามที่บัญญัติไว้ในกฎหมายว่าด้วยวินัยการเงินการคลังของรัฐ ที่กำหนดให้สัดส่วนหนี้สาธารณะคงค้างต่อ GDP ไม่เกินร้อยละ 60) สะท้อนให้เห็นถึงเสถียรภาพทางการคลังของประเทศ
อย่างไรก็ดี ในระยะต่อไป หากภาวะเศรษฐกิจไทยสามารถขยายตัวได้อย่างเต็มศักยภาพ รัฐบาลจะสามารถลดการขาดดุลงบประมาณ และให้ภาคเอกชนเป็นกลไกหลักในการขับเคลื่อนเศรษฐกิจต่อไป นอกจากนี้ รัฐบาลโดยกระทรวงการคลังยังคงมีนโยบายที่มุ่งเน้นการจัดทำงบประมาณสมดุล พร้อมทั้งยังมีการจัดทำแผนการคลังระยะปานกลาง เพื่อเป็นการรักษากรอบวินัยการเงินการคลังของประเทศให้มีความมั่นคงและมีเสถียรภาพ และสามารถรองรับผลกระทบที่จะเกิดขึ้นจากปัจจัยลบทั้งภายในและภายนอกประเทศได้อย่างมีประสิทธิภาพ
2. กระทรวงการคลังจัดทำโครงการลงทะเบียนเพื่อสวัสดิการแห่งรัฐปี 2560 โดยเปิดให้ลงทะเบียนตั้งแต่เดือนเมษายน 2560 และมีผู้มีรายได้น้อยผ่านคุณสมบัติจำนวน 11.4 ล้านคน และต่อมาได้เปิดให้ลงทะเบียนเพิ่มเติม และมีผู้ผ่านคุณสมบัติ 3.1 ล้านคน นอกจากนี้ จากผลการสำรวจของรัฐบาล เมื่อเดือนกรกฎาคม – สิงหาคม 2560 ซึ่งสำรวจความช่วยเหลือจากรัฐที่ผู้มีรายได้น้อยต้องการยังพบว่า ผู้มีรายได้น้อยต้องการให้รัฐบาลช่วยเหลือในเรื่องค่าสาธารณูปโภคพื้นฐาน ได้แก่ ค่าน้ำ ค่าไฟ เป็นอันดับแรก รองลงมาคือ ช่วยเหลือค่าสินค้าอุปโภคบริโภคที่จำเป็น ค่ารักษาพยาบาล และค่าใช้จ่ายในการดูแลสุขภาพผู้สูงอายุ ซึ่งเป็นที่มาของการออกมาตรการเพิ่มเติม 4 มาตรการดังกล่าวให้สอดคล้องกับความต้องการของกลุ่มผู้มีรายได้น้อย
3. ผู้ถือบัตรสวัสดิการแห่งรัฐสามารถใช้บัตรสวัสดิการแห่งรัฐซื้อของเพื่อการอุปโภคบริโภคในร้านธงฟ้า ซึ่งโดยส่วนใหญ่เป็นร้านค้ารายย่อยในชุมชน นอกจากนี้ ผู้ถือบัตรสวัสดิการยังสามารถซื้อของผ่านร้านค้ารายย่อยใดก็ได้ผ่านแอปพลิเคชั่น “ถุงเงินประชารัฐ” และยังสามารถกดเงินสดจากช่อง e-wallet มาใช้จ่ายได้อย่างอิสระ จึงไม่ถือเป็นการให้ประโยชน์แก่บริษัทใหญ่ นอกจากนี้ การให้วงเงินผ่านบัตรสวัสดิการยังถือเป็นช่องทางในการให้สวัสดิการแก่ผู้รับโดยตรงซึ่งสามารถป้องกันการรั่วไหลของเงินซึ่งถือเป็นการกระตุ้นเศรษฐกิจฐานรากและกระจายรายได้อีกทางหนึ่ง
4. ในการช่วยเหลือผู้มีรายได้น้อยและผู้สูงอายุ มีความสอดคล้องกับยุทธศาสตร์ประเทศในเรื่องการลดความเหลื่อมล้ำของคนในสังคม ซึ่งกระทรวงการคลังได้พิจารณาเห็นว่า ประชาชนกลุ่มดังกล่าวอยู่ในภาวะยากลำบากในการดำรงชีพ และสมควรได้รับการช่วยเหลือดูแลอย่างเร่งด่วนให้มีคุณภาพชีวิตที่ดีขึ้น อีกทั้งมาตรการช่วยเหลือเพื่อลดค่าครองชีพให้แก่ผู้มีรายได้น้อยและผู้สูงอายุดังกล่าว ได้คำนึงถึงการใช้จ่ายงบประมาณให้อยู่ในวิสัยที่ภาครัฐสามารถบริหารจัดการได้ และเป็นการใช้จ่ายงบประมาณที่มีประสิทธิภาพ โดยให้สวัสดิการกับกลุ่มเป้าหมายผู้มีรายได้น้อยอย่างแท้จริง อีกทั้งโดยได้กำหนดวงเงินและระยะเวลาของมาตรการที่ชัดเจนเพื่อไม่ให้เป็นภาระทางการคลังในระยะยาว

ที่มา : https://www.thaigov.go.th/news/contents/details/17058
