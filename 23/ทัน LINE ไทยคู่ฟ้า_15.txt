รัฐบาลไทย-ข่าวทำเนียบรัฐบาล-​บัตรอภินิหาร ยกมาตรฐานชีวิตคนไทย

วันพฤหัสบดีที่ 1 พฤศจิกายน 2561
​บัตรอภินิหาร ยกมาตรฐานชีวิตคนไทย
--
คนไทยราว 67 ล้านคน มีผู้มีรายได้น้อย หรือมีรายได้ต่ำกว่าปีละ 100,000 บาท จำนวน 11.4 ล้านคน ตัวเลขนี้มาจากการเปิดให้ประชาชนลงทะเบียนตามโครงการลงทะเบียนเพื่อสวัสดิการแห่งรัฐ ซึ่งเป็นการเก็บข้อมูลที่เป็นระบบมากกว่าในอดีต เพราะรัฐบาลชุดปัจจุบันต้องการดูแลช่วยเหลือคนกลุ่มนี้อย่างตรงจุด
“บัตรสวัสดิการแห่งรัฐ” เป็นเครื่องมือสำคัญที่จะช่วยลดภาระค่าใช้จ่ายในครัวเรือน ค่าเดินทาง และค่าอื่น ๆ ให้กับผู้มีรายได้น้อย
โดยผู้ถือบัตรจะได้รับวงเงินสำหรับซื้อสินค้าอุปโภคบริโภคผ่านบัตรสวัสดิการฯ เดือนละ 200-300 บาท (หากเข้าร่วมโครงการฝึกอาชีพ จะได้เพิ่มอีก 100 - 200 บาท ซึ่งส่วนนี้สามารถกดเป็นเงินสดออกมาใช้ได้) ส่วนลดซื้อก๊าซหุงต้ม 45 บาท/ต่อเดือน และค่าใช้จ่ายรถโดยสารสาธารณะ แบ่งเป็น ค่ารถเมล์และรถไฟฟ้า 500 บาท/เดือน ค่าโดยสารรถ บขส.500 บาท/เดือน และค่าโดยสารรถไฟ 500 บาท/เดือน ซึ่งทั้งหมดจะใช้กับเครื่องรับชำระเงินอิเล็กทรอนิกส์ (EDC) ผู้ถือบัตรไม่สามารถกดหรือถอนออกมาเป็นเงินสดได้
สำหรับการรูดซื้อสินค้าอุปโภคบริโภคในชีวิตประจำวัน ตั้งแต่ 1 พ.ย. 61 - 30 เม.ย. 62 รัฐบาลจะแบ่งภาษีมูลค่าเพิ่ม หรือ VAT 7% ที่ปกติรวมอยู่ในราคาสินค้า กลับคืนเข้ากระเป๋าเงินในบัตรสวัสดิการฯ 5% ซึ่งเงินในส่วนนี้ผู้ถือบัตรสามารถนำไปรูดซื้อสินค้าหรือกดออกมาเป็นเงินสดไว้ใช้จ่ายได้ อีกส่วนหรือ 1% จะโอนเข้าบัญชีกองทุนการออมแห่งชาติของผู้ถือบัตร และที่เหลือ 1% เก็บเป็น VAT เข้ารัฐตามปกติ
ไม่เพียงเท่านั้น ผู้สูงอายุที่ถือบัตรสวัสดิการฯ จะได้รับเงินเพิ่มอีกคนละ 50 - 100 บาท/เดือน เพราะมีผู้สูงอายุจำนวนหนึ่งบริจาคเงินกลับคืนกองทุนผู้สูงอายุ เริ่มตั้งแต่วันที่ 15 ส.ค.61 - 15 มิ.ย. 62 ซึ่งเงินส่วนนี้สามารถกดเป็นเงินสดมาใช้จ่ายได้
นอกจากนี้ ผู้ถือบัตรยังมีโอกาสกู้ซื้อบ้านในโครงการบ้านคนไทยประชารัฐในอัตราพิเศษ และไม่ต้องจ่ายค่าอากรแสตมป์สำหรับการโอนบ้านที่ผู้ถือบัตรเข้าประมูลจากกรมบังคับคดี เพื่อสนับสนุนให้ผู้มีรายได้น้อยมีบ้านเป็นของตนเอง
ส่วนวินมอเตอร์ไซค์ทั้งหลายที่ถือบัตรสวัสดิการฯ ก็จะได้รับเงินอุดหนุนรายเดือนเป็นค่าเติมน้ำมันรถอีกด้วย
นอกจากบัตรสวัสดิการแห่งรัฐแล้ว บัตรทอง หรือ 30 บาทรักษาทุกโรค ก็ยังได้รับการพัฒนาให้ดีขึ้น และรัฐบาลยืนยันหนักแน่นว่าไม่เคยคิดจะยกเลิก เพราะต้องการดูแลคนไทยที่ไม่มีสิทธิข้าราชการ สิทธิประกันสังคม หรือสิทธิอื่น ๆ ที่รัฐจัดให้ โดยเฉพาะผู้มีรายได้น้อย ให้ดีที่สุดด้วย
ตรงนี้สำคัญมาก! ทุกวันนี้เวลาผู้มีสิทธิบัตรทอง หรือสิทธิ 30 บาท หรือที่ถูกต้องจริง ๆ ต้องเรียกว่า สิทธิหลักประกันสุขภาพแห่งชาติ เจ็บป่วยทั่วไปหรือฉุกเฉิน นั้น สามารถไปรักษาได้ฟรีแล้ว ทั้งในโรงพยาบาลของรัฐและเอกชนที่เข้าร่วมโครงการ ซึ่งคุ้มครองไปถึงผู้ป่วยโรคจิต โรคเรื้อรัง และผู้ติดยาเสพติด
ไม่ใช่แค่นั้น...รัฐบาลยังได้ขยายบริการของบัตรทองให้มากขึ้นกว่าเดิม เช่น เพิ่มสิทธิฉีดวัคซีนโรคคอตีบ ไอกรน บาดทะยัก เยื่อหุ้มสมองอักเสบ ไวรัสตับอักเสบบี และป้องกันมะเร็งปากมดลูก
เพิ่มสิทธิตรวจคัดกรองมะเร็งลำไส้ การใช้ยาราคาแพง 11 รายการ เช่น ยารักษามะเร็ง ยาไวรัสตับอักเสบซีเรื้อรัง เพิ่มสิทธิให้ผู้ป่วยอายุต่ำกว่า 55 ปี สามารถผ่าข้อเข่าเสื่อมฟรี และให้ผู้ป่วยที่ผ่าตัดลำไส้ได้รับอุปกรณ์ถุงทวารเทียม ฯลฯ
รัฐบาลชุดนี้ได้สนับสนุนงบประมาณให้กับกองทุนหลักประกันสุขภาพแห่งชาติเพิ่มขึ้นอย่างต่อเนื่อง จาก 153,152 ล้านบาท ในปี 2558 เป็น 181,584 ล้านบาท ในปี 2562 ช่วยเพิ่มคุณภาพการดูแลประชาชนรายหัว ลดภาระค่ารักษาพยาบาล และลดจำนวนโรงพยาบาลของกระทรวงสาธารณสุขที่มีปัญหาทางการเงิน
งานนี้...ธนาคารโลกเอ่ยปากว่า สิ่งที่รัฐบาลทำนั้น ทำให้ประชาชนมีเงินในกระเป๋าเหลือไปทำอย่างอื่น ครัวเรือนมีกำลังซื้อมากขึ้น ส่งผลดีต่อเศรษฐกิจของประเทศ
ส่วนองค์การอนามัยโลกได้ยกย่องให้ประเทศไทยเป็นต้นแบบของหลักประกันสุขภาพถ้วนหน้าแก่ประเทศอื่น ๆ ในโลกด้วย
อย่างนี้แหละ ถึงได้เรียกว่า “บัตรอภินิหาร” ยังไงล่ะ!!
--------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/16503
