รัฐบาลไทย-ข่าวทำเนียบรัฐบาล-สธ.ตรวจเยี่ยม รพ.หาดสำราญฯ ชื่นชมการใช้ธรรมชาติบำบัดโรค

วันอาทิตย์ที่ 18 พฤศจิกายน 2561
สธ.ตรวจเยี่ยม รพ.หาดสำราญฯ ชื่นชมการใช้ธรรมชาติบำบัดโรค
ปลัดกระทรวงสาธารณสุข ลงพื้นที่ตรวจเยี่ยม โรงพยาบาลหาดสำราญเฉลิมพระเกียรติ 80 พรรษา จังหวัดตรัง ที่ใช้แนวคิดเป็นมากกว่าโรงพยาบาลนำนวัตกรรมมาใช้พัฒนางานแก้ปัญหาสาธารณสุขในพื้นที่ พร้อมชื่นชมการใช้ธรรมชาติบำบัดโรคประยุกต์ทรัพยากรในพื้นที่มาใช้ให้เกิดป
ปลัดกระทรวงสาธารณสุข ลงพื้นที่ตรวจเยี่ยม โรงพยาบาลหาดสำราญเฉลิมพระเกียรติ 80 พรรษา จังหวัดตรัง ที่ใช้แนวคิดเป็นมากกว่าโรงพยาบาลนำนวัตกรรมมาใช้พัฒนางานแก้ปัญหาสาธารณสุขในพื้นที่ พร้อมชื่นชมการใช้ธรรมชาติบำบัดโรคประยุกต์ทรัพยากรในพื้นที่มาใช้ให้เกิดประโยชน์ทางการแพทย์
บ่ายวันนี้ (18 พฤศจิกายน 2561) นายแพทย์สุขุม กาญจนพิมาย ปลัดกระทรวงสาธารณสุข ลงพื้นที่  ตรวจเยี่ยมโรงพยาบาลหาดสำราญพระเกียรติ 80 พรรษา จังหวัดตรัง เพื่อติดตามการดำเนินงานยุทธศาสตร์   “หาดสำราญ 1 + 4.0 นวัตกรรม”และให้กำลังใจเจ้าหน้าที่ในการปฏิบัติงานว่า โรงพยาบาลหาดสำราญ         เฉลิมพระเกียรติ 80 พรรษา ดำเนินงานพัฒนาตามปรัชญาเศรษฐกิจพอเพียง เพื่อให้เป็น “มากกว่าโรงพยาบาล”(More Than Hospital)โดยใช้ยุทธศาสตร์ “หาดสำราญ 1 + 4.0 นวัตกรรม”นำนวัตกรรมมาใช้พัฒนางานทุกด้าน (Digital Transformation) เช่น การเก็บข้อมูลความพึงพอใจของผู้รับบริการ การศึกษาวิจัยเพื่อแก้ไขโรคที่เกิด     ในพื้นที่ การจัดการระบบคิวและขอชื่นชมการดำเนินงานของโรงพยาบาลโดยเฉพาะการใช้ “ธรรมชาติบำบัดโรค” โดยนำประโยชน์จากทรัพยากรในพื้นที่มาประยุกต์ดูแลผู้ป่วย ด้วยการปลูกพืชสมุนไพรป่าชายเลน อาทิ หญ้าทะเล ผักบุ้งทะเล เพื่อนำมาบรรเทาการอักเสบของผิวหนังจากแมงกะพรุน และสัตว์มีพิษ
นายแพทย์สุขุม กล่าวต่อว่า นอกจากนี้โรงพยาบาลหาดสำราญเฉลิมพระเกียรติ 80 พรรษา ยังมีการดำเนินงานร่วมกับชุมชนอย่างเหนียวแน่น โดยมีคณะกรรมการพัฒนาโรงพยาบาลหาดสำราญเฉลิมพระเกียรติ     80 พรรษา มีผู้นำชุมชน ผู้นำศาสนา เป็นคณะกรรมการร่วมและตัดสินใจในการทำกิจกรรมต่างๆ อาทิ การออกเยี่ยมบ้านผู้ป่วยผู้สูงอายุที่มีภาวะพึ่งพิง และยังส่งเสริมกิจกรรมจิตอาสาในโรงพยาบาล มีอาสาสมัครจิตอาสา    ช่วยบริการประชาชน และดูแลสวนสมุนไพร
ทั้งนี้โรงพยาบาลหาดสำราญเฉลิมพระเกียรติ 80 พรรษา ได้รับการคัดเลือกจากกระทรวงสาธารณสุข      ให้เป็น 1 ใน 10 โรงพยาบาลชุมชนเฉลิมพระชนมพรรษา 80 พรรษา ให้การดูแลประชาชนในพื้นที่ห่างไกลทุรกันดาร เน้นให้มีโครงสร้างและระบบบริหารจัดการที่เป็นเอกภาพ เป็นส่วนหนึ่งของชุมชน มีระบบบริการที่เน้นงานเวชศาสตร์ครอบครัว การส่งเสริมสุขภาพ การควบคุมป้องกันโรค การฟื้นฟูสุขภาพ และที่สำคัญมีการดำเนินงานด้านเศรษฐกิจพอเพียงเพื่อเป็นต้นแบบให้ชุมชน
ปัจจุบันให้บริการตรวจรักษาผู้ป่วยนอกเฉลี่ย 175 คนต่อวัน ผู้ป่วยในมีอัตราครองเตียงร้อยละ 60  โรคที่พบบ่อย 5  อันดับแรกของผู้ป่วยนอกคือ โรคความดันโลหิตสูง โรคเบาหวานชนิดที่สอง โรคหวัด โรคฟันผุ และ โรคทางปริทันต์ ตามลำดับ และโรคที่พบบ่อย 5 อันดับแรกของผู้ป่วยในคือ โรคลำไส้อักเสบ อาการคลื่นไส้อาเจียน โรคหลอดลมอักเสบ โรคปอดบวม และโรคทอนซิลอักเสบ ตามลำดับ
*********************  18 พฤศจิกายน 2561

ที่มา : https://www.thaigov.go.th/news/contents/details/16881
