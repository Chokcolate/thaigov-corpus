รัฐบาลไทย-ข่าวทำเนียบรัฐบาล-พม. จัดประชุมคณะกรรมการคุ้มครองเด็กแห่งชาติ เร่งพิจารณามาตรการคุ้มครองเด็กในทุกระดับ โดยเฉพาะมวยเด็กและเด็กชายแดนใต้

วันศุกร์ที่ 16 พฤศจิกายน 2561
พม. จัดประชุมคณะกรรมการคุ้มครองเด็กแห่งชาติ เร่งพิจารณามาตรการคุ้มครองเด็กในทุกระดับ โดยเฉพาะมวยเด็กและเด็กชายแดนใต้
พม. จัดประชุมคณะกรรมการคุ้มครองเด็กแห่งชาติ เร่งพิจารณามาตรการคุ้มครองเด็กในทุกระดับ โดยเฉพาะมวยเด็กและเด็กชายแดนใต้
เมื่อวันที่ 15 พ.ย. 61 เวลา 13.30 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการคุ้มครองเด็กแห่งชาติ ครั้งที่ 3/2561 โดยมีการพิจารณานโยบาย แนวทาง และมาตรการด้านการคุ้มครองเด็ก รวมถึงรายงานความก้าวหน้าในการดำเนินงานด้านการคุ้มครองเด็ก
พลเอก อนันตพร กล่าวว่า การประชุมคณะกรรมการคุ้มครองเด็กแห่งชาติ ครั้งที่ 3/2561 ที่ประชุมมีมติเห็นชอบ 4 เรื่องสำคัญ ดังนี้ 1. การเฝ้าระวังการละเมิดสิทธิการอยู่รอดของเด็ก โดยกระบวนการพิเคราะห์เหตุการตายในเด็ก โดยที่ประชุมเห็นชอบให้คณะกรรมการคุ้มครองเด็กจังหวัด และ กทม. ดำเนินการเรื่องการพิเคราะห์เหตุการตายในเด็กระดับพื้นที่ รวมถึง ให้กรมกิจการเด็กและเยาวชน (ดย.) และศูนย์วิจัยเพื่อเสริมสร้างความปลอดภัยในเด็ก ดำเนินงานพิเคราะห์เหตุการตายในภาพรวมเชิงระบบ ด้วยการพัฒนาระบบการพิเคราะห์เหตุการตายสำหรับพื้นที่ กำหนดวิธีการทำงาน หลักสูตร และการพัฒนาบุคลากรที่เกี่ยวข้อง ระบบการรายงาน รวมทั้งจัดให้มีทีมเพื่อให้คำปรึกษาแนะนำในการดำเนินงาน นอกจากนี้ ที่ประชุมมีมติเห็นชอบในกรณีมวยเด็ก ดังนี้ 1) ให้มีมติเสนอไปที่กระทรวงการท่องเที่ยวและกีฬา เกี่ยวกับการแก้ไข พ.ร.บ. กีฬามวย พ.ศ. 2542 ว่าขอให้ดำเนินการโดยไม่ขัดต่ออนุสัญญาระหว่างประเทศที่เกี่ยวข้อง และ พ.ร.บ. คุ้มครองเด็ก พ.ศ. 2546 และ 2) ให้มีเวทีแลกเปลี่ยนความเห็นเกี่ยวกับการเฝ้าระวังการละเมิดสิทธิการอยู่รอดของเด็ก กรณีมวยเด็ก โดยให้มีประเด็นอื่นที่เกี่ยวข้องร่วมด้วย อาทิ การพิเคราะห์การตายในเด็ก และความปลอดภัยในเด็ก 2. การจัดให้มีระบบคุ้มครองเด็กในระดับท้องถิ่น ซึ่ง กระทรวง พม. โดย ดย. ร่วมกับ UNICEF แห่งสหประชาชาติ และมูลนิธิศูนย์พิทักษ์สิทธิเด็ก ดำเนินการต่อเนื่องตั้งแต่ปี 2557 จนครอบคลุมใน 76 จังหวัด 385 พื้นที่ในปัจจุบัน เป็นผลให้เด็ก 33,484 ราย ได้รับการคัดกรองความเสี่ยง เพื่อกำหนดแนวทางช่วยเหลือ โดยกระทรวง พม. ได้ขอความร่วมมือกระทรวงมหาดไทย (มท.) ประสานผู้ว่าราชการจังหวัดในฐานะประธานกรรมการคุ้มครองเด็กจังหวัด นำแนวทางการจัดให้มีระบบคุ้มครองเด็กระดับท้องถิ่นไปขยายผลในพื้นที่ให้ครอบคลุม และให้กระทรวง พม. โดยพัฒนาสังคมและความมั่นคงของมนุษย์จังหวัด (พมจ.) และ ดย. รวมทั้งหน่วยงานรัฐและเอกชนที่เกี่ยวข้อง สนับสนุนบุคลากรและองค์ความรู้ และให้คำปรึกษาแก่จังหวัด เทศบาล และ อบต. ทั้งนี้ ที่ประชุมมีมติเห็นชอบในหลักการตามที่เสนอ และมีข้อเสนอแนะและความเห็นเพิ่มเติมที่สำคัญ ดังนี้ 1) การขยายพื้นที่ควรคำนึงถึงความแตกต่างของ อปท. ในมิติของงบประมาณ (รายได้) และความพร้อมเรื่องบุคลากร 2) ควรเพิ่มบทบาทของกลไกท้องที่ (อำเภอ) ให้เกิดความรู้และความตระหนัก เนื่องจากยังคงเป็นกลไกสำคัญในการบริหารราชการระดับพื้นที่ 3) ควรพัฒนากลไกระดับจังหวัดให้มีความสามารถและความพร้อมที่จะสนับสนุนการพัฒนาระบบคุ้มครองเด็กระดับท้องถิ่น รวมถึงมีศักยภาพในการเชื่อมโยงงานคุ้มครองเด็กระดับปฏิบัติและระดับนโยบาย (ระดับท้องถิ่น-จังหวัด-ชาติ) 4) ควรกำหนดบทบาทแต่ละหน่วยงาน ทั้งระดับจังหวัดและท้องถิ่น ในการพัฒนางานคุ้มครองเด็กระดับท้องถิ่นให้ชัดเจน และ 5) ควรเตรียมความพร้อมโดยมีการวางแผนและการเตรียมบุคลากรและหน่วยงานที่จะทำหน้าที่พัฒนาและให้คำปรึกษากับ อปท.
พลเอก อนันตพร กล่าวต่อไปว่า 3. ความก้าวหน้าในการดำเนินงานตามข้อเสนอเชิงนโยบายในการดำเนินงานคุ้มครองเด็กในพื้นที่จังหวัดชายแดนภาคใต้ ซึ่ง ศอ.บต. ได้นำข้อเสนอแนะของคณะกรรมการ อาทิ 1) การเพิ่มการมีส่วนร่วมและรับฟังความคิดเห็นของเด็กและสตรีในพื้นที่ในการจัดทำแผนปฏิบัติการการส่งเสริมและคุ้มครองสิทธิเด็กและเยาวชน 2) การพัฒนาขีดความสามารถของ ศอ.บต. ในเชิงนโยบายด้านการคุ้มครองและพัฒนาเด็กและเยาวชน 3) การพัฒนามาตรการด้านสุขภาพอนามัยของเด็กปฐมวัย 4) การพัฒนามาตรการด้านการปกป้องและคุ้มครองเด็กจากความรุนแรง ไปบรรจุในยุทธศาสตร์ด้านเด็ก สตรี เยาวชน และครอบครัว พ.ศ 2562-2464 เรียบร้อยแล้ว รวมถึงได้มีการอบรมหลักสูตรพัฒนาศักยภาพผู้ปฏิบัติงานคุ้มครองเด็กและสตรีในจังหวัดชายแดนภาคใต้แล้ว 4 รุ่น รวม 164 คน และได้กำหนดในแผนงาน ปี 2562 อีก 3 รุ่น จำนวน 120 คน สำหรับข้อเสนอในการกำหนดมาตรการป้องกันและคุ้มครองเด็กภายใต้หลักศาสนา มีความก้าวหน้าใน 2 ส่วน คือ การเสนอหรือปรับแก้ พ.ร.บ. ว่าด้วยการใช้กฎหมายอิสลามในเขตจังหวัดปัตตานี นราธิวาส ยะลา และสตูล พ.ศ. 2498 โดยกำหนดอายุในการสมรสเป็นไปตามหลักเกณฑ์ของประมวลกฎหมายแพ่งและพาณิชย์ รวมทั้ง ศอ.บต. ได้มีการหารือกับคณะกรรมการอิสลาม เพื่อกำหนดแนวทางหรือมาตรการเกี่ยวกับการกำหนดอายุขั้นต่ำในการสมรส ซึ่งที่ประชุมรับทราบความก้าวหน้า และขอให้มีการนำเสนอความก้าวหน้าในประเด็นการคุ้มครองเด็กตามยุทธศาสตร์ฯ ที่เสนอ ในการประชุมครั้งต่อไป 4. ร่าง พ.ร.บ. คุ้มครองเด็ก พ.ศ. ... ที่ พม. ได้มีการปรับปรุง พ.ร.บ.คุ้มครองเด็ก พ.ศ. 2546 ทั้งฉบับ และเสนอ ครม. พิจารณา และหน่วยงานที่เกี่ยวข้องมีความเห็นหรือข้อสังเกตเพิ่มเติม โดยที่ประชุมมีมติเร่งรัดให้มีการชี้แจงหน่วยงานที่เกี่ยวข้องและหาข้อสรุปโดยเร่งด่วน เพื่อให้สามารถเสนอร่างกฎหมายทันตามระยะเวลาการรับเรื่องของ ครม. ในวันที่ 20 ธ.ค. 2561 เพื่อที่จะได้ผ่านการพิจารณาและประกาศใช้ทันในรัฐบาลปัจจุบัน

ที่มา : https://www.thaigov.go.th/news/contents/details/16856
