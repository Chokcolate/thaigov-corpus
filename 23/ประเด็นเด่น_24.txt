รัฐบาลไทย-ข่าวทำเนียบรัฐบาล-โฆษก ทบ.ชี้แจงประเด็นข่าวกรณี อดีต ส.ส.บัญชีรายชื่อพรรคประชาธิปัตย์ ระบุได้รับการร้องเรียนจากเกษตรกรชาวสวนปาล์ม

วันศุกร์ที่ 9 พฤศจิกายน 2561
โฆษก ทบ.ชี้แจงประเด็นข่าวกรณี อดีต ส.ส.บัญชีรายชื่อพรรคประชาธิปัตย์ ระบุได้รับการร้องเรียนจากเกษตรกรชาวสวนปาล์ม
โฆษก ทบ.ชี้แจงประเด็นข่าวกรณี อดีต ส.ส.บัญชีรายชื่อพรรคประชาธิปัตย์ ระบุได้รับการร้องเรียนจากเกษตรกรชาวสวนปาล์ม
พ.อ.วินธัย สุวารี โฆษก กองทัพบก กระทรวงกลาโหม ชี้แจงประเด็นข่าวกรณี นายวัชระ เพชรทอง อดีต ส.ส.บัญชีรายชื่อพรรคประชาธิปัตย์ ระบุได้รับการร้องเรียนจากเกษตรกรชาวสวนปาล์มมีสาระสำคัญคือ ปัจจุบันราคาปาล์มตกต่ำมาก โดยเหลือกิโลกรัมละ 2.90 บาท เมื่อชาวสวนปาล์มประท้วงหน้าศาลากลาง จ.กระบี่กลับถูกปิดข่าว และเมื่อมีนำปาล์มไปขายที่ลานปาล์ม ปรากฏว่ามี จนท.ทหารมายึดปาล์มดิบที่ลานรับซื้อปาล์มตามคำสั่งพาณิชย์จังหวัดและผู้ว่าราชการ จ.สุราษฎร์ธานี ซึ่งปาล์มที่ทหารยึดมีทั้งปาล์มดิบ ปาล์มสุกปะปนกันจำนวนหลายตันในแต่ละแห่ง โดยไม่มีการจ่ายชดเชยค่าปาล์มให้ลานปาล์มแต่อย่างใด ถามว่ายุติธรรมแล้วใช่หรือไม่  ปัญหาปาล์มราคาตกต่ำ เพราะมีการลักลอบขนน้ำมันปาล์มจากต่างประเทศเข้ามาใช่หรือไม่ การใช้กำลังทหารไปยึดปาล์มเป็นการแก้ไขปัญหาที่ไม่ถูกต้อง และใช้กำลังทหารไปในทางไม่เหมาะสม เสียภาพลักษณ์ทหาร ขอเรียกร้องให้ พล.อ.อภิรัชต์ คงสมพงษ์ ผบ.ทบ.สั่งให้ยุติการใช้ทหารไปยึดผลปาล์มตามลานปาล์มทั่วภาคใต้โดยด่วน
ขอเรียนว่า กรณีประเด็นดังกล่าว ผู้นำเสนอข้อมูล อาจได้รับข้อมูลที่ไม่ครบถ้วน เนื่องจากการดำเนินการตามมาตรการดังกล่าวนั้น เป็นไปตามมติและข้อตกลงของที่ประชุมร่วมกัน ซึ่งมีผู้เกี่ยวข้องทุกฝ่ายของจังหวัด รวมถึงองค์กรตัวแทนเกษตรกร เมื่อวันที่ 2 พ.ย.62 จากนั้นจึงสรุปนำมาออกเป็น ประกาศคำสั่งของจังหวัดสุราษฎร์ธานี  เพื่อให้เป็นไปตามนโยบายขับเคลื่อนปาล์มน้ำมันคุณภาพของจังหวัดฯ หรือ"สุราษฎร์ธานีโมเดล" มีเป้าหมายเพื่อยกระดับคุณภาพการผลิตปาล์มน้ำมันตามยุทธศาสตร์การปฏิรูปปาล์มน้ำมันและน้ำมันปาล์มทั้งระบบ
ในส่วนของกองทัพภาคที่ 4 โดย มทบ. 45 สนับสนุน จนท.ร่วมเป็นคณะทำงานของจังหวัด ประจำอยู่ที่โรงงานฯ บริเวณจุดที่มีการซื้อขาย เพื่อร่วมสังเกตการณ์  และร่วมทำการกักเก็บผลปาล์มที่อาจมีคุณภาพไม่ตรงตามเกณฑ์ข้อตกลง ซึ่งต้องเป็นไปตามความสมัครใจของเกษตรกรด้วย บริเวณ ณ ที่โรงงานสกัดเท่านั้น  เพื่อให้คณะทำงานในระดับอำเภอมาตรวจสอบ และตัดสินชี้ขาดอีกครั้งหนึ่ง
กรณีถ้าผลลัพธ์สรุปว่าคุณภาพไม่ได้ตามเกณฑ์ตามข้อตกลง ก็จะถูกนำไปแปรสภาพเป็นปุ๋ย แล้วจ่ายคืนให้กับเจ้าของปาล์มต่อไป  เพื่อป้องกันมิให้ปาล์มดิบหรือปาล์มที่ไม่ได้คุณภาพเข้ามาในระบบการซื้อขายอีก โดยมาตรการนี้จะส่งผลทำให้อัตราการสกัดน้ำมันปาล์มของ จว.สุราษฎร์ฯ ทุกโรงเพิ่มขึ้น และราคารับซื้อผลปาล์มก็จะปรับขึ้นเช่นเดียวกัน  โดยเมื่อ 3 พ.ย.61 โรงงานสกัดทุกโรงที่มีการสกัดออกมาเป็นน้ำมันปาล์มได้เกิน 18% นั้น ราคารับซื้ออยู่ที่ 3.30-3.60 บาท/กก. ทำให้ให้เกษตรกรเจ้าของผลปาล์มมีรายได้เพิ่มขึ้นจากระบบเดิมประมาณตันละ 200-300 บาท
--------------------------

ที่มา : https://www.thaigov.go.th/news/contents/details/16699
