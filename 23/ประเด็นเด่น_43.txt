รัฐบาลไทย-ข่าวทำเนียบรัฐบาล-กระทรวงดิจิทัลเพื่อเศรษฐกิจและสังคม ชี้แจงข้อวิจารณ์ พ.ร.บ.ไซเบอร์

วันอังคารที่ 4 ธันวาคม 2561
กระทรวงดิจิทัลเพื่อเศรษฐกิจและสังคม ชี้แจงข้อวิจารณ์ พ.ร.บ.ไซเบอร์
กระทรวงดิจิทัลเพื่อเศรษฐกิจและสังคม ชี้แจงข้อวิจารณ์ พ.ร.บ.ไซเบอร์
เมื่อวันที่ 20 พฤศจิกายน 2561 นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคมในฐานะโฆษกกระทรวง กระทรวงดิจิทัลเพื่อเศรษฐกิจและสังคม ชี้แจงประเด็น ข้อวิจารณ์ พ.ร.บ.ไซเบอร์ ตามที่นายศรีอัมพร ศาลิคุปต์ ผู้พิพากษาอาวุโสศาลอุทธรณ์ วิจารณ์เนื้อหาร่าง พ.ร.บ.ความมั่นคงปลอดภัยไซเบอร์ ที่ถูกแก้ไขเพื่อให้ ครม. พิจารณา ว่า เนื้อหาประเด็นสำคัญไม่มีความแตกต่างไปจากร่างเดิม พร้อมชี้ให้เห็นถึงอันตราย 8 ด้าน ของร่าง พ.ร.บ.ความมั่นคงปลอดภัยไซเบอร์ ในประเด็นทำลายประชาธิปไตยและหลักประกันสิทธิเสรีภาพของประชาชน ทำให้กระบวนการยุติธรรมล้มเหลว ส่งเสริมให้เกิดรัฐตำรวจ ปราบปรามศัตรูทางการเมือง เป็นต้น
กระทรวงฯ ขอชี้แจงว่า ภายหลังจากการรับฟังความคิดเห็นและได้มีข้อกังวลจากภาคส่วนต่าง ๆ ก็ได้มีการปรับปรุงร่างกฎหมายนี้ โดยเน้นหลักการไม่ให้ขัดแย้งกับกฎหมายอื่นที่มีอยู่แล้ว รวมทั้ง ช่วยสนับสนุนให้เกิดความมั่นคงปลอดภัยไซเบอร์ของประเทศ และสอดคล้องตามยุทธศาสตร์ชาติ แผนปฏิบัติงาน บุคลากร กรอบงบประมาณ เพื่อดูแลปกป้องหน่วยงานโครงสร้างพื้นฐานสำคัญ ให้สามารถให้บริการต่อเนื่อง
โดยเฉพาะการกำหนดกลไกให้มีการถ่วงดุลของผู้ใช้อำนาจตามกฎหมายนี้ ที่ต้องผ่านการเห็นชอบจากศาล ซึ่งเป็นไปตามมาตรฐานสากลและตามหลักแห่งรัฐธรรมนูญ เพื่อเป็นหลักประกันสิทธิเสรีภาพของประชาชนตามกระบวนการยุติธรรม โดยมิได้มุ่งหมายหรือมีเจตนาเพื่อเป็นเครื่องมือทางการเมือง หรือรุกล้ำเสรีภาพส่วนบุคคลแต่อย่างใด ซึ่งได้มีการดำเนินการ ดังนี้
1) กระทรวง และผู้ทรงคุณวุฒิในคณะกรรมการเตรียมการด้านการรักษาความมั่นคงปลอดภัยทางไซเบอร์แห่งชาติ ร่วมกันปรับปรุงร่างกฎหมายนี้ในประเด็นข้อห่วงใย 7 ประเด็น ได้แก่ (1) วันมีผลบังคับใช้ (2) ขอบเขตของกฎหมาย ความซ้ำซ้อน และการเชื่อมโยงกับกฎหมายอื่น (3) คำนิยาม (4) องค์กร (5) หน่วยงานโครงสร้างพื้นฐานสำคัญ (CII) (6) การรับมือภัยคุกคามทางไซเบอร์ และ (7) บทกำหนดโทษ รวมทั้งได้ประชุมหารือเชิงหลักการร่วมกับส่วนราชการ 20 กระทรวง ฝ่ายความมั่นคงของชาติ และภาคเอกชน รวมทั้ง ภาคประชาสังคม เป็นต้น
2) กระทรวงฯ ได้จัดให้มีการรับฟังความคิดเห็นต่อร่างฯ ซึ่งปรับปรุงเมื่อวันที่ 15 พ.ย. 61 ทางเว็บไซต์
ซึ่งเป็นไปตามกรอบรัฐธรรมนูญ ตั้งแต่วันที่ 16 – 30 พ.ย. 61
3) ปัจจุบันกระทรวงฯ ได้ตั้งคณะทำงาน 3 ฝ่าย ประกอบด้วย ภาครัฐ ภาคเอกชน และภาคประชาสังคม โดยได้ประชุมไปเมื่อวันที่ 19 พ.ย. 61 เพื่อพิจารณาปรับปรุงร่างฯ ให้เป็นไปตามความเห็นจากทุกภาคส่วน ทั้งนี้ คาดว่าจะแล้วเสร็จ และเสนอ ครม. และ สนช. ได้ภายในเดือน ธ.ค. 61
ทั้งนี้ กระทรวงดิจิทัลเพื่อเศรษฐกิจและสังคม ได้ประชาสัมพันธ์ชี้แจงกรณีดังกล่าวทางเว็บไซต์ข่าว เว็บไซต์กระทรวงฯ และช่องทาง Social Media เพื่อให้รับทราบข้อเท็จจริงแล้ว และหากประชาชนมีข้อสงสัยสามารถสอบถามรายละเอียดเพิ่มเติมได้ที่ศูนย์บริการข้อมูลภาครัฐเพื่อประชาชน (Government Contact Center : GCC โทร 1111)

ที่มา : https://www.thaigov.go.th/news/contents/details/17056
