รัฐบาลไทย-ข่าวทำเนียบรัฐบาล-ธ.ก.ส. เตือนภัย! การแอบอ้างใช้แอพพลิเคชั่น ธ.ก.ส. A-Mobile

วันพฤหัสบดีที่ 22 พฤศจิกายน 2561
ธ.ก.ส. เตือนภัย! การแอบอ้างใช้แอพพลิเคชั่น ธ.ก.ส. A-Mobile
ธ.ก.ส.เตือนภัยเกษตรกรลูกค้าและประชาชนทั่วไป ระวังการแอบอ้างและคัดลอก แอพพลิเคชั่น  ธ.ก.ส. A-Mobile เพื่อลวงเอาข้อมูลส่วนตัวและบัญชีนำไปใช้ในทางที่ไม่ถูกต้อง ย้ำต้องสมัครใช้งานที่ สำนักงาน ธ.ก.ส. เท่านั้น
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ขณะนี้มีกลุ่มผู้ไม่ประสงค์ดี ได้แอบอ้างนำตราสัญลักษณ์ แอพพลิเคชั่น ธ.ก.ส. A-Mobile ไปใช้ โดยได้ส่ง Link ดาวน์โหลด (URL) ผ่านช่องทางต่าง ๆ บนโทรศัพท์มือถือ เพื่อให้ลูกค้ากรอกรายละเอียดเลขที่บัตรประชาชนและเลขที่บัญชีธนาคาร โดยแอพพลิเคชั่นดังกล่าว มีตราสัญลักษณ์ ธ.ก.ส. A-Mobile ซึ่งมีลักษณะคล้ายกับสัญลักษณ์ของธนาคารมาก หากไม่ได้ตรวจสอบให้ชัดเจน อาจพลั้งเผลอเข้าไปโหลดใช้งาน  ซึ่งลักษณะการแอบอ้างดังกล่าวอาจทำให้ลูกค้าได้รับผลกระทบ ทั้งนี้ ธ.ก.ส. กำลังอยู่ระหว่างการดำเนินการเอาผิดกับผู้แอบอ้างใช้สัญลักษณ์ดังกล่าวของธนาคาร อย่างไรก็ตาม ขอให้ลูกค้าพึงระมัดระวังและหลีกเลี่ยงการเข้าใช้งาน Link ดาวน์โหลด (URL) ในลักษณะดังกล่าว
สำหรับการสมัครใช้งานแอพพลิเคชั่น ธ.ก.ส. A-Mobile ต้องสมัครใช้งานที่ สำนักงาน ธ.ก.ส. และสามารถดาวน์โหลดแอพพลิเคชั่นได้โดยผ่านโทรศัพท์มือถือ ระบบปฏิบัติการ IOS ผ่าน App Store และระบบปฏิบัติการ Android ผ่าน Play Store เท่านั้น ไม่สามารถดาวน์โหลดผ่าน Link ดาวน์โหลด (URL) หากท่านมีข้อสงสัยต้องการสอบถามรายละเอียดเพิ่มเติม  หรือหากพบเห็นพฤติกรรมดังกล่าว  สามารถติดต่อได้ที่ ธ.ก.ส. ทุกสาขาทั่วประเทศ และ Call Center  02 555 0555 ตลอด 24 ชั่วโมง

ที่มา : https://www.thaigov.go.th/news/contents/details/17002
