รัฐบาลไทย-ข่าวทำเนียบรัฐบาล-จดไว้ให้ดี!! ธอส.ดีเดย์ อาทิตย์ที่ 23 ธ.ค.นี้ เปิดจองสิทธิสินเชื่อโครงการบ้านล้านหลัง วันเดียวพร้อมกันทั่วประเทศ

วันศุกร์ที่ 7 ธันวาคม 2561
จดไว้ให้ดี!! ธอส.ดีเดย์ อาทิตย์ที่ 23 ธ.ค.นี้ เปิดจองสิทธิสินเชื่อโครงการบ้านล้านหลัง วันเดียวพร้อมกันทั่วประเทศ
ธนาคารอาคารสงเคราะห์ ประกาศให้วันอาทิตย์ที่ 23 ธันวาคม 2561 ตั้งแต่เวลา 08.30-17.00 น.เป็นวันจองสิทธิสินเชื่อรายย่อยโครงการบ้านล้านหลังวันเดียว ภายใต้กรอบวงเงินรวม 50,000 ล้านบาท อัตราดอกเบี้ยเริ่มต้น 3% ต่อปี คงที่นานสูงสุดถึง 5 ปีแรก
ธนาคารอาคารสงเคราะห์ ประกาศให้วันอาทิตย์ที่ 23 ธันวาคม 2561 ตั้งแต่เวลา 08.30-17.00 น.เป็นวันจองสิทธิสินเชื่อรายย่อยโครงการบ้านล้านหลังวันเดียว ภายใต้กรอบวงเงินรวม 50,000 ล้านบาท อัตราดอกเบี้ยเริ่มต้น 3% ต่อปี คงที่นานสูงสุดถึง 5 ปีแรก ให้กู้รายละไม่เกิน 1 ล้านบาท ในกรุงเทพฯ และปริมณฑล จองสิทธิได้ที่ ธอส. สำนักงานใหญ่ พระราม 9 ในส่วนภูมิภาค สามารถจองสิทธิได้ที่ที่ทำการสาขาของธนาคารทุกแห่งยกเว้นสาขาในศูนย์การค้า/ห้างสรรพสินค้า ผู้จองสิทธิต้องเดินทางมาด้วยตนเองพร้อมแสดงบัตรประจำตัวประชาชน กรณีจองเพื่อซื้อทรัพย์จากแคตตาล็อก www.ghbmillionhome.com ต้องแจ้งรหัสทรัพย์ที่แสดงในเว็บไซต์ 1 เลขบัตรประจำตัวประชาชนจองได้  1 รายการทรัพย์ โดยธนาคารจะให้ลูกค้าตรวจสอบวันที่สามารถยื่นเอกสารขอสินเชื่อได้จากเว็บไซต์ www.ghbank.co.th ผู้จองสิทธิก่อนมีสิทธิได้ลำดับการยื่นกู้ก่อน
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า ตามที่คณะรัฐมนตรีได้มีมติเห็นชอบให้ ธอส. จัดทำ “โครงการบ้านล้านหลัง” ภายใต้วงเงินรวม 50,000 ล้านบาท เพื่อสนับสนุนนโยบายรัฐบาลที่ต้องการช่วยเหลือให้ประชาชนได้มีที่อยู่อาศัยเป็นของตนเอง โดยมุ่งเน้นกลุ่มผู้มีรายได้น้อย กลุ่มคนวัยทำงานหรือผู้ที่กำลังเริ่มต้นสร้างครอบครัว รวมถึงกลุ่มผู้สูงอายุนั้น ล่าสุด ธอส. ได้กำหนดวันให้ประชาชนทั่วไปที่สนใจเข้าร่วมโครงการสามารถจองสิทธิสินเชื่อรายละไม่เกิน 1 ล้านบาท ในวันอาทิตย์ที่ 23 ธันวาคม 2561 วันเดียว ตั้งแต่เวลา 08.30 – 17.00 น. โดยในกรุงเทพฯ และปริมณฑล จองสิทธิได้ที่ ธอส.สำนักงานใหญ่ พระราม 9   ในส่วนภูมิภาคสามารถจองสิทธิได้ที่ทำการสาขาของธนาคารทุกแห่งยกเว้นสาขาในศูนย์การค้า/ห้างสรรพสินค้า ซึ่งผู้จองสิทธิต้องเดินทางมาแสดงตัวด้วยตัวเองพร้อมแสดงบัตรประจำตัวประชาชนตัวจริงมาแสดงกับเจ้าหน้าที่ธนาคาร และแจ้งรหัสทรัพย์สำหรับกรณีที่ต้องการจองเพื่อซื้อทรัพย์ในเว็บไซต์ www.ghbmillionhome.com แคตตาล็อกรวบรวมที่อยู่อาศัยราคา  ซื้อ-ขายไม่เกิน 1 ล้านบาท ที่พร้อมให้ผู้ซื้อเข้าอยู่อาศัยได้ภายในไตรมาสที่ 2 ของปี 2562 โดยให้สิทธิการจอง 1 เลขบัตรประจำตัวประชาชนต่อ 1 รายการทรัพย์ (รายการทรัพย์ 1 รายการให้จองได้ไม่เกิน 2 สิทธิ์) ผู้ได้รับสิทธิการจองลำดับที่ 1 จะได้รับสิทธิก่อน เมื่อจองสำเร็จจะได้รับข้อความ SMS หรือใบจองสิทธิที่ระบุหมายเลขลำดับในการจอง เพื่อนำไปใช้เป็นหลักฐานในการยื่นเอกสารคำขอกู้ โดยธนาคารจะให้ลูกค้าตรวจสอบวันที่สามารถยื่นเอกสารขอสินเชื่อ ได้จากเว็บไซต์ www.ghbank.co.th ผู้จองสิทธิก่อนมีสิทธิได้ลำดับการยื่นกู้ก่อน รอบแรกยื่นกู้ 2 มกราคม 2562 และเมื่อถึงลำดับของตนเองแล้วต้องติดต่อยื่นคำขอกู้กับธนาคารภายใน 90 วัน
“ขณะนี้ธนาคารได้เตรียมความพร้อมในการบริการประชาชนที่จะมายื่นจองสิทธิสินเชื่อในโครงการบ้านล้านหลัง ทั้งทางด้านระบบไอทีที่เชื่อมโยงข้อมูลการจองจากทุกสาขาที่เปิดให้จองสิทธิทั่วประเทศซึ่งรายงานผลแบบ Real Time โดยลูกค้าสามารถจองสิทธิเพื่อซื้อทรัพย์ในจังหวัดใดก็ได้โดยไม่จำเป็นต้องเดินทางไปจอง ณ ที่ทำการสาขาของรายการทรัพย์ที่ต้องการซื้อ ส่วนทางด้านสถานที่การจัดงานในกรุงเทพฯ คือ ที่ ธอส. สำนักงานใหญ่ พระราม 9 ธนาคารได้จัดทำป้ายแนะนำการเดินทาง รวมถึงเตรียมรถรับ-ส่งประชาชนจากระบบขนส่งสาธารณะ อาทิ ป้ายรถโดยสารประจำทาง และสถานีรถไฟใต้ดิน เพื่ออำนวยความสะดวกโดยไม่คิดค่าใช้จ่ายสำหรับประชาชนทุกคนที่ต้องการเดินทางมาจองสิทธิ์สินเชื่อโครงการบ้านล้านหลัง”นายฉัตรชัยกล่าว
ทั้งนี้ สำหรับ สินเชื่อที่อยู่อาศัยสำหรับลูกค้ารายย่อย (Post Finance) ในโครงการบ้านล้านหลังมีวงเงินรวม  50,000 ล้านบาท สำหรับประชาชนทั่วไปที่ต้องการมีที่อยู่อาศัยเป็นของตนเอง ให้กู้เพื่อซื้อ หรือปลูกสร้างที่อยู่อาศัย และซื้ออุปกรณ์หรือสิ่งอำนวยความสะดวกที่เกี่ยวเนื่องกับที่อยู่อาศัย ราคาไม่เกิน 1,000,000 บาท  ผ่อนชำระได้นานสูงสุด 40 ปี อัตราดอกเบี้ย แบ่งเป็นดังนี้ กรณีรายได้ไม่เกิน 25,000 บาท/คน/เดือน (กรอบวงเงิน 20,000 ล้านบาท) อัตราดอกเบี้ยปีที่ 1 – ปีที่ 5  คงที่ 3.00% ต่อปี กรณีกู้ 1 ล้านบาท ผ่อนชำระ 5 ปีแรก เริ่มต้นเพียง 3,800 บาท พร้อมฟรีค่าธรรมเนียม (4 ฟรี) ได้แก่ 1.ฟรีค่าธรรมเนียมการยื่นกู้ 2.ฟรีค่าประเมินราคาหลักประกัน 3.ฟรีค่าจดทะเบียนสิทธิและนิติกรรม และ 4.ฟรีค่าจดทะเบียนนิติกรรมจำนอง (1% ของวงเงินจำนอง) ส่วนกรณีผู้ประกอบอาชีพประจำหรืออาชีพอิสระที่มีรายได้ไม่เกิน 25,000 บาท หากเอกสารรายได้ไม่เพียงพอหรือไม่ชัดเจน สามารถนำหลักฐานการชำระค่าเช่าบ้าน หรือ ผ่อนชำระเงินดาวน์บ้านไม่น้อยกว่า 12 เดือน มาประกอบการพิจารณา เพื่อคำนวณรายได้เพิ่มเติม หรือเข้าร่วมโครงการ ธอส.โรงเรียนการเงิน มีประวัติการออมสม่ำเสมอไม่น้อยกว่าเงินงวดผ่อนชำระเป็นระยะเวลาไม่น้อยกว่า 9 เดือน สามารถใช้เป็นหลักฐานที่มาของรายได้ หรือนำค่าเช่า / วงเงินที่ผ่อนชำระเงินดาวน์ที่อยู่อาศัยมานับรวมเป็นการออมได้ กรณีรายได้เกิน 25,000 บาท/คน/เดือน (กรอบวงเงิน 30,000 ล้านบาท) อัตราดอกเบี้ยปีที่ 1- ปีที่ 3 คงที่ 3.00% ต่อปี  เงินกู้ 1 ล้านบาท ผ่อนชำระ 3 ปีแรก เริ่มต้นเพียง 3,800 บาท เช่นกัน สอบถามรายละเอียดเพิ่มเติมได้ที่ ธนาคารอาคารสงเคราะห์ทุกสาขาทั่วประเทศ หรือศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/17382
