รัฐบาลไทย-ข่าวทำเนียบรัฐบาล-เว้นอากรแสตมป์-ลดเงินประกัน อีกหนึ่งโอกาสสำหรับคนอยากมีบ้าน

วันจันทร์ที่ 15 ตุลาคม 2561
เว้นอากรแสตมป์-ลดเงินประกัน อีกหนึ่งโอกาสสำหรับคนอยากมีบ้าน
- -
“ที่อยู่อาศัย” เป็นปัจจัยสำคัญในการดำรงชีวิต รัฐบาลจึงเดินหน้าผลักดันให้คนไทยมีที่อยู่อาศัยเป็นของตนเอง โดยเฉพาะผู้มีรายได้น้อย เพื่อส่งเสริมคุณภาพชีวิตที่ดี มีความมั่นคงปลอดภัย ครอบครัวมีความสุขในบ้านหลังเดียวกัน
หนึ่งในหลายโครงการของรัฐบาล คือ โครงการขายทอดตลาดที่ดินพร้อมสิ่งปลูกสร้างและห้องชุดเพื่อใช้อยู่อาศัย ซึ่งเป็นโครงการประชารัฐสวัสดิการของกรมบังคับคดี เริ่มมาตั้งแต่ 1 ตุลาคม 2560
โครงการนี้พุ่งเป้าไปที่ผู้มีรายได้น้อยที่ถือบัตรสวัสดิการแห่งรัฐ โดยกรมบังคับคดีคัดเลือกบ้านพร้อมที่ดินและคอนโดที่อยู่ในความดูแลมาขายทอดตลาดให้กับคนกลุ่มนี้โดยเฉพาะ
ดังนั้น เงื่อนไขข้อแรก คือ ผู้ที่จะซื้อบ้านจากโครงการนี้จะต้องเป็นผู้มีรายได้น้อยที่ถือบัตรสวัสดิการแห่งรัฐ
ข้อที่สอง ผู้ถือบัตรสวัสดิการแห่งรัฐมีสิทธิซื้อบ้านจากโครงการได้เพียงคนละ 1 รายการเท่านั้น
ข้อที่สาม ผู้ถือบัตรสวัสดิการแห่งรัฐที่มีรายได้น้อยกว่า 30,000 บาท/ปี จะซื้อบ้านที่มีราคาไม่เกิน 300,000 บาท ส่วนผู้ที่มีรายได้มากกว่า 30,000 แต่ไม่เกิน 100,000 บาท/ปี จะซื้อบ้านที่มีราคาไม่เกิน 500,000 บาท
ล่าสุด...รัฐบาลได้อนุมัติสิทธิพิเศษ 2 อย่าง ให้กับผู้มีรายได้น้อยที่ถือบัตรสวัสดิการแห่งรัฐที่ต้องการซื้อบ้านจากโครงการดังกล่าวของกรมบังคับคดี คือ
หนึ่ง ผู้ถือบัตรสวัสดิการแห่งรัฐจะได้รับการยกเว้นอากรแสตมป์ ซึ่งเป็นภาษีประเภทหนึ่งที่จะต้องเสียเมื่อได้รับโอนกรรมสิทธิในที่อยู่อาศัย ในอัตรา 1 บาท ต่อราคาที่อยู่อาศัย 200 บาท
นั่นหมายความว่า ปกติแล้วถ้าซื้อที่อยู่อาศัยราคา 300,000 บาท ผู้ซื้อก็จะมีภาระอากรแสตมป์ 1,500 บาท
แต่... การซื้อจากโครงการนี้ ไม่ต้องเสีย
สอง ตามปกติการซื้อบ้านหรือคอนโดที่กรมบังคับคดีขายทอดตลาดนั้น จะต้องวางเงินประกัน จำนวน 50,000 บาท แต่สำหรับโครงการนี้ให้วางเงินประกันเพียงแค่ 3,000 บาท
โดยสิทธิพิเศษนี้ให้ย้อนหลังไป ตั้งแต่ 1 ตุลาคม 2560 ดังนั้น ใครที่ซื้อบ้านและโอนกรรมสิทธิ์ในช่วงเวลาที่กำหนดก็จะได้รับสิทธิ
หลายคนอาจสงสัยว่า ทำไมต้องเฉพาะผู้ถือบัตรสวัสดิการแห่งรัฐ?
คำตอบคือ ผู้ถือบัตรสวัสดิการแห่งรัฐนั้นเป็นผู้มีรายได้น้อย ดำรงชีวิตด้วยความยากลำบาก และผ่านการคัดกรองจากหน่วยงานภาครัฐมาแล้ว ทั้งองค์กรปกครองส่วนท้องถิ่น กรมสรรพากร กรมบัญชีกลาง จึงรับประกันได้ว่ากลุ่มคนเหล่านี้ เป็นผู้มีรายได้น้อยจริง และต้องการความช่วยเหลือ
ทั้งหมดนี้ เป็นเพียงส่วนหนึ่งของมาตรการช่วยเหลือผู้มีรายได้น้อยด้านที่อยู่อาศัย เพื่อให้พวกเขาเหล่านี้มีโอกาสขั้นพื้นฐานทัดเทียมกับคนอื่น ๆ ในสังคม และดำรงชีวิตอยู่ได้อย่างเหมาะสม

ที่มา : https://www.thaigov.go.th/news/contents/details/16082
