รัฐบาลไทย-ข่าวทำเนียบรัฐบาล-พลเอก ฉัตรชัย รองนายกฯ ประชุม คกก.การสาธารณสุขเขตสุขภาพพิเศษแห่งชาติ ครั้งแรกของประเทศไทย

วันพฤหัสบดีที่ 11 ตุลาคม 2561
พลเอก ฉัตรชัย รองนายกฯ ประชุม คกก.การสาธารณสุขเขตสุขภาพพิเศษแห่งชาติ ครั้งแรกของประเทศไทย
พลเอกฉัตรชัย สาริกัลยะ รองนายกรัฐมนตรี ประชุมคณะกรรมการการสาธารณสุขเขตสุขภาพพิเศษแห่งชาติ ครั้งแรกของประเทศไทย เพื่อวางกรอบการพัฒนาและบริหารจัดการด้านสาธารณสุข  เน้นการมีส่วนร่วม เชื่อมโยงบูรณาการของหน่วยงาน พร้อมเห็นชอบตั้งคณะอนุกรรมการการสาธารณสุขเ
พลเอกฉัตรชัย สาริกัลยะ รองนายกรัฐมนตรี ประชุมคณะกรรมการการสาธารณสุขเขตสุขภาพพิเศษแห่งชาติ ครั้งแรกของประเทศไทย เพื่อวางกรอบการพัฒนาและบริหารจัดการด้านสาธารณสุข  เน้นการมีส่วนร่วม เชื่อมโยงบูรณาการของหน่วยงาน พร้อมเห็นชอบตั้งคณะอนุกรรมการการสาธารณสุขเขตสุขภาพพิเศษ 4 คณะ  ขับเคลื่อนแผนปฏิบัติการให้มีประสิทธิภาพ
วันนี้ (11 ตุลาคม 2561) ที่ทำเนียบรัฐบาล กทม. พลเอก ฉัตรชัย สาริกัลยะ รองนายกรัฐมนตรี พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข  ประชุมคณะกรรมการการสาธารณสุขเขตสุขภาพพิเศษแห่งชาติ ครั้งที่ 1/2561  โดยมี ผู้แทนกระทรวงและหน่วยงานที่เกี่ยวข้อง อาทิ มหาดไทย แรงงาน อุตสาหกรรม กลาโหม สำนักงานหลักประกันสุขภาพแห่งชาติ สำนักงบประมาณ สภาความมั่นคงแห่งชาติ สภาอุตสาหกรรมแห่งประเทศไทย สภาหอการค้าแห่งประเทศไทย สำนักงานตรวจคนเข้าเมือง
พลเอก ฉัตรชัยกล่าวว่า การประชุมครั้งนี้เป็นการประชุมครั้งแรก ของประเทศไทย เพื่อขับเคลื่อนแผนปฏิบัติการในการพัฒนาและบริหารจัดการด้านสาธารณสุขพื้นที่เขตสุขภาพพิเศษ ให้มีกรอบแนวทางการบริหารจัดการที่ชัดเจน และมีส่วนร่วมระหว่างหน่วยงานที่เกี่ยวข้อง เชื่อมโยงและบูรณาการการทำงานอย่างมีประสิทธิภาพ ภายหลังนายกรัฐมนตรีได้ลงนามในคำสั่ง แต่งตั้งคณะกรรมการการสาธารณสุขเขตสุขภาพพิเศษแห่งชาติ เมื่อวันที่ 23 เมษายน 2561  โดยที่ประชุมได้ร่วมกันพิจารณาองค์ประกอบของคณะอนุกรรมการ และแผนการปฏิบัติการโดยให้ความเห็นชอบในหลักจัดตั้งคณะอนุกรรมการการสาธารณสุขเขตสุขภาพพิเศษ 4 คณะ ประกอบด้วย ด้านสาธารณสุขทางทะเล ด้านเขตพัฒนาพิเศษภาคตะวันออก ด้านสาธารณสุขชายแดน ด้านเขตพื้นที่เฉพาะ (ประชากรต่างด้าว) เพื่อพิจารณากรอบการดำเนินงานและแผนปฏิบัติการระดับชาติการสาธารณสุขเขตสุขภาพพิเศษ ระยะ 4 ปี (พ.ศ.2562 – 2565) และเสนอต่อคณะกรรมการการสาธารณสุขเขตสุขภาพพิเศษแห่งชาติในการประชุมครั้งต่อไป
พลเอก ฉัตรชัยกล่าวต่อว่า พื้นที่เขตสุขภาพพิเศษทั้ง 4 ด้าน ไม่สามารถแก้ไขสภาพปัญหาด้วยระบบปกติ จำเป็นต้องอาศัยการมีส่วนร่วมของหน่วยงานที่เกี่ยวข้องร่วมกันพัฒนาระบบต่าง ๆ โดย 1.การสาธารณสุขเขตสุขภาพพิเศษด้านสาธารณสุขทางทะเล เป้าหมายในระยะแรก  5 จังหวัดที่ได้รับความนิยมท่องเที่ยว ได้แก่ ภูเก็ต ชลบุรี กระบี่ พังงา และสุราษฎร์ธานี จะเน้นบูรณาการเครือข่ายการช่วยเหลือประชาชนและนักท่องเที่ยวในภาวะวิกฤตฉุกเฉินทางทะเล 2.การสาธารณสุขเขตสุขภาพพิเศษด้านเขตพัฒนาพิเศษภาคตะวันออกในระยะแรก 3 จังหวัดได้แก่ ชลบุรี ฉะเชิงเทรา และระยอง พัฒนางานอาชีวเวชศาสตร์และสิ่งแวดล้อม การส่งเสริมธุรกิจบริการสุขภาพ
3.การสาธารณสุขเขตสุขภาพพิเศษด้านสาธารณสุขชายแดน เป้าหมายระยะแรก 4 จังหวัดได้แก่ น่าน ตาก สระแก้ว และระนอง ซึ่งมีการเคลื่อนย้ายประชากรแรงงานต่างด้าว มีภาระค่าใช้จ่ายการรักษาพยาบาลผู้ป่วยต่างด้าวที่ไม่สามารถเรียกเก็บเงินได้ในปี 2561 จำนวน 1,830 ล้านบาท ปัญหาบุคคลไร้รัฐ โรคระบาดตามแนวชายแดน พื้นที่ทุรกันดาร จึงต้องพัฒนากลไกความร่วมมือระหว่างประเทศ จัดระบบกองทุนสุขภาพพิเศษตามแนวชายแดน 4.การสาธารณสุขเขตสุขภาพพิเศษด้านเขตพื้นที่เฉพาะ (ประชากรต่างด้าว) เป้าหมายระยะแรก  7 จังหวัด ได้แก่ ตาก ระนอง สมุทรสาคร สมุทรปราการ กทม. ปทุมธานี และระยอง ซึ่งต้องมีการพัฒนารูปแบบหลักประกันสุขภาพประชากรต่างด้าว เพิ่มการเข้าถึงบริการสาธารณสุข
************************************  11 ตุลาคม 2561

ที่มา : https://www.thaigov.go.th/news/contents/details/16022
