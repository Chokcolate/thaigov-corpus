รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีนำเสนอ LED 4.0 ต่อที่ประชุมประจำปีสภาเจ้าพนักงานบังคับคดีระหว่างประเทศ ณ สาธารณรัฐฝรั่งเศส

วันเสาร์ที่ 1 ธันวาคม 2561
กระทรวงยุติธรรม โดยกรมบังคับคดีนำเสนอ LED 4.0 ต่อที่ประชุมประจำปีสภาเจ้าพนักงานบังคับคดีระหว่างประเทศ ณ สาธารณรัฐฝรั่งเศส
กระทรวงยุติธรรม โดยกรมบังคับคดีนำเสนอ LED 4.0 ต่อที่ประชุมประจำปีสภาเจ้าพนักงานบังคับคดีระหว่างประเทศ ณ สาธารณรัฐฝรั่งเศส
วันนี้ (30 พฤศจิกายน 2561) เวลา 9.00 น. นางสาวรื่นวดี สุวรรณมงคล อธิบดีกรมบังคับคดี กรรมการสภาเจ้าพนักงานบังคับคดีระหว่างประเทศและนางสาวอทิตยา ทองบุญ นิติกรชำนาญการพิเศษ กองบังคับคดีล้มละลาย 4 เข้าร่วมประชุมประจำปีสภาเจ้าพนักงานบังคับคดี
ระหว่างประเทศเป็นวันที่สองณ Espace Niemeyer สาธารณรัฐฝรั่งเศส นางสาวรื่นวดี สุวรรณมงคล อธิบดีกรมบังคับคดี กรรมการสภาเจ้าพนักงานบังคับคดีระหว่างประเทศได้นำเสนอ LED 4.0 ต่อที่ประชุมประจำปีสภาเจ้าพนักงานบังคับคดีระหว่างประเทศ เพื่อนำเสนอนวัตกรรม
และพัฒนาการของกรมบังคับคดีที่ได้นำระบบอิเล็กทรอนิกส์และดิจิทัลมาใช้ในกระบวนการบังคับคดีทุกขั้นตอน ซึ่งสอดคล้องกับนโยบายของรัฐบาล Thailand 4.0 โดยในช่วง 4 ปีที่ผ่านมาในการให้บริการประชาชนให้ได้รับความสะดวก รวดเร็ว และประหยัดค่าใช้จ่าย และพัฒนาให้การบังคับคดีมีความโปร่งใสและมีประสิทธิภาพยิ่งขึ้น นอกจากนี้ ได้นำเสนอแผนการพัฒนากรมบังคับคดีไปสู่การทำงานแบบไร้กระดาษ paperless โดยจะเริ่มในวันที่ 1 ตุลาคม 2562 และแผนการนำ blockchain และปัญญาประดิษฐ์ AI มาเป็นเครื่องมือในการบังคับคดีให้สามารถวิเคราะห์ข้อมูลต่างๆ เพื่อกำหนดแผนนโยบาย และพัฒนางานบังคับคดีให้มีประสิทธิภาพและประสิทธิผลยิ่งขึ้น อันจะช่วยส่งเสริมความน่าเชื่อถือในการลงทุนและความสามารถในการแข่งขันของประเทศต่อไป ซึ่งการดำเนินการของกรมบังคับคดีในการเป็น LED 4.0 สอดคล้องกับพัฒนาการด้านการบังคับคดีของประเทศต่างๆ โดยเฉพาะในกลุ่มสหภาพยุโรปที่ได้นำระบบอิเล็กทรอนิกส์และดิจิทัลมาใช้ในกระบวนการบังคับคดี
ในระหว่างการประชุม ที่ประชุมมีการนำเสนอร่างกฎระเบียบของสหภาพยุโรปในเรื่องการบริหารสินเชื่อการซื้อหนี้ด้อยคุณภาพ และการบังคับหลักประกัน ซึ่งมีแนวคิดที่จะให้สถาบันการเงินดำเนินได้เอง โดยไม่ต้องผ่านเจ้าพนักงานบังคับคดี นางสาวรื่นวดี สุวรรณมงคล อธิบดี
กรมบังคับคดี ได้แลกเปลี่ยนความเห็นและให้ข้อมูลกรณีของประเทศไทยว่า ที่ผ่านมาได้มีการแก้ไขประมวลกฎหมายแพ่งและพาณิชย์ในส่วนของค้ำประกันและจำนองที่เปิดโอกาส
ให้เจ้าหนี้บังคับจำนองได้โดยตรงรวมทั้งกฎหมายหลักประกันทางธุรกิจ แต่ในทางปฏิบัติ ยังไม่ปรากฏว่า ได้มีการบังคับจำนองโดยตรงในจำนวนมากในการนี้ กรมบังคับคดีได้ดำเนินการจัดตั้งสถาบันพัฒนาวิชาชีพบังคับคดี Legal Execution Profession Academy - LEPA เพื่อเป็นศูนย์กลางพัฒนาวิชาชีพ ทักษะ และความเชี่ยวชาญในการบังคับคดีให้กับภาคเอกชนที่เกี่ยวข้องต่อไป

ที่มา : https://www.thaigov.go.th/news/contents/details/17246
