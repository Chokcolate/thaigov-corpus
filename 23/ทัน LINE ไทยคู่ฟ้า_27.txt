รัฐบาลไทย-ข่าวทำเนียบรัฐบาล-​ประมงไทยดีขึ้น ทำไมจึงมีคนต่อต้าน IUU?

วันพฤหัสบดีที่ 29 พฤศจิกายน 2561
​ประมงไทยดีขึ้น ทำไมจึงมีคนต่อต้าน IUU?
--
ปี 2558 สหภาพยุโรป (EU) ได้ออกประกาศให้ “ใบเหลือง” กับประเทศไทย เนื่องจากที่ผ่านมายังไม่มีมาตรการต่อต้านการทำประมงผิดกฎหมาย ขาดการรายงาน และไร้การควบคุม (Illegal, Unreported and Unregulated Fishing) หรือ IUU Fishing ที่สอดคล้องกับหลักสากลอย่างเพียงพอ
IUU Fishing ถือเป็นมาตรฐานของการทำการประมงอย่างยั่งยืน หากไม่ปฏิบัติตามประเทศนั้นอาจถูกระงับการส่งออกสินค้าสัตว์น้ำและผลิตภัณฑ์อาหารทะเลแช่แข็งต่าง ๆ ไปยังสหภาพยุโรป และยังส่งผลต่อความอุดมสมบูรณ์ของทรัพยากรธรรมชาติทางทะเล เพราะสัตว์น้ำจะถูกทำลาย
ในที่สุดไทยจะสูญเสียรายได้จากการส่งออกสัตว์น้ำเป็นหมื่นเป็นแสนล้านบาท กิจการประมงทั้งระบบตั้งแต่ต้นน้ำ – ปลายน้ำ จะได้รับผลกระทบ
รัฐบาลได้เร่งแก้ไขปัญหานี้อย่างจริงจัง ได้แก่ :
- ปรับปรุงกฎหมายและกฎระเบียบต่าง ๆ ให้เป็นไปตามหลักสากล
- จัดตั้งศูนย์บัญชาการแก้ไขปัญหาการทำประมงผิดกฎหมาย (ศปมผ.) และศูนย์ประสานการปฏิบัติในการรักษาผลประโยชน์ทางทะเล (ศรชล.)
- จัดระบบติดตามงานและฐานข้อมูลที่ชัดเจน เช่น จำนวนเรือ จำนวนท่าเทียบเรือ
- เร่งรัดจัดทำทะเบียนเรือประมง และออกใบอนุญาตทำการประมง ควบคุมเรือที่ไม่มีใบอนุญาตและเรือที่มีคดีไม่ให้ออกไปทำประมงทั้งในและนอกน่านน้ำ
- จัดตั้งศูนย์ควบคุมการแจ้งเข้า - ออกของเรือประมง (Port In - Port Out: PIPO) 28 แห่งในจังหวัดชายทะเลทั่วประเทศ โดยให้เรือประมงขนาด 30 ตันกรอสขึ้นไป ติดตั้งระบบติดตามตำแหน่งเรือประมง (VMS)
- ตรวจสอบย้อนกลับตลอดสายการผลิต เพื่อให้ทราบแหล่งที่มาของสัตว์น้ำ
- บังคับใช้กฎหมาย และตั้งคณะผู้พิพากษาคดีประมงเป็นการเฉพาะ และกำหนดเวลาพิจารณาคดีให้แล้วเสร็จภายใน 6 เดือน
- บริหารจัดการและดูแลแรงงานต่างด้าว เพื่อป้องกันการเอารัดเอาเปรียบ และการค้ามนุษย์
แม้ในระยะแรกเรือประมงพาณิชย์จะได้รับผลกระทบ แต่เมื่อทุกคนค่อย ๆ ปรับตัว การทำประมงจึงมีมาตรฐานมากขึ้น
เรือประมงพื้นบ้านออกจับปลาได้มากขึ้น มีรายได้มากขึ้น เพราะจำนวนสัตว์น้ำมีมากขึ้นกว่าแต่ก่อน เกิดอาชีพต่อเรือและอื่น ๆ ตามมา
ชาวประมงในจังหวัดปัตตานี บอกว่า ความเข้มงวดของรัฐบาลทำให้สัตว์น้ำในอ่าวปัตตานีอุดมสมบูรณ์ขึ้นชาวบ้านจึงหันกลับมาทำอาชีพประมงเหมือนแต่ก่อน สร้างรายได้ถึงวันละ 400 - 500 บาท ขณะที่เรือประมงพาณิชย์บางส่วนเป็นต้นเหตุของการทำลายแหล่งเพาะพันธุ์ตัวอ่อนริมฝั่งทะเล
จากความร่วมมือร่วมใจของผู้ประกอบการประมง ชาวประมงพื้นบ้าน และหน่วยงานภาครัฐ ตลอด 3 ปีที่ผ่านมา ทำให้สหภาพยุโรปเห็นถึงความมุ่งมั่นตั้งใจและความพยายามอย่างหนักของทุกคน และมีท่าทีเชิงบวกต่อการทำงานของไทย
ก่อนที่จะลุ้นกันต่อไปว่า ไทยจะปลด "ใบเหลือง" ได้หรือไม่...
หากเราทำสำเร็จ...ที่สุดแล้วประโยชน์ก็จะตกอยู่กับคนไทยและประเทศไทยนั่นเอง
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17184
