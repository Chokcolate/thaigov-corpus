รัฐบาลไทย-ข่าวทำเนียบรัฐบาล-DITP จับมือ สมาคมอุตสาหกรรมฟอกหนังไทย จัดสัมมนา “พัฒนาเทคโนโลยีการผลิตยั่งยืน รองรับตลาดแฟชั่นในอนาคต”

วันพุธที่ 28 พฤศจิกายน 2561
DITP จับมือ สมาคมอุตสาหกรรมฟอกหนังไทย จัดสัมมนา “พัฒนาเทคโนโลยีการผลิตยั่งยืน รองรับตลาดแฟชั่นในอนาคต”
สถาบันพัฒนาผู้ประกอบการการค้ายุคใหม่ (NEA) กรมส่งเสริมการค้าระหว่างประเทศ กระทรวงพาณิชย์  ร่วมกับ สมาคมอุตสาหกรรมฟอกหนังไทย จัดสัมมนาเชิงปฏิบัติการในหัวข้อ “การพัฒนาเทคโนโลยีการผลิตที่ยั่งยืน เพื่อรองรับ การแข่งขันในตลาดแฟชั่นในอนาคต”
เพื่อเสริมสร้างขีดความสามารถในการแข่งขันทางการค้าของผู้ประกอบการ ให้มีความเข้มแข็งในตลาดระดับสากลอย่างยั่งยืน และเป็นการขยายโอกาสทางการตลาดและสร้างเครือข่ายความร่วมมือของผู้ประกอบการ รวมทั้งเป็นการเพิ่มมูลค่าการส่งออกผลิตภัณฑ์ของอุตสาหกรรมฟอกหนังไทยเพื่อสร้างรายได้ให้กับประเทศ เมื่อวันที่ 17 - 18 ตุลาคม 2561 ที่ผ่านมา ณ สมาคมอุตสาหกรรมฟอกหนังไทย จ.สมุทรปราการ
น.ส.บรรจงจิตต์ อังศุสิงห์ อธิบดีกรมส่งเสริมการค้าระหว่างประเทศ (DITP) เปิดเผยว่า “อุตสาหกรรมฟอกหนังไทย ถือเป็นอุตสาหกรรมที่มีศักยภาพในการส่งออกและสร้างรายได้ให้กับประเทศ จึงมีความจำเป็นที่จะเร่งปรับตัวเรื่องการนำเทคโนโลยีการผลิตสมัยใหม่และการสร้างมูลค่าเพิ่มให้กับสินค้ามาปรับใช้  ซึ่งเป็นไปตามแผนยุทธศาสตร์ชาติ ของรัฐบาล ในการสร้างขีดความสามารถและยกระดับการแข่งขัน ด้วยการพัฒนาศักยภาพผู้ประกอบการไทยในหลากหลายมิติ ด้วยการประกอบธุรกิจส่งออกและธุรกิจระหว่างประเทศ ภายใต้บริบทของเศรษฐกิจยุคใหม่ เพื่อสร้างโอกาส และขยายช่องทางตลาดแก่สินค้าและบริการไทยในเวทีโลก
กรมส่งเสริมการค้าระหว่างประเทศ โดย สถาบันพัฒนาผู้ประกอบการการค้ายุคใหม่ หรือ NEA จึงจัดสัมมนาเชิงปฎิบัติการร่วมกับ สมาคมอุตสาหกรรมฟอกหนังไทย ภายใต้หัวข้อ “การพัฒนาเทคโนโลยีการผลิตที่ยั่งยืน เพื่อรองรับการแข่งขันในตลาดแฟชั่นในอนาคต” โดยเชิญ  Mr.David Fernando Sabate  และ Mr.Philip Larosa ผู้เชี่ยวชาญด้านเทคโนโลยีและนวัตกรรมการผลิตสำหรับหนังแบบครบวงจร มาเป็นวิทยากรให้ความรู้เกี่ยวกับกรรมวิธีการผลิตที่เป็นมิตรกับสิ่งแวดล้อม  นอกจากนี้ยังมีการจัด Workshop เกี่ยวกับ การลดกลิ่น ลดซัลไฟด์และลดปริมาณโครม ในกระบวนการผลิตหนัง เพื่อจะสามารถนำไปปรับใช้ในขั้นตอนการผลิต เพื่อตอบสนองแนวโน้มตลาดแฟชั่นปี 2019 ได้อีกด้วย”
สามารถติดตามสัมมนาดีดีของสถาบันพัฒนาผู้ประกอบการการค้ายุคใหม่ (NEA) ได้ที่ เว็บไซต์. https://nea.ditp.go.th  หรือ ผ่านช่องทาง  1169 สายด่วนกรมส่งเสริมการค้าระหว่างประเทศ

ที่มา : https://www.thaigov.go.th/news/contents/details/17159
