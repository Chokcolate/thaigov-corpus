รัฐบาลไทย-ข่าวทำเนียบรัฐบาล-เปิด “13 ตำรับยาแผนไทย” ที่ควรมีไว้ติดบ้าน

วันจันทร์ที่ 22 ตุลาคม 2561
เปิด “13 ตำรับยาแผนไทย” ที่ควรมีไว้ติดบ้าน
- -
เมื่อเร็ว ๆ นี้ เว็บไซต์ราชกิจจานุเบกษา เผยแพร่ประกาศกรมการแพทย์แผนไทยและการแพทย์ทางเลือก เรื่อง ตำรับยาแผนไทยที่ควรมีไว้ในตู้ยาประจำบ้าน
เพื่อแนะนำให้ประชาชนมีไว้ในตู้ยาประจำบ้าน สำหรับบรรเทาและรักษาอาการเจ็บป่วย น่าสนใจมาก ๆ ครับ
ยาสำหรับใช้ภายนอก
1. ยาไพล ใช้บรรเทาอาการปวดเมื่อย
2. ยาว่านหางจระเข้ ใช้รักษาแผลไฟไหม้ น้ำร้อนลวก
3. ยาพญายอ ใช้บรรเทาอาการแมลงกัดต่อย
4. ยาบัวบก ใช้สมานแผล
ยาสำหรับรับประทาน
1. ยาขมิ้นชัน ใช้บรรเทาอาการแน่นจุกเสียด ท้องอืด ท้องเฟ้อ
2. ยามะขามแขก ใช้บรรเทาอาการท้องผูก
3. ยาเหลืองปิดสมุทร ใช้บรรเทาอาการท้องเสีย
4. ยาผสมเพชรสังฆาต ใช้บรรเทาอาการริดสีดวงทวารหนัก
5. ยาจันทร์ลีลา ใช้แก้ไข้ แก้ตัวร้อน
6. ยาฟ้าทะลายโจร ใช้บรรเทาอาการหวัด เจ็บคอ
7. ยาแก้ไอผสมมะขามป้อม ใช้บรรเทาอาการไอ ขับเสมหะ
8. ยาหอมเทพจิตร ใช้แก้ลมวิงเวียน หน้ามืดตาลาย บำรุงดวงจิตให้ชุ่มชื่น
9. ยาประไสไพล ใช้แก้ระดูไม่ปกติ บรรเทาอาการปวดประจำเดือน ขับน้ำคาวปลา
ที่ผ่านมาเชื่อว่าหลายคนอาจมองข้ามยาแผนไทยที่มีสรรพคุณชั้นยอด โดยมักหันไปเลือกใช้ยาแผนปัจจุบัน เพราะคิดว่าเห็นผลรวดเร็วทันใจ
แต่จริง ๆ แล้ว สมุนไพรไทยรอบตัวเรานั้น ล้วนมีประโยชน์มากมาย เปรียบเสมือนยาชั้นเลิศ สามารถรักษาโรคได้ไม่ต่างจากยาแผนปัจจุบัน
รัฐบาลให้ความสำคัญกับการพัฒนาสมุนไพรไทย ซึ่งถือเป็นมรดกล้ำค่าของชาติและยังเป็นภูมิปัญญาของบรรพบุรุษที่สืบทอดต่อกันมา
จึงสนับสนุนให้หน่วยงานต่าง ๆ พัฒนาสมุนไพรไทยอย่างเป็นระบบและยั่งยืน เพื่อต่อยอดยารักษาโรค เน้นการใช้ยาสมุนไพรทดแทนยาแผนปัจจุบัน ส่งเสริมให้คนไทยใช้สมุนไพรดูแลสุขภาพ
และยังเชิญชวนให้เกษตรกรเพาะปลูกพืชสมุนไพรในชุมชน เพื่อใช้รักษาโรคเบื้องต้นและช่วยสร้างรายได้อีกทางหนึ่ง
ยาแผนไทยที่กล่าวมาข้างต้น กระทรวงสาธารณสุขได้ประกาศรับรองไว้ในบัญชียาหลักแห่งชาติแล้ว และนำไปให้บริการสาธารณสุขควบคู่กับยาแผนปัจจุบันด้วย
รู้อย่างนี้แล้ว...ลองหันไปศึกษาและใช้ยาแผนไทยเพื่อสุขภาพกันดูบ้างไหมครับ?
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/16086
