รัฐบาลไทย-ข่าวทำเนียบรัฐบาล-“กอช. ลงนามความร่วมมือการส่งเสริมความรู้ทางการเงินกับตลาดหลักทรัพย์แห่งประเทศไทย”

วันพุธที่ 17 ตุลาคม 2561
“กอช. ลงนามความร่วมมือการส่งเสริมความรู้ทางการเงินกับตลาดหลักทรัพย์แห่งประเทศไทย”
กองทุนการออมแห่งชาติ (กอช.) ลงนามความร่วมมือกับตลาดหลักทรัพย์แห่งประเทศไทย ในโครงการความร่วมมือด้านการส่งเสริมความรู้ทางการเงิน
กองทุนการออมแห่งชาติ (กอช.) ลงนามความร่วมมือกับตลาดหลักทรัพย์แห่งประเทศไทย ในโครงการความร่วมมือด้านการส่งเสริมความรู้ทางการเงิน เพื่อเกิดความร่วมมือกันผลักดันความรู้ ความเข้าใจในการวางแผนทางการเงินไปสู่กลุ่มผู้นำชุมชน ชาวบ้าน ประชาชนทั่วไป ให้เกิดความเข้มแข็งและมีสุขภาพการเงินที่ดี
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.)  เปิดเผยว่า  กอช. เป็นหน่วยงานของรัฐ อยู่ภายใต้การกำกับดูแลของกระทรวงการคลัง เพื่อเสริมสร้างระบบบำนาญให้แก่ผู้ที่เป็นแรงงานนอกระบบ แรงงานอิสระ นักเรียน นิสิตและนักศึกษา ที่ไม่เป็นผู้ประกันตนตามมาตรา 33, มาตรา 39, มาตรา 40 ทางเลือก 2, มาตรา 40 ทางเลือก 3  ไม่เป็นสมาชิกกองทุนบำเหน็จบำนาญข้าราชการ และไม่เป็นสมาชิกกองทุนสำรองเลี้ยงชีพ ได้เติมเต็มเงินออมสมทบ หลังเกษียณรายเดือน เพื่อมุ่งเน้นการให้ความรู้ในการวางแผนทางการเงินให้กับภาคประชาชน เพื่อตอบโจทย์ความมั่นคงทางการเงิน และลดหย่อนภาษีได้อีกด้วย
สำหรับโครงการความร่วมมือด้านการส่งเสริมความรู้ทางการเงิน ระหว่างตลาดหลักทรัพย์แห่งประเทศไทย และกอช. เพื่อเกิดความร่วมมือกันผลักดันความรู้ ความเข้าใจในการวางแผนทางการเงินไปสู่กลุ่มผู้นำชุมชน ชาวบ้าน ชุมชนเมืองและประชาชนทั่วไป ให้เกิดความเข้มแข็งและมีสุขภาพการเงินที่ดี เพื่อการเกษียณอายุได้อย่างมีคุณภาพผ่านการออมของ กอช. ในการวางแผนทางการเงินระยะยาว ไม่สนใจฐานะของผู้ออม สนใจแค่ว่ารัฐยังไม่ได้ให้สวัสดิการบำนาญ เมื่ออายุ ครบ 60 ปี จะได้มีเงินรายเดือนไว้ใช้จ่าย รวมทั้งสร้างสังคมไทยให้มีวินัยในการออมอย่างมั่นคงและยั่งยืน คุณออม  รัฐช่วยออม  คุณได้บำนาญ

ที่มา : https://www.thaigov.go.th/news/contents/details/16125
