รัฐบาลไทย-ข่าวทำเนียบรัฐบาล-รองปลัดกระทรวงมหาดไทย มอบนโยบายข้าราชการบรรจุใหม่  ย้ำข้าราชการที่ดี ต้องมีวินัย ยึดมั่นประโยชน์ประชาชนและส่วนรวมเป็นสำคัญ

วันพฤหัสบดีที่ 1 พฤศจิกายน 2561
รองปลัดกระทรวงมหาดไทย มอบนโยบายข้าราชการบรรจุใหม่  ย้ำข้าราชการที่ดี ต้องมีวินัย ยึดมั่นประโยชน์ประชาชนและส่วนรวมเป็นสำคัญ
รองปลัดกระทรวงมหาดไทย มอบนโยบายข้าราชการบรรจุใหม่
ย้ำข้าราชการที่ดี ต้องมีวินัย ยึดมั่นประโยชน์ประชาชนและส่วนรวมเป็นสำคัญ
วันนี้ (31 ต.ค. 61) เวลา 10.00 น. ที่ห้องประชุม 1 ชั้น 5 กรมป้องกันและบรรเทาสาธารณภัย นายพรพจน์ เพ็ญพาส รองปลัดกระทรวงมหาดไทย เป็นประธานในพิธีเปิดโครงการศึกษาอบรม หลักสูตร “การเป็นข้าราชการที่ดี” รุ่นที่ 57 จัดขึ้นโดยสถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการบรรจุใหม่ให้มีความรู้ความเข้าใจระเบียบแบบแผนของทางราชการและการเป็นข้าราชการที่ดี โดยการจัดอบรมครั้งนี้มีผู้เข้ารับการอบรมจำนวนทั้งสิ้น 120 คน ประกอบด้วย หน่วยงานในสังกัดกระทรวงมหาดไทย 117 คน และ กระทรวงวิทยาศาสตร์และเทคโนโลยี (กรมวิทยาศาสตร์บริการ) จำนวน 3 คน ใช้ระยะเวลาการอบรม 10 วัน ระหว่างวันที่ 31 ตุลาคม – 9 พฤศจิกายน 2561 ณ วิทยาลัยมหาดไทย อำเภอบางละมุง จังหวัดชลบุรี โดยมี นายอังกูร สุ่นกุล ผู้อำนวยการสถาบันดำรงราชานุภาพ กล่าวรายงาน
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุใหม่ทั้งในส่วนสังกัดกระทรวงมหาดไทย และ กระทรวงวิทยาศาสตร์และเทคโนโลยี พร้อมทั้งมอบโอวาทและแนวทางปฏิบัติงานให้แก่ผู้เข้ารับการอบรม โดยกล่าวว่า อาชีพ “ข้าราชการ” ถือเป็นอาชีพที่มั่นคง ขอให้ทุกคนจงภูมิใจ และตั้งใจที่จะเป็นข้าราชการที่ดี ซึ่งการได้ชื่อว่าเป็นข้าราชการจะต้องเป็นผู้ที่มีความรู้ความเข้าใจในบทบาทหน้าที่และความสำคัญของงานราชการที่มีต่อแผ่นดิน และเมื่อก้าวเข้าสู่การเป็นข้าราชการ สิ่งที่เราทุกคนต้องคำนึงถึงคือบริบทในหน้าที่การงานและความรับผิดชอบ รู้วิธีคิดวิธีปฎิบัติ และต้องก้าวเดินในเส้นทางที่ถูกต้อง มีการปฏิบัติงานและปฏิบัติตนที่ดี และเพื่อช่วยกันลบคำสพประมาทที่มีผู้กล่าวว่า “ข้าราชการขาดความมุ่งมั่น ไม่ทุ่มเท เช้าชามเย็นชาม หรือ เหยียบขี้ไก่ไม่ฝ่อ” ไปจากระบบราชการให้ได้ โดยต้องเริ่มจากตัวเราเอง จากจุดเล็กๆ ก็จะสามารถขยายผลส่งต่อภาพรวมให้เกิดภาพลักษณ์ที่ดีได้ โดยการปลูกฝังจิตสำนึกที่ดี มีใจบริการ และยึดมั่นอุดมการณ์ในการทำงาน ปฏิบัติตนเป็นข้าราชการที่ดีมีคุณธรรมจริยธรรม มีความซื่อสัตย์สุจริต และปฏิบัติงานโดยยึดหลักระเบียบ กฎหมาย พร้อมยึดมั่นประโยชน์พี่น้องประชาชนและส่วนรวมเป็นสำคัญ
จากนั้น รองปลัดกระทรวงมหาดไทย ได้เน้นย้ำหลักการทำงานและการดำรงชีวิต เพื่อให้ข้าราชการผู้เข้ารับการอบรมได้นำไปปฏิบัติและพร้อมเป็นแบบอย่างของข้าราชการที่ดี เพื่อสร้างเสน่ห์ในการปฏิบัติงานราชการ คือ 1.การยึดหลักอาวุโส ต้องรู้จักให้เกียรติกัน ทั้งต่อผู้บังคับบัญชา เพื่อนร่วมงาน และผู้ติดต่อประสานงาน มีความอ่อนน้อมถ่อมตน ให้ความเคารพและเชื่อฟังทั้งในด้านคุณวุฒิและวัยวุฒิ นับถือเป็นพี่เป็นน้อง รู้จักถ้อยทีถ้อยอาศัยซึ่งกันและกัน 2.การยึดมั่นในกฎ ระเบียบวินัย โดยเฉพาะการแต่งกาย ให้สุภาพเรียบร้อย ถูกต้องตามกาละเทศะ สถานที่ และภารกิจที่ได้รับมอบหมาย 3.มีจิตอาสา หรือจิตสาธารณะ รู้จักเสียสละและมีความอดทนในการทำงาน รู้จักช่วยเหลือเกื้อกูลกัน ท้ายนี้ ได้ย้ำว่าการเข้ารับการปฐมนิเทศในครั้งนี้ นับเป็นโอกาสดีที่เราทุกคนจะได้สร้างเครือข่ายในการทำงานร่วมกัน ดูแลช่วยเหลือเกื้อกูลกัน พร้อมขอให้ผู้เข้ารับการฝึกอบรม หมั่นศึกษาเรียนรู้ ทั้งในด้านทักษะและวิทยาการใหม่ๆ รวมทั้งการหาประสบการณ์ที่ดี เพื่อพัฒนางานที่ดำรงอยู่ให้มีความเจริญก้าวหน้า เพื่อประโยชน์สุขของประชาชน และประเทศชาติสืบไป

ที่มา : https://www.thaigov.go.th/news/contents/details/16478
