รัฐบาลไทย-ข่าวทำเนียบรัฐบาล-“กอช. มุ่งส่งเสริมวินัยการออมร่วมกับกระทรวงมหาดไทย หวังประชาชนได้รับสิทธิสวัสดิการบำนาญจากรัฐบาล ผ่านผู้ว่าฯ ทุกจังหวัด ทั่วประเทศ”

วันจันทร์ที่ 3 ธันวาคม 2561
“กอช. มุ่งส่งเสริมวินัยการออมร่วมกับกระทรวงมหาดไทย หวังประชาชนได้รับสิทธิสวัสดิการบำนาญจากรัฐบาล ผ่านผู้ว่าฯ ทุกจังหวัด ทั่วประเทศ”
การประชุมขับเคลื่อนโครงการส่งเสริมวินัยการออม กับ กอช. ในระดับพื้นที่เป็นแผนการปฏิรูปประเทศด้านสังคม หนึ่งใน 11 ด้านของแผนการปฏิรูปประเทศที่ต้องดำเนินการตามรัฐธรรมนูญแห่งราชอาณาจักรไทย พ.ศ. 2560 เพื่อสร้างความมั่นคงของผู้สูงวัยให้มีรายได้ที่พอเพียง
การประชุมการขับเคลื่อนโครงการส่งเสริมวินัยการออม กับ กอช. ในระดับพื้นที่เป็นแผนการปฏิรูปประเทศด้านสังคม หนึ่งใน 11 ด้านของแผนการปฏิรูปประเทศที่ต้องดำเนินการตามรัฐธรรมนูญแห่งราชอาณาจักรไทย พ.ศ. 2560 เพื่อสร้างความมั่นคงของผู้สูงวัยให้มีรายได้ที่พอเพียงเมื่อถึงวัยเกษียณ ผ่านผู้ว่าราชการจังหวัดทุกจังหวัด หวังขับเคลื่อนโครงการส่งเสริมวินัยการออมอย่างเป็นรูปธรรม โดยการสนับสนุนของกระทรวงมหาดไทย
นายประสงค์ พูนธเนศ ปลัดกระทรวงการคลัง และประธานกรรมการกองทุนการออมแห่งชาติ เปิดเผยว่า กองทุนการออมแห่งชาติ  หรือ กอช. จัดตั้งขึ้นตามพระราชบัญญัติกองทุนการออมแห่งชาติ พ.ศ. 2554 มีวัตถุประสงค์หลักที่สำคัญเพื่อส่งเสริมการออมทรัพย์ของสมาชิก และเพื่อเป็นหลักประกันการจ่ายบำนาญและให้ประโยชน์ตอบแทนแก่สมาชิกเมื่อสิ้นสมาชิกภาพ ซึ่งตั้งแต่ กอช. เริ่มดำเนินการสมัครสมาชิกครั้งแรก 20 สิงหาคม 2558 จนถึงปัจจุบัน กอช. มีสมาชิกโดยรวมกว่าหกแสนคนแล้ว
กอช. และ กระทรวงมหาดไทย ได้เล็งเห็นถึงความสำคัญในเรื่องดังกล่าว จึงได้ร่วมกันกำหนดแนวทางการดำเนินงานเพื่อเพิ่มสมาชิกกลุ่มเป้าหมายในระดับภูมิภาค โดยใช้กลไกความร่วมมือในการขับเคลื่อนการดำเนินงาน จึงได้จัดทำ “โครงการส่งเสริมวินัยการออมกับ กอช. ในระดับพื้นที่” ภายใต้การสนับสนุนของกระทรวงมหาดไทย  และเพื่อให้เกิดผลอย่างเป็นรูปธรรม  คณะกรรมการกองทุนการออมแห่งชาติจึงได้แต่งตั้ง “คณะอนุกรรมการขับเคลื่อนการดำเนินงานกองทุนการออมแห่งชาติในระดับพื้นที่” โดยมีท่านปลัดกระทรวงมหาดไทย เป็นประธานอนุกรรมการฯ  เพื่อเป็นกลไกขับเคลื่อนโครงการฯ ให้บรรลุเป้าหมาย จึงได้จัดการประชุมเพื่อชี้แจงแนวทางการขับเคลื่อน “โครงการส่งเสริมวินัยการออม กับ กอช. ในระดับพื้นที่” และได้เชิญผู้ว่าราชการจังหวัดทุกจังหวัดเข้าร่วมประชุมในฐานะเป็นหัวใจสำคัญในการขับเคลื่อนภารกิจดังกล่าว
นายบุญธรรม เลิศสุขีเกษม รองปลัดกระทรวงมหาดไทย เปิดเผยว่า ในการประชุมการขับเคลื่อนโครงการส่งเสริมวินัยการออม กับ กอช. ในระดับพื้นที่ โดยการสนับสนุนของกระทรวงมหาดไทย ซึ่งได้จัดประชุมในวันนี้ นับเป็นโอกาสดีที่ได้ร่วมกันขับเคลื่อนการส่งเสริมวินัยการออมทั่วทุกพื้นที่โดยพร้อมเพรียงกันทั้งประเทศ ตามนโยบายและแนวทางที่กระทรวงมหาดไทย และ กอช. ได้ร่วมกันวางทิศทางและกรอบการดำเนินงาน  เพื่อให้เกิดผลสัมฤทธิ์ตามเป้าหมายการส่งเสริมวินัยการออม ซึ่งเป็นแผนการปฏิรูปประเทศด้านสังคม หนึ่งใน 11 ด้านของการปฏิรูปประเทศที่ต้องดำเนินการตามรัฐธรรมนูญแห่งราชอาณาจักรไทย พ.ศ. 2560 เพื่อสร้างความมั่นคงของผู้สูงวัยให้มีรายได้ที่พอเพียงเมื่อถึงวัยเกษียณ ซึ่งประเทศไทยจะก้าวเข้าสู่สังคมผู้สูงวัยอย่างสมบูรณ์ในปี 2564 โดยโครงการความร่วมมือระหว่าง กระทรวงมหาดไทย กับ กองทุนการออมแห่งชาติ  ได้เห็นผลเป็นรูปธรรมอย่างชัดเจนตั้งแต่ปี 2560 จากการร่วมกันทำบันทึกความร่วมมือของ 2 หน่วยงาน โดยเห็นพ้องต้องกันในการให้ความรู้ด้านการออม พร้อมทั้งส่งเสริมและสนับสนุนการออมเงินกับ กอช.  โดยให้ความสำคัญกับบุคลากรในส่วนราชการหรือหน่วยงานภายใต้การกำกับดูแลของกระทรวงมหาดไทยที่ไม่ได้รับสวัสดิการเรื่องบำนาญที่จะได้มีเงินเพียงพอสำหรับใช้ดำรงชีพในยามเกษียณ
กระทรวงมหาดไทยมีความยินดี  และพร้อมที่จะให้การสนับสนุน กอช. อย่างเต็มที่ในการขับเคลื่อนโครงการฯ เพื่อให้มีการสมัครสมาชิกกับ กอช. รับสิทธิสวัสดิการจากรัฐบาลเพิ่มมากขึ้น โดยมีผู้ว่าราชการจังหวัดเป็นแกนหลักสำคัญในการขับเคลื่อน พร้อมทั้งหน่วยงานท้องถิ่นกำนัน ผู้ใหญ่บ้าน รวมทั้งหน่วยงานภายใต้การกำกับดูแลของกระทรวงมหาดไทยที่จะช่วยให้การสนับสนุน กระทรวงมหาดไทยถือว่าการส่งเสริมและสนับสนุนให้ประชาชนที่ยังไม่ได้รับสวัสดิการด้านบำนาญจากรัฐบาลได้เข้าสู่ระบบการออมที่รัฐบาลให้การสนับสนุนนั้น  เป็นเรื่องสำคัญที่กระทรวงมหาดไทยเล็งเห็นความสำคัญ และร่วมมือกับ กอช.  สร้างความเข็มแข็ง ความมั่นคงในชีวิตของผู้สูงอายุ ให้มีคุณภาพชีวิตที่ดีและเหมาะสม  มีรายได้เพียงพอไว้ใช้จ่ายในยามเกษียณ และร่วมผลักดันการส่งเสริมวินัยการออมกับ กอช. ให้เกิดผลสำเร็จขึ้นในพื้นที่ทั้ง 76 จังหวัดทั่วประเทศ เพื่อการพัฒนาประเทศไทยให้ยั่งยืนต่อไป
ด้าน นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. กล่าวเพิ่มเติมว่า กอช. และ กระทรวงมหาดไทย ได้ร่วมลงนามบันทึกความร่วมมือเพื่อส่งเสริมวินัยการออมและสนับสนุนให้มีการสมัครสมาชิก กอช. เมื่อวันที่ 28 ธันวาคม 2560 ซึ่งถือเป็นการเริ่มต้นความร่วมมือที่ดีที่ทั้งสองหน่วยงานร่วมกันผลักดันให้กลุ่มประชาชนที่ยังไม่สามารถเข้าถึงระบบการออมที่รัฐบาลให้การสนับสนุนเงินสมทบตามช่วงอายุให้ได้มีสวัสดิการ และเงินบำนาญไว้ใช้ดำรงชีพในยามเกษียณ ตลอดจนสัมฤทธิ์ผลได้ตามเป้าหมายยุทธศาสตร์ชาติ ด้านการสร้างโอกาส ความเสมอภาค และเท่าเทียมกันทางสังคม และเป้าหมายของคณะกรรมการปฏิรูปประเทศด้านสังคมกำหนดไว้ภายใต้ประเด็นการปฏิรูปการออม สวัสดิการ และการลงทุนเพื่อสังคม อันเป็นประเด็นหลักสำคัญในการสร้างความมั่นคงทางเศรษฐกิจและสังคม ตลอดจนเป็นการยกระดับคุณภาพชีวิตและประสิทธิภาพด้านการจัดสวัสดิการพื้นฐานของรัฐ ที่จะนำไปสู่ประชาชนได้อย่างทั่วถึง
สำหรับผู้ที่สนใจสมัครสมาชิก กอช. อายุระหว่าง 15 – 60 ปี เป็นแรงงานนอกระบบ แรงงานอิสระ นักเรียน นิสิตและนักศึกษา ที่ไม่เป็นผู้ประกันตนตามมาตรา 33, มาตรา 39, มาตรา 40 ทางเลือก 2, มาตรา 40 ทางเลือก 3  ไม่เป็นสมาชิกกองทุนบำเหน็จบำนาญข้าราชการ และไม่เป็นสมาชิกกองทุนสำรองเลี้ยงชีพ ที่มีช่วงอายุ 15 – 60 ปี ที่สามารถใช้สิทธิในการสมัครเป็นสมาชิก กอช. จำนวนกว่า 21 ล้านคนทั่วประเทศ ที่จะได้เติมเต็มเงินออมหลังเกษียณเป็นรายเดือน เพื่อตอบโจทย์ความมั่นคงทางการเงิน
ทั้งนี้ กอช. ยังมีช่องทางอำนวยความสะดวกให้กับสมาชิกและผู้ที่สนใจ สามารถดาวน์โหลด แอปพลิเคชัน “กอช” เพื่อสมัครสมาชิก ดูข้อมูลบัญชีเงินออม และใช้ตรวจสอบสิทธิการสมัครสมาชิกได้ทั้งระบบ iOS และ Android หรือที่ www.nsf.or.th สอบถามข้อมูลเพิ่มเติมได้ที่สายด่วนเงินออม    02-049-9000 ทั้งนี้ ติดต่อสมัครสมาชิกและรับบริการอื่นๆ ของ กอช. ได้ที่เคาน์เตอร์เซอร์วิสทั่วประเทศ ธนาคาร ธ.ก.ส. ธอส. ธนาคารออมสิน และธนาคารกรุงไทยทุกสาขา รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ”

ที่มา : https://www.thaigov.go.th/news/contents/details/17287
