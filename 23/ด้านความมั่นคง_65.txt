รัฐบาลไทย-ข่าวทำเนียบรัฐบาล-รอง นรม.และ รมว.กห. จี้เข้มบังคับใช้กฎหมาย ช่วยคุ้มครองศักดิ์ศรีความเป็นมนุษย์ของชาวบ้าน จากการกดขี่ของเจ้าหนี้นอกระบบ  ทยอยคืนบ้านและที่ดิน รอบ 4 กว่า 5,300 ล้านบาท

วันพุธที่ 24 ตุลาคม 2561
รอง นรม.และ รมว.กห. จี้เข้มบังคับใช้กฎหมาย ช่วยคุ้มครองศักดิ์ศรีความเป็นมนุษย์ของชาวบ้าน จากการกดขี่ของเจ้าหนี้นอกระบบ  ทยอยคืนบ้านและที่ดิน รอบ 4 กว่า 5,300 ล้านบาท
พล.ท.คงชีพ ตันตระวาณิชย์ โฆษกกระทรวงกลาโหม เปิดเผยว่า พล.อ.ประวิตร วงษ์สุวรรณ รอง นรม.และ รมว.กห. ได้รับทราบรายงาน ความคืบหน้าผลการแก้ปัญหาความเดือดร้อนของประชาชน จากหนี้นอกระบบ รอบเดือน ก.ย. 61
สามารถเจรจาไกล่เกลี่ย จัดทำข้อตกลงระหว่างเจ้าหนี้กับลูกหนี้ รวม 83,906 ราย นำคืนทรัพย์สินให้ประชาชนมูลค่ารวม 5,383 ล้านบาท เป็นโฉนดที่ดิน 4,284 ฉบับ จำนวนกว่า 16,000 ไร่  รถยนต์และจักรยานยนต์รวมกว่า 150 คัน  ซึ่งโดยภาพรวม ประชาชนให้ความเชื่อมั่นการทำงานที่จริงจังของภาครัฐมากขึ้น โดยแจ้งขอความช่วยเหลือและให้ข้อมูลที่เป็นประโยชน์กับรัฐมากขึ้น ซึ่งยังคงมีลูกหนี้หลายราย ถูกข่มขู่ เบียดเบียน จำกัดสิทธิเสรีภาพ จากพันธะสัญญาที่ไม่เป็นธรรม รอการช่วยเหลืออยู่จำนวนมาก โดยเฉพาะกลุ่มเกษตรกร และผู้มีรายได้น้อย
พล.อ.ประวิตร ได้แสดงความขอบคุณและเป็นกำลังใจ ในการทำงานของเจ้าหน้าที่ทุกฝ่าย ทั้งทหาร ตำรวจ ฝ่ายปกครอง กอ.รมน. รวมทั้งหน่วยงานที่เกี่ยวข้องของกระทรวงยุติธรรมและกระทรวงการคลัง ที่ร่วมกันทำงานหนักต่อเนื่องกันมา โดยย้ำให้เร่งบังคับใช้กฎหมายอย่างเข้มข้นกับเจ้าหนี้นอกระบบ โดยเฉพาะกลุ่มอิทธิพลเหนือกฎหมาย ที่ยังมีพฤติกรรมข่มขู่ เหยียดหยาม ที่บั่นทอนศักดิ์ศรีความเป็นมนุษย์ ที่พบเห็นในรูปแบบต่างๆ  พร้อมทั้งให้ฝ่ายความมั่นคงประสานและสนับสนุน นำข้อมูลลูกหนี้นอกระบบของกระทรวงการคลัง ที่มีอยู่ มาช่วยเร่งเจรจาไกล่เกลี่ย เพื่อขับเคลื่อนคลายปัญหาความเดือดร้อนของประชาชนให้เป็นรูปธรรมโดยเร็ว
ทั้งนี้ พล.อ.ประวิตร จะเดินทางไปให้กำลังใจในการทำงานของเจ้าหน้าที่ในพื้นที่ภาคอีสาน ณ  จ.ศรีสะเกษ ใน 26 ต.ค. 61 เพื่อติดตามความคืบหน้าการแก้ปัญหาหนี้นอกระบบในพื้นที่ ซึ่งมีกว่า 6 แสนราย จากลูกหนี้นอกระบบทั่วประเทศ ที่มีถึง 9 แสนราย หรือ เกือบร้อยละ 70 ของทั้งหมด โดยในวันดังกล่าว จะมอบคืนทรัพย์สิน ครั้งที่ 4 พร้อมทั้งประเทศให้กับประชาชน กว่า 2,000 ราย มูลค่ารวมกว่า 2,600 ล้านบาท เพื่อให้ทุกคนสามารถกลับมายืนตั้งหลักกันอย่างเสมอภาคภายใต้กฎหมายที่มีอยู่

ที่มา : https://www.thaigov.go.th/news/contents/details/16263
