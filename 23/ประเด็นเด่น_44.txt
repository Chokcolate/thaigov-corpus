รัฐบาลไทย-ข่าวทำเนียบรัฐบาล-การยางแห่งประเทศไทยแจงประเด็นข่าว การแก้ปัญหาราคายางไม่ตรงจุด

วันศุกร์ที่ 30 พฤศจิกายน 2561
การยางแห่งประเทศไทยแจงประเด็นข่าว การแก้ปัญหาราคายางไม่ตรงจุด
การยางแห่งประเทศไทยแจงประเด็นข่าว การแก้ปัญหาราคายางไม่ตรงจุด
นายเยี่ยม ถาวโรฤทธิ์ ผู้ว่าการการยางแห่งประเทศไทย กระทรวงเกษตรและสหกรณ์  ชี้แจงประเด็น ข่าวจาก  : นสพ.มติชน / นสพ.เดลินิวส์/T-News/เนชั่น  กรณีการแก้ปัญหาราคายางไม่ตรงจุด ซึ่งมีประเด็นดังนี้
1. นายทศพล ขวัญรอด ประธานภาคีเครือข่ายเกษตรกรชาวสวนยางพารา ปาล์มน้ำมันแห่งประเทศไทย (คยปท.) คัดค้านมาตรการจ้างชาวสวนยางหยุดกรีด ระบุว่า เป็นมาตรการที่ไม่มีเหตุผล ไม่ตรงจุดที่จะนำไปสู่การแก้ปัญหาที่ยั่งยืน ซ้ำยังทำให้สิ้นเปลืองงบประมาณโดยใช่เหตุ ขอให้ ครม.ทบทวนมติดังกล่าว
2. นายไพโรจน์ ฤกษ์ดี ผู้ประสานงานเครือข่ายปัญหาราคายางพารา ระบุการแก้ปัญหาของรัฐบาลไม่รับฟังเสียงของเกษตรกรที่เรียกร้องให้ดูแลเรื่องราคาเป็นหลัก แต่รัฐบาลกลับใช้มาตรการหยุดกรีดยาง ซึ่งสิ้นเปลืองงบประมาณและแก้ปัญหาไม่ตรงจุด
3. นายอรรถวิชช์ สุวรรณภักดี อดีต ส.ส.กทม.พรรคประชาธิปัตย์ ระบุการแก้ปัญหาราคายางระยะสั้นของรัฐบาลล้มเหลว เนื่องจากจะอุ้มราคายางพารา “ช่วงปิดกรีด” ซึ่งเกษตรกรจะพักต้นยางพาราตามฤดูกาลอยู่แล้ว อีกทั้ง ไม่มีชั้นเชิงการต่อรองกับจีนผู้ซื้อรายใหญ่ที่สุดของโลก ส่วนการที่รัฐบาลจะเอายางพารามาทำถนน รัฐบาลนี้พูดมาไม่ต่ำกว่า 3 ปี แต่ไม่เกิดขึ้นจริง ทั้งที่มีราคากลางรองรับไว้ นอกจากนี้ แผนระยะยาวไม่มีความชัดเจน ซึ่งรัฐบาลควรจะชวนบริษัทยางรถยนต์ยักษ์ใหญ่ มาตั้งฐานการผลิตในไทยผ่านกลไก EEC
ข้อเท็จจริง :
สำหรับประเด็นที่ 1 – 2 เรื่องมาตรการหยุดกรีดยาง ขณะนี้ยังไม่มีนโยบายที่จะดำเนินการให้เกษตรกรชาวสวนยางหยุดกรีดยางแต่อย่างใด
ประเด็นที่ 3 นโยบายของรัฐบาลไม่ได้มีเพียงการแก้ปัญหาราคายางระยะสั้นเท่านั้น แต่ยังมีมาตรการแก้ไขปัญหาในระยะยาว เช่น การดำเนินงานตามโครงการส่งเสริมการใช้ยางของหน่วยงานภาครัฐซึ่งได้ดำเนินการแล้ว โดยในปี 2561 ได้นำยางมาทำถนน ใช้น้ำยางข้นไปแล้ว 9,952.41 ตัน หรือน้ำยางสด 19,904.82 ตัน และยังอยู่ระหว่างการดำเนินงานอีก 37,829.12 ตัน คิดเป็นน้ำยางสดทั้งหมด 75,658.24 ตัน อีกทั้ง รัฐบาลได้มีนโยบายเปิดรับให้บริษัทรายใหญ่ เข้ามาลงทุนทำผลิตภัณฑ์ยางอยู่แล้ว ซึ่งที่ผ่านมามีบริษัทยางล้อจากประเทศจีนเข้ามาลงทุนในประเทศไทย เช่น บริษัทเซนจูรี่ ไทร์  และ บริษัทดับเบิ้ลคอยน์ เป็นต้น

ที่มา : https://www.thaigov.go.th/news/contents/details/17057
