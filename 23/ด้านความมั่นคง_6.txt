รัฐบาลไทย-ข่าวทำเนียบรัฐบาล-กสร. เตือนภัยอย่าลงเชื่อเพจหลอกให้รับงานไปทำที่บ้าน

วันพุธที่ 3 ตุลาคม 2561
กสร. เตือนภัยอย่าลงเชื่อเพจหลอกให้รับงานไปทำที่บ้าน
กรมสวัสดิการและคุ้มครองแรงงาน เตือนภัยผู้รับงานไปทำที่บ้านอย่าลงเชื่อเพจรับสมัครงานผ่านโซเชียลมีเดีย แนะให้ตรวจสอบการปฏิบัติตามกฎหมายของผู้ว่าจ้างก่อน หากไม่มั่นใจสอบถามสายด่วน 1506 กด 3
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า ปัจจุบันมีการโฆษณาผ่านสื่อโซเชียลมีเดียรับสมัครคนแพ็คและคัดแยกสินค้าประเภทกิ๊ฟช็อปโดยให้รับไปทำที่บ้านโดยผู้จ้างงานแจ้งว่าต้องจ่ายเงินค่ามัดจำอุปกรณ์ตามราคาสินค้าและเมื่อส่งสินค้าที่ผ่านการคัดแยกและแพ็คเสร็จแล้วจะได้ค่าจ้างพร้อมคืนเงินมัดจำ ซึ่งปรากฏว่ามีผู้ถูกหลอกลวงจำนวนมากทั้งในลักษณะของ การโอนเงินมัดจำให้แต่ผู้ว่าจ้างหนีหายไปโดยไม่มีงานให้ทำหรือบางรายได้ส่งมอบงานให้แล้วแต่ไม่ได้รับค่าตอบแทน กสร.จึงขอเตือนให้แรงงานนอกระบบ ผู้รับงานไปทำที่บ้าน และประชาชนทั่วไป ให้ระมัดระวังมิจฉาชีพที่แอบแฝงมาในรูปแบบของการจ้างงานที่มีลักษณะงานที่คล้ายคลึงกับงานที่รับไปทำที่บ้านทั้งนี้ขอให้ตรวจสอบว่าผู้จ้างงานมีการปฏิบัติตามพระราชบัญญัติคุ้มครองผู้รับงานไปทำที่บ้าน พ.ศ.2553 หรือไม่ เช่น จัดทำเอกสารเกี่ยวกับการรับงานไปทำที่บ้านมอบให้แก่ผู้รับงานฯ ไม่เรียกหรือรับหลักประกันการทำงานหรือหลักประกันความเสียหายจากผู้รับงาน เป็นต้น
อธิบดีกสร. กล่าวเพิ่มเติมว่า ในส่วนของผู้จ้างงานที่ฝ่าฝืนไม่ปฏิบัติตามพระราชบัญญัติคุ้มครองผู้รับงานไปทำที่บ้าน พ.ศ.2553 จะมีโทษปรับตั้งแต่ 1 หมื่นถึง 2 แสนบาท หรือจำคุกตั้งแต่หนึ่งเดือนถึงหนึ่งปี หรือได้รับโทษทั้งจำทั้งปรับ สำหรับผู้ที่ต้องการทราบว่าผู้ว่าจ้างปฏิบัติถูกต้องตามกฎหมายหรือไม่สอบถามได้ที่สำนักงานสวัสดิการและคุ้มครองแรงงานกรุงเทพมหานครพื้นที่ 1 ถึง 10 สำนักงานสวัสดิการและคุ้มครองแรงงานจังหวัดทุกจังหวัด หรือโทรศัพท์สายด่วน 1506 กด 3

ที่มา : https://www.thaigov.go.th/news/contents/details/15817
