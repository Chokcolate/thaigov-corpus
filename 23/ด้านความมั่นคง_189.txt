รัฐบาลไทย-ข่าวทำเนียบรัฐบาล-ศูนย์ต่อต้านทุจริตมหาดไทย จัดติวเข้มบุคลากรในสังกัด ผ่านระบบ VCS สร้างความตระหนักรู้ เรื่องการยื่นบัญชีทรัพย์สินและหนี้สิน ตามกฎหมาย ป.ป.ช.ฉบับใหม่

วันอังคารที่ 4 ธันวาคม 2561
ศูนย์ต่อต้านทุจริตมหาดไทย จัดติวเข้มบุคลากรในสังกัด ผ่านระบบ VCS สร้างความตระหนักรู้ เรื่องการยื่นบัญชีทรัพย์สินและหนี้สิน ตามกฎหมาย ป.ป.ช.ฉบับใหม่
ศูนย์ต่อต้านทุจริตมหาดไทย จัดติวเข้มบุคลากรในสังกัด ผ่านระบบ VCS
สร้างความตระหนักรู้ เรื่องการยื่นบัญชีทรัพย์สินและหนี้สิน ตามกฎหมาย ป.ป.ช.ฉบับใหม่
วันนี้ (4 ธ.ค. 61) เวลา 13.30 น. ณ ห้องประชุมราชสีห์ ศาลาว่าการกระทรวงมหาดไทย นายพรพจน์ เพ็ญพาส
รองปลัดกระทรวงมหาดไทย เป็นประธานการประชุมผ่านระบบ Video Conference ไปยังจังหวัด เพื่อชี้แจง
ทำความเข้าใจเรื่องการยื่นบัญชีทรัพย์สินและหนี้สิน ตามพระราชบัญญัติประกอบด้วยรัฐธรรมนูญว่าด้วยการป้องกันและปราบปรามการทุจริต พ.ศ.2561 ซึ่งจัดขึ้นโดย ศูนย์ปฏิบัติการต่อต้านการทุจริต กระทรวงมหาดไทย เพื่อส่งเสริมให้บุคลากรในสังกัดกระทรวงมหาดไทย มีความรู้ความเข้าใจในเรื่องการยื่นบัญชีทรัพย์สินและหนี้สิน ตามกฎหมาย ป.ป.ช.ฉบับใหม่ซึ่งมีผลบังคับใช้แล้ว โดยมีผู้เข้าร่วมประชุมในส่วนกลาง ประกอบด้วย รองปลัดกระทรวงมหาดไทย อธิบดี หัวหน้าหน่วยงานรัฐวิสาหกิจในสังกัด และหัวหน้าหน่วยงานในสังกัดสำนักงานปลัดกระทรวงมหาดไทย ในพื้นที่ประกอบด้วย ผู้ว่าราชการจังหวัด รองผู้ว่าราชการจังหวัด นายอำเภอ หัวหน้าส่วนราชการสังกัดกระทรวงมหาดไทยในระดับจังหวัดและอำเภอ ผู้บริหารองค์กรปกครองท้องถิ่น เข้าร่วมรับฟังการประชุมด้วย ซึ่งการประชุมครั้งนี้ มีผู้แทนของสำนักงาน ป.ป.ช.ร่วมให้คำชี้แจงข้อมูลในเรื่องดังกล่าวด้วย
นายพรพจน์ เพ็ญพาส รองปลัดกระทรวงมหาดไทย ได้กล่าวถึงที่มาของการจัดประชุมในครั้งนี้ว่า สืบเนื่องจาก ประกาศคณะกรรมการป้องกันและปราบปรามการทุจริตแห่งชาติ ซึ่งออกตามพระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต พ.ศ. 2561 ที่เกี่ยวข้องกับเรื่องการยื่นบัญชีทรัพย์สินและหนี้สิน โดยมีสาระสำคัญ กล่าวคือ กำหนดให้ข้าราชการต้องยื่นบัญชีแสดงทรัพย์สินและหนี้สิน ต่อคณะกรรมการ ป.ป.ช. และเพื่อสร้างการรับรู้ในเรื่องดังกล่าว รวมทั้งเป็นการส่งเสริมให้บุคลากรในสังกัดกระทรวงมหาดไทย ได้มีความรู้ความเข้าใจ เกี่ยวกับการยื่นบัญชีทรัพย์สินและหนี้สิน ตามกฎหมาย ป.ป.ช.ฉบับใหม่นี้ กระทรวงมหาดไทยจึงได้จัดประชุมเพื่อชี้แจงทำความเข้าใจเรื่องการยื่นบัญชีทรัพย์สินและหนี้สิน ตามพระราชบัญญัติประกอบด้วยรัฐธรรมนูญว่าด้วยการป้องกันและปราบปรามการทุจริต พ.ศ.2561 พร้อมทั้งได้เชิญผู้แทน สำนักงาน ป.ป.ช. (นายวรัญ มณีศรี เจ้าพนักงานตรวจสอบทรัพย์สินเชี่ยวชาญ) มาร่วมชี้แจงในข้อกฎหมาย และแนวทางดำเนินการ รวมทั้งตอบข้อซักถามต่างๆ เพื่อให้บุคลากรของกระทรวงมหาดไทย ได้มีความรู้ความเข้าใจและสามารถปฏิบัติตามแนวทางของกฎหมายดังกล่าวได้ อีกทั้งยังเป็นการสร้างความตระหนักรู้ในการป้องปราบการทุจริต และเป็นไปตามพันธกิจ “มหาดไทยใสสะอาด” ซึ่งเป็นหนึ่งในแผนงานตามนโยบายเน้นหนักของกระทรวงมหาดไทย
รองปลัดกระทรวงมหาดไทย กล่าวเพิ่มเติมว่า การประชุมในวันนี้ ถือเป็นโอกาสอันดีที่ผู้เข้าร่วมประชุมจะได้รับการถ่ายทอดองค์ความรู้จากท่านวิทยากรที่มีความเชี่ยวชาญเฉพาะด้านเกี่ยวกับกฎหมายดังกล่าว ซึ่งกฎหมายฉบับนี้มีรายละเอียดของหลักเกณฑ์ วิธีการ และแนวทางการปฏิบัติ รวมถึงการกำหนดตำแหน่งของเจ้าหน้าที่ของรัฐ ซึ่งจะต้องยื่นบัญชีแสดงรายการทรัพย์สินและหนี้สิน ที่แตกต่างไปจาก พระราชบัญญัติประกอบรัฐธรรมนูญว่าด้วยการป้องกันและปราบปรามการทุจริต พ.ศ.2542 ทั้งในส่วนของการยื่นบัญชีทรัพย์สินและหนี้สิน และวิธีการยื่น ที่ได้กำหนดครอบคลุมถึงทั้งในส่วนของตน คู่สมรส และบุตรที่ยังไม่บรรลุนิติภาวะ รวมทั้งยังมีข้อกำหนดที่ต้องยื่นภายในระยะเวลาตามกฎหมายอีกด้วย กระทรวงมหาดไทย จึงขอให้ข้าราชการในสังกัดกระทรวงทุกตำแหน่งที่เข้าเกณฑ์ตามกฎหมายดังกล่าว ได้ศึกษาเรียนรู้และปฏิบัติตามระเบียบกฎหมายอย่างเคร่งครัด พร้อมขอให้ผู้เข้าร่วมประชุมในครั้งนี้ได้นำความรู้ที่ได้ไปขยายผลต่อ เพื่อให้การปฏิบัติงานของ “คนมหาดไทย” มีความชัดเจน เปิดเผย โปร่งใส และตรวจสอบได้

ที่มา : https://www.thaigov.go.th/news/contents/details/17317
