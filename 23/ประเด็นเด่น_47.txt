รัฐบาลไทย-ข่าวทำเนียบรัฐบาล-เลขาธิการคณะกรรมการการอุดมศึกษาชี้แจง กรณีการปรับหลักสูตรครูเป็น 4 ปี

วันจันทร์ที่ 26 พฤศจิกายน 2561
เลขาธิการคณะกรรมการการอุดมศึกษาชี้แจง กรณีการปรับหลักสูตรครูเป็น 4 ปี
เลขาธิการคณะกรรมการการอุดมศึกษาชี้แจง กรณีการปรับหลักสูตรครูเป็น 4 ปี
วันที่ 23 พฤศจิกายน 2561 นายสุภัทร จำปาทอง เลขาธิการคณะกรรมการการอุดมศึกษา กระทรวงศึกษาธิการ ชี้แจงประเด็นการปรับหลักสูตรครูเป็น 4 ปี ดังนี้
สาระสำคัญ : นายไมตรี อินทร์ประสิทธิ์ คณบดีคณะศึกษาศาสตร์ มหาวิทยาลัยขอนแก่น ระบุว่า ตามที่กระทรวงศึกษาธิการ มีนโยบายให้สถาบันผลิตครูกลับมาเปิดสอนหลักสูตร 4 ปี เริ่มตั้งแต่ปีการศึกษา 2562 เป็นต้นไป ทำให้เกิดผลกระทบกับการปรับหลักสูตรของมหาวิทยาลัยฯ และการรับสมัครนักศึกษาในปีการศึกษา 2562 เพราะมาตรฐานวิชาชีพครูและร่างหลักสูตรมาตรฐานคุณวุฒิระดับอุดมศึกษาแห่งชาติระดับปริญญาตรี ที่สถาบันผลิตครูต้องนำมาใช้ในการปรับหลักสูตร เพิ่งได้รับความเห็นชอบจากที่ประชุมคณะกรรมการคุรุสภา ทำให้กระบวนการต่างๆ จะประกาศใช้ได้ช่วงเดือนกุมภาพันธ์ 2562 ซึ่งจะทันกับการรับสมัครทีแคสรอบ 2 ทางมหาวิทยาลัยฯ จึงประกาศงดรับนักศึกษาในคณะครุศาสตร์ผ่านระบบทีแคสรอบแรก และนักศึกษาโครงการผลิตครูคืนถิ่น เพราะยังไม่มีความชัดเจนว่าโครงการนี้จะต้องใช้หลักสูตรกี่ปี เช่นเดียวกับมหาวิทยาลัยเชียงใหม่ ที่งดรับนักศึกษาในระบบทีแคสรอบ 1 จึงขอเรียกร้องให้ผู้ที่รับผิดชอบดำเนินการเพื่อให้มีความชัดเจน
ข้อชี้แจง
1. ระบบการรับเข้าศึกษาในสถาบันอุดมศึกษาหรือ TCAS ดำเนินวิธีการคัดเลือกโดยที่ประชุมอธิการบดีแห่งประเทศไทย (ทปอ.) มีการรับเข้าในปี 2562 รวม 5 รอบ ประมาณ ธ.ค. 61/ มี.ค. 62/ พ.ค.62/ มิ.ย.62/ ก.ค. 62 ตามลำดับ โดยรอบที่ 3 และ 4 จะใช้คะแนนสอบ ส่วนรอบอื่นๆ อาจใช้ PORTFOLIO/ สอบสัมภาษณ์/ โควต้า ฯลฯ
2. ปัจจุบันสถาบันอุดมศึกษาเปิดสอนหลักสูตรครุศาสตร์/ ศึกษาศาสตร์ (หลักสูตรครู) 5 ปีเท่านั้น และมีมหาวิทยาลัยกลุ่มหนึ่งกำลังพัฒนาหลักสูตรครุศาสตร์/ ศึกษาศาสตร์ เป็นหลักสูตร 4 ปี ซึ่งคาดว่าจะทำหลักสูตรครู 4 ปี เสร็จในเดือนกุมภาพันธ์ 2562 จากนั้น จึงจะประกาศรับสมัครนักศึกษา ดังนั้น มหาวิทยาลัยสามารถเลือกสอนในหลักสูตรครูแบบ 4 ปี หรือ 5 ปีก็ได้
3. ดังนั้น ในระบบ TCAS เพื่อรับเข้าศึกษาในปีการศึกษา 2562 หากมหาวิทยาลัยเปิดสอนหลักสูตรครู 5 ปี สามารถเปิดรับตามระบบ TCAS ได้ทันที ตั้งแต่รอบที่ 1 – 5 ส่วนมหาวิทยาลัยที่จะเปิดสอนหลักสูตรครู 4 ปี ซึ่งหลักสูตรจะเสร็จในเดือนกุมภาพันธ์ 2562 จึงเปิดรับตามระบบ TCAS ได้ในรอบ 2 – 5
4. กรณีโครงการผลิตครูคืนถิ่นเป็นโครงการที่คัดเลือกนักศึกษาครูที่มีศักยภาพสูง (เกรด 3.00 ขึ้นไป) โดยสกอ. ไม่ได้กำหนดว่าต้องเป็นหลักสูตรครู 4 ปี หรือ 5 ปี แต่ต้องเป็นหลักสูตรครูที่มีคุณภาพสูงในสาขาวิชานั้น และมีผลผลิต (บัณฑิตครู) ที่มีศักยภาพและสมรรถนะตามที่โครงการผลิตครูคืนถิ่นกำหนด จึงขึ้นอยู่กับคุณภาพการจัดการเรียนการสอนของมหาวิทยาลัยเป็นสำคัญ

ที่มา : https://www.thaigov.go.th/news/contents/details/17060
