รัฐบาลไทย-ข่าวทำเนียบรัฐบาล-สธ. เตือนประชาชนรับมืออากาศหนาว เลี่ยงดื่มเหล้าผิงไฟในเต็นท์

วันเสาร์ที่ 10 พฤศจิกายน 2561
สธ. เตือนประชาชนรับมืออากาศหนาว เลี่ยงดื่มเหล้าผิงไฟในเต็นท์
กระทรวงสาธารณสุขแนะนำประชาชนให้ดูแลสุขภาพอบอุ่นร่างกาย เพราะเข้าสู่ฤดูหนาว เตือนห้ามดื่มเหล้าผิงไฟในเต็นท์อาจตายได้
กระทรวงสาธารณสุขแนะนำประชาชนให้ดูแลสุขภาพอบอุ่นร่างกาย เพราะเข้าสู่ฤดูหนาว เตือนห้ามดื่มเหล้าผิงไฟในเต็นท์อาจตายได้
นายแพทย์ไพศาล ดั่นคุ้ม รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า ขณะนี้ประเทศไทยได้เข้าฤดูหนาวอย่างเป็นทางการแล้ว จึงขอเตือนประชาชนที่อยู่ในพื้นที่ที่มีอากาศหนาว หรือนักท่องเที่ยวที่จะไปสัมผัสอากาศหนาวเย็นทางภาคเหนือ ภาคตะวันออกเฉียงเหนือ ตามอุทยานแห่งชาติ แหล่งท่องเที่ยวต่างๆให้ดูแลสุขภาพ ศึกษาลักษณะอากาศความหนาวเย็น เตรียมพร้อมอบอุ่นร่างกาย จัดเตรียมเสื้อผ้า เครื่องกันหนาวให้เหมาะสม ไม่นอนในที่โล่งแจ้ง ไม่ดื่มเครื่องดื่มแอลกอฮอล์แก้หนาว หรือจุดเตาผิงไฟในเต็นท์ เนื่องจากมีก๊าซคาร์บอนไดออกไซด์และก๊าซคาร์บอนมอนนอกไซด์จากการเผาไหม้เมื่อหายใจเอาก๊าซ 2 ชนิดนี้เข้าไปจะทำให้สมองขาดออกซิเจนไปเลี้ยงทำให้เกิดอาการง่วงหลับโดยไม่รู้ตัวและเสียชีวิตได้
นายแพทย์ไพศาล กล่าวต่อว่า นอกจากนี้ควรป้องกันตัวเองจากโรคติดเชื้อหลีกเลี่ยงการอยู่ในที่แออัด หากเป็นหวัด ให้นอนพักอยู่ที่บ้าน สวมหน้ากากอนามัย ล้างมือบ่อยๆ เพื่อป้องกันการแพร่กระจายของเชื้อโรค หากมีไข้สูง กินยาลดไข้แล้วไม่ดีขึ้นภายใน 2 วันให้รีบพบแพทย์รับการรักษาทันที ป้องกันภาวะแทรกซ้อน เช่น ปอดบวม
ทั้งนี้การดูแลร่างกายในฤดูหนาว ควรออกกำลังกายอย่างสม่ำเสมอ รับประทานอาหารที่มีประโยชน์ครบ 5 หมู่ ดื่มน้ำสะอาดอย่างน้อยวันละ 6-8 แก้ว เพื่อช่วยเพิ่มความชุ่มชื้นให้ผิวหนัง หรือดื่มน้ำสมุนไพรรสร้อนเช่นน้ำขิง รับประทานอาหารที่มีส่วนผสมของสมุนไพรรสชาติเผ็ดร้อน อาทิ พริก ขิง ข่า กะเพรา เพื่อเพิ่มความอบอุ่นให้ร่างกาย
******************************* 10 พฤศจิกายน 2561

ที่มา : https://www.thaigov.go.th/news/contents/details/16707
