รัฐบาลไทย-ข่าวทำเนียบรัฐบาล-“ฝายมีชีวิต” บริหารจัดการน้ำด้วยชุมชนอย่างยั่งยืน

วันอังคารที่ 6 พฤศจิกายน 2561
“ฝายมีชีวิต” บริหารจัดการน้ำด้วยชุมชนอย่างยั่งยืน
- -
บ่อยครั้งหลายพื้นที่ในประเทศไทยต้องประสบปัญหาน้ำหลากในฤดูฝน และขาดแคลนน้ำในฤดูแล้ง สร้างความเสียหาย ต่อพื้นที่เกษตรกรรม อุตสาหกรรม และที่อยู่อาศัยของประชาชน
รัฐบาลจึงได้จัดทำแผนแม่บทและยุทธศาสตร์การบริหารจัดการทรัพยากรน้ำทั้งระบบแบบบูรณาการ เพื่อเป็นแนวทางแก้ไขปัญหาในระยะยาว
และสนับสนุนให้ชุมชนทำ “ฝายมีชีวิต” โดยคนในชุมชนร่วมมือร่วมใจกันสร้างฝายกักเก็บน้ำ และชะลอความรุนแรงของน้ำที่ไหลลงมาจากที่สูง โดยน้อมนำศาสตร์พระราชามาประยุกต์ใช้ ทั้งส่งเสริมการมีส่วนร่วม ระเบิดจากข้างใน ปลูกป่าในใจคน ใช้ธรรมชาติช่วยธรรมชาติ และการพัฒนาตามหลักภูมิศาสตร์
“ฝายมีชีวิต” เกิดจากการต่อยอดภูมิปัญญาชาวบ้าน เสริมด้วยเทคโนโลยีท้องถิ่นแบบง่าย ๆ ที่เป็นการสั่งสมประสบการณ์ จนเกิดเป็นองค์ความรู้ ใช้วัสดุธรรมชาติ เช่น ไม้ไผ่ หิน กรวด ทราย ก่อเป็นขั้นบันได แล้วปลูกต้นไม้ หรือไม้ยืนต้นเสริม เพื่อใช้รากไม้ค้ำยันตัวฝายให้มีความคงทน
ฝายมีชีวิต แตกต่างจาก ฝายน้ำล้น ที่มีโครงสร้างเป็นปูนซีเมนต์ ไม่เป็นเนื้อเดียวกันกับธรรมชาติ และต้องใช้งบประมาณในการก่อสร้าง แต่ “ฝายมีชีวิต” นั้น ใช้ทุนท้องถิ่น คือวัสดุในหมู่บ้านและแรงงานชาวบ้าน
ทุกคนสามารถสร้างและซ่อมแซมฝายได้ด้วยตัวเอง และยังช่วยส่งเสริมให้คนในชุมชนเกิดความรักใคร่ สามัคคีปรองดอง ช่วยสร้างความเข้มแข็งของท้องถิ่น
นอกจากนี้ ฝายมีชีวิตยังมีประโยชน์ คือ เป็นแหล่งน้ำสำหรับประปาหมู่บ้านได้ตลอดทั้งปี เป็นซูเปอร์มาร์เก็ตชุมชน เนื่องจากเป็นแหล่งเพาะเลี้ยงสัตว์น้ำ หรือปลูกพืชสมุนไพร ให้ชุมชนได้ใช้ประโยชน์ร่วมกัน และเป็นการปลูกป่าโดยไม่ต้องปลูก เพราะเมื่อคืนน้ำให้กับผืนดินได้ ระบบนิเวศก็จะกลับคืนมาด้วย
“ฝายมีชีวิต” จึงไม่ได้เป็นแค่เครื่องมือแก้วิกฤตน้ำเท่านั้น แต่ยังมีกระบวนการเบื้องหลังที่ก่อให้เกิดความสำเร็จ คือ
1.    กระบวนการสร้างฝายมีชีวิต เน้นการมีส่วนร่วม คือ ร่วมคิด ร่วมทำ ร่วมรักษา ร่วมพลังแบบจิตอาสา มีการจัดทำข้อตกลงเพื่อดูแลรักษาฝายร่วมกันเรียกว่า ธรรมนูญฝายมีชีวิต ซึ่งเป็นพื้นฐานการเรียนรู้ตามแนวทางประชาธิปไตยแบบมีส่วนร่วม ช่วยสร้างจิตสำนึกของความเป็นพลเมืองที่ดี
2.    กระบวนการสร้างเครือข่ายฝายมีชีวิต เป็นการถ่ายทอดความรู้จากครูฝายไปสู่ลูกศิษย์ แล้วลูกศิษย์ก็กลายเป็นครูฝาย ต่อไปเป็นทอด ๆ
รัฐบาลตั้งเป้าหมายสร้างฝายมีชีวิต 5,000 แห่ง ภายในปี 2562 และเพิ่มเป็น 60,000 แห่ง ในระยะเวลา 5 ปี ครอบคลุม 25 ลุ่มน้ำทั่วประเทศ โดยให้ชุมชนมีส่วนร่วมและสนับสนุนการวิจัย สร้างครูฝาย และก่อสร้างฝายอย่างเป็นระบบ
เมื่อฝายมีชีวิตเกิดขึ้นทุกพื้นที่ทั่วประเทศ บริเวณโดยรอบฝายก็จะได้รับประโยชน์จากความชุ่มชื้น พืชผลอุดมสมบูรณ์ ประชาชนมีรายได้เพิ่มขึ้น เกิดแหล่งท่องเที่ยวใหม่ ที่ช่วยเสริมสร้างความมั่นคงทางเศรษฐกิจ สังคม และสิ่งแวดล้อมของชุมชน
เกิดเป็น “ชีวาธิปไตย” หรือประชาธิปไตยที่มีชีวิตเช่นเดียวกับ “ฝายมีชีวิต” อย่างยั่งยืน ด้วยชุมชน เพื่อชุมชน
———————————-
ภาพ/ข่าว กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/16577
