รัฐบาลไทย-ข่าวทำเนียบรัฐบาล-กรมส่งเสริมและพัฒนาคุณภาพชีวิตคนพิการชี้แจง ความคืบหน้ากรณีการทุจริตเงินคนพิการ

วันจันทร์ที่ 19 พฤศจิกายน 2561
กรมส่งเสริมและพัฒนาคุณภาพชีวิตคนพิการชี้แจง ความคืบหน้ากรณีการทุจริตเงินคนพิการ
กรมส่งเสริมและพัฒนาคุณภาพชีวิตคนพิการชี้แจง ความคืบหน้ากรณีการทุจริตเงินคนพิการ
วันที่ 8 พฤศจิกายน 2561 นางธนาภรณ์ พรมสุวรรณ อธิบดีกรมส่งเสริมและพัฒนาคุณภาพชีวิตคนพิการ กระทรวงการพัฒนาสังคมและความมั่นคงของมนุษย์ ชี้แจงประเด็นความคืบหน้ากรณีการทุจริตเงินคนพิการ ซึ่งมีข้อเท็จจริงดังนี้
สาระสำคัญ : สื่อนำเสนอข่าวกรณีโกงค่าแรงคนพิการและผู้ดูแลคนพิการในหลายจังหวัด เช่น จ.สมุทรสาคร พระนครศรีอยุธยา นครปฐม นนทบุรี เชียงใหม่ นครราชสีมา และกาฬสินธุ์ โดยนายปรีดา ลิ้มนนทกุล ประธานเครือข่ายพิทักษ์สิทธิ์คนพิการ ได้เคลื่อนไหวเรียกร้องความเป็นธรรมอย่างต่อเนื่อง มีประเด็นเพิ่มเติมดังนี้
1. ปัญหาเรื่องร้องเรียนผู้ปกครองคนพิการที่ได้รับสิทธิจ้างเหมาบริการ ตามมาตรา 35 รวมทั้งร้องเรียนกองทุน   คนพิการต่าง ๆ โดยผ่านสำนักงานพัฒนาสังคมและความมั่นคงของมนุษย์ (พมจ.) มีเรื่องร้องเรียนเข้ามา 15 จังหวัด ทั่วประเทศ โดยจะส่งฟ้องศาลในกรณี 3 จังหวัดแรก คือ กรุงเทพฯ นนทบุรี และสมุทรสาคร
ข้อเท็จจริง : กรณีต่างจังหวัด กรมส่งเสริมและพัฒนาคุณภาพชีวิตคนพิการ (พก.) ได้มีหนังสือที่ พม. 0702/ว 3582 ลงวันที่ 20 กันยายน 2561 ถึงผู้ว่าราชการจังหวัดทุกจังหวัด ขอความร่วมมือตรวจสอบการรับสิทธิตามมาตรา 35 โดย พก. ได้ติดตามรายงานอย่างใกล้ชิด มีรายงานกลับมาแล้ว 2 จังหวัด ได้แก่ เชียงใหม่ และกาฬสินธุ์
กรณีในเขตกรุงเทพมหานคร พก. ได้ดำเนินการย้ายเจ้าหน้าที่ ที่อาจจะมีส่วนเกี่ยวข้องตามข้อร้องเรียน ไปปฏิบัติหน้าที่ในส่วนอื่น พร้อมทั้งตั้งคณะกรรมการสอบวินัยร้ายแรงแล้ว
2. เครือข่ายพิทักษ์สิทธิคนพิการ ได้ส่งหนังสือร้องเรียน ไปยังสำนักงาน ปปง., ป.ป.ช., ป.ป.ท., สตง., ดีเอสไอ และคณะกรรมการสิทธิมนุษยชนแห่งชาติ ร่วมตรวจสอบ และพิจารณากรณีเจ้าหน้าที่รัฐที่มีส่วนเกี่ยวข้องกับการละเมิดสิทธิและปฏิบัติอย่างไม่เป็นธรรม
ข้อเท็จจริง :  พก. ได้ให้ความร่วมมือกับ ปปท. และ สตง. โดยเร่งรวบรวมเอกสารตามที่ได้ร้องขอ เพื่อส่งให้ด้วยความรวดเร็ว
3. ปัญหาที่เกิดขึ้นในหลาย ๆ จังหวัดในระยะ 2-3 ปีที่ผ่านมา ประเมินความเสียหายปีละ 1,500 ล้านบาท จึงเป็นประเด็นที่ต้องสงสัยว่าทำเป็นขบวนการ
ข้อเท็จจริง : พก. ได้พยายามตรวจสอบข้อมูลความเสียหายดังกล่าวด้วยความรอบคอบ เพื่อให้เกิดประโยชน์สูงสุดกับคนพิการ
4. เครือข่ายพิทักษ์สิทธิจะเจรจากับผู้บริหารระดับสูงในกระทรวงการพัฒนาสังคมฯ และกระทรวงแรงงานถึงกลาง พ.ย.เดือนนี้ว่าจะดำเนินการต่อเจ้าหน้าที่ในสังกัดที่มีส่วนเกี่ยวข้องปัญหาการร้องเรียนอย่างไร หากไม่มีคำตอบชัดเจนก็จะยกระดับการเคลื่อนไหวต่อไป คาดว่าจะมีคนพิการและเครือข่ายนับหมื่นคนทั่วประเทศตบเท้าออกมาเรียกร้องสิทธิและความเป็นธรรมถึงสำนักนายกรัฐมนตรี
ข้อเท็จจริง :  พก. ร่วมกับ กรมการจัดหางาน สำนักงานประกันสังคม กรมสวัสดิการและคุ้มครองแรงงาน และกรมพัฒนาฝีมือแรงงาน  ได้มีการประชุมหารือกันเมื่อวันที่ 12 พฤศจิกายน 2561  สรุปสาระสำคัญได้ดังนี้
1. กำหนดแนวทางปฏิบัติ/บูรณาการการดำเนินงาน ระหว่างกระทรวงแรงงาน (มาตรา 33 และ 35) และกระทรวงการพัฒนาสังคมและความมั่นคงของมนุษย์ (มาตรา 34) ตั้งคณะทำงานเพื่อกำหนดรายละเอียดให้ชัดเจนยิ่งขึ้น เพื่อให้เกิดประโยชน์สูงสุดต่อการจ้างงานคนพิการ  และประชาสัมพันธ์ให้คนพิการ/องค์กรคนพิการ/สถานประกอบการได้ทราบอย่างทั่วถึง
2. กำหนดแนวทางในการดำเนินการเกี่ยวกับการร้องทุกข์/ร้องเรียน การจ้างงานคนพิการ ตามมาตรา 33 34 และ 35 ให้มีความชัดเจน เพื่อดำเนินการได้อย่างโปร่งใส เป็นธรรม ถูกต้อง และรวดเร็ว หากเป็นกรณีเจ้าหน้าที่กระทำความผิดก็จะดำเนินการทางวินัยอย่างเคร่งครัด
3. ให้มีการเชื่อมโยงระบบฐานข้อมูลกลางการจ้างงานคนพิการเพื่อการบูรณาการข้อมูลระหว่างกระทรวง พม. และกระทรวง รง. ที่มีประสิทธิภาพ ลดเอกสาร ลดระยะเวลาในการดำเนินงาน เพื่อให้เกิดความโปร่งใสในการปฏิบัติงานและตรวจสอบได้

ที่มา : https://www.thaigov.go.th/news/contents/details/16804
