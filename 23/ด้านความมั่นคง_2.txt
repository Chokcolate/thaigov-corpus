รัฐบาลไทย-ข่าวทำเนียบรัฐบาล-รมช.มท. มอบแนวทางปฏิบัติราชการแก่ผู้ว่าฯ ผู้ตรวจราชการ และที่ปรึกษา มท. ที่ได้รับแต่งตั้งใหม่

วันจันทร์ที่ 1 ตุลาคม 2561
รมช.มท. มอบแนวทางปฏิบัติราชการแก่ผู้ว่าฯ ผู้ตรวจราชการ และที่ปรึกษา มท. ที่ได้รับแต่งตั้งใหม่
รมช.มท. มอบแนวทางปฏิบัติราชการแก่ผู้ว่าฯ ผู้ตรวจราชการ และที่ปรึกษา มท. ที่ได้รับแต่งตั้งใหม่
เมืื่อวันที่ 28 ก.ย. 61 เวลา 08.30 น. ณ โรงแรมรอยัล ปริ้นเซส หลานหลวง กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย เป็นวิทยากรบรรยายหัวข้อ “ประสบการณ์นักบริหาร” ในโครงการพัฒนาสมรรถนะของผู้บริหารระดับสูงของกระทรวงมหาดไทยเพื่อมุ่งสู่ความเป็นเลิศ ประจำปีงบประมาณ พ.ศ. 2562 โดยมีผู้เข้าร่วมรับฟังการบรรยาย ประกอบด้วย ผู้ว่าราชการจังหวัด ผู้ตรวจราชการกระทรวงมหาดไทย และที่ปรึกษากระทรวงมหาดไทย ที่ได้รับการแต่งตั้งใหม่ รวม 30 คน
รัฐมนตรีช่วยว่าการกระทรวงมหาดไทย กล่าวถึงความสำคัญของราชการบริหารส่วนภูมิภาคในฐานะตัวแทนของราชการบริหารส่วนกลางที่มีความยึดโยงกับการดูแลทุกข์สุขของประชาชน และมอบแนวทางการปฏิบัติราชการแก่ผู้บริหารระดับสูงที่ได้รับการแต่งตั้งใหม่ 5 ประการ ได้แก่ 1) การเป็นข้าราชการในองค์พระบาทสมเด็จพระเจ้าอยู่หัว โดยน้อมนำพระบรมราโชวาทของพระบาทสมเด็จพระปรมินทรมหาภูมิพลอดุลยเดช รัชกาลที่ 9 และสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 มาเป็นแนวทางในการพัฒนาตนเองและปฏิบัติราชการ 2) การตอบสนองนโยบายของรัฐบาลและคณะรักษาความสงบแห่งชาติ (คสช.) ให้ดีที่สุดในทุกเรื่องภายใต้กรอบกฎหมาย 3) “ยึดประชาชน” เป็นศูนย์กลางในการพัฒนา เป็นที่พึ่งของประชาชน ดูแลทุกข์สุขของประชาชนให้ดีที่สุด 4) ใช้หลักธรรมาภิบาล ประกอบด้วย นิติธรรม คุณธรรม ความโปร่งใส การมีส่วนร่วม ความคุ้มค่า และความรับผิดชอบในการปฏิบัติราชการ 5) บริหารจัดการเชิงยุทธศาสตร์แบบมุ่งผลสัมฤทธิ์ โดยเชื่อมโยงและประสานยุทธศาสตร์ชาติ แผนการปฏิรูปประเทศ แผนพัฒนาเศรษฐกิจและสังคมแห่งชาติ เข้ากับแผนพัฒนาระดับพื้นที่ ได้แก่ แผนพัฒนากลุ่มจังหวัด จังหวัด อำเภอ ท้องถิ่น และหมู่บ้าน
รัฐมนตรีช่วยว่าการกระทรวงมหาดไทย ยังได้เน้นย้ำให้ผู้บริหารต้องให้ความสำคัญกับการใช้ระบบ IT และการใช้ฐานข้อมูลเพื่อการพัฒนาและติดตามประเมินผลการดำเนินงาน รวมทั้งเน้นการทำงานเชิงบูรณาการ สร้างความร่วมมือ และให้ความสำคัญกับผู้มีส่วนได้ส่วนเสีย เพื่อให้การปฏิบัติราชการเกิดผลสัมฤทธิ์ นำมาซึ่งประโยชน์สุขของพี่น้องประชาชน ดังปณิธานคนมหาดไทย “บำบัดทุกข์ บำรุงสุข”
สำหรับโครงการพัฒนาสมรรถนะของผู้บริหารระดับสูงของกระทรวงมหาดไทยเพื่อมุ่งสู่ความเป็นเลิศ ประจำปีงบประมาณ พ.ศ. 2562 จัดขึ้นเพื่อเสริมสร้างและพัฒนาสมรรถนะของข้าราชการระดับสูงในสังกัดกระทรวงมหาดไทย ซึ่งได้รับการแต่งตั้งใหม่โดยเชิญวิทยากรผู้ทรงคุณวุฒิและผู้มีประสบการณ์การทำงานในระดับชาติครอบคลุมมิติการปฏิบัติราชการทุกด้าน อาทิ มิติด้านกฎหมาย การบริหารราชการแผ่นดิน เศรษฐกิจ สังคม เป็นต้น โดยจัดขึ้นในระหว่างวันที่ 28 กันยายน – 2 ตุลาคม 2561 ณ โรงแรมรอยัล ปริ้นเซส หลานหลวง กรุงเทพมหานคร

ที่มา : https://www.thaigov.go.th/news/contents/details/15763
