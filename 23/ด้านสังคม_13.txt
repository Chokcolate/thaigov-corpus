รัฐบาลไทย-ข่าวทำเนียบรัฐบาล-ปลัดสธ.สั่งการสสจ.ประจวบฯ เร่งสำรวจความเสียหาย รพ.ที่ถูกน้ำท่วม

วันเสาร์ที่ 6 ตุลาคม 2561
ปลัดสธ.สั่งการสสจ.ประจวบฯ เร่งสำรวจความเสียหาย รพ.ที่ถูกน้ำท่วม
ปลัดกระทรวงสาธารณสุข สั่งการนายแพทย์สาธารณสุขจังหวัดประจวบคีรีขันธ์ เร่งสำรวจ ประเมินความเสียหาย รพ.กุยบุรี รพ.สามร้อยยอด สำนักงานสาธารณสุขอำเภอกุยบุรี และรพ.สต. 3 แห่งที่ถูกน้ำท่วมจากฝนตกหนัก ทุกแห่งเปิดให้บริการได้ปกติ
ปลัดกระทรวงสาธารณสุข สั่งการนายแพทย์สาธารณสุขจังหวัดประจวบคีรีขันธ์ เร่งสำรวจ ประเมินความเสียหาย รพ.กุยบุรี รพ.สามร้อยยอด สำนักงานสาธารณสุขอำเภอกุยบุรี และรพ.สต. 3 แห่งที่ถูกน้ำท่วมจากฝนตกหนัก ทุกแห่งเปิดให้บริการได้ปกติ พร้อมกำชับให้จัดหน่วยแพทย์เคลื่อนที่ให้การดูแลประชาชนที่ประสบภัยน้ำท่วม
วันนี้ (6 ตุลาคม 2561) นายแพทย์สุขุม  กาญจนพิมาย ปลัดกระทรวงสาธารณสุข ให้สัมภาษณ์ว่า ได้รับรายงานจากนายแพทย์สามารถ ถิระศักดิ์ นายแพทย์สาธารณสุขจังหวัดประจวบคีรีขันธ์ ว่า ฝนที่ตกหนักทำให้เกิดน้ำท่วมในหลายพื้นที่ โดยมีสถานบริการสาธารณสุข ได้รับผลกระทบ 6 แห่ง ได้แก่ โรงพยาบาลกุยบุรี รั้วด้านข้างโรงพยาบาลเสียหายตลอดแนว โรงพยาบาลสามร้อยยอด บ้านพักได้รับน้ำท่วมเสียหาย 3 หลัง โรงพยาบาลส่งเสริมสุขภาพตำบล (รพ.สต.) บ้านดอนกลาง อ.กุยบุรี น้ำท่วมบ้านพักเจ้าหน้าที่  รพ.สต.บ้านดอนซอ อ.เมือง หม้อแปลงไฟฟ้าระเบิด และสำนักงานสาธารณสุขอำเภอกุยบุรี รั้วเสียหาย สถานบริการทุกแห่งสามารถเปิดให้บริการได้ตามปกติ
นายแพทย์สุขุมกล่าวต่อว่า ได้สั่งการให้สำนักงานสาธารณสุขจังหวัดประจวบคีรีขันธ์และกองแบบแผน กรมสนับสนุนบริการสุขภาพ เร่งสำรวจประเมินความเสียหาย และให้กองบริหารการสาธารณสุข สนับสนุนงบประมาณในการซ่อมแซมให้กลับสู่สภาพปกติอย่างเร่งด่วน เพื่อให้เจ้าหน้าที่มีความปลอดภัย พร้อมที่จะให้บริการประชาชนโดยไม่ต้องกังวล รวมทั้งให้จัดหน่วยแพทย์เคลื่อนที่ให้บริการประชาชนในพื้นที่น้ำท่วม ดูแลผู้ป่วยติดบ้านติดเตียง ผู้สูงอายุ ผู้ป่วยโรคเรื้อรัง อย่างใกล้ชิด จนกว่าสถานการณ์จะเข้าสู่ภาวะปกติ ในวันนี้ได้ส่งทีมเจ้าหน้าที่ลงพื้นที่ตำบลห้วยสัตว์ใหญ่ อำเภอหัวหิน ตำบลศิลาลอย อำเภอสามร้อยยอด และตำบลสามกระทาย อำเภอกุยบุรี ให้การดูแลสุขภาพประชาชนและแจกจ่ายยาชุดน้ำท่วมแล้ว
“อย่างไรก็ดี ขอให้สถานบริการสาธารณสุขที่อยู่ในภาคใต้ ติดตามเฝ้าระวังสถานการณ์น้ำท่วมฉับพลัน น้ำป่าไหลหลาก และน้ำล้นตลิ่งจากฝนตกหนักในช่วง 6 – 8 ตุลาคมนี้ และดำเนินการตามแผนรับน้ำท่วม เพื่อไม่ให้กระทบการจัดบริการประชาชน หากต้องการการสนับสนุนให้ติดต่อที่กองสาธารณสุขฉุกเฉินได้ตลอด 24 ชั่วโมง” นายแพทย์สุขุมกล่าว
********************************  6 ตุลาคม 2561

ที่มา : https://www.thaigov.go.th/news/contents/details/15920
