รัฐบาลไทย-ข่าวทำเนียบรัฐบาล-ออมสิน จัดโปรโมชั่นพิเศษ Money Expo เชียงใหม่ 9-11 พ.ย.นี้ พบ เงินฝากประเภทเผื่อเรียกพิเศษ จูงใจด้วยผลตอบแทน พร้อมยกเว้นภาษี สินเชื่อเคหะ ดอกเบี้ย 0% นาน 6 เดือน

วันศุกร์ที่ 9 พฤศจิกายน 2561
ออมสิน จัดโปรโมชั่นพิเศษ Money Expo เชียงใหม่ 9-11 พ.ย.นี้ พบ เงินฝากประเภทเผื่อเรียกพิเศษ จูงใจด้วยผลตอบแทน พร้อมยกเว้นภาษี สินเชื่อเคหะ ดอกเบี้ย 0% นาน 6 เดือน
ธนาคารออมสิน นำเสนอโปรโมชั่นพิเศษภายในงาน Money Expo เชียงใหม่ ครั้งที่ 13 ระหว่างวันที่ 9-11 พฤศจิกายน 2561 ณ ศูนย์การค้าเซ็นทรัลพลาซ่า เชียงใหม่ แอร์พอร์ต
ธนาคารออมสิน นำเสนอโปรโมชั่นพิเศษภายในงาน Money Expo เชียงใหม่ ครั้งที่ 13 ระหว่างวันที่ 9-11 พฤศจิกายน 2561 ณ ศูนย์การค้าเซ็นทรัลพลาซ่า เชียงใหม่ แอร์พอร์ต พบกับเงินฝากเผื่อเรียกพิเศษ 3 ประเภท ดอกเบี้ยยกเว้นภาษี สินเชื่อเคหะ ดอกเบี้ย 0% 6 เดือน รีไฟแนนซ์ วงเงิน 2 ล้านบาทขึ้นไป ดอกเบี้ยเฉลี่ย 3% 3 ปี สินเชื่อที่อยู่อาศัยสำหรับผู้สูงวัย ดอกเบี้ย 0% นาน 2 ปี พร้อมโปรโมชั่นน่าสนใจอีกมากมาย
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ภายในงาน Money Expo เชียงใหม่ ครั้งที่ 13 ระหว่างวันที่ 9-11 พฤศจิกายน 2561 ณ ศูนย์การค้าเซ็นทรัลพลาซ่า เชียงใหม่ แอร์พอร์ต ธนาคารออมสิน นำเสนอเงินฝากที่มีผลตอบแทนน่าสนใจ ได้แก่ “เงินฝากเผื่อเรียกพิเศษ 4” อัตราดอกเบี้ย 1.15% ต่อปี (เทียบเท่าเงินฝากประจำ 1.35% ต่อปี) “เงินฝากเผื่อเรียกพิเศษ 9” อัตราดอกเบี้ย 1.35% ต่อปี (เทียบเท่าเงินฝากประจำ 1.58% ต่อปี) และ “เงินฝากเผื่อเรียกพิเศษ 14” อัตราดอกเบี้ย 1.45% ต่อปี (เทียบเท่าเงินฝากประจำ 1.70% ต่อปี) โดยเงินฝากทั้ง 3 ประเภทนี้ ธนาคารฯ เปิดรับฝากทั้งบุคคลธรรมดาอายุตั้งแต่ 7 ปีขึ้นไป และนิติบุคคลทุกประเภท โดยบุคคลธรรมดาดอกเบี้ยจะได้รับการยกเว้นภาษี เปิดบัญชีขั้นต่ำ 10,000 บาท ฝากเพิ่มครั้งละไม่ต่ำกว่า 1,000 บาท คำนวณดอกเบี้ยเป็นรายวันจากยอดเงินฝาก ลงรับดอกเบี้ยเมื่อฝากครบกำหนด โดยจะโอนเข้าบัญชีเงินฝากเผื่อเรียกที่เปิดไว้เป็นบัญชีคู่โอน
สำหรับผลิตภัณฑ์สินเชื่อ ธนาคารฯ นำเสนอโปรโมชั่นพิเศษกับ สินเชื่อเคหะ กรณีลูกค้าทั่วไป เมื่อเลือกทำประกันชีวิตเพื่อประกันสินเชื่อ อัตราดอกเบี้ย 0% นาน 6 เดือน เดือนที่ 7-12 อัตราดอกเบี้ย MRR-5% ต่อปี ปีที่ 2-3 MRR-3% ต่อปี ปีที่ 4 เป็นต้นไป MRR-1.5% ต่อปี กรณีไถ่ถอนจำนอง วงเงินคงเหลือ 2 ล้านบาทขึ้นไป อัตราดอกเบี้ยเฉลี่ย 3 ปี 3% และฟรีค่าธรรมเนียมบริการสินเชื่อ ค่านิติกรรมสัญญา และค่าประเมินหลักทรัพย์ โดยสมัครผลิตภัณฑ์ทางการเงินของธนาคารออมสิน 3 หรือ 4 ประเภท หากเป็นผู้มีรายได้ประจำ/ผู้ประกอบวิชาชีพเฉพาะ ธนาคารฯ คิดดอกเบี้ยคงที่ 3.50% ต่อปี นาน 5 ปี หลังจากนั้น MRR-1.75% ต่อปี
นอกจากนี้ ยังมี สินเชื่อที่อยู่อาศัยสำหรับผู้สูงวัย หรือ Reverse Mortgage “เริ่มต้นชีวิตหลังเกษียณอย่างสบายใจ ให้บ้านตอบแทนคุณ” เงินกู้สำหรับนำไปเป็นค่าใช้จ่ายในการครองชีพ โดยนำที่อยู่อาศัย ได้แก่ บ้านพร้อมที่ดินหรือห้องชุด ที่ตนเองเป็นเจ้าของมาค้ำประกันสินเชื่อ คุณสมบัติผู้กู้มีอายุ 60 ปีขึ้นไป แต่ไม่เกิน 80 ปี วงเงินกู้สูงสุด 10 ล้านบาท อัตราดอกเบี้ย 2 ปีแรก 0% ปีที่ 3 เป็นต้นไป MRR-1% ต่อปี (อัตราดอกเบี้ย MRR ของธนาคารฯ ปัจจุบัน = 7.00% ต่อปี) ส่วน สินเชื่อ GSB SMEs Start Up สำหรับผู้ประกอบการที่ต้องการก้าวสู่ธุรกิจรายย่อย เพียงมีไอเดียและนวัตกรรมใหม่ๆ น่าสนใจ วงเงินกู้สูงสุด 10 ล้านบาท อัตราดอกเบี้ย 2.99% ต่อปี สินเชื่อธุรกิจ SMEs วงเงินกู้สูงสุด 100 ล้านบาท
“สิ่งที่ผู้เข้าชมบูธธนาคารออมสินและใช้บริการจะพลาดไม่ได้คือ ของที่ระลึกที่อยู่ในโปรโมชั่นผลิตภัณฑ์ทางการเงินทุกประเภท ที่ธนาคารฯ ได้จัดเตรียมไว้มากมาย พร้อมกับกิจกรรมดีดีที่น่าสนใจและความบันเทิงหลากหลายไว้ให้ลูกค้าและผู้เข้าชมงานได้ร่วมสนุกสนานและเพลิดเพลินตลอดทั้งงาน”ผู้อำนวยการธนาคารออมสิน กล่าวในที่สุด

ที่มา : https://www.thaigov.go.th/news/contents/details/16692
