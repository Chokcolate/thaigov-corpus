รัฐบาลไทย-ข่าวทำเนียบรัฐบาล-กระทรวงพาณิชย์ยืนยัน ตระหนักถึงปัญหาความเดือดร้อน ของเกษตรกรผู้ปลูกปาล์ม โดยได้ดำเนินการแก้ไขปัญหามาเป็นลำดับ

วันศุกร์ที่ 9 พฤศจิกายน 2561
กระทรวงพาณิชย์ยืนยัน ตระหนักถึงปัญหาความเดือดร้อน ของเกษตรกรผู้ปลูกปาล์ม โดยได้ดำเนินการแก้ไขปัญหามาเป็นลำดับ
กระทรวงพาณิชย์ยืนยัน ตระหนักถึงปัญหาความเดือดร้อน ของเกษตรกรผู้ปลูกปาล์ม โดยได้ดำเนินการแก้ไขปัญหามาเป็นลำดับ เผยมติคณะกรรมการนโยบายปาล์มน้ำมันแห่งชาติ ให้เร่งแก้ไขปัญหาราคาปาล์มตกต่ำ
เมื่อวันที่ 4 พฤศจิกายน 2561 นายวิชัย โภชนกิจ อธิบดีกรมการค้าภายใน กระทรวงพาณิชย์ ชี้แจงประเด็น ปัญหาราคาปาล์มตกต่ำ ตามที่ นายวัชระ เพชรทอง อดีต ส.ส.บัญชีรายชื่อพรรคประชาธิปัตย์ ระบุข้อร้องเรียนจากเกษตรกรชาวสวนปาล์มในประเด็นราคาปาล์มตกต่ำ และมีทหารยึดปาล์มดิบที่นำไปขายที่ลานรับซื้อปาล์มจังหวัดสุราษฎร์ธานี โดยเมื่อวันที่ 17 และ 22 ตุลาคม 2561 เกษตรกรผู้ปลูกปาล์มน้ำมันพร้อมผู้ประกอบการที่เกี่ยวข้องในพื้นที่จังหวัดกระบี่และจังหวัดใกล้เคียง ได้รวมตัวชุมนุมบริเวณศาลากลางจังหวัดกระบี่เพื่อเรียกร้องให้ภาครัฐพิจารณาแนวทางแก้ไขปัญหาราคาปาล์มตกต่ำ
ข้อเท็จจริง/การดำเนินการแก้ไขปัญหา
กระทรวงพาณิชย์ตระหนักถึงปัญหาความเดือดร้อนของเกษตรกรผู้ปลูกปาล์มโดยได้ดำเนินการแก้ไขปัญหามาเป็นลำดับ อาทิ การหาตลาดส่งออกน้ำมันปาล์มดิบเพื่อระบายผลผลิตส่วนเกินในประเทศ พิจารณาแนวทางให้ความช่วยเหลือด้านราคาปุ๋ยเพื่อช่วยลดต้นทุนการผลิตให้แก่เกษตรกร ส่งเจ้าหน้าที่ลงพื้นที่ด่านสำคัญในภาคใต้ ร่วมกับฝ่ายความมั่นคงตรวจสอบและจับกุมการลักลอบนำเข้าน้ำมันปาล์ม รวมทั้งได้ประชุมคณะอนุกรรมการบริหารจัดการปาล์มน้ำมันและน้ำมันปาล์มด้านการตลาดเมื่อวันที่ 22 ตุลาคม 2561 และมีมติให้เสนอคณะกรรมการนโยบายปาล์มน้ำมันแห่งชาติพิจารณาข้อเรียกร้องของเกษตรกรจังหวัดกระบี่ในประเด็นของการเพิ่มปริมาณการใช้น้ำมันดีเซลหมุนเร็ว บี 10 บี 20 และการใช้น้ำมันปาล์มดิบในการผลิตกระแสไฟฟ้าและปัญหาการลักลอบนำเข้าน้ำมันปาล์ม
คณะกรรมการนโยบายปาล์มน้ำมันแห่งชาติได้ประชุมเมื่อวันที่ 1 พฤศจิกายน 2561 และมีมติให้เร่งแก้ไขปัญหาราคาปาล์มตกต่ำ ดังนี้
(1) เพื่อให้การแก้ไขปัญหาทันต่อเหตุการณ์ ได้อนุมัติให้การไฟฟ้าฝ่ายผลิตและการไฟฟ้าส่วนภูมิภาค นำน้ำมันปาล์มดิบไปใช้ในการผลิตกระแสไฟฟ้า เป้าหมายการใช้น้ำมันปาล์มดิบ 160,000 ตัน ต่อปี เพื่อปรับสมดุลย์สต๊อกน้ำมันปาล์มให้เข้าสู่ระดับปกติโดยเร็ว โดยรัฐสนับสนุนต้นทุนที่เพิ่มขึ้นจากวงเงินงบกลาง 525 ล้านบาท ที่นายกรัฐมนตรีให้ความเห็นชอบแล้ว และอยู่ระหว่างเสนอคณะรัฐมนตรีอนุมัติต่อไป ทั้งนี้ เป็นมาตรการเพิ่มเติมจากมาตรการผลักดันการส่งออกน้ำมันปาล์ม ที่คณะกรรมการได้มีมติไว้แล้ว
(2) ให้กระทรวงพลังงานเร่งดำเนินมาตรการส่งเสริมการใช้น้ำมันดีเซลหมุนเร็วบี 20 ทั้งในด้านของการประกาศมาตรฐานน้ำมันและการเพิ่มหัวจ่ายในสถานีบริการน้ำมัน เพื่อเป็นทางเลือกของประชาชน
(3) มอบหน่วยงานรับผิดชอบร่วมกับฝ่ายความมั่นคงเร่งรัดปราบปรามการลักลอบนำเข้าน้ำมันปาล์ม ซึ่งเกษตรกรสามารถช่วยเหลือภาครัฐโดยร่วมสอดส่องและชี้เป้าผู้กระทำผิดด้วยอีกทางหนึ่ง
สำหรับประเด็นข้อร้องเรียนเรื่องทหารยึดปาล์มดิบของเกษตรกรที่ลานเทรับซื้อ ข้อเท็จจริงปรากฏว่ามาตรการดังกล่าวเป็นการดำเนินการตามนโยบายขับเคลื่อนปาล์มน้ำมันคุณภาพของจังหวัดสุราษฎร์ธานี ซึ่งเป็นการดำเนินการตามมติที่ประชุมร่วมของผู้เกี่ยวข้องทุกฝ่าย และดำเนินการเฉพาะปาล์มที่ไม่ได้คุณภาพตามข้อตกลงที่ซื้อขาย ณ โรงงานสกัดเท่านั้น ซึ่งปาล์มที่ไม่ได้คุณภาพจะนำไปแปรสภาพเป็นปุ๋ยแล้วจ่ายคืนให้แก่เจ้าของปาล์มต่อไป เพื่อป้องกันมิให้ปาล์มดิบหรือปาล์มที่ไม่ได้คุณภาพเข้ามาในระบบการซื้อขายอีก ซึ่งมาตรการดังกล่าวส่งผลให้อัตราการสกัดน้ำมันของโรงสกัดน้ำมันในจังหวัดสุราษฎร์ธานีสูงขึ้นมากกว่า 18% ราคารับซื้อผลปาล์มน้ำมันอยู่ที่กิโลกรัมละ 3.30-3.60 บาท เกษตรกรมีรายได้เพิ่มขึ้นจากระบบเดิมประมาณตันละ 200 ถึง 300 บาท
อย่างไรก็ตามได้มีตัวแทนของสมาคมลานเท เสนอขอให้ชะลอการใช้มาตรการออกไประยะหนึ่งเพื่อให้ผู้ประกอบการลานเทปรับตัว
-----------------------------

ที่มา : https://www.thaigov.go.th/news/contents/details/16698
