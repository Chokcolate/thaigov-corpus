รัฐบาลไทย-ข่าวทำเนียบรัฐบาล-รมช.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม หลักสูตรนักปกครองระดับสูง (นปส.) รุ่นที่ 70 และ 71

วันศุกร์ที่ 7 ธันวาคม 2561
รมช.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม หลักสูตรนักปกครองระดับสูง (นปส.) รุ่นที่ 70 และ 71
รมช.มท. เป็นประธานมอบประกาศนียบัตร เข็มวิทยฐานะและโล่รางวัลเรียนดีแก่ผู้สำเร็จการอบรม
หลักสูตรนักปกครองระดับสูง (นปส.) รุ่นที่ 70 และ 71
วันนี้ (7 ธ.ค. 61) เวลา 10.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธีมอบประกาศนียบัตร เข็มวิทยฐานะ และโล่รางวัลเรียนดีให้แก่ผู้สำเร็จการศึกษาหลักสูตรนักปกครองระดับสูง (นปส.) รุ่นที่ 70 และรุ่นที่ 71 ประจำปี 2561 โดยมี นายปวิณ ชำนิประศาสน์ รองปลัดกระทรวงมหาดไทย และผู้บริหารระดับสูงของกระทรวงมหาดไทย ให้เกียรติเข้าร่วมพิธี
โอกาสนี้ นายสุธี มากบุญ รัฐมนตรีช่วยว่าการกระทรวงมหาดไทย ได้กล่าวให้โอวาทกับผู้สำเร็จการศึกษาว่า “ในนามของกระทรวงมหาดไทย ขอแสดงความยินดีกับผู้สำเร็จการศึกษาหลักสูตรนักปกครองระดับสูงทั้ง 2 รุ่น ซึ่งผ่านการทดสอบในเบื้องต้นเป็นที่เรียบร้อยแล้ว และที่กล่าวว่าการทดสอบในเบื้องต้นนั้น เพราะบททดสอบที่แท้จริงเป็นการทดสอบว่าท่านจะสามารถนำความรู้ที่ได้รับจากการศึกษาอบรม ไปประยุกต์ใช้สำหรับการทำงานที่อำเภอ จังหวัด หรือหน่วยงานของท่านได้อย่างไร และการเข้ารับการศึกษาอบรมในครั้งนี้ ผู้บังคับบัญชา เพื่อนร่วมงาน ผู้ใต้บังคับบัญชา หรือผู้ที่เกี่ยวข้อง ตลอดจนพี่น้องประชาชน ย่อมคาดหวังในตัวท่านทั้งหลายว่าจะสามารถนำแนวคิดหรือวิทยาการใหม่ๆ กลับไปใช้ในการปฏิบัติหน้าที่ในราชการ ดังนั้น เมื่อท่านกลับไปแล้วขอให้นำความรู้ที่ได้รับไปช่วยเหลือสนับสนุนการทำงานของท่านอธิบดี ผู้ว่าราชการจังหวัด หรือผู้บังคับบัญชาในการบริหางานราชการ และขอให้ทุกท่านพึงระลึกเสมอว่า ท่านต้องเป็นผู้นำการเปลี่ยนแปลง เป็นผู้นำที่จะนำความรู้ต่างๆ ที่ได้เรียนรู้ ไปพัฒนาและขยายผลแก่เพื่อนร่วมงาน ผู้ใต้บังคับบัญชา ขอให้ท่านเป็นผู้นำที่ดีและเก่ง สามารถบำบัดทุกข์ บำรุงสุขให้แก่ประชาชนและสังคมโดยส่วนรวมได้อย่างมีประสิทธิภาพ ขออำนาจสิ่งศักดิ์สิทธิ์ที่ทุกท่านนับถือ โปรดอำนวยพรให้ผู้สำเร็จการศึกษาอบรมทุกท่านมีกำลังกาย กำลังใจ และกำลังสติปัญญา ที่จะร่วมกันสร้างสรรค์พัฒนาประเทศชาติ อันเป็นที่รักยิ่งของพวกเราให้เจริญรุดหน้ายิ่งๆ ขึ้นไป”
สำหรับผู้สำเร็จการศึกษาอบรมในครั้งนี้มีจำนวนทั้งสิ้น 200 คน ประกอบด้วย หลักสูตรนักปกครองระดับสูง (นปส.) รุ่นที่ 70 จำนวน 100 คน เข้ารับการอบรมระหว่างวันที่ 22 มกราคม – 11 เมษายน 2561 และรุ่นที่ 71 จำนวน 100 คน เข้ารับการอบรมระหว่างวันที่ 4 มิถุนายน – 22 สิงหาคม 2561 ใช้เวลาศึกษาอบรมรุ่นละ 12 สัปดาห์ ณ วิทยาลัยมหาดไทย อำเภอบางละมุง จังหวัดชลบุรี ดำเนินการโดยสถาบันดำรงราชานุภาพ สำนักงานปลัดกระทรวงมหาดไทย ซึ่งเป็นหลักสูตรพัฒนาสมรรถนะการบริหารงานของผู้บริหารให้เป็นผู้นำที่มีวิสัยทัศน์ มีสมรรถนะด้านการบริหารจัดการที่ดี มีคุณธรรมและจริยธรรม มีความมุ่งมั่นในการปฏิบัติราชการ โดยยึดหลักการบริหารราชการภาครัฐ
แนวใหม่ และการบริหารกิจการบ้านเมืองที่ดี ทำให้ผู้เข้ารับการอบรม สามารถนำความรู้และวิทยาการใหม่ๆ ที่ได้
ไปประยุกต์ใช้ในการพัฒนางานของหน่วยงาน เพื่อประโยชน์สุขแก่พี่น้องประชาชน และประเทศชาติต่อไป

ที่มา : https://www.thaigov.go.th/news/contents/details/17376
