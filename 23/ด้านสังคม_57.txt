รัฐบาลไทย-ข่าวทำเนียบรัฐบาล-รพ.ศรีสังวรสุโขทัย ประดิษฐ์ ฝาครอบตา (Eye Shield) ป้องกันลม ฝุ่นละออง หลังผ่าตัด จากขวดน้ำเกลือ

วันจันทร์ที่ 22 ตุลาคม 2561
รพ.ศรีสังวรสุโขทัย ประดิษฐ์ ฝาครอบตา (Eye Shield) ป้องกันลม ฝุ่นละออง หลังผ่าตัด จากขวดน้ำเกลือ
โรงพยาบาลศรีสังวรสุโขทัย ประดิษฐ์ ฝาครอบตา (Eye Shield) ป้องกันลม ฝุ่นละออง หลังผ่าตัด จากขวดน้ำเกลือที่ใช้แล้ว ลดต้นทุน ลดโลกร้อน
นางสาวพิมพ์สุภา มั่นคง พยาบาลวิชาชีพชำนาญการ กลุ่มงานหอผู้ป่วยศัลยกรรมหญิง โรงพยาบาลศรีสังวรสุโขทัย ให้สัมภาษณ์ว่า กลุ่มงานหอผู้ป่วยศัลยกรรมหญิงมีแนวคิดที่จะประดิษฐ์ฝาครอบตา (Eye Shield) จากวัสดุที่เหลือใช้ เพื่อเป็นทางเลือกสำหรับทดแทนของเดิมที่ต้องสั่งซื้อ ประกอบกับทางโรงพยาบาลได้ทำการรณรงค์ในเรื่องการจัดการสิ่งแวดล้อม และส่งเสริมให้เกิดนวัตกรรมจากวัสดุที่เหลือใช้นำมาทำให้เกิดประโยชน์ ซึ่งเป็นไปตามนโยบายกระทรวงสาธารณสุข ในเรื่อง Green & Clean Hospital   จากสถิติตั้งแต่เดือนกันยายน 2559-ตุลาคม 2560 มีผู้เข้ารับบริการที่มาผ่าตัดเปลี่ยนเลนส์ตา ทั้งหมด 450 ราย ต้องใช้ฝาครอบตา (Eye Shield) ในผู้ป่วยทุกราย เพื่อป้องกันการกระทบกระเทือนหลังผ่าตัด นอกจากนี้ ยังช่วยป้องกันลม ฝุ่นละอองที่ก่อให้เกิดการระคายเคือง ซึ่งฝาครอบตา (Eye Shield) เป็นอุปกรณ์เฉพาะที่ต้องสั่งโดยแพทย์เท่านั้น ไม่สามารถหาซื้อได้ตามท้องตลาด ในบางครั้งไม่เพียงพอต่อการใช้งาน
กลุ่มงานหอผู้ป่วยศัลยกรรมหญิงจึงได้ร่วมมือกับแผนกผู้ป่วยนอก (OPD ตา) ช่วยกันคิดประดิษฐ์       ฝาครอบตา (Eye Shield) โดยเลือกใช้วัสดุจากขวดน้ำเกลือชนิดขาวขุ่นที่ใช้แล้ว เนื่องจากเป็นวัสดุที่ไม่ก่อให้เกิดการระคายเคืองต่อผิวที่อ่อนบาง โดยนำขวดน้ำเกลือมาตัดตามต้นแบบ ทำการเจาะรู นำไปล้างทำความสะอาด ตากแดดให้แห้ง และนำไปผ่านกระบวนการฆ่าเชื้อด้วยวิธีการอบแก๊ส  ซึ่งสิ่งประดิษฐ์นี้ได้ผ่านความเห็นชอบจากจักษุแพทย์แล้วว่าสามารถนำไปใช้กับผู้ป่วยได้ จึงนำไปทดสอบในหอผู้ป่วยศัลยกรรมหญิง และแผนกผู้ป่วยนอก (OPD ตา) ตั้งแต่เดือนตุลาคม–ธันวาคม 2560 จำนวน 50 ราย ผลการทดสอบพบว่าผู้ป่วยไม่ได้รับอันตรายจากการใช้งาน ไม่มีรอยถลอกหรือบาดแผลบริเวณผิวหน้าที่สัมผัสกับ Eye shield และผู้ป่วยพึงพอใจ นอกจากนี้ ยังช่วยอนุรักษ์สิ่งแวดล้อม ลดปริมาณขยะจากการนำวัสดุเหลือใช้มาทำให้เกิดประโยชน์ ลดภาวะโลกร้อน ลดค่าใช้จ่ายต้นทุนให้กับโรงพยาบาล
ทั้งนี้ ได้สอบถามแผนกจัดซื้อวัสดุทางการแพทย์ของโรงพยาบาล พบว่า ในระยะเวลา 6 เดือน ตั้งแต่ ตุลาคม 2560 –มีนาคม 2561 ไม่มีการสั่งซื้อฝาครอบตา (Eye Shield) และได้นำสิ่งประดิษฐ์ฝาครอบตา (Eye Shield) ไปใช้ตามตึกต่างๆ และผู้ป่วยทุกกลุ่มที่เกี่ยวกับโรคทางตาของโรงพยาบาล
*****************************************  22 ตุลาคม 2561

ที่มา : https://www.thaigov.go.th/news/contents/details/16243
