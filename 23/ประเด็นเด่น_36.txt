รัฐบาลไทย-ข่าวทำเนียบรัฐบาล-กรมการขนส่งทางบกชี้แจงโครงการ “สามล้อเอื้ออาทร”

วันจันทร์ที่ 19 พฤศจิกายน 2561
กรมการขนส่งทางบกชี้แจงโครงการ “สามล้อเอื้ออาทร”
กรมการขนส่งทางบกชี้แจงโครงการ “สามล้อเอื้ออาทร”
วันที่ 14 พฤศจิกายน 2561 นายพีระพล ถาวรสุภเจริญ อธิบดีกรมการขนส่งทางบก กรมการขนส่งทางบก กระทรวงคมนาคม ชี้แจงโครงการ “สามล้อเอื้ออาทร” ตามที่ น.ส.สารี อ๋องสมหวัง เลขาธิการมูลนิธิเพื่อผู้บริโภคพร้อมตัวแทนกลุ่มผู้เสียหายสามล้อเครื่องกว่า 100 ราย ร่วมชี้แจงผ่านเฟสบุ๊กไลฟ์ โดยมีเนื้อหา ระบุว่ากลุ่มผู้เสียหายจากสามล้อเครื่องได้เข้าร่วมโครงการ “สามล้อเอื้ออาทร” ของกรมการขนส่งทางบก และได้มีการทำสัญญาเงินกู้ที่ผู้เสียหายชี้แจงว่าผิดปกติเป็นอย่างมาก โดยผู้เสียหายที่ซื้อรถสามล้อจากโครงการนี้ ได้รับความเดือดร้อนมากกว่า 100 รายและยังระบุว่ามีการทำสัญญาปลอมและมีการฟ้องร้องผู้เสียหายในภูมิลำเนาซึ่งห่างไกลและลำบากต่อการเดินทาง นอกจากนี้ ตัวแทนกลุ่มผู้เสียหายยังได้กล่าวเพิ่มเติมว่า ได้มีการลงนามในสัญญากับสหกรณ์ฯ ไว้ และได้จ่ายหนี้ตามที่ตกลงกับสหกรณ์ฯ ไว้มาโดยตลอด แต่กลับถูกธนาคารฟ้องว่าเป็นหนี้กว่า 500,000 บาท แต่ในใบสรุปสินเชื่อที่ได้รับตอนแรก แจ้งไว้เพียง 360,000 บาท
ข้อเท็จจริง
1. กระทรวงคมนาคมได้ออกกฎกระทรวง ฉบับที่ 9 (พ.ศ. 2535) ลงวันที่ 10 เมษายน 2535 กำหนดให้งดรับจดทะเบียนรถยนต์รับจ้างสามล้อ โดยการผ่อนผันการจดทะเบียนให้เป็นไปตามหลักเกณฑ์ วิธีการ และเงื่อนไขตามที่กระทรวงคมนาคมประกาศกำหนด
2. เพื่อเป็นการเปิดโอกาสให้ประชาชนได้มีรถสามล้อเป็นของตนเอง สำหรับประกอบอาชีพขับรถรับจ้างอย่างสุจริต รัฐบาลจึงได้จัดทำโครงการ “สามล้อเอื้ออาทร” โดยมอบหมายให้กระทรวงคมนาคมและกรมการขนส่งทางบก ดำเนินการเสนอข้อกฎหมายและวางหลักเกณฑ์ เงื่อนไขเกี่ยวกับคุณสมบัติของบุคคลที่จะยื่นขอ จดทะเบียนรถยนต์สามล้อรับจ้าง (เอื้ออาทร)
3. กระทรวงคมนาคมได้มีประกาศ เรื่อง หลักเกณฑ์ วิธีการและเงื่อนไขในการจดทะเบียนรถยนต์รับจ้างสามล้อในท้องที่กรุงเทพมหานคร ลงวันที่ 8 มีนาคม 2549 กำหนดรถที่จะรับจดทะเบียนไว้ไม่เกิน 2,500 คัน โดยกำหนดคุณสมบัติของผู้ยื่นขอ ได้แก่ ต้องเป็นบุคคลธรรมดาและมีใบอนุญาตขับรถยนต์สามล้อสาธารณะ มีภูมิลำเนาในเขตกรุงเทพฯ และปริมณฑล ไม่เป็นเคยเป็นผู้ถือกรรมสิทธิ์หรือเคยเป็นผู้ครอบครองรถยนต์รับจ้างสามล้อ ในระยะเวลา 180 วัน นับจากวันยื่นคำขอลงทะเบียน ให้จดทะเบียนได้คนละ 1 คัน ห้ามมิให้จำหน่ายจ่าย โอนให้แก่บุคคลอื่นภายในระยะเวลา 2 ปี นับแต่วันที่จดทะเบียน โดยเมื่อครบกำหนด ผู้มีมาใช้สิทธิเพียง 1,686 คัน จึงยังคงเหลือจำนวนรถที่ยังจดทะเบียนได้อีกจำนวน 814 คัน
4. เพื่อเป็นการช่วยเหลือประชาชนที่มีความประสงค์จะประกอบอาชีพขับรถรับจ้าง แต่ยังคงไม่สามารถปฏิบัติตามเงื่อนไขได้ กระทรวงคมนาคมโดยกรมการขนส่งทางบกได้ทำการเปิดรับคำขอเพิ่มเติมระหว่าง 10 กรกฎาคม – 30 ธันวาคม 2558 เมื่อสิ้นสุดระยะเวลาดังกล่าวมีผู้ลงทะเบียนใช้สิทธิ์จดทะเบียนเพิ่มเติมอีก 380 คัน โดยยังคงเหลือสิทธิ์ในการจดทะเบียนรถยนต์รับจ้างสามล้ออีกจำนวน 434 คัน
คำชี้แจงของกรมการขนส่งทางบก
การเปิดรับคำขอใช้สิทธิ์จดทะเบียนรถยนต์รับจ้างสามล้อ (เอื้ออาทร) ทั้งสามคราวดังกล่าว กรมการขนส่งทางบกมีหน้าที่ตรวจสอบคุณสมบัติของผู้ขอให้ตรงตามที่ประกาศกระทรวงกำหนดไว้ ผู้ขอรับสิทธิ์มีหน้าที่ที่จะต้องจัดหารถมาดำเนินการจดทะเบียนรถยนต์รับจ้างสามล้อภายในระยะเวลาที่กำหนดตามเงื่อนไข ซึ่งผู้ขอรับสิทธิ์จะต้องดำเนินการในส่วนที่เกี่ยวข้องในการจัดหารถ หรือทำการติดต่อกับสถาบันการเงินเพื่อขอใช้บริการด้านสินเชื่อเอง ดังนั้น ในการดำเนินการขั้นตอนดังกล่าว เป็นการจัดทำสัญญาระหว่างผู้ขอรับสิทธิ์กับสถาบันการเงินเอง กรมการขนส่งทางบกจะไม่สามารถเข้าไปมีส่วนร่วมในการทำนิติกรรมสัญญาดังกล่าวแต่ประการใด
อย่างไรก็ตาม แม้ว่าปัจจุบันจะได้ล่วงเลยระยะเวลาในการดำเนินการมามากแล้ว แต่หากกลุ่มผู้เสียหายยังคงมีความประสงค์จะประกอบอาชีพขับรถรับจ้างโดยสุจริต กรมการขนส่งทางบกก็พร้อมที่จะพิจารณานำเสนอรัฐมนตรีว่าการกระทรวงคมนาคม เพื่อให้นโยบายในการกำหนดมาตรการเยียวยาที่เหมาะสมแก่กลุ่มผู้เสียหายต่อไป
-----------------------

ที่มา : https://www.thaigov.go.th/news/contents/details/16908
