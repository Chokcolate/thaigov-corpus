รัฐบาลไทย-ข่าวทำเนียบรัฐบาล-​ประกันภัยพืชไร่ สบายใจหายห่วง !!

วันพฤหัสบดีที่ 25 ตุลาคม 2561
​ประกันภัยพืชไร่ สบายใจหายห่วง !!
--
ฟ้าฝนเป็นสิ่งที่ควบคุมไม่ได้ และคาดเดาได้ยาก...
“การทำประกันภัยพื้นที่เกษตรกรรม” จึงเป็นสิ่งที่รัฐบาลส่งเสริม เพราะจะช่วยบรรเทาความเดือดร้อนของเกษตรกร หากผลผลิตได้รับความเสียหายจากภัยธรรมชาติ โดยได้รับการชดเชยตามประเภทความเสียหาย
ก่อนหน้านี้ รัฐบาลได้จัดทำโครงการสานพลังประชารัฐเพื่อสนับสนุนการปลูกข้าวโพดหลังฤดูทำนา เพื่อให้เกษตรกรมีรายได้อย่างต่อเนื่อง
แต่อย่างที่ว่า...ถ้าจู่ ๆ ข้าวโพดเลี้ยงสัตว์ที่ปลูกเกิดได้รับความเสียหายจากฟ้าฝนขึ้นมา ก็จะต้องช่วยเหลือดูแลกัน
ล่าสุดรัฐบาลได้อนุมัติการประกันภัยข้าวโพดเลี้ยงสัตว์ให้แก่พี่น้องเกษตรกร ที่เข้าร่วมโครงการตั้งแต่ปลายเดือนกันยายน 2561 ที่ผ่านมา
มีวัตถุประสงค์เพื่อใช้ระบบประกันภัยเข้ามาดูแลความเสี่ยงภัยธรรมชาติ รูปแบบเดียวกับโครงการประกันภัยข้าวนาปี และคุ้มครองต้นทุนการผลิตของเกษตรกร
โดยรัฐบาลจะอุดหนุนค่าเบี้ยประกันให้แก่เกษตรกร ในอัตราไร่ละ 65 บาท สำหรับพื้นที่เป้าหมาย 2 ล้านไร่ ใน 33 จังหวัด แบ่งเป็น ภาคเหนือ 15 จังหวัด ภาคตะวันออกเฉียงเหนือ 15 จังหวัด ภาคกลาง 1 จังหวัด และภาคตะวันออก 1 จังหวัด
ครอบคลุมเกษตรกรประมาณ 150,000 ราย และให้ ธ.ก.ส.เป็นตัวกลางระหว่างเกษตรกรผู้เอาประกันภัยกับผู้รับประกันภัย
หากมีความเสียหายเกิดขึ้น ความคุ้มครองที่เกษตรกรจะได้รับ คือ
1. กรณีเสียหายจากน้ำท่วมหรือฝนตกหนัก ภัยแล้ง ฝนแล้ง หรือฝนทิ้งช่วง ลมพายุหรือพายุไต้ฝุ่น ภัยอากาศหนาวหรือน้ำค้างแข็ง ลูกเห็บ ไฟไหม้ หรือภัยจากช้างป่า จะได้รับเงินชดเชย 1,500 บาท/ไร่
2. กรณีเสียหายจากศัตรูพืช หรือ โรคพืชระบาด เกษตรกรจะได้รับเงินชดเชย 750 บาท/ไร่
เมื่อรวมกับความช่วยเหลือตามระเบียบของกระทรวงการคลังที่มีอยู่เดิม กรณีพืชไร่ประสบภัยพิบัติจนตาย หรือได้รับความเสียหาย เกษตรกรจะได้รับเงินช่วยเหลือในอัตรา 1,148 บาท/ไร่ รายละไม่เกิน 30 ไร่
ดังนั้น เกษตรกรจะได้รับค่าชดเชยรวมกันในอัตรา 2,648 บาท/ไร่ ช่วยให้เกษตรกรมีเงินหมุนเวียน จนฟื้นตัว  และประกอบอาชีพต่อไปได้
สำหรับระยะเวลาเอาประกันภัยนั้น เริ่มตั้งแต่วันที่คณะรัฐมนตรีเห็นชอบโครงการสานพลังประชารัฐเพื่อสนับสนุนการปลูกข้าวโพดหลังฤดูทำนา ถึงวันสุดท้ายที่ต้นข้าวโพด ปี 2561/2562 ยังคงยืนต้นอยู่ในแปลงเพาะปลูกก่อนเก็บเกี่ยว (วันเพาะปลูกไม่เกิน 15 มกราคม 2562)
ผู้รับประกันหรือรัฐบาลจะจ่ายสินไหมทดแทนจากแบบรายงานข้อมูลความเสียหายจริงที่เจ้าหน้าที่ลงไปตรวจสอบแล้ว
เห็นแล้วนะครับว่า...การทำประกันภัยพื้นที่ทางการเกษตรจะช่วยสร้างความอุ่นใจให้แก่เกษตรกรได้อย่างไร และทั้งหมดคือความห่วงใยและปรารถนาดีจากรัฐบาล
---------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/16317
