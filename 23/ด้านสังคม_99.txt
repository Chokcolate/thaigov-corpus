รัฐบาลไทย-ข่าวทำเนียบรัฐบาล-พม. กำชับทีม One Home เร่งลงพื้นที่ช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช น่าน และอ่างทอง

วันอังคารที่ 6 พฤศจิกายน 2561
พม. กำชับทีม One Home เร่งลงพื้นที่ช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช น่าน และอ่างทอง
พม. กำชับทีม One Home เร่งลงพื้นที่ช่วยเหลือผู้ด้อยโอกาสและประสบปัญหาทางสังคม ที่ จ.นครศรีธรรมราช น่าน และอ่างทอง
วันนี้ (6 พ.ย. 61) เวลา 08.30 น. นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 136/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอภิชาติ กล่าวว่า จากกรณีหญิงวัย 27 ปี ป่วยเป็นโรคต่อมน้ำลายโตขวางหลอดลม มีก้อนเนื้องอก
ขนาดใหญ่ข้างลำคอ ครอบครัวมีฐานะยากจน ไม่มีเงินเพียงพอค่ารักษาพยาบาล ทั้งยังต้องเลี้ยงดูลูกเล็กๆ อีก 1 คน มีเพียงสามีที่ทำงานหาเลี้ยงครอบครัวเพียงคนเดียว ที่จังหวัดนครศรีธรรมราช และกรณีหญิงวัย 52 ปี ต้องรับภาระดูแลสามีวัย 54 ปี ที่ป่วยเป็นโรคเส้นเลือดในสมองแตก พิการเป็นอัมพาต นอนป่วยติดเตียง ช่วยเหลือตัวเองไม่ได้ มีเพียงลูกชายที่ทำงานหาเลี้ยงครอบครัวเพียงคนเดียว ครอบครัวมีฐานะยากจน รายได้ไม่เพียงพอค่าใช้จ่าย และค่ารักษาพยาบาล ที่จังหวัดน่าน นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.นครศรีธรรมราช และ พมจ.น่าน พร้อมทีม One Home ทั้ง 2 จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำเพื่อขอรับสิทธิตามกฎหมายตามความเหมาะสม พร้อมแนะนำในเรื่องการส่งเสริมการประกอบอาชีพเสริมแก่ครอบครัว เพื่อสร้างรายได้ที่เพียงพอและมั่นคง และร่วมกันหาแนวทางการช่วยเหลือในระยะยาวต่อไป
นายอภิชาติ กล่าวต่ออีกว่า อีกกรณีผู้ปกครองของเด็กหญิงวัย 4 ขวบ พาลูกสาวเข้าแจ้งความกับเจ้าหน้าที่ตำรวจ ว่าถูกเด็กชายวัย 13 ปี ซึ่งเป็นญาติกัน บังคับล่วงละเมิดทางเพศจำนวนหลายครั้ง ที่จังหวัดอ่างทอง นั้น ได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) พร้อมทีม One Home เร่งลงพื้นที่ เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้มีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด อีกทั้ง ทางกระทรวง พม. มีบ้านพักเด็กและครอบครัวจังหวัดอ่างทอง พร้อมดูแลคุ้มครองสวัสดิภาพเด็กตามพระราชบัญญัติคุ้มครองเด็ก พ.ศ.2546 ทั้งนี้ ขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 1 ขวบ ป่วยเป็นโรคโพรงน้ำในสมอง มีศีรษะบวมโตขนาดใหญ่ อาศัยอยู่กับแม่และพ่อที่หูหนวก ครอบครัวมีฐานะยากจน ไม่มีเงินเพียงพอค่ารักษาพยาบาล ทั้งยังต้องรับภาระเลี้ยงดูลูกสาวคนโตอีกหนึ่งคน ที่จังหวัดน่าน นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และมอบเครื่องอุปโภค บริโภค พร้อมพิจารณาเงินสงเคราะห์เด็กในครอบครัวยากจน และเงินสงเคราะห์และฟื้นฟูสมรรถภาพคนพิการ อีกทั้ง แนะนำให้เข้าชมรมคนพิการเพื่อฝึกอาชีพ และ 2) กรณีชายชราวัย 81 ปี พิการตาบอดทั้ง 2 ข้าง ต้องรับภาระดูแลภรรยาแก่ชราวัย 77 ปี ที่ป่วยเป็นอัมพาตครึ่งซีก แขน-ขาอ่อนแรง และป่วยเป็นโรคลมชัก ที่จังหวัดสุรินทร์ นั้น นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และมอบเครื่องอุปโภค บริโภค พร้อมมอบเงินสงเคราะห์และฟื้นฟูคุณภาพชีวิตคนพิการ และวางแผนการปรับสภาพแวดล้อมที่อยู่อาศัยให้เหมาะสมกับคนพิการ เพื่ออำนวยความสะดวก และมีความมั่นคงปลอดภัย อีกทั้ง การจัดบริการผู้ช่วยคนพิการเพื่อเข้าไปดูแลเป็นระยะๆ พร้อมประสาน รพ.สต.โคกยาง และ รพ.ปราสาท ให้การดูแลเรื่องการรักษาโรคและอาการเจ็บป่วย

ที่มา : https://www.thaigov.go.th/news/contents/details/16587
