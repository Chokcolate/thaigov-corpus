รัฐบาลไทย-ข่าวทำเนียบรัฐบาล-ออมสิน ประกาศผลการตัดสินประกวดวาดภาพ “ออมมรดกศิลป์ แผ่นดินแม่” ประเภทบุคคลทั่วไป (ใหม่) เผย ภาพประกวดผิดกติกา ชี้ประกาศผลอย่างยุติธรรม

วันพฤหัสบดีที่ 8 พฤศจิกายน 2561
ออมสิน ประกาศผลการตัดสินประกวดวาดภาพ “ออมมรดกศิลป์ แผ่นดินแม่” ประเภทบุคคลทั่วไป (ใหม่) เผย ภาพประกวดผิดกติกา ชี้ประกาศผลอย่างยุติธรรม
ธนาคารออมสินได้จัดโครงการประกวดวาดภาพ หรือ GSB GEN Art Contest ซึ่งเป็นกิจกรรมที่จัดต่อเนื่องเป็นปีที่ 3 โดยปีนี้จัดภายใต้แนวคิด “ออมมรดกศิลป์ แผ่นดินแม่” เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสิน ได้จัดโครงการประกวดวาดภาพ หรือ GSB GEN Art Contest ซึ่งเป็นกิจกรรมที่จัดต่อเนื่องเป็นปีที่ 3 โดยปีนี้จัดภายใต้แนวคิด “ออมมรดกศิลป์ แผ่นดินแม่” เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 โดยได้แบ่งประเภทผลงานออกเป็น 4 ประเภท ได้แก่ ประเภทบุคคลทั่วไป ประเภทเยาวชน อายุ 15 - 18 ปี ประเภทเยาวชน อายุ 11 - 14 ปี และ ประเภทเยาวชน อายุ 7 - 10 ปี และธนาคารได้ทำการตัดสินผลงาน เมื่อวันอาทิตย์ที่ 7 ตุลาคม 2561 ที่ผ่านมา ซึ่งมีคณะกรรมการผู้ทรงคุณวุฒิด้านงานศิลปะ 9 ท่าน เป็นผู้ตัดสินและได้ทำการประกาศผลการตัดสินอย่างเป็นทางการเมื่อวันที่ 8 ตุลาคม 2561 ผ่านทางเว็บไซต์ www.gsbgen.com และสื่ออื่น ๆ แล้วนั้น
การตัดสินได้เกิดการท้วงติงขึ้นกับผลงานประเภทบุคคลทั่วไป ที่ได้รับรางวัลที่ 1 (ซึ่งเป็นเพียงรางวัลเดียวที่มีเสียงท้วงติง) โดยภาพที่ชนะรางวัลที่ 1 ชื่อผลงาน “อัศจรรย์แห่งบุญสารทเดือนสิบ”   เป็นผลงานที่ผิดหลักเกณฑ์ที่ทางธนาคารกำหนดไว้ในข้อที่ว่า “ผลงานที่ส่งเข้าประกวดต้องเป็นของผู้สมัครจริง ไม่เคยถูกตีพิมพ์ที่ใดมาก่อน ไม่เคยเข้าร่วมประกวดที่ใดมาก่อน และไม่ละเมิดลิขสิทธิ์ของบุคคลหรือบริษัทอื่นใด” ซึ่งการผิดหลักเกณฑ์ครั้งนี้ ธนาคารได้ปรึกษาและขอความเห็นจากคณะกรรมการผู้ตัดสินทุกท่าน และคณะกรรมการได้ลงความเห็นว่า ผู้ประกวดและภาพดังกล่าว  ไม่สมควรได้รับรางวัล เพราะผิดเงื่อนไขตามข้อกำหนดของทางธนาคาร จึงขอประกาศรางวัลประเภทบุคคลทั่วไปใหม่ โดยให้เลื่อนรางวัลที่ 2 ขึ้นมาเป็นรางวัลที่ 1 และเลื่อนรางวัลลำดับถัดไปขึ้นมารับรางวัล ตามลำดับ ดังนี้
รางวัลผู้ชนะการประกวดวาดภาพ “ออมมรดกศิลป์ แผ่นดินแม่” ประเภทบุคคลทั่วไป 6 รางวัล ได้แก่ รางวัลที่ 1 นายเทพพงษ์ หงษ์ศรีเมือง ชื่อผลงาน "มรดกศิลป์ แผ่นดินแม่" ได้รับเงินรางวัล 1 ล้านบาท พร้อมถ้วยรางวัลพระราชทาน สมเด็จพระเทพรัตนราชสุดาฯ สยามบรมราชกุมารี และประกาศนียบัตร รางวัลที่ 2 นางสาวธิดารัตน์ จันทเชื้อ ชื่อผลงาน "บรรยากาศของความสงบ" ได้รับเงินรางวัล 2 แสนบาท พร้อมประกาศนียบัตร รางวัลที่ 3 นายศักชัย อุทธิโท ชื่อผลงาน " สายใยแห่งความสุขและดีงาม 1 " ได้รับเงินรางวัล 1 แสนบาท พร้อมประกาศนียบัตร และรางวัลชมเชย จำนวน 3 รางวัล ได้รับเงินรางวัลคนละ 5 หมื่นบาท พร้อมประกาศนียบัตร ได้แก่ นายธีรวุฒิ คำอ่อน , นายชุมพล อักพันธานนท์ และ นายประเทือง ก่ำพัด” นายชาติชาย กล่าว
โดยธนาคารออมสิน จะมีพิธีมอบรางวัลให้กับผู้ชนะการประกวดวาดภาพในหัวข้อ "ออมมรดกศิลป์ แผ่นดินแม่" ทั้ง 4 ประเภท รวม 24 คน ในวันอังคารที่ 20 พฤศจิกายน 2561 ณ ศูนย์การค้าเซ็นทรัลพลาซา แกรนด์ พระราม 9 พร้อมจัดแสดงผลงานให้ผู้สนใจได้เข้าชมผลงาน ระหว่างวันที่ 19 - 21 พฤศจิกายน 2561 ณ ศูนย์การค้าเซ็นทรัลพลาซา แกรนด์ พระราม 9 และในวันที่   18 - 28 ธันวาคม 2561 ณ หอศิลปวัฒนธรรมแห่งกรุงเทพมหานคร (BACC) เพื่อขยายการรับรู้และโอกาสในการร่วมชื่นชมงานศิลปะของไทยในกลุ่มผู้สนใจงานศิลปะทั้งชาวไทยและชาวต่างชาติต่อไป
ด้าน ศาสตรเมธี ดร.เฉลิมชัย โฆษิตพิพัฒน์ ศิลปินแห่งชาติ หนึ่งในคณะกรรมการตัดสิน เปิดเผยว่า ตามมติของคณะกรรมการต่อการตัดสินกรณีนี้ ซึ่งผู้ส่งผลงานได้นำภาพผลงานที่เคยส่งเข้าประกวดมาวาดเพิ่มเติมในรายละเอียด และส่งเข้าประกวดใหม่นั้น มติของกรรมการทั้ง 9 เสียงเห็นสมควรว่า ให้ยกเลิกรางวัลที่ 1 ชื่อผลงาน “อัศจรรย์แห่งบุญสารทเดือนสิบ” ซึ่งแม้ผลงานดังกล่าวจะสวยและถูกใจคณะกรรมการก็ตาม แต่ได้ทำผิดเงื่อนไขของทางธนาคารออมสินที่ได้กำหนดไว้ เรื่องนี้ทางเจ้าของผลงานได้รับทราบ และยอมรับการตัดสินเป็นที่เรียบร้อย จึงให้เลื่อนภาพจากรางวัลอื่น ๆ ขึ้นมาแทนที่ตามลำดับ และจากปรากฏการณ์ครั้งนี้ถือเป็นการสร้างบรรทัดฐาน ในวงการประกวดวาดภาพ รวมถึงจรรยาบรรณของผู้ส่งผลงานเข้าประกวด และแนวทางการสร้างสรรค์ผลงานของศิลปิน เพื่อเข้าร่วมประกวดในแต่ละครั้ง อีกด้วย

ที่มา : https://www.thaigov.go.th/news/contents/details/16661
