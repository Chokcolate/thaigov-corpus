รัฐบาลไทย-ข่าวทำเนียบรัฐบาล-กรุงไทยอัดโปรโมชั่นบัตร M-PASS รับเครดิตเงินคืนพร้อมค่าผ่านทาง

วันจันทร์ที่ 1 ตุลาคม 2561
กรุงไทยอัดโปรโมชั่นบัตร M-PASS รับเครดิตเงินคืนพร้อมค่าผ่านทาง
กรุงไทยจัดโปรโมชั่นพิเศษ สมนาคุณผู้สมัครบัตร M-PASS รับเครดิตเงินคืน 100 บาท และสำหรับผู้มีบัตร M-PASS ยิ่งใช้มากยิ่งมีสิทธิ์ลุ้นค่าผ่านทาง มูลค่าสูงสุด 1 หมื่นบาท รวมมูลค่ากว่าล้านบาท ถึง 31 มกราคม 2562 ตั้งเป้าเพิ่มลูกค้าใหม่ 5 หมื่นราย
นางอรนุช  ศิรประภา ผู้ช่วยกรรมการผู้จัดการใหญ่อาวุโส สายงานกลยุทธ์และผลิตภัณฑ์รายย่อย ธนาคารกรุงไทย เปิดเผยว่า จากการที่กรมทางหลวง ได้เปิดให้บริการระบบเก็บเงินค่าธรรมเนียมผ่านทางอัตโนมัติ โดยใช้ชื่อว่า M-PASS สำหรับทางหลวงพิเศษ (Motorway) หมายเลข 7 กรุงเทพฯ – ชลบุรี – พัทยา และหมายเลข 9 ถนนวงแหวนรอบนอกด้านตะวันออก  (ช่วงบางปะอิน – บางพลี) มาตั้งแต่ปี 2558 เพื่อลดปัญหาการจราจรติดขัดบริเวณหน้าด่าน และเพิ่มความคล่องตัวในการเดินทางของผู้ใช้ทาง  โดยได้มอบหมายให้ธนาคารเป็นผู้บริหารจัดการและดูแลผู้ใช้บริการบัตร M-PASS นั้น
เพื่อสมนาคุณลูกค้าใหม่ และลูกค้าผู้ใช้บัตร M-PASS เดิม ธนาคารได้จัดโปรโมชั่น คุ้มสองต่อ โดยคุ้มที่ 1 สำหรับลูกค้าสมัครใหม่ และเติมเงินตั้งแต่ 1,000 บาทขึ้นไป และใช้งานวิ่งผ่านทาง 1 ครั้ง ภายใน 30 วัน รับเครดิตเงินคืน (Cash Back) 100 บาท จำนวน 10,000 สิทธิ์ คุ้มที่ 2 สำหรับลูกค้า M-PASS เดิม ยิ่งใช้ผ่านทางบ่อย ยิ่งมีสิทธิ์ลุ้นรางวัล เงินค่าผ่านทางด่วน มูลค่า 10,000 บาท จำนวน 20 รางวัล เงินค่าผ่านทางด่วน มูลค่า 5,000 บาท จำนวน 30 รางวัล และเงินค่าผ่านทางด่วน มูลค่า 500 บาท จำนวน 1,950 รางวัล มูลค่ารวมทั้งสิ้น 1,325,000 บาท ตั้งแต่วันที่ 1 ตุลาคม 2561 ถึง 31 มกราคม 2562 จับรางวัลวันที่ 15 กุมภาพันธ์ 2562 ประกาศรายชื่อผู้โชคดี 28 กุมภาพันธ์ 2562 ดูรายละเอียดและดูรายชื่อผู้โชคดีได้ที่ www.ktb.co.th และ www.thaim-pass.com
นางอรนุช  ศิรประภา กล่าวต่อไปว่า ธนาคารตั้งเป้าเพิ่มลูกค้าใหม่ประมาณ 50,000 ราย จากปัจจุบันที่มีผู้ใช้งานบัตร M-PASS กว่า 150,000 ราย ซึ่งผู้ถือบัตร M-PASS เพียงใบเดียว สามารถใช้ผ่านทางพิเศษได้ทั้ง Motorways และทางด่วน นอกจากนี้ยังสามารถเช็คยอดคงเหลือ ดูรายการย้อนหลัง ได้สะดวกสบายมากยิ่งขึ้น ด้วยการดาวน์โหลด M-PASS Mobile Application และเติมเงินบัตรผ่านช่องทางของธนาคารโดยไม่เสียค่าธรรมเนียม ผู้สนใจสามารถสมัครและรับบัตร M-PASS ได้ทันทีที่สาขา 141 แห่ง  รวมทั้งสามารถสั่งจองที่สาขา 409 แห่ง หรือผ่านทาง Krungthai netbank โดยรับบัตรและอุปกรณ์ทางไปรษณีย์
ฝ่ายสื่อสารองค์กรและภาพลักษณ์
โทร. 0-2208-4178

ที่มา : https://www.thaigov.go.th/news/contents/details/15765
