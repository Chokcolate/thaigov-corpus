รัฐบาลไทย-ข่าวทำเนียบรัฐบาล-สธ. ให้โรงพยาบาลในพื้นที่ภาคใต้ พร้อมดูแลประชาชนช่วงฝนตก น้ำท่วม

วันพฤหัสบดีที่ 25 ตุลาคม 2561
สธ. ให้โรงพยาบาลในพื้นที่ภาคใต้ พร้อมดูแลประชาชนช่วงฝนตก น้ำท่วม
กระทรวงสาธารณสุขกำชับโรงพยาบาลในพื้นที่ภาคใต้ เฝ้าระวังน้ำท่วมฉับพลันจากฝนตกหนัก ขนย้ายเครื่องมือแพทย์ ยา เวชภัณฑ์ไว้ที่สูง เตรียมแผนจัดบริการ และหน่วยแพทย์เคลื่อนที่ พร้อมให้การดูแลประชาชนตลอด 24 ชั่วโมง
กระทรวงสาธารณสุขกำชับโรงพยาบาลในพื้นที่ภาคใต้ เฝ้าระวังน้ำท่วมฉับพลันจากฝนตกหนัก ขนย้ายเครื่องมือแพทย์ ยา เวชภัณฑ์ไว้ที่สูง เตรียมแผนจัดบริการ และหน่วยแพทย์เคลื่อนที่ พร้อมให้การดูแลประชาชนตลอด 24 ชั่วโมง
นายแพทย์สุขุม กาญจนพิมาย ปลัดกระทรวงสาธารณสุขให้สัมภาษณ์ว่า ขณะนี้ เข้าสู่ฤดูฝนของภาคใต้ และในวันที่ 25 – 26 ตุลาคม 2561 นี้ จะมีฝนตกหนักและฝนตกสะสม อาจทำให้เกิดน้ำท่วมฉับพลัน น้ำป่าไหลหลาก ในหลายพื้นที่บริเวณจังหวัด เพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ระนอง พังงา ภูเก็ต กระบี่ ตรัง และสตูล ขอให้โรงพยาบาลในพื้นที่เสี่ยงน้ำท่วม น้ำป่าไหลหลาก หรือมวลน้ำไหลผ่าน เฝ้าระวัง ติดตามข้อมูลข่าวสารอย่างใกล้ชิด สำรองยาและเวชภัณฑ์ให้เพียงพอ เตรียมพร้อมรับมือตามแผนการจัดบริการประชาชน ทั้งในที่ตั้งและนอกสถานที่ เพื่อลดผลกระทบหรือความเสียหายที่อาจเกิดขึ้น ทั้งการป้องกันสถานบริการให้ปลอดภัยจากน้ำท่วม เตรียมย้ายอุปกรณ์เครื่องมือแพทย์ขึ้นที่สูง จัดหน่วยแพทย์เคลื่อนที่ และเจ้าหน้าที่สาธารณสุขติดตามดูแลผู้ประสบภัย โดยเฉพาะกลุ่มเสี่ยงได้แก่ ผู้ป่วยติดบ้านติดเตียง ผู้พิการ ผู้ป่วยโรคเรื้อรัง
นายแพทย์สุขุมกล่าวต่อว่า ขอให้เจ้าหน้าที่สาธารณสุขและอาสาสมัครสาธารณสุข ให้ความรู้ประชาชนในการดูแลสุขภาพ รักษาร่างกายให้อบอุ่น ผู้ปกครองดูแลบุตรหลานอย่างใกล้ชิด อย่าให้ลงไปเล่นน้ำท่วมขัง น้ำเชี่ยว รวมทั้งป้องกันการถูกสิ่งของมีคมในน้ำบาด และโรคน้ำกัดเท้าจากการเดินลุยน้ำ แช่น้ำเป็นเวลานาน ซึ่งผิวหนังจะระคายเคือง เปื่อยและเป็นแผลได้ง่าย ขอให้รีบล้างทำความสะอาดเท้าและเช็ดให้แห้งทุกครั้งหลังลุยน้ำท่วม หากบาดแผลมีอาการอักเสบ บวมแดง มีหนอง หรือเนื้อที่ขอบแผลมีลักษณะซีด หรือเป็นหวัดมีไข้ กินยาลดไข้แล้วอาการไม่ดีขึ้นภายใน 2 วัน ขอให้ไปพบเจ้าหน้าที่สาธารณสุขที่โรงพยาบาลส่งเสริมสุขภาพตำบล หรือหน่วยแพทย์เคลื่อนที่ หากเจ็บป่วยฉุกเฉินโทรแจ้งสายด่วน 1669 ตลอด 24 ชั่วโมง
**********************************************  25 ตุลาคม 2561

ที่มา : https://www.thaigov.go.th/news/contents/details/16322
