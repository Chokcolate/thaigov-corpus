รัฐบาลไทย-ข่าวทำเนียบรัฐบาล-บอร์ดบีโอไออนุมัติหลักการ 2 โครงการสัมปทานใหญ่

วันจันทร์ที่ 1 ตุลาคม 2561
บอร์ดบีโอไออนุมัติหลักการ 2 โครงการสัมปทานใหญ่
บอร์ดบีโอไออนุมัติในหลักการ ให้ส่งเสริม 2 โครงการสัมปทานใหญ่ ซึ่งเป็นโครงสร้างพื้นฐานสำคัญของประเทศ ได้แก่ โครงการพัฒนาท่าอากาศยานอู่ตะเภา และโครงการ ดิจิทัล พาร์ค ไทยแลนด์ (Digital Park Thailand)
นางสาวดวงใจ อัศวจินตจิตร์ เลขาธิการคณะกรรมการส่งเสริมการลงทุน (บีโอไอ) เปิดเผยภายหลังการประชุมคณะกรรมการส่งเสริมการลงทุน หรือ บอร์ดบีโอไอ ซึ่งมี พล.อ.ประยุทธ์ จันทร์โอชา นายกรัฐมนตรี เป็นประธาน ว่า ที่ประชุมได้พิจารณาอนุมัติในหลักการให้ส่งเสริมแก่ผู้ได้รับสัมปทานใน 2 โครงการ เพื่อให้หน่วยงานที่เป็นเจ้าของโครงการทั้งสอง ได้แก่ กองทัพเรือ และบริษัท กสท โทรคมนาคม จำกัด (มหาชน) นำไประบุไว้ในประกาศเชิญชวนเอกชนเข้าร่วมประมูล (ทีโออาร์)
โดยที่ประชุมได้พิจารณาแล้วเห็นว่าโครงการพัฒนาท่าอากาศยานอู่ตะเภา สามารถให้การส่งเสริมการลงทุนได้สำหรับการลงทุนอาคารผู้โดยสาร 3 ในประเภทกิจการสนามบินพาณิชย์ จึงได้อนุมัติหลักการให้การ    ส่งเสริม โดยผู้ชนะสัมปทานจะได้รับยกเว้นอากรขาเข้าเครื่องจักร ยกเว้นภาษีเงินได้นิติบุคคล 8 ปี (ไม่เกิน ร้อยละ 100 ของเงินลงทุน ซึ่งไม่รวมค่าที่ดินและทุนหมุนเวียน)และหากดำเนินการเป็นไปตามเงื่อนไข    ภายใต้มาตรการอีอีซีของบีโอไอ จะได้รับลดหย่อนภาษีเงินได้นิติบุคคลอีก ร้อยละ 50 เป็นเวลา 3 ปี
นอกจากนี้ ที่ประชุมได้เห็นชอบอนุมัติในหลักการแก่ บริษัท กสท โทรคมนาคม จำกัด (มหาชน) ในฐานะเจ้าของสัมปทาน ดิจิทัล พาร์ค ไทยแลนด์ หรือเมืองใหม่ตามหลักของเมืองอัจฉริยะ Smart City    ซึ่งเป็นโครงการรูปแบบเดียวกับท่าอากาศยานอู่ตะเภาคือต้องมีการประกาศ และระบุให้ชัดเจนในประกาศเชิญชวน (ทีโออาร์) ก่อนเข้าร่วมประมูล
โดยผู้ได้รับสัมปทานจะได้รับยกเว้นอากรขาเข้าเครื่องจักร ยกเว้นภาษีเงินได้นิติบุคคล 8 ปี (โดยไม่จำกัดวงเงินยกเว้นภาษี เนื่องจากเป็นกิจการเป้าหมายพิเศษ) และหากดำเนินการตามเงื่อนไขภายใต้มาตรการ    อีอีซีของบีโอไอ จะได้รับการยกเว้นภาษีเงินได้นิติบุคคลเพิ่มเป็น 12 ปี
“การอนุมัติหลักการแก่ทั้ง 2โครงการสัมปทาน จะช่วยดึงดูดนักลงทุนให้ยื่นข้อเสนอเพื่อพัฒนาโครงการสำคัญของประเทศไทย” เลขาธิการบีโอไอกล่าว
*******************************************************

ที่มา : https://www.thaigov.go.th/news/contents/details/15773
