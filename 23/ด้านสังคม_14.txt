รัฐบาลไทย-ข่าวทำเนียบรัฐบาล-สธ.แนะกินอาหารปรุงสุก ลดความเสี่ยงโรคพยาธิ

วันเสาร์ที่ 6 ตุลาคม 2561
สธ.แนะกินอาหารปรุงสุก ลดความเสี่ยงโรคพยาธิ
กระทรวงสาธารณสุข เตือนประชาชนกินอาหารปรุงสุก ล้างผักผลไม้ให้สะอาด รักษาสุขอนามัยส่วนบุคคล ลดความเสี่ยงเป็นโรคพยาธิ แนะวิธีสังเกต หากหิวบ่อย กินอาหารมาก แต่น้ำหนักลด ท้องอืด ท้องเฟ้อ ท้องเสีย ควรรีบไปพบแพทย์
นายแพทย์ประพนธ์ ตั้งศรีเกียรติกุล รักษาราชการแทนตำแหน่งรองปลัดกระทรวงสาธารณสุข ให้สัมภาษณ์เกี่ยวกับโรคหนอนพยาธิว่า พยาธิเป็นปรสิตที่คอยแย่งอาหารจากคนและสัตว์ที่มันอาศัยอยู่ ร่างกายคนที่มีพยาธิจะทรุดโทรมลง หรือเกิดอาการแพ้สารที่ขับออกมาจากตัวพยาธิ หากพยาธิเข้าสู่สมองอาจเป็นอัมพาต และเสียชีวิตได้ พยาธิที่พบบ่อยเช่น พยาธิไส้เดือน พยาธิปากขอ พยาธิตัวจี๊ด พยาธิตัวตืด พยาธิใบไม้ โดยพยาธิเหล่านี้จะอาศัยอยู่ในดิน พื้นหญ้า ในน้ำ เนื้อสัตว์ต่าง ๆ ทั้งสัตว์บก สัตว์น้ำ สัตว์ครึ่งบกครึ่งน้ำ รวมทั้งในพืชผัก น้ำดื่ม ส่วนใหญ่จะเข้าสู่ร่างกายทางการกินอาหาร หรือไชเข้าทางผิวหนังเช่นพยาธิปากขอ
นายแพทย์ประพนธ์กล่าวต่อว่า หากพบว่ามีอาการผิดปกติเช่น รู้สึกหิวบ่อย กินอาหารมาก แต่น้ำหนักลด ท้องอืด ท้องเฟ้อ ท้องเสีย เจ็บและบวมตามผิวหนัง เจ็บหน้าอก ไอเป็นเลือด มีอาการแพ้ ทางผิวหนัง มีผื่นคันหรือเป็นแนวแดงๆ บนผิวหนัง มีตุ่มนูนจำนวนมากขึ้นตามผิวหนัง เป็นไข้ ปวดเมื่อยตามร่างกาย ปวดศีรษะ ตาพร่ามัว ควรรีบไปพบแพทย์เพื่อตรวจรักษา ไม่ควรซื้อยาถ่ายพยาธิมากินเอง เพราะพยาธิมีหลายชนิดและยาที่ใช้ในการรักษามีหลายขนานเช่นกัน
“ขอให้ประชาชนดูแลสุขอนามัยส่วนบุคคล โดยเฉพาะในเด็กซึ่งมักใช้มือหยิบจับอาหารเข้าปากและวิ่งเล่นโดยไม่สวมรองเท้า ขอให้รับประทานอาหารที่สุก สะอาด ดื่มน้ำสะอาด ถ่ายอุจจาระในส้วม ล้างมือด้วยน้ำและสบู่บ่อย ๆ และทุกครั้งหลังเข้าห้องน้ำห้องส้วม ก่อนปรุงอาหาร และก่อนรับประทานอาหาร ล้างผักและผลไม้ให้สะอาด ใส่รองเท้าทุกครั้งที่ออกจากบ้าน รักษาความสะอาดในบ้านและบริเวณบ้าน” นายแพทย์ประพนธ์กล่าว
**************************************  6 ตุลาคม 2561

ที่มา : https://www.thaigov.go.th/news/contents/details/15921
