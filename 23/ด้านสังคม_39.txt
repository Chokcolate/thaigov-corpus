รัฐบาลไทย-ข่าวทำเนียบรัฐบาล-สธ.ร่วมกับ มท. จัดกิจกรรมจิตอาสาขุดลอกคลองเปรมประชากรและคลองรังสิต น้อมรำลึกถึงรัชกาลที่ 9

วันจันทร์ที่ 15 ตุลาคม 2561
สธ.ร่วมกับ มท. จัดกิจกรรมจิตอาสาขุดลอกคลองเปรมประชากรและคลองรังสิต น้อมรำลึกถึงรัชกาลที่ 9
กระทรวงสาธารณสุขร่วมกับกระทรวงมหาดไทยจัดกิจกรรมอาสาขุดลอกคลองเพื่อพัฒนาคลองเปรมประชากรและคลองรังสิต กำจัดแหล่งเพาะพันธุ์ยุง บริเวณชุมชนสองฝั่งคลอง ระหว่างวันที่ 14-22 ตุลาคม 2561เพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพล  อดุ
กระทรวงสาธารณสุขร่วมกับกระทรวงมหาดไทยจัดกิจกรรมอาสาขุดลอกคลองเพื่อพัฒนาคลองเปรมประชากรและคลองรังสิต กำจัดแหล่งเพาะพันธุ์ยุง บริเวณชุมชนสองฝั่งคลอง ระหว่างวันที่ 14-22 ตุลาคม 2561เพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพล  อดุลยเดช บรมนาถบพิตร
วันนี้ (15 ตุลาคม 2561) ที่วัดรังสิต จังหวัดปทุมธานี นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ภายหลัง ร่วมกิจกรรมจิตอาสาขุดลอกคลองเพื่อพัฒนาคลองเปรมประชากรและคลองรังสิต ว่า ศูนย์อำนวยการใหญ่โครงการจิตอาสาพระราชทานตามแนวพระราชดำริ (ศอญ.) ได้กำหนดให้มีการดำเนินกิจกรรมตามโครงการจิตอาสา ทำความดีด้วยหัวใจ เพื่อเป็นการน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช บรมนาถบพิตร ใน 3 กิจกรรม ได้แก่ กิจกรรมจิตอาสาพัฒนาสิ่งแวดล้อมเพื่อกำจัดแหล่งเพาะพันธุ์ยุงลาย กิจกรรมจิตอาสาพัฒนาปลูกและบำรุงรักษาต้นไม้ และกิจกรรมขุดลอกคลองเพื่อพัฒนาคลองเปรมประชากรและคลองรังสิต
ทั้งนี้กระทรวงสาธารณสุขได้ร่วมกับกระทรวงมหาดไทยและหน่วยงานที่เกี่ยวข้อง เช่น ทหาร ตำรวจ ประชาชนที่เป็นจิตอาสา จัดกิจกรรมขุดลอกคลองเพื่อพัฒนาคลองเปรมประชากรและคลองรังสิตจัดขึ้นระหว่าง วันที่ 14-22 ตุลาคม 2561 ในส่วนกระทรวงสาธารณสุข ได้จัดทีมเจ้าหน้าที่สาธารณสุข อาสาสมัครสาธารณสุขประจำหมู่บ้าน (อสม.) ในพื้นที่ และประชาชน ร่วมจัดการสิ่งแวดล้อมกำจัดแหล่งเพาะพันธุ์ยุง บริเวณชุมชนสองฝั่งคลอง และจัดหน่วยแพทย์พร้อมรถพยาบาลวันละ 4 คัน โดยคลองเปรมประชากร เป็นหน่วยแพทย์จากรพ.ปทุมธานี  รพ.สามโคก รพ.ลาดหลุมแก้ว รพ.คลองหลวง ส่วนคลองรังสิต จาก รพ.ประชาธิปัตย์ รพ.ธัญบุรี รพ.ลำลูกกา และรพ.หนองเสือ จัดทีมเดินเท้าเคลื่อนที่เร็วพร้อมรถพยาบาล ประจำหน้างาน  และเตรียมโรงพยาบาลรองรับผู้ป่วยฉุกเฉิน ได้แก่ รพ.ปทุมธานี รพ.ธรรมศาสตร์ รพ.เอกชนในพื้นที่ และรพ.ชุมชนทุกแห่งในจังหวัดปทุมธานี ส่วนกระทรวงมหาดไทยและหน่วยงานที่เกี่ยวข้องจะทำหน้าที่ขุดลอกคลอง
นอกจากนี้ ได้มอบให้นายแพทย์สาธารณสุขทุกจังหวัดทั่วประเทศ ลงพื้นที่ดำเนินกิจกรรมสำรวจแหล่งเพาะพันธุ์ลูกน้ำยุงลาย โดย รพ.สต. อปท. กำนัน ผู้ใหญ่บ้าน ผู้นำชุมชน และอาสาสมัครสาธารณสุข ร่วมกับจิตอาสาและประชาชน กำจัดแหล่งเพาะพันธุ์ยุงลาย หมุนเวียนอย่างน้อยวันละ 1 หมู่บ้านจนครบโครงการ ระหว่างวันที่ 12 – 23 ตุลาคม 2561 เพื่อป้องกันและควบคุมโรคไข้เลือดออก  และรายงานผลการดำเนินงาน ได้แก่ ภาพถ่าย จำนวนบ้านที่ได้รับการสำรวจแหล่งเพาะพันธุ์ยุง ค่าดัชนีลูกน้ำยุงลาย ไปยังสำนักงานสาธารณสุขอำเภอ (สสอ.) เพื่อส่งสำนักงานสาธารณสุขจังหวัด (สสจ.) และรายงานกรมควบคุมโรคเป็นรายสัปดาห์ ผ่านทางจดหมายอิเล็กทรอนิกส์ dhfvbd@gmail.com และ Line@อาสาปราบยุง
*******************************  15 ตุลาคม 2561

ที่มา : https://www.thaigov.go.th/news/contents/details/16083
