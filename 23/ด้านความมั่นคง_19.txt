รัฐบาลไทย-ข่าวทำเนียบรัฐบาล-รมว.ทส. มอบนโยบายด้านการบริหารจัดการน้ำ

วันศุกร์ที่ 5 ตุลาคม 2561
รมว.ทส. มอบนโยบายด้านการบริหารจัดการน้ำ
รัฐมนตรีว่าการกระทรวงทรัพยากรธรรมชาติและสิ่งแวดล้อม มอบนโยบายด้านการบริหารจัดการน้ำ โดยให้ถือประโยชน์สุขประชาชนเป็นหลัก
วันนี้ (5 ตุลาคม 2561) เวลา 09.30 น. พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เดินทางไปตรวจเยี่ยมการดำเนินงานของกรมทรัพยากรน้ำ พร้อมมอบนโยบายด้านการบริหารจัดการทรัพยากรน้ำให้แก่ผู้บริหารกรมทรัพยากรน้ำ โดยเน้นย้ำ ในการดำเนินงานให้คำนึงถึงผลประโยชน์ที่ประชาชนจะได้รับ และให้ปรับโครงสร้างของหน่วยงานให้สอดคล้องกับภารกิจของหน่วยงาน ให้สมดุลกับอัตรากำลังที่มี เพื่อทุกส่วนสามารถทำงานของตนได้อย่างเต็มที่ สามารถปรับเปลี่ยนหมุนเวียนการทำงานได้ รวมถึงการบูรณาการการทำงานกับหน่วยงานอื่น ต้องมีความรู้และความเชี่ยวชาญในงานของตนเองในขณะเดียวกันก็ต้องมีความรู้ของหน่วยงานอื่นที่จะต้องทำงานร่วมด้วย การบูรณาการจึงจะเกิดผลสัมฤทธิ์ ทั้งนี้ ขอให้ทุกท่านปฏิบัติงานด้วยความซื่อสัตย์ สุจริต เป็นธรรมกับผู้ใต้บังคับบัญชารวมถึงให้เกียรติซึ่งกันและกัน
การรับมอบนโยบายด้านการบริหารจัดการน้ำในครั้งนี้ มี นายสุวัฒน์ เปี่ยมปัจจัย อธิบดีกรมทรัพยากรน้ำ พร้อมด้วยผู้บริหาร ข้าราชการ พนักงานและเจ้าหน้าที่ให้การต้อนรับ ณ ห้องประชุมสายชล ชั้น 9 อาคารกรมทรัพยากรน้ำ

ที่มา : https://www.thaigov.go.th/news/contents/details/15910
