รัฐบาลไทย-ข่าวทำเนียบรัฐบาล-พม. เร่งช่วยเหลือหญิงวัย 58 ปี พิการมือด้วน แต่สู้ชีวิตรับจ้างทำงานหารายได้จุนเจือครอบครัว และกรณีชายชราวัย 76 ปี พิการกล้ามเนื้ออ่อนแรง ใช้ชีวิตอยู่เพียงลำพัง ที่ จ.น่าน

วันพุธที่ 17 ตุลาคม 2561
พม. เร่งช่วยเหลือหญิงวัย 58 ปี พิการมือด้วน แต่สู้ชีวิตรับจ้างทำงานหารายได้จุนเจือครอบครัว และกรณีชายชราวัย 76 ปี พิการกล้ามเนื้ออ่อนแรง ใช้ชีวิตอยู่เพียงลำพัง ที่ จ.น่าน
พม. เร่งช่วยเหลือหญิงวัย 58 ปี พิการมือด้วน แต่สู้ชีวิตรับจ้างทำงานหารายได้จุนเจือครอบครัว และกรณีชายชราวัย 76 ปี พิการกล้ามเนื้ออ่อนแรง ใช้ชีวิตอยู่เพียงลำพัง ที่ จ.น่าน
วันนี้ (17 ต.ค. 61) เวลา 08.30 น. นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 130/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอภิชาติ กล่าวว่า จากกรณีหญิงวัย 58 ปี พิการมือด้วนมาตั้งแต่กำเนิด แต่สู้ชีวิต รับจ้างปลูกกล้าต้นข้าว และหาหน่อไม้ ขมหอยขาย เพื่อหารายได้จุนเจือครอบครัว อาศัยอยู่กับสามีที่ติดสุรา และหลานชาย ครอบครัวมีฐานะยากจน ที่จังหวัดน่าน และกรณีชายชราวัย 76 ปี พิการกล้ามเนื้ออ่อนแรง มีแขนซ้ายที่ใช้งานได้ข้างเดียว อีกทั้งยังป่วย เป็นโรคเบาหวาน และความดัน อาศัยอยู่เพียงลำพัง มีเพียงเพื่อนบ้านคอยแวะเวียนมาช่วยเหลือ และแบ่งปันอาหารให้กินประทังชีวิต ที่จังหวัดน่าน นั้น ได้กำชับให้พัฒนาสังคมและความมั่นคงของมนุษย์จังหวัดน่าน (พมจ.น่าน) พร้อมทีม One Home ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำเพื่อขอรับสิทธิตามกฎหมายตามความเหมาะสม พร้อมแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ ที่เพียงพอและมั่นคง และร่วมกันหาแนวทางการช่วยเหลือในระยะยาวต่อไป
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีเด็กชายวัย 14 ปี ถูกพ่อแท้ๆและแม่เลี้ยงร่วมกันทำร้ายร่างกาย ได้รับบาดเจ็บหลายแห่งทั่วทั้งร่างกาย จนทนไม่ไหว ปั่นจักรยานหนีออกจากบ้าน เพื่อต้องการให้แม่แท้ๆมารับไปอยู่ด้วย ที่จังหวัดระยอง นั้น ทางทีม One Home ได้นำเด็กไปตรวจร่างกายและรักษาอาการบาดเจ็บในเบื้องต้น รวมทั้งเร่งเยียวยาสภาพจิตใจเด็กอย่างใกล้ชิด เพื่อให้เด็กมีสภาพจิตใจที่เข้มแข็งเป็นปกติก่อนเปิดภาคเรียน พร้อมทั้งประสานหน่วยงานที่เกี่ยวข้อง เพื่อเตรียมความพร้อมย้ายโรงเรียนให้เด็กเพื่อให้ได้ศึกษาอย่างต่อเนื่อง นอกจากนี้ ยังได้ลงพื้นที่เยี่ยมบ้านเพื่อตรวจสอบข้อเท็จจริง พบว่าผู้เป็นแม่แท้ๆป่วยเป็นโรคมะเร็งสมอง ระยะที่ 2 ไม่สามารถประกอบอาชีพได้ มีเพียงผู้เป็นยายที่ทำงานรับจ้าง มีรายได้ไม่แน่นอน ทั้งนี้ สนง.พมจ.ระยอง ได้มอบเงินสงเคราะห์ผู้สูงอายุในภาวะยากลำบาก จำนวน 2,000 บาท และเครื่องอุปโภค บริโภค พร้อมทั้งให้คำแนะนำในเรื่องการประกอบอาชีพแก่ผู้เป็นแม่ของเด็กชาย ที่สามารถรับมาทำที่บ้านได้ และ 2) กรณีหญิงชราวัย 68 ปี ร่างกายไม่แข็งแรง กล้ามเนื้ออ่อนแรง เดินไม่ค่อยสะดวก อีกทั้ง ป่วยเป็นข้อเข่าเสื่อม ไขมันอุดตันในเส้นเลือด และเบาหวาน อาศัยอยู่เพียงลำพังในบ้านสภาพเก่าทรุดโทรม ถูกลูกสาวทอดทิ้ง ไม่เคยกลับมาเหลียวแล อาศัยเพียงเบี้ยยังชีพคนพิการและเบี้ยผู้สูงอายุใช้ประทังชีวิต ที่จังหวัดน่าน นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และประสานโรงพยาบาลส่งเสริมสุขภาพตำบลแงง ส่งเจ้าหน้าที่ และ อสม. เข้ามาดูแลเป็นประจำ อีกทั้ง สนง.พมจ.น่าน และศูนย์บริการคนพิการจังหวัดน่าน ได้แจ้งสิทธิ์ผู้พิการ พร้อมหาแนวทางการช่วยเหลือดูแลในระยะยาวต่อไป

ที่มา : https://www.thaigov.go.th/news/contents/details/16135
