รัฐบาลไทย-ข่าวทำเนียบรัฐบาล-รายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ ประจำเดือนกันยายน 2561

วันอังคารที่ 9 ตุลาคม 2561
รายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ ประจำเดือนกันยายน 2561
รายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) ซึ่งมีปลัดกระทรวงการคลังเป็นประธานคณะกรรมการฯ ประจำเดือนกันยายน 2561
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยรายงานความคืบหน้าการดำเนินการของคณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) ซึ่งมีปลัดกระทรวงการคลังเป็นประธานคณะกรรมการฯ ประจำเดือนกันยายน 2561 โดยมีรายละเอียด สรุปได้ ดังนี้
1. จำนวนวิสาหกิจเริ่มต้น (Startup) ในประเทศไทย
1.1 จำนวน Startup ที่ลงทะเบียนกับ http://startupthailand.org ของสำนักงานนวัตกรรมแห่งชาติ จำนวน 1,700 ราย
1.2 จำนวนผู้ประกอบการวิสาหกิจขนาดกลางและขนาดย่อมรายใหม่ (SMEs/New Startup) ที่ขอรับสิทธิประโยชน์ทางภาษีตามพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ 658) พ.ศ. 2561 เพื่อยกเว้นภาษีเงินได้สำหรับกำไรสุทธิของ SMEs/New Startup เป็นระยะเวลา 5 รอบระยะเวลาบัญชี ณ สิ้นเดือนกันยายน 2561 มียอดรวมของ SMEs/New Startup เข้ามาจดทะเบียนและยื่นขอรับการรับรองกับสำนักงานพัฒนาวิทยาศาสตร์และเทคโนโลยีแห่งชาติ (สวทช.) แล้วจำนวน 163 ราย ได้รับการรับรองจาก สวทช. แล้วจำนวน 108 ราย และได้ขอใช้สิทธิประโยชน์ทางภาษีกับกรมสรรพากรแล้วจำนวน 88 ราย ซึ่งเพิ่มขึ้นจากเดือนก่อนหน้าจำนวน 6 ราย 5 ราย และ 5 ราย ตามลำดับ
1.3 จำนวน Startup ที่ได้รับการสนับสนุนจากภาครัฐ ผ่านการร่วมลงทุนกับธนาคารออมสิน ธนาคารพัฒนาวิสาหกิจขนาดกลางและขนาดย่อมแห่งประเทศไทย และธนาคารกรุงไทย จำกัด (มหาชน) ณ สิ้นเดือนกันยายน2561 มียอดรวมของการอนุมัติการร่วมลงทุนใน Startup แล้ว 49 ราย วงเงินรวม 1,305.4 ล้านบาท โดยมี Startup 16 ราย ที่ได้มีการร่วมลงทุนแล้ว คิดเป็นเงินร่วมลงทุน 375.6 ล้านบาท ซึ่งเมื่อเทียบกับเดือนก่อนหน้า มีกิจการ Startup ที่ได้รับอนุมัติการร่วมลงทุนเพิ่มจำนวน 3 ราย วงเงิน 41.7 ล้านบาท และมีการร่วมลงทุนแล้วเพิ่มขึ้น 73.2 ล้านบาท
2. จำนวนกลุ่มนักลงทุนในประเทศไทย
2.1 จำนวนกลุ่มนักลงทุนที่ลงทะเบียนกับ Web Portal ปัจจุบันมีกลุ่มนักลงทุนเข้าลงทะเบียนบนเว็บไซต์ http://startupthailand.org แล้วจำนวน 400 ราย
2.2 กิจการเงินร่วมลงทุน (Venture Capital: VC) และทรัสต์เพื่อกิจการเงินร่วมลงทุน (Private Equity Trust: PE Trust) ที่ขอรับสิทธิประโยชน์ทางภาษีตามพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ 636) พ.ศ. 2560 เพื่อขอรับสิทธิยกเว้นภาษีเงินได้จากเงินปันผลและรายได้จากการโอนหุ้นของบริษัทเป้าหมาย เป็นระยะเวลา 10 รอบระยะเวลาบัญชี ในเดือนกันยายน 2561 พบว่า ผู้จดแจ้งการเป็น VC และ PE Trust กับสำนักงานคณะกรรมการกำกับหลักทรัพย์และตลาดหลักทรัพย์ มีจำนวนทั้งสิ้น 32 ราย
3. กิจกรรมสำคัญในเดือนกันยายน 2561 : งาน “Government Procurement Transformation”
ดร. สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี เป็นประธานในพิธีเปิดงาน Government Procurement Transformation ภายใต้แนวคิด “ปลดล็อคข้อจำกัด พัฒนาสตาร์ทอัพสู่ตลาดภาครัฐ” ระหว่างวันที่ 28 - 29 กันยายน 2561 ณ อิมแพ็คเมืองทองธานี โดยงานดังกล่าวเป็นครั้งแรกที่ได้มีการจัดแสดงนวัตกรรมจากธุรกิจสตาร์ทอัพที่พร้อมให้บริการแก่ภาครัฐและเอกชน กว่า 80 ราย ใน 7 โซลูชั่น (Solution) อาทิ การพัฒนากำลังคนภาครัฐและการสื่อสารนโยบายสาธารณะ การบริหารสาธารณูปโภค และความมั่นคงและการป้องกันประเทศ เป็นต้น โดยได้ตั้งเป้าให้มีการซื้อขายระหว่างภาครัฐกับสตาร์ทอัพเป็นครั้งแรกภายในงานนี้ไม่น้อยกว่า 1,000 ล้านบาท เพื่อเป็นการสนับสนุนการพัฒนาสตาร์ทอัพในอุตสาหกรรมภาครัฐ (GovTech)
นอกจากนี้ ภายในงานได้มีการให้บริการจับคู่ธุรกิจระหว่างภาครัฐกับสตาร์ทอัพ การให้ความรู้เรื่องกระบวนการจัดซื้อจัดจ้างภาครัฐและการสนับสนุนสตาร์ทอัพโดยหน่วยงานภาครัฐ เช่น ธนาคารออมสิน การไฟฟ้าฝ่ายผลิต สำนักงานนวัตกรรมแห่งชาติ (NIA) เป็นต้น ตลอดจนเวทีการสัมมนาให้ความรู้เกี่ยวกับ GovTech และ เวทีการแข่งขัน GovTech Awards
สำนักงานเศรษฐกิจการคลัง สำนักนโยบายการออมและการลงทุน ส่วนนโยบายระบบการลงทุน
โทร. 0 2273 9020 ต่อ 3650, 3649

ที่มา : https://www.thaigov.go.th/news/contents/details/15957
