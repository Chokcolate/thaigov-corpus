รัฐบาลไทย-ข่าวทำเนียบรัฐบาล-กระทรวงมหาดไทย เตรียมการจัดพิธีทำบุญตักบาตรถวายพระราชกุศล  พระบาทสมเด็จพระปรมินทรมหาภูมิพลอดุลยเดช บรมนาถบพิตร  เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่

วันอังคารที่ 27 พฤศจิกายน 2561
กระทรวงมหาดไทย เตรียมการจัดพิธีทำบุญตักบาตรถวายพระราชกุศล  พระบาทสมเด็จพระปรมินทรมหาภูมิพลอดุลยเดช บรมนาถบพิตร  เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่
กระทรวงมหาดไทย เตรียมการจัดพิธีทำบุญตักบาตรถวายพระราชกุศล
พระบาทสมเด็จพระปรมินทรมหาภูมิพลอดุลยเดช บรมนาถบพิตร
เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2561
วันนี้ (27 พ.ย. 61) ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า ด้วยสำนักนายกรัฐมนตรีแจ้งว่า เนื่องในโอกาสวันคล้ายวันเฉลิมพระชนมพรรษาพระบาทสมเด็จพระปรมินทรมหาภูมิพลอดุลยเดช บรมนาถบพิตร วันชาติ และวันพ่อแห่งชาติ ในวันพุธที่ 5 ธันวาคม 2561 ในนามรัฐบาลและทุกภาคส่วนได้พร้อมใจกันจัดกิจกรรมเนื่องในโอกาสวันคล้ายวันเฉลิมพระชนมพรรษาพระบาทสมเด็จพระปรมินทรมหาภูมิพลอดุลยเดช บรมนาถบพิตร วันชาติ และวันพ่อแห่งชาติ ระหว่างวันที่ 5 - 9 ธันวาคม 2561 ณ ท้องสนามหลวง พร้อมทั้งเชิญชวนทุกภาคส่วนประดับพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร
ขึ้นประดิษฐาน ณ โต๊ะหมู่บูชา ประดับพานพุ่มดอกไม้สีเหลือง ณ สถานที่ทำการของหน่วยงาน รวมทั้งประดับตกแต่งไฟ ดอกไม้สีเหลือง และธงชาติไทย บริเวณอาคารสำนักงาน ตลอดเดือนธันวาคม 2561
ปลัดกระทรวงมหาดไทย กล่าวว่า เพื่อให้การจัดพิธีเนื่องในวันคล้ายวันเฉลิมพระชนมพรรษาพระบาทสมเด็จพระปรมินทรมหาภูมิพลอดุลยเดช บรมนาถบพิตร วันชาติ และวันพ่อแห่งชาติ 5 ธันวาคม 2561 ในส่วนภูมิภาค เป็นไปด้วยความเรียบร้อย สมพระเกียรติ กระทรวงมหาดไทยจึงได้แจ้งให้จังหวัดทุกจังหวัดเตรียมการจัดพิธีทำบุญตักบาตรพระสงฆ์และสามเณร จำนวน 50 รูป และจัดพิธีถวายพานพุ่มดอกไม้ราชสักการะและถวายราชสดุดี ณ บริเวณศาลากลางจังหวัด หรือสถานที่เหมาะสม โดยมีผู้ว่าราชการจังหวัดเป็นประธาน และอัญเชิญพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร ขึ้นประดิษฐาน ณ โต๊ะหมู่บูชา พร้อมประดับเครื่องทองน้อย ดอกไม้สดหรือดอกไม้ประดิษฐ์สีเหลือง ประดับธงชาติไทย พร้อมระบายผ้าเหลืองขาวใต้พระบรมฉายาลักษณ์ บริเวณภายในศาลากลางจังหวัดตามที่พิจารณาเห็นว่าเหมาะสม รวมทั้งประดับตกแต่งไฟ ดอกไม้สีเหลือง และธงชาติไทยบริเวณศาลากลางจังหวัดตลอดเดือนธันวาคม 2561 เพื่อน้อมรำลึกในพระมหากรุณาธิคุณ
ปลัดกระทรวงมหาดไทย กล่าวเพิ่มเติมว่า ในโอกาสนี้ กระทรวงมหาดไทย ขอเชิญพี่น้องประชาชนชาวไทยทั่วประเทศ ร่วมแต่งกายเสื้อผ้าไทยโทนสีเหลือง เข้าร่วมพิธีทำบุญตักบาตรเพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร ในวันที่ 5 ธันวาคม 2561 ณ บริเวณศาลากลางจังหวัด หรือสถานที่ที่จังหวัดกำหนดทั่วประเทศ

ที่มา : https://www.thaigov.go.th/news/contents/details/17133
