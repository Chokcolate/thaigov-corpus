รัฐบาลไทย-ข่าวทำเนียบรัฐบาล-รอง นรม.และ รมว.กห. ให้การต้อนรับ อุปทูตฝรั่งเศส นำคณะนักธุรกิจด้านความมั่นคงเยี่ยมคำนับ

วันพฤหัสบดีที่ 15 พฤศจิกายน 2561
รอง นรม.และ รมว.กห. ให้การต้อนรับ อุปทูตฝรั่งเศส นำคณะนักธุรกิจด้านความมั่นคงเยี่ยมคำนับ
เมื่อ 15 พ.ย.61 พล.อ.ประวิตร วงษ์สุวรรณ รอง นรม.และ รมว.กห. ได้ให้การต้อนรับการเยี่ยมคำนับของ นาย Olivier Richard อุปทูตสาธารณรัฐฝรั่งเศส
เมื่อ 15 พ.ย.61 พล.อ.ประวิตร วงษ์สุวรรณ รอง นรม.และ รมว.กห. ได้ให้การต้อนรับการเยี่ยมคำนับของ นาย Olivier Richard อุปทูตสาธารณรัฐฝรั่งเศสประจำประเทศไทย พร้อมคณะนักธุรกิจฝรั่งเศสด้านอุตสาหกรรมป้องกันประเทศและความมั่นคง ณ ศาลาว่าการกลาโหม
โดย นาย Olivier Richard และคณะ ได้กล่าวชื่นชมและขอบคุณ ที่ พล.อ.ประยุทธ จันทร์โอชา นรม. ได้เดินทางไปร่วมงานรำลึกครบรอบ 100 ปี การยุติสงครามโลกครั้งที่ 1 และการประชุมสันติภาพ เมื่อ 11 พ.ย. 61 พร้อมทั้งยินดีกับ ความร่วมมืออันดีของทุกเหล่าทัพ รวมทั้งการจัดประชุม Thai - French SME Defense & Security Forum ที่ไทยเป็นเจ้าภาพจัดขึ้นที่ผ่านมา ซึ่งเป็นประโยชน์และแสดงถึงความสัมพันธ์ที่แนบแน่นของสองประเทศ ในความร่วมมือด้านความมั่นคงและการป้องกันประเทศ ที่จะขยายและมีมากขึ้นในอนาคต พร้อมย้ำว่า ฝรั่งเศส พร้อมสนับสนุนไทยในการเป็นเจ้าภาพอาเซียน และสนับสนุนความร่วมมือการลงทุนในเขตเศรษฐกิจพิเศษภาคตะวันออก ( EEC )
พล.อ.ประวิตร ได้กล่าวแสดงความขอบคุณ ถึงการสนับสนุนและความร่วมมือทางทหารที่ผ่านมา ทั้งการฝึก ศึกษา การแลกเปลี่ยนการเยือนที่ผ่านมา พร้อมทั้งชื่นชมความสามารถของบริษัทชั้นนำด้านอุตสาหกรรมป้องกันประเทศของฝรั่งเศส ที่มีมากกว่า 5,000 บริษัท และเชิญชวนเข้ามาร่วมลงทุนเพื่อพัฒนาความร่วมมือด้านอุตสาหกรรมป้องกันประเทศในภูมิภาค โดยขอให้มั่นใจว่า ไทยได้เตรียมความพร้อม โครงการ SMART Visa เพื่ออำนวยความสะดวกนักลงทุนต่างชาติและผู้เชี่ยวชาญที่สนใจเข้ามาทำงานใน 11 อุตสาหกรรมเป้าหมาย เพื่อมิให้เกิดปัญหาในการพำนักอยู่ในประเทศไทย

ที่มา : https://www.thaigov.go.th/news/contents/details/16823
