รัฐบาลไทย-ข่าวทำเนียบรัฐบาล-สธ.ตั้งหน่วยงาน ดูแลโครงการพระราชดำริ โครงการเฉลิมพระเกียรติ และโครงการพระบรมวงศานุวงศ์

วันพุธที่ 7 พฤศจิกายน 2561
สธ.ตั้งหน่วยงาน ดูแลโครงการพระราชดำริ โครงการเฉลิมพระเกียรติ และโครงการพระบรมวงศานุวงศ์
กระทรวงสาธารณสุข ตั้งหน่วยงานดูแลโครงการพระราชดำริ โครงการเฉลิมพระเกียรติ และโครงการที่เกี่ยวเนื่องกับพระบรมวงศานุวงศ์ รวมทั้งพัฒนาโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ 80 พรรษา เพื่อให้การขับเคลื่อนงานมีประสิทธิภาพ สมพระเกียรติ
กระทรวงสาธารณสุข ตั้งหน่วยงานดูแลโครงการพระราชดำริ โครงการเฉลิมพระเกียรติ และโครงการที่เกี่ยวเนื่องกับพระบรมวงศานุวงศ์ รวมทั้งพัฒนาโรงพยาบาลสมเด็จพระยุพราช โรงพยาบาลชุมชนเฉลิมพระเกียรติ 80 พรรษา เพื่อให้การขับเคลื่อนงานมีประสิทธิภาพ สมพระเกียรติ
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้จัดตั้งคณะกรรมการขับเคลื่อนและกำกับติดตามโครงการพระราชดำริ  โครงการเฉลิมพระเกียรติ และโครงการที่เกี่ยวเนื่องกับพระบรมวงศานุวงศ์ โดยมีปลัดกระทรวงสาธารณสุขเป็นประธาน รองปลัดกระทรวงสาธารณสุขที่ได้รับมอบหมายเป็นรองประธาน อธิบดีทุกกรม และหน่วยงานที่เกี่ยวข้องเป็นกรรมการ ทำหน้าที่วิเคราะห์ กลั่นกรองโครงการ จัดทำแผนปฏิบัติการประจำปี จัดประชุมคณะกรรมการเพื่อขับเคลื่อนการดำเนินงานทุกเดือน และจัดทำรายงานผลการดำเนินงาน 6 เดือน และ 12 เดือน
นายแพทย์สุขุมกล่าวต่อว่า เพื่อให้การขับเคลื่อนงานติดตามโครงการพระราชดำริ โครงการเฉลิมพระเกียรติ และโครงการที่เกี่ยวเนื่องกับพระบรมวงศานุวงศ์ มีประสิทธิภาพ และสมพระเกียรติ  กระทรวงสาธารณสุขจึงได้ตั้งหน่วยงานดูแลเป็นการเฉพาะ โดยมีโครงการฯ ด้านสาธารณสุขในสมเด็จพระเจ้าอยู่หัวมหาวชิราลงกรณ บดินทรเทพยวรางกูร โครงการในพระบาทสมเด็จพระปรมินทรมหาภูมิพลอดุลยเดช บรมนาถบพิตร โครงการในสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 โครงการในสมเด็จพระศรีนครินทราบรมราชชนนี โครงการในสมเด็จพระเทพรัตนราชสุดา ฯ สยามบรมราชกุมารี  โครงการในทูลกระหม่อมหญิงอุบลรัตนราชกัญญา สิริวัฒนาพรรณวดี และโครงการที่เกี่ยวเนื่องกับพระบรมวงศานุวงศ์ทุกพระองค์
โดยในปีงบประมาณ 2562 กระทรวงสาธารณสุข ได้ทำแผนกิจกรรมการดำเนินงานโครงการ ฯ 9 ด้าน ดังนี้ 1.งานพัฒนาโรงพยาบาลสมเด็จพระยุพราช (รพร.) 21 แห่ง 2.งานพัฒนาโรงพยาบาลชุมชนเฉลิมพระเกียรติ (รพก.) 10 แห่ง และโรงพยาบาลเทพรัตนเวชชานุกูล เฉลิมพระเกียรติ 60 พรรษา ที่มูลนิธิเทพรัตนเวชชานุกูลสนับสนุน  3.งานพัฒนาโรงพยาบาลชัยพัฒน์ จังหวัดพังงา (4 โรงพยาบาล 1 โรงพยาบาลส่งเสริมสุขภาพตำบล) 4.งานโครงการพระราชดำริ โครงการเฉลิมพระเกียรติและโครงการที่เกี่ยวเนื่องกับพระบรมวงศานุวงศ์ 5.งานโครงการพัฒนาพื้นที่สูงแบบโครงการหลวง โครงการโรงเรียนเพียงหลวงในทูลกระหม่อมหญิงอุบลรัตนราชกัญญา สิริวัฒนาพรรณวดี 18 โรงเรียนใน 18 จังหวัด โครงการรักษ์น้ำเพื่อพระแม่ของแผ่นดิน  6.งานโครงการจิตอาสา ทำดีด้วยหัวใจตามพระราชดำริ 7.การดูแลผู้ป่วยในพระบรมราชานุเคราะห์ พระราชานุเคราะห์ และผู้ด้อยโอกาสในสังคม 8.การดูแลผู้ป่วยทูลเกล้าถวายฎีกา และ 9.งานพัฒนาสถานีอนามัยเฉลิมพระเกียรติ 60 พรรษา นวมินทราชินี
************************************  7 พฤศจิกายน 2561

ที่มา : https://www.thaigov.go.th/news/contents/details/16611
