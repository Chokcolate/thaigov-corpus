รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ลงพื้นที่ จ.เชียงราย เยี่ยมชมวิสาหกิจชุมชนกาแฟอินทรีย์รักษาป่า

วันจันทร์ที่ 29 ตุลาคม 2561
รมว.กระทรวงดิจิทัลฯ ลงพื้นที่ จ.เชียงราย เยี่ยมชมวิสาหกิจชุมชนกาแฟอินทรีย์รักษาป่า
รมว.กระทรวงดิจิทัลฯ
รมว.กระทรวงดิจิทัลฯ ลงพื้นที่ จ.เชียงราย เยี่ยมชมวิสาหกิจชุมชนกาแฟอินทรีย์รักษาป่า ที่นำเทคโนโลยีเข้ามาพัฒนาระบบการผลิต ส่งเสริมความยั่งยืนและสร้างความมีส่วนร่วมของชุมชนร่วมกันอนุรักษป่าต้นน้ำ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ลงพื้นที่ตรวจเยี่ยมการดำเนินงานโครงการต่างๆ ของกระทรวงฯ ณ วิสาหกิจชุมชนกาแฟอินทรีย์รักษาป่า บ้านขุนลาว ตำบลแม่เจดีย์ใหม่ อำเภอเวียงป่าเป้า จังหวัดเชียงราย เมื่อวันที่ 29 ตุลาคม 2561 ว่า โดยวิสาหกิจชุมชนกาแฟอินทรีย์รักษาป่า ได้รับความสนับสนุนแอพพลิเคชั่นการตรวจรับรองมาตรฐานภายใน Internal Control System (ICS) บนแพลตฟอร์มคลาวด์ “ไมโครซอฟท์ อาซัวร์” จากบริษัทไมโครซอฟท์ ช่วยพนักงานประหยัดระยะเวลา และขั้นตอนในการตรวจรับรองมาตรฐานอินทรีย์ของกระบวนการและผลผลิตกาแฟจาก 4 เดือนเหลือเพียง 1 เดือน ซึ่งเพิ่มประสิทธิภาพในการบริหารจัดการระบบการตรวจสอบ สำหรับโครงการนี้ ได้ดำเนินการผลิตกาแฟอาราบิก้าด้วยระบบวนเกษตรอินทรีย์ เพื่อรักษาผืนป่าต้นน้ำและสิ่งแวดล้อม สร้างความยั่งยืนของชุมชนเกษตรกรในพื้นที่ป่าต้นน้ำ มีเกษตรกรเข้าร่วม 350 ครอบครัว ใน 9 หมู่บ้าน ช่วยอนุรักษ์และฟื้นฟูป่ากว่า 8,000 ไร่ ใน 3 ป่าต้นน้ำของอุทยานขุนแจและลำน้ำกก โดยมีเป้าหมายขยายพื้นที่ให้ได้ 20,000 ไร่ ภายในปี 2568 ซึ่งการนำเทคโนโลยีเข้ามาใช้ในโครงการนี้ สอดคล้องกับแนวทางการขับเคลื่อนของรัฐบาลในการสร้างความตระหนักให้เกิดการใช้เทคโนโลยีดิจิทัล เพื่อเป็นเครื่องมือสำคัญในการปฏิรูปประเทศไปสู่ความมั่นคง มั่งคั่งและยั่งยืน
***********************

ที่มา : https://www.thaigov.go.th/news/contents/details/16406
