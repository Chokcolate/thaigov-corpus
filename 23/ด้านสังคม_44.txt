รัฐบาลไทย-ข่าวทำเนียบรัฐบาล-สธ.เร่งซ่อมแซม ปรับปรุง สร้างบ้านพัก หวังสร้างสุข ขวัญกำลังใจ เจ้าหน้าที่โรงพยาบาลทั่วประเทศ

วันพุธที่ 17 ตุลาคม 2561
สธ.เร่งซ่อมแซม ปรับปรุง สร้างบ้านพัก หวังสร้างสุข ขวัญกำลังใจ เจ้าหน้าที่โรงพยาบาลทั่วประเทศ
กระทรวงสาธารณสุขเร่งสร้าง และซ่อมแซม บ้านพักเจ้าหน้าที่โรงพยาบาลทั่วประเทศ ให้เพียงพอเพื่อสร้างขวัญกำลังใจบุคลากรสาธารณสุข ผลสำรวจล่าสุดเจ้าหน้าที่ยังไม่มีบ้านพักเกือบ 7 หมื่นราย
กระทรวงสาธารณสุขเร่งสร้าง และซ่อมแซม บ้านพักเจ้าหน้าที่โรงพยาบาลทั่วประเทศ ให้เพียงพอเพื่อสร้างขวัญกำลังใจบุคลากรสาธารณสุข ผลสำรวจล่าสุดเจ้าหน้าที่ยังไม่มีบ้านพักเกือบ 7 หมื่นราย
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า กระทรวงสาธารณสุขจะเร่งสร้างและซ่อมแซมบ้านพักเจ้าหน้าที่ที่ปฏิบัติงานในโรงพยาบาลทุกระดับให้เพียงพอและมีความปลอดภัย เพื่อสร้างขวัญและกำลังใจให้แก่บุคลากร ให้มีความสุขในการปฏิบัติงานเนื่องจากบ้านพักของโรงพยาบาลบางแห่งได้รับงบประมาณจัดสร้างพร้อมกับการสร้างโรงพยาบาล และบางแห่งสร้างมานานมีความทรุดโทรม แม้ว่าจะได้รับการปรับปรุงมาโดยตลอด จึงได้สั่งการให้ผู้ตรวจราชการและนายแพทย์สาธารณสุขจังหวัดสำรวจบ้านพักในโรงพยาบาลทุกแห่ง และประเมินความต้องการการซ่อมแซมหรือสร้างใหม่ให้เพียงกับผู้ปฏิบัติงานที่เพิ่มขึ้น
จากผลการสำรวจล่าสุดเมื่อวันที่ 12 ตุลาคม 2561 ในสถานพยาบาลทุกระดับทั่วประเทศจำนวน 11,160 แห่ง  จาก 11,701 แห่ง และบุคลากรที่มีความจำเป็นต้องมีที่พักอาศัยในโรงพยาบาลจำนวน 170,292 คน จากจำนวน บุคลากรทั้งหมด 359,998 คน พบว่าบุคลากรที่ยังไม่มีไม่มีที่พัก 65,858 คน คิดเป็นร้อยละ 38.67 ของบุคลากรที่มีความจำเป็นต้องมีที่พักในโรงพยาบาล
นายแพทย์สุขุม กล่าวต่อว่า ได้ให้ทุกฝ่ายที่เกี่ยวข้องจัดทำรายละเอียดความจำเป็นในการจัดสวัสดิการให้แก่บุคลากรนำเสนอในภาพรวม เพื่อกระทรวงสาธารณสุขจะหาแนวทางในการจัดสรรงบประมาณ ซึ่งเป็นระยะเร่งด่วนและระยะยาว พบว่าต้องจัดหาที่พักเพิ่ม 10,863 หลังแบ่งเป็น บ้านพัก 8,641 หลัง อาคารพักและแฟลต 2,222 หลังโดยในปีงบประมาณ 2562 ได้จัดสรรงบประมาณ 1,290.39 ล้านบาทเพื่อสร้างและซ่อมแซมบ้านพัก อาคารพัก แฟลตและที่พัก และวางแผนจัดสรรให้เพียงพอไปจนถึงปีงบประมาณปี 2565 คาดว่าจะใช้เงินทั้งหมด 6,623.42 ล้านบาท
***************************** 17  ตุลาคม 2561

ที่มา : https://www.thaigov.go.th/news/contents/details/16128
