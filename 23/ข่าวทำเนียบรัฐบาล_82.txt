รัฐบาลไทย-ข่าวทำเนียบรัฐบาล-นายกรัฐมนตรีเชิญชมการแสดงโขน มูลนิธิส่งเสริมศิลปาชีพในสมเด็จพระนางเจ้าสิริกิติ์  พระบรมราชินีนาถตอน “พิเภกสวามิภักดิ์”

วันพุธที่ 24 ตุลาคม 2561
นายกรัฐมนตรีเชิญชมการแสดงโขน มูลนิธิส่งเสริมศิลปาชีพในสมเด็จพระนางเจ้าสิริกิติ์  พระบรมราชินีนาถตอน “พิเภกสวามิภักดิ์”
คณะผู้แสดงโขน เข้าพบพลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การแสดงโขน มูลนิธิส่งเสริมศิลปาชีพตอน “พิเภกสวามิภักดิ์”
วันนี้ (24 ตุลาคม 2561) เวลา 08.30 น. ก่อนการประชุมคณะรัฐมนตรี ณ บริเวณห้องโถง ตึกบัญชาการ 1 ทำเนียบรัฐบาล นายอนุชา ทีรคานนท์ คณะกรรมการจัดการแสดงโขน มูลนิธิส่งเสริมศิลปาชีพ ในสมเด็จพระนางเจ้าสิริกิติ์  พระบรมราชินีนาถ นำคณะผู้แสดงโขน เข้าพบพลเอก ประยุทธ์ จันทร์โอชา นายกรัฐมนตรีเพื่อประชาสัมพันธ์การแสดงโขนมูลนิธิส่งเสริมศิลปาชีพตอน “พิเภกสวามิภักดิ์” ซึ่งจะจัดแสดงระหว่าง 3 พฤศจิกายน - 5 ธันวาคม 2561 ณ หอประชุมเล็ก ศูนย์วัฒนธรรมแห่งประเทศไทย
ด้วยพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ที่ทรงพระกรุณาโปรดเกล้าฯ ให้มีการจัดแสดง “โขน” ซึ่งนับเป็นสมบัติอันล้ำค่าของชาติขึ้นเป็นประจำทุกปี เพื่อเผยแพร่นาฏศิลป์ชั้นสูงอันเก่าแก่ของไทยให้อยู่สืบไป ในปี 2561 นับเป็นวาระโอกาสพิเศษฉลองครบรอบ 10 ปี ของการจัดแสดงโขนของมูลนิธิส่งเสริมศิลปาชีพฯ ในสมเด็จพระนางเจ้าสิริกิติ์ พระบรมราชินีนาถ โดยได้เลือกบทโขนรามเกียรติ์ ตอน “พิเภกสวามิภักดิ์” มาจัดแสดงตามรูปแบบโขนหลวง การแสดงผสมผสานศิลปะการแสดงแบบประเพณีกับเทคโนโลยีสมัยใหม่อย่างสวยงาม ซึ่งมีฉากสำคัญ เช่น ฉากทศกัณฑ์ขับไล่พิเภกออกจากกรุงลงกา , ฉากพิเภกถอดชฎา สาระสำคัญของโขนมูลนิธิส่งเสริมศิลปาชีพตอน “พิเภกสวามิภักดิ์” นั้นยังแสดงออกถึงความจงรักภักดี  ความรักในความถูกต้อง และคุณธรรมระหว่างพระรามซึ่งเป็นสัญลักษณ์ของพระมหากษัตริย์และพิเภกในฐานะตัวแทน ประชาชน
นายกรัฐมนตรี ได้กล่าวชื่นชมและมอบกำลังใจแก่คณะทำงานและนักแสดงที่ร่วมกันแสดงโขน ซึ่งเป็นการสืบทอดวัฒนธรรมแก่เยาวชน คนรุ่นหลัง นายกรัฐมนตรีกล่าวว่า “สิ่งที่สำคัญคือการถ่ายทอดและนำเสนอ ที่เข้าใจง่าย กระชับ แต่เนื้อหายังต้องคงสาระที่ครบถ้วน แสดงให้ถึงความงดงามของศิลปะการแสดงของไทย”  นอกจากนี้ ยังได้กำชับคณะทำงานและผู้แสดงดูแลสุขภาพร่างกายให้แข็งแรง และพร้อมจะไปให้กำลังใจและชมการแสดงด้วย โอกาสนี้ คณะผู้แสดงได้มอบ ประติมากรรม ดำนูนต่ำรูปพระจันทร์ทรงรถ โดยอาจารย์สุดสาคร ชายเสมเสม อาจารย์ผู้สร้างฉากและผู้ออกแบบแก่นายกรัฐมตรี ด้วย
ทั้งนี้ สมเด็จพระเทพรัตนราชสุดา ฯ สยามบรมราชกุมารี  จะเสด็จพระราชดำเนินไปทรงเป็นประธานและทอดพระเนตรการแสดงโขน ตอน  “พิเภกสวามิภักดิ์” ในวันอังคารที่ 30 ตุลาคม 2561 เวลา 19.00 น. ณ ศูนย์วัฒนธรรมแห่งประเทศไทย ในการนี้ นายกรัฐมนตรีและภริยา ร่วมรับเสด็จ ฯ และชมการแสดงด้วย พร้อมกันนี้ นายกรัฐมนตรียังมอบหมายให้สำนักงานปลัดสำนักนายกรัฐมนตรี เป็นเจ้าภาพรอบการแสดงในวันที่ 6 พฤศจิกายน 2561 เพื่อเปิดโอกาสให้ภาคีเครือข่าย หน่วยงาน ภาครัฐ เอกชน สถาบันการศึกษา ประชาชนและสื่อมวลชนที่รับเชิญร่วมเข้าชมโดยไม่ค่าเสียค่าใช้จ่าย
อนึ่ง การแสดงโขนมูลนิธิส่งเสริมศิลปาชีพตอน “พิเภกสวามิภักดิ์” จะจัดแสดงระหว่างวันที่ 3 พฤศจิกายน ถึง วันที่ 5 ธันวาคม 2561 ณ หอประชุมใหญ่ ศูนย์วัฒนธรรมแห่งประเทศไทย จำหน่ายบัตรแล้ววันนี้ที่เว็บไซต์ http://www.thaiticketmajor.com  เค้าเตอร์ไทยทิคเก็เมเจอร์ทุกสขา หรือ โทร. 02-2623456 หรือสายด่วนวัฒนธรรม 1765
………………………………………………………………………….
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/16269
