รัฐบาลไทย-ข่าวทำเนียบรัฐบาล-ธพว. จับมือ ม.กรุงเทพ และเซ็นทรัล ปั้นโครงการ SME-D Scaleup ไอเดียร้อยล้าน จุดประกาย Startup ต่อยอดเป็นนักธุรกิจ SMEs รุ่นใหม่

วันพฤหัสบดีที่ 25 ตุลาคม 2561
ธพว. จับมือ ม.กรุงเทพ และเซ็นทรัล ปั้นโครงการ SME-D Scaleup ไอเดียร้อยล้าน จุดประกาย Startup ต่อยอดเป็นนักธุรกิจ SMEs รุ่นใหม่
ธพว.เดินหน้าโครงการ SME-D Scaleup ไอเดียร้อยล้าน ร่วมกับ ม.กรุงเทพ และบริษัท เซ็นทรัล พัฒนา จำกัด (มหาชน) ผลักดันเยาวชนและนักศึกษาปั้นสตาร์ทอัพที่มีไอเดีย นำผลงานต่อยอดแจ้งเกิดผู้ประกอบการรุ่นใหม่
ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) เดินหน้าโครงการ SME-D Scaleup ไอเดียร้อยล้าน ร่วมกับ ม.กรุงเทพ และบริษัท เซ็นทรัล พัฒนา จำกัด (มหาชน) ผลักดันเยาวชนและนักศึกษาปั้นสตาร์ทอัพที่มีไอเดีย นำผลงานต่อยอดแจ้งเกิดผู้ประกอบการรุ่นใหม่ เปลี่ยนไอเดียธุรกิจพลิกโอกาสสู่เงินล้าน โดยผู้เข้าร่วมโครงการสามารถเข้าถึงแหล่งเงินทุนและมีผู้เชี่ยวชาญมากประสบการณ์เฉพาะด้านมาโค้ชชิ่ง (Coaching) พร้อมหาช่องทางจำหน่าย สนับสนุนสู่ธุรกิจร้อยล้านตามแนวทางการเป็นธนาคารเพื่อการพัฒนาให้ความรู้คู่เงินทุน
วันนี้ (25 ตุลาคม 2561) มีพิธีลงนามความร่วมมือโครงการ SME-D Scaleup ไอเดียร้อยล้าน โดยมีนายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) ผศ.ดร.บุญรอด วุฒิศาสตร์กุล รองอธิการบดีอาวุโสด้านกิจการพิเศษ มหาวิทยาลัยกรุงเทพ และดร.ณัฐกิตติ์ ตั้งพูลสินธนา ผู้ช่วยกรรมการผู้จัดการใหญ่ สายงานตลาด บริษัท เซ็นทรัล พัฒนา จำกัด (มหาชน) ณ อาคารสำนักงานใหญ่ SME Bank Tower โดยเป็นโครงการปั้น สตาร์ทอัพรุ่นใหม่ จุดประกายเปลี่ยนไอเดียธุรกิจ  พลิกโอกาสสู่เงินล้าน  ชิงเงินรางวัลมูลค่ารวม 400,000 บาท และมีโอกาสขยายช่องทางการตลาดต่อยอดธุรกิจให้เติบโต รวมถึงโอกาสการร่วมลงทุนและเข้าถึงสินเชื่อดอกเบี้ยต่ำจากธนาคาร
นายมงคล ลีลาธรรม กรรมการผู้จัดการ ธพว. กล่าวว่า ต้องการปั้นสตาร์ทอัพต่อยอดผลงานของเยาวชน นักศึกษาและผู้ประกอบการเอสเอ็มอีไทย พลิกโอกาสสู่เงินล้านเป็นนักธุรกิจเอสเอ็มอีรุ่นใหม่ตามนโยบายของรัฐบาลที่ต้องการเสริมความแข็งแกร่งให้ระบบเศรษฐกิจไทย โดยครั้งนี้จับมือกับมหาวิทยาลัยกรุงเทพ เนื่องจากเป็นสถาบันที่โดดเด่น ในการสร้างผู้ประกอบการใหม่ จะเห็นได้จากเปิดหลักสูตรคณะการสร้างเจ้าของธุรกิจและการบริหารกิจการ (SEM) และมีสถาบันเศรษฐกิจสร้างสรรค์ (ICE) สามารถผลิตนักศึกษาสู่การเป็นผู้ประกอบการตั้งแต่ขึ้นเริ่มต้นบ่มเพาะสร้างธุรกิจสู่การทำได้จริง ขายได้จริง จะเห็นได้จากมีนักศึกษามหาวิทยาลัยกรุงเทพ 6 กิจการ มาออกบูธโชว์ผลิตภัณฑ์ภายในงาน เช่น ธุรกิจมะพร้าวอบกรอบพอดีคำ แบรนด์ Codeco ธุรกิจสเปรย์ฉีดหน้าสำหรับผู้ชายเพื่อบำรุงผิวหน้าและลดปัญหาสิว แบรนด์ Zomen ธุรกิจตู้เช่าPower Bank แบรนด์ Lapis ธุรกิจกระถางต้นไม้ทำจากใยมะพร้าวและดินก้อน สามารถใส่น้ำและปลูกต้นไม้ได้เลย แบรนด์ Coco Pot ธุรกิจชุดน้ำยาเคลือบแก้วพร้อมอุปกรณ์ แบรนด์ ZEPTO Glass coating และเครื่องประดับแฮนด์เมค แบรนด์ Make in Mermaid เบื้องต้นมีธุรกิจ 2 ราย คือ แบรนด์ Codeco และแบรนด์ Zomen ได้รับสินเชื่อดอกเบี้ยต่ำจากธนาคารนำไปสานฝันต่อยอดธุรกิจให้กลายเป็นจริงประสบความสำเร็จต่อไป
โครงการนี้จัดอบรมและเวิร์คช้อปมีพี่เลี้ยงมากประสบการณ์เฉพาะด้านมาโค้ชชิ่ง (Coaching) ติดปีกความรู้ จากหลักสูตรพิเศษที่ออกแบบมาเพื่อปั้นสตาร์ทอัพให้เป็นผู้ประกอบการเอสเอ็มอี ที่หาไม่ได้จากตำราเรียน เพราะทุกคนจะได้ลงมือปฏิบัติจริงในสถานการณ์จริง เช่น การอบรมความคิดสร้างสรรค์สร้างได้ (Be Creative) นวัตกรรมทางรอดของผู้ประกอบการ (Innovation for Change) ด้านบริหารเงินทุนและองค์กรธุรกิจ สตาร์ทอัพการสร้างแบรนด์ให้โดนใจลูกค้า (Customer for Smart Entrepreneurs) และการมองหาโอกาสและตลาดใหม่ (Opportunity Seeking) คาดว่าจะมีผู้สนใจกว่า 50 ธุรกิจมาสมัคร และคณะกรรมการจะคัดเลือกให้เหลือ 20 ธุรกิจเข้าอบรม และหากผลงานใดโดดเด่นสามารถสร้างธุรกิจได้จริง นอกจากได้รับเงินรางวัลแล้วยังได้รับโอกาสสนับสนุนเงินทุนดอกเบี้ยต่ำจากธนาคารและจับคู่ธุรกิจ (Matching Business) กับเจ้าของธุรกิจบริษัทชั้นนำ เพื่อร่วมลงทุนต่อไป นอกจากนี้ ยังมีผู้ได้รับการคัดเลือก 3 ราย ได้ไปศึกษาดูงานต่างประเทศในงาน Smart Biz Expo ณ ฮ่องกง ระหว่างวันที่ 4 - 6 ธันวาคม 2561 เพื่อจุดประกายไอเดียธุรกิจด้านเทคโนโลยีนวัตกรรมและส่งเสริมการตลาดต่อไป
ด้าน ผศ.ดร.บุญรอด วุฒิศาสตร์กุล รองอธิการบดีอาวุโสด้านกิจการพิเศษ มหาวิทยาลัยกรุงเทพ กล่าวว่า มหาวิทยาลัยกรุงเทพพร้อมเป็นหน่วยงานในการร่วมขับเคลื่อนโครงการ SME-D ScaleUp ไอเดียร้อยล้าน ซึ่งพัฒนาและยกระดับศักยภาพผู้ประกอบการ ให้เกิดการขยายกิจการทางธุรกิจ (Upscale) ไปสู่ความยั่งยืน สอดคล้องกับพันธกิจของมหาวิทยาลัยกรุงเทพ  ที่มีอัตลักษณ์ในการสร้างนักศึกษาในด้านความคิดสร้างสรรค์และความเป็นผู้ประกอบการ  ปัจจุบันมีนักศึกษาและศิษย์เก่าที่เป็นผู้ประกอบการทั้งในรูปแบบวิสาหกิจเริ่มต้น (Startup) และวิสาหกิจที่เติบโตในระดับวิสาหกิจขนาดกลางและขนาดย่อม ที่มีเป้าหมายร่วมกันเพื่อพัฒนาเศรษฐกิจ สังคมและประเทศชาติให้ยั่งยืนต่อไป
ขณะที่ ดร.ณัฐกิตติ์ ตั้งพูลสินธนา ผู้ช่วยกรรมการผู้จัดการใหญ่ สายงานตลาด บริษัท เซ็นทรัล พัฒนา จำกัด (มหาชน) กล่าวว่า ได้มีส่วนขับเคลื่อนเศรษฐกิจของประเทศครั้งสำคัญ ด้วยความเชี่ยวชาญทางด้านธุรกิจ การค้าและการบริการของซีพีเอ็นจะช่วยสร้างเครือข่ายเชื่อมโยงธุรกิจต่างๆเข้าด้วยกัน และทำให้แผนธุรกิจไอเดียใหม่เป็นรูปธรรมมากยิ่งขึ้น พร้อมกับมีโค้ชชิ่ง (Coaching) เชี่ยวชาญด้านธุรกิจรีเทลให้ผู้เข้าร่วม ซีพีเอ็นในฐานะผู้นำด้านธุรกิจพัฒนาอสังหาริมทรัพย์เพื่อการค้าปลีกที่ใหญ่ที่สุดของไทย มุ่งพัฒนาพื้นที่รีเทลที่ตอบโจทย์ความต้องการของลูกค้าอย่างต่อเนื่องและสนับสนุนเจ้าของธุรกิจทั้งรายใหญ่และรายย่อยมาตลอด สร้างความยั่งยืนและช่วยยกระดับวงการรีเทลของไทยให้เทียบเท่าระดับโลก
ทั้งนี้ ผู้ที่สนใจสามารถสมัครได้ตั้งแต่ วันที่ 25 -31 ตุลาคม 2561 โดยมีคุณสมบัติเป็นนักศึกษา ศิษย์เก่า และบุคคลทั่วไปที่เกี่ยวข้องกับมหาวิทยาลัยกรุงเทพ ที่มีอายุตั้งแต่ 20 ปี ขึ้นไป แต่ไม่เกิน 50 ปี สามารถสมัครได้แบบเดี่ยวหรือทีม  ไม่เกิน 3 คน สามารถดาวน์โหลดใบสมัครและเอกสารโครงการได้ที่ http://bu-sme-dscaleup.com หรือ สอบถามข้อมูลเพิ่มเติม โทร.02-407-3888 ต่อ 2781 และ 064-596-1849

ที่มา : https://www.thaigov.go.th/news/contents/details/16310
