รัฐบาลไทย-ข่าวทำเนียบรัฐบาล-ดร.สุวิทย์ แถลงข่าวการดำเนินงานอุทยานวิทย์ฯ ภาคอีสาน พร้อมเปิดตัวผลิตภัณฑ์ใหม่ “mMilk” ชนิด A2 ดื่มแล้วไม่แพ้

วันพฤหัสบดีที่ 4 ตุลาคม 2561
ดร.สุวิทย์ แถลงข่าวการดำเนินงานอุทยานวิทย์ฯ ภาคอีสาน พร้อมเปิดตัวผลิตภัณฑ์ใหม่ “mMilk” ชนิด A2 ดื่มแล้วไม่แพ้
เปิดตัวนมทางเลือกใหม่ “A2” ดื่มแล้วไม่แพ้ ดูดซึมได้เร็ว สบายท้อง ผลงานเด่นวิจัยร่วมกับภาคเอกชน
ดร.สุวิทย์ฯ ตรวจเยี่ยมการดำเนินงานอุทยานวิทยาศาสตร์ภาคตะวันออกเฉียงเหนือ มหาวิทยาลัยขอนแก่น พร้อมเปิดตัวนมทางเลือกใหม่ “A2” ดื่มแล้วไม่แพ้ ดูดซึมได้เร็ว สบายท้องผลงานเด่นวิจัยร่วมกับภาคเอกชน นอกจากนั้นยังมีของดีอีกเพียบทั้งซุปหน่อไม้กึ่งสำเร็จรูปพร้อมทาน ผลิตภัณฑ์อุปกรณ์รักษาระดับแรงดันไฟฟ้ารถยนต์ผลิตภัณฑ์เครื่องดนตรีจากไม้ไผ่ขด แคปซูลสมุนไพรดิลิเนีย
21 กันยายน ณ อุทยานวิทยาศาสตร์ภาคตะวันออกเฉียงเหนือ มหาวิทยาลัยขอนแก่น / ดร.สุวิทย์ เมษินทรีย์ รัฐมนตรีว่าการกระทรวงวิทยาสตร์และเทคโนโลยี (วท.) เดินทางลงพื้นที่เพื่อตรวจเยี่ยมการดำเนินงานของอุทยานวิทยาศาสตร์ภาคตะวันออกเฉียงเหนือ โดยอุทยานวิทยาศาสตร์ภาคตะวันออกเฉียงเหนือ ภายใต้การสนับสนุนของสำนักงานเลขานุการคณะกรรมการส่งเสริมกิจการอุทยานวิทยาศาสตร์ (สอว.) กระทรวงวิทยาศาสตร์และเทคโนโลยี มีวัตถุประสงค์เพื่อเป็นกลไกเชื่อมกับผู้ประกอบการที่สามารถสร้างนวัตกรรมใหม่และมุ่งเน้นการสนับสนุนอุตสาหกรรมเป้าหมาย ได้แก่ อุตสาหกรรมเกษตรและอาหาร, อุตสาหกรรมที่เกี่ยวข้องกับวิทยาศาสตร์เพื่อสุขภาพ, อุตสาหกรรมด้านเทคโนโลยีสารสนเทศ ดิจิทัล และอิเล็กทรอนิคส์ ในโอกาสนี้ ดร.สุวิทย์ฯ ได้หารือในประเด็นเรื่อง "การเชื่อมโยงอุทยานวิทยาศาสตร์ภูมิภาคกับการพัฒนาเศรษฐกิจในพื้นที่ภาคตะวันออกเฉียงเหนือ" ร่วมกับภาคเอกชนในพื้นที่ ได้แก่ สภาอุตสาหกรรมขอนแก่น, หอการค้าจังหวัดขอนแก่น, สภาอุตสาหกรรมอุดรธานี, สภาอุตสาหกรรมมหาสารคาม, กลุ่มสภาอุตสาหกรรมด้าน Bio Economy, กลุ่มขอนแก่นพัฒนาเมือง (KKTT), กลุ่มสมาคมซอฟต์แวร์และธุรกิจนวัตกรรมภาตตะวันอกเฉียงเหนือ-กลุ่มผู้ประกอบการธุรกิจเทคโนโลยี (สมาชิก Sciene Park), กลุ่ม Smart famer ขอนแก่น, กลุ่ม Startup ขอนแก่น และกลุ่มนักศึกษา Startup เพื่อนำเสนอภารกิจของอุทยานวิทยาศาสตร์ ภาคตะวันออกเฉียงเหนือ ที่ช่วยตอบโจทย์นโนบายรัฐบาลได้อย่างชัดเจน นอกจากนี้ยังได้รับฟังปัญหาและข้อเสนอแนะของภาคเอกชน
จากนั้น ดร.สุวิทย์ฯ ได้แถลงข่าวภาพรวมของอุทยานวิทยาศาสตร์ ภาคตะวันออกเฉียงเหนือและเปิดตัวผลิตภัณฑ์ “mMilk” นมน้ำตาลแลคโตส 0% มีโปรตีนเบต้าเคซีนชนิดเอทู (A2) ผลงานวิจัยร่วมระหว่าง บริษัท แมรี่แอน แดรี่ โปรดักส์ จำกัด และทีมนักวิจัยคณะเกษตรศาสตร์ มหาวิทยาลัยขอนแก่น นมทางเลือกใหม่ ที่ดื่มแล้วไม่แพ้ ดูดซึมได้เร็ว สบายท้องผลงานเด่นวิจัยร่วมกับภาคเอกชน ภายใต้การสนับสนุนของอุทยานวิทยาศาสตร์ มหาวิทยาลัยขอนแก่น ซึ่งถือเป็นนวัตกรรมที่สามารถนำมายกระดับการพัฒนาคุณภาพและเพิ่มมูลค่าน้ำนมดิบ เหมาะที่จะนำมาผลิตนมฟังก์ชันให้กับผู้บริโภคกลุ่มห่วงใยสุขภาพและกลุ่มที่แพ้นมโค เพื่อผลิตให้ตอบโจทย์ความต้องการของผู้บริโภคกลุ่มคนไทยที่ห่วงใยสุขภาพ (Niche market)
ดร.สุวิทย์ฯ กล่าวว่า อุทยานวิทยาศาสตร์ฯ เป็นกลไกสำคัญของกระทรวงวิทยาศาสตร์ฯในการเชื่อมโยงกับผู้ประกอบการ ที่ผ่านมา ผลงานเด่นของอุทยานวิทยาศาสตร์ภาคตะวันออกเฉียงเหนือ ที่ได้มีความร่วมมือ 3 ฝ่าย ได้แก่ภาครัฐ สถาบันการศึกษา และเอกชน ซึ่งร่วมมือดำเนินการวิจัยและพัฒนาเพื่อส่งเสริมผลงานวิจัยให้กับเอกชนสามารถต่อยอดเชิงพาณิชย์ ผ่านกลไลการดำเนินการของอุทยานวิทยาศาสตร์มหาวิทยาลัยขอนแก่น ภายใต้แผนงานวิจัยร่วมกับภาคเอกชน หรือที่เรียกว่า Collaborative Research ซึ่งดำเนินการร่วมกับบริษัท แมรี่แอน แดรี่ โปรดักส์ จำกัด ในการพัฒนาผลิตภัณฑ์แปรรูปจากนมโคสดแท้ 100 %ที่มีคุณภาพสูงประกอบด้วยโปรตีนเบต้าเคซีนชนิดเอทู (A2) ภายใต้ชื่อสินค้า “mMilk” โดยนมA2 นี้จะเป็นทางเลือกใหม่สำหรับคนดื่มนม โดยนม A2 นี้ที่ดูดซึมได้เร็ว สบายท้อง ที่สำคัญคือปราศจากโปรตีนชนิดที่ก่อให้เกิดการแพ้  ซึ่งจะทำให้คนไทยจะได้รับประทานผลิตภัณฑ์แปรรูปจากโคนมที่มีคุณภาพและราคาไม่แพง
นม A2 เกิดจากงานวิจัยของมหาวิทยาลัยขอนแก่น ซึ่งมี รศ.ดร.มนต์ชัย ดวงจินดา คณะเกษตรศาสตร์ มหาวิทยาลัยขอนแก่น เป็นหัวหน้าโครงการได้ทำการศึกษาเพื่อค้นหาเครื่องหมายพันธุกรรมของเบต้าเคซีนชนิดเอสอง (A2 β-casein type)ซึ่งผลการวิจัยทำให้เอกชนมีความสามารถในการคัดเลือกแม่โคด้วย Genetic marker ที่ระบุจีโนไทป์ A2 เพื่อสร้างและขยายฝูงโคนมที่ผลิตนมชนิด A2 เพิ่มขึ้นท้ายสุดผลวิจัยนี้ทำให้เพิ่มศักยภาพของเอกชนด้วยการพัฒนาผลิตภัณฑ์นมน้ำตาลแลคโตส 0 % เป็นนมที่ดื่มได้อย่างสบายท้อง เพราะย่อยง่าย และสามารถดูดซึมคุณค่าสารอาหารธรรมชาติ จากนมโคแท้ 100 %ได้มากกว่านมปกติทั่วไป เหมาะสำหรับทุกคนในครอบครัวและผู้ที่แพ้น้ำตาลแลคโตส จึงทำให้ผู้ที่บริโภคน้ำนมดังกล่าวมีสุขภาพดียิ่งขึ้น โดยเฉพาะกับผู้สูงวัย กับผู้ที่ห่วงใยในสุขภาพของตนเอง
“mMilk” ชนิดเอทู (A2) ที่ได้รับการสนับสนุนจากอุทยานวิทยาศาสตร์ ม.ขอนแก่น นี้ ถือเป็นนวัตกรรมใหม่ในปี 2561 ที่นอกจากจะสร้างศักยภาพการแข่งขันให้เอกชนเข้มแข็งแล้ว ถือว่าเป็นนวัตกรรมที่สามารถนำมายกระดับการพัฒนาคุณภาพและเพิ่มมูลค่าน้ำนมดิบ เหมาะที่จะนำมาผลิตนมฟังก์ชันให้กับผู้บริโภคกลุ่มห่วงใยสุขภาพและกลุ่มที่แพ้นมโค เพื่อผลิตให้ตอบโจทย์ความต้องการของผู้บริโภคกลุ่มคนไทยที่ห่วงใยสุขภาพ (Niche market) และเป็นหนทางในการเพิ่มมูลค่าน้ำนมเพื่อเกษตรกรไทย (Value added) รวมถึงเป็นแนวทางในการรับมือผลกระทบของประชาคมเศรษฐกิจอาเชียน ที่สำคัญ ผลงานดังกล่าวยังส่งผลกระทบต่อชุมชนคือรายได้ที่สูงขึ้นของกลุ่มเกษตรกรผู้เลี้ยงโคนมในพื้นที่ได้แก่ร้อยเอ็ด อุดรธานี นครราชสีมา รวมถึงในภาคกลางและใต้ทั้งราชบุรีและนครศรีธรรมราช  รวมกว่า 1,200ครอบครัว รับซื้อน้ำนมดิบได้วันละ 300 ตันที่ได้ราคาสูงขึ้นและต่อเนื่อง รวมถึงเกิดการจ้างงานชุมชน ทั้งนี้ทางเอกชนยังมีแผนลงทุนเพื่อการพัฒนาผลิตภัณฑ์โดยขยายขนาดพื้นที่โรงงาน จำนวน  60 ไร่ ที่สามารถรับรองโรงงานผลิตขนาด 2,500 ตารางเมตร ซึ่งจะมีคลังสินค้ากว่า8,000 ตารางเมตร อีกทั้งยังจะส่งเสริมให้มีศูนย์รับน้ำนมดิบจากเกษตรกรเป็นของตัวเองด้วย”
ทั้งนี้เอกชนและมหาวิทยาลัย ยังวางแผนเรื่องความยั่งยืนร่วมกัน โดยได้มีการลงนามความร่วมมือระหว่างคณะเกษตรศาสตร์ ม.ขอนแก่น กับ บริษัท แมรี่ แอนด์ แดรี่ โปรดักส์ จำกัด ในการร่วมมือทางวิชาการและการวิจัย ได้ใช้สถานีทดลองที่มีชื่อว่าสถานีทดลองและฝึกอบรมเกษตรกรรมร้อยเอ็ด จ.ร้อยเอ็ด เพื่อใช้เป็นสถานที่บริการฝึกอบรมนักศึกษาและเกษตรกรสร้างคนในอุตสาหกรรมแปรรูปน้ำนม นอกจากนี้ได้จัดตั้งเป็นศูนย์สาธิตและฝึกอบรมการเลี้ยงโคนมขึ้น และมีการพัฒนาให้เป็นสถานีฝึกอบรมและวิจัยด้านโคนมและการแปรรูปน้ำนมในรูปแบบพึ่งตนเอง โดยเฉพาะการสร้างองค์ความรู้ในการผลิตโคนมกับเทคโนโลยีที่มีประสิทธิภาพในการผลิตนมที่เป็นผลิตภัณฑ์นมตัวใหม่ เพื่อสุขภาพ โดยใช้นวัตกรรมจากผลงานวิจัยของ ม.ขอนแก่น และก้าวสู้การเป็นผู้นำด้านการตลาดที่สามารถตอบสนองความต้องการของผู้บริโภคคนไทยอย่างแท้จริง
นอกจากนั้น ยังมีผลงานอื่นๆ ที่ดำเนินการร่วมกับภาคเอกชน อาทิ  ผลิตภัณฑ์อุปกรณ์รักษาระดับแรงดันไฟฟ้ารถยนต์ (Car Voltage Stabilizer) ซึ่งเป็นอุปกรณ์ที่ช่วยป้องกันความเสียหายที่สามารถเกิดขึ้นกับอุปกรณ์ไฟฟ้าและอุปกรณ์อิเล็คทรอนิคส์ต่าง ๆ ของรถยนต์, ผลิตภัณฑ์เครื่องดนตรีจากไม้ไผ่ขด เครื่องดนตรีจากไม้ไผ่ขด ที่เกิดการนำเอาภูมิปัญญาไม้ไผ่ขดซึ่งเป็นภูมิปัญญาที่ได้จากกระบวนการทำเครื่องเขิน ผลงานวิจัย ภูมิปัญญาไม้ไผ่ขดเพื่อประยุกต์ใช้ในการออกแบบเครื่องดนตรีประเภทเครื่องสาย, ผลิตภัณฑ์แคปซูลสมุนไพรดิลิเนีย สมุนไพรใหม่ ช่วยนอนหลับ งานวิจัยรางวัลระดับโลก พัฒนาโดยมหาวิทยาลัยขอนแก่น ผลิตภัณฑ์แคปซูลดิลิเนีย By เฮิร์บเวล ช่วยฟื้นฟูความจำ ต้านอัลไซเมอร์ และช่วยในการนอนหลับ ชักนำให้หลับลึกตามวิธีการทางธรรมชาติ, ผลิตภัณฑ์ซุปหน่อไม้กึ่งสำเร็จรูปพร้อมทาน เพื่อเป็นทางเลือกให้ผู้บริโภคคัดสรรวัตถุดิบจากหน่อไม้ภูเขาเท่านั้น ซึ่งมีคุณสมบัติพิเศษคือ มีความสด กรอบ รสหวานแบบธรรมชาติ ปลอดสารเคมี100% และ ระบบ Socio wifi เป็นเครื่องมือการตลาดที่ช่วยสร้างมูลค่าเพิ่มให้เครือข่ายวายฟาย (WiFi) โดยเป็นแพลตฟอร์มที่ช่วยให้ร้านค้า ธุรกิจ หรือองค์กรให้บริการวายฟาย (WiFi) กับลูกค้าได้อย่างปลอดภัย

ที่มา : https://www.thaigov.go.th/news/contents/details/15879
