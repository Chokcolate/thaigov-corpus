รัฐบาลไทย-ข่าวทำเนียบรัฐบาล-ก.แรงงาน ย้ำ ไทยส่งเสริมงานที่มีคุณค่า สนับสนุนบทบาทไตรภาคีร่วมพัฒนาประเทศ

วันอังคารที่ 6 พฤศจิกายน 2561
ก.แรงงาน ย้ำ ไทยส่งเสริมงานที่มีคุณค่า สนับสนุนบทบาทไตรภาคีร่วมพัฒนาประเทศ
“รองปลัดแรงงาน” กล่าวถ้อยแถลงการประชุมคณะประศาสน์การ สมัยที่ 334 ของ ILO
ณ นครเจนีวา สมาพันธรัฐสวิส ย้ำ ประเทศไทยส่งเสริมวาระงานที่มีคุณค่า (Decent Work) สนับสนุนโครงสร้างไตรภาคีเป็นหุ้นส่วนเชื่อมโยงการพัฒนาประเทศอย่างยั่งยืน
เมื่อวันที่ 5 พฤศจิกายน 2561 นายสุรเดช วลีอิทธิกุล รองปลัดกระทรวงแรงงาน นายสมศักดิ์ อภิวันทนกุล ผู้ช่วยปลัดกระทรวงแรงงาน พร้อมด้วย นางสาวชุลีรัตน์ ทองทิพย์ อัครราชทูตที่ปรึกษา (ฝ่ายแรงงาน) นางสาวสดุดี กิตติสุวรรณ ผู้อำนวยการกลุ่มงานวิเทศสัมพันธ์ และนางสาววรลักษณ์ ธีรนันทากุล นักวิชาการแรงงานปฏิบัติการ สำนักประสานความร่วมมือระหว่างประเทศ เข้าประชุมคณะประศาสน์การ สมัยที่ ๓๓๔ ณ นครเจนีวา ประเทศสวิตเซอร์แลนด์ โดยก่อนเริ่มการประชุม นายสุรเดชฯ ได้พบกับนายกาย ไรเดอร์ Mr. Guy Ryder ผู้อำนวยการใหญ่องค์การแรงงานระหว่างประเทศ และได้ย้ำให้ผู้อำนวยการใหญ่ฯ ทราบถึงความมุ่งมั่นของรัฐบาลไทยในการส่งเสริมวาระงานที่มีคุณค่าและการคุ้มครองสิทธิแรงงานทุกภาคส่วน โดยเฉพาะอย่างยิ่งแรงงานในภาคประมง
รองปลัดกระทรวงแรงงาน กล่าวถ้อยแถลงต่อที่ประชุมคณะประศาสน์การ สมัยที่ 334 ในนามรัฐบาลไทย หัวข้อ สถานะล่าสุดของการปฏิรูปสหประชาชาติ ว่า เราหวังว่าการปฏิรูปสหประชาชาติและระบบการพัฒนาสหประชาชาติที่ ILO มีส่วนร่วมอย่างแข็งขันตลอดกระบวนการจะเป็นหลักประกันต่อการบรรลุวาระเพื่อการพัฒนาที่ยั่งยืน ค.ศ. 2030 ซึ่งเราเชื่อมั่นว่าการพัฒนาศักยภาพขององค์ประกอบไตรภาคีของ ILO ในระดับชาติในการเจรจาทางสังคมจะเป็นปัจจัยสำคัญต่อการบรรลุเป้าหมายดังกล่าว การที่องค์ประกอบไตรภาคีระดับชาติมีศักยภาพสูงขึ้นจะช่วยให้สามารถเข้ามามีส่วนร่วมได้อย่างเข้มแข็งและสร้างสรรค์ในการสร้างงานที่มีคุณค่า และจะให้หลักประกันต่อการดำเนินการที่ประสบผลสำเร็จของกรอบงานความช่วยเหลือด้านการพัฒนาของสหประชาชาติในระยะยาวต่อไป เราขอให้ ILO พัฒนาความเป็นหุ้นส่วนในการพัฒนาในหน่วยงานสหประชาชาติ ภาคเอกชน และประชาสังคมต่อไป ประเทศไทยจะให้การสนับสนุนและร่วมมือในความพยายามปฏิรูปสหประชาชาติ และเราเชื่อว่าความพยายามอย่างต่อเนื่องของ ILO ในการมีส่วนร่วมในกระบวนการปฏิรูปจะให้ความมั่นใจว่าองค์ประกอบไตรภาคีจะมีบทบาทในการสร้างระบบร่วมกันที่ตอบสนองความจำเป็นได้อย่างแท้จริง และพร้อมต่อการเปลี่ยนแปลงในอนาคต
สำหรับการที่ประชุม GB สมัยที่ 334 นั้นได้รับทราบข้อมติของสมัชชาใหญ่แห่งสหประชาชาติเกี่ยวกับการปฏิรูประบบการพัฒนา (United Nation Development System: UNDS) ที่ได้รับการรับรอง เมื่อวันที่ 31 พฤษภาคม 2561 และนัยยะของข้อมติดังกล่าวต่อการดำเนินงานของ ILO โดยข้อมติดังกล่าวมีชื่อว่า “Repositioning of the United Nations development system in the context of the quadrennial comprehensive policy review of operational activities for development of the United Nations system” ซึ่งมีเนื้อหาเกี่ยวข้องกับการตัดสินใจของประเทศสมาชิกเกี่ยวกับมาตรการต่าง ๆ ที่สามารถสนับสนุนความพยายามของประเทศสมาชิก ในการดำเนินงานเพื่อบรรลุเป้าหมายเพื่อการพัฒนาที่ยั่งยืน ค.ศ. 2030 และการเข้าไปมีส่วนของ ILO ในทุกขั้นตอนของการปฏิรูป UN จะช่วยให้ ILO สามารถ แสดงบทบาทได้อย่างเข้มแข็งในการดำเนินงานร่วมกับองค์กรต่าง ๆ ในระบบสหประชาชาติและประเทศสมาชิก เพื่อการบรรลุเป้าหมายเพื่อการพัฒนาที่ยั่งยืน ในขณะเดียวกัน ILO จะต้องสร้างหลักประกันว่า โครงสร้างไตรภาคี ขององค์กรจะยังคงความสำคัญและมีความเชื่อมโยงกับการพัฒนาในระดับประเทศ
------------------------------------------
กองเผยแพร่และประชาสัมพันธ์ - ข่าว/
สำนักประสานความร่วมมือระหว่างประเทศ ข้อมูล - ภาพ/
5 พ.ย. 61

ที่มา : https://www.thaigov.go.th/news/contents/details/16584
