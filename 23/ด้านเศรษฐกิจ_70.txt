รัฐบาลไทย-ข่าวทำเนียบรัฐบาล-อพวช. ต้อนรับปิดเทอมชวนเปิดโลกภาพถ่ายและภาพยนตร์ดาราศาสตร์ ถ่ายทอดความงดงามของท้องฟ้ายามรัตติกาลในนิทรรศการ “ดาวจรัสฟ้า” (STARRY SKY ILLUMINATION)

วันจันทร์ที่ 8 ตุลาคม 2561
อพวช. ต้อนรับปิดเทอมชวนเปิดโลกภาพถ่ายและภาพยนตร์ดาราศาสตร์ ถ่ายทอดความงดงามของท้องฟ้ายามรัตติกาลในนิทรรศการ “ดาวจรัสฟ้า” (STARRY SKY ILLUMINATION)
กระทรวงวิทย์ฯ ต้อนรับปิดเทอมกับนิทรรศการ “ดาวจรัสฟ้า” (STARRY SKY ILLUMINATION) ภาพยนตร์ดาราศาสตร์ที่งดงามจากทั่วโลก พร้อมฉายดาวนับล้านดวงในรูปแบบ 360 องศาแล้ว ที่ พิพิธภัณฑ์วิทยาศาสตร์
องค์การพิพิธภัณฑ์วิทยาศาสตร์แห่งชาติ ร่วมด้วย พิพิธภัณฑ์วิทยาศาสตร์และเทคโนโลยีแห่งเซี่ยงไฮ้ (Shanghai Science and Technology Museum) และสถาบันวิจัยดาราศาสตร์แห่งชาติ (องค์การมหาชน) ต้อนรับปิดเทอมเปิดตัวนิทรรศการเต็มรูปแบบ ใน นิทรรศการ “ดาวจรัสฟ้า” (STARRY SKY ILLUMINATION) จัดแสดงภาพถ่ายและภาพยนตร์ดาราศาสตร์ที่งดงามจากทั่วโลก พร้อมฉายดาวนับล้านดวงในรูปแบบ 360 องศา เพื่อเสริมสร้างการเรียนรู้ด้านดาราศาสตร์ และวิทยาศาสตร์ให้กับเยาวชน และประชาชนทั่วไป โดยนิทรรศการจัดแสดง ณ พิพิธภัณฑ์วิทยาศาสตร์ อพวช. ต.คลองห้า อ.คลองหลวง จ.ปทุมธานี ตั้งแต่วันนี้ – 5 มกราคม 2562
ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) กล่าวว่า นิทรรศการ “ดาวจรัสฟ้า” (STARRY SKY ILLUMINATION) อยู่ภายใต้โครงการความร่วมมือ ระหว่างพิพิธภัณฑ์วิทยาศาสตร์และเทคโนโลยีแห่งเซี่ยงไฮ้ (Shanghai Science and Technology Museum)  และสถาบันวิจัยดาราศาสตร์แห่งชาติ (องค์การมหาชน) (สดร.) ซึ่งจัดขึ้นเนื่องในโอกาสสำคัญของปีแห่งการเฉลิมพระเกียรติพระบาทสมเด็จพระจอมเกล้าเจ้าอยู่หัว พระบิดาแห่งวิทยาศาสตร์ไทย ที่ได้ทอดพระเนตรสุริยุปราคา ณ หว้ากอ ครบรอบ 150 ปี  โดยถูกนำมาจัดแสดงอย่างเต็มรูปแบบ ที่ อพวช. คลองห้า ซึ่งก่อนหน้านี้นิทรรศการชุดนี้ ได้ขยายโอกาสการเรียนรู้ไปสู่ระดับภูมิภาคต่าง ๆ ทั่วประเทศ โดยถูกนำไปจัดแสดงในงานมหกรรมวิทยาศาสตร์และเทคโนโลยี ระดับภูมิภาค และงานมหกรรมวิทยาศาสตร์และเทคโนโลยีแห่งชาติ ประจำปี 2561 ที่ อิมแพ็ค เมืองทองธานี ที่ผ่านมา ซึ่งได้รับผลตอบรับจากเยาวชนและประชาชนทั่วประเทศเป็นอย่างดี  โดยนิทรรศการชุดนี้จัดขึ้น เพื่อเสริมสร้างการเรียนรู้ด้านดาราศาสตร์ และวิทยาศาสตร์ให้กับเยาวชน และประชาชนทั่วไป ซึ่งนิทรรศการ ฯ นี้ จัดแสดงภาพถ่ายและภาพยนตร์ด้านดาราศาสตร์ที่งดงามจากทั่วโลก และร่วมสัมผัสประสบการณ์สุดตื่นตาตื่นใจกับการฉายดาวนับล้านดวงภายใต้แสงออโรราที่งดงาม ในรูปแบบ 360 องศา
นิทรรศการ “ดาวจรัสฟ้า” (STARRY SKY ILLUMINATION) นำเสนอภาพถ่ายดาราศาสตร์และภาพยนตร์ดาราศาสตร์ที่ถ่ายจากสถานที่ต่าง ๆ ทั่วโลก ซึ่งภาพแต่ละภาพดูงดงามเสมือนจริง โดยแบ่งออกเป็น 7 โซน ด้วยกัน คือ โซนที่ 1 เหตุการณ์สำคัญทางดาราศาสตร์ จัดแสดงเหตุการณ์ดาราศาสตร์ที่สำคัญ ตั้งแต่ยุคอียิปต์โบราณถึงปัจจุบัน โซนที่ 2 ดวงดาราห่มฟ้าเมืองไทย จัดแสดงภาพถ่ายท้องฟ้ายามค่ำคืนของประเทศไทย โซนที่ 3 หนึ่งโลกฟ้าเดียว จัดแสดงภาพถ่ายท้องฟ้ายามค่ำคืนของสถานที่สำคัญทั่วโลกท่ามกลางอารยธรรมเก่าแก่บนความเชื่อทางดาราศาสตร์ โซนที่ 4 ภาพเหมือนของเทหวัตถุ จัดแสดงภาพเหมือนของวัตถุบนท้องฟ้า เช่น กาแล็กซี เนบิวลา กลุ่มดาว พระอาทิตย์ พระจันทร์และปรากฏการณ์ท้องฟ้า โซนที่ 5 ภาพถ่ายค่ำคืนแห่งดวงดาวแบบไทม์แลปส์ จัดแสดงภาพโดยใช้เทคนิคการถ่ายแบบ Time-Lapse ทำให้เห็นการเคลื่อนที่ของดวงดาว จากการหมุนรอบตัวเองของโลกในระยะเวลา 7 นาที โซนที่ 6 ท่องอวกาศเสมือนจริง สัมผัสประสบการณ์การเดินทางท่องอวกาศเสมือนจริง โดยฉายภาพด้วยเทคนิคทันสมัยของเครื่องฉายภาพเลเซอร์ 4K ที่มีความละเอียดสูง โซนที่ 7 ห้วงลึกแห่งจักรวาลกับดาว 22 ล้านดวง จัดแสดงท้องฟ้ายามราตรี ด้วยเครื่องฉาย Super Megastar II ซึ่งเป็นเครื่องฉายภาพท้องฟ้ายามค่ำคืนที่ล้ำสมัยที่สุดในโลก สามารถฉายภาพดวงดาวได้ราว 22 ล้านดวง  สามารถมองเห็นกาแล็กซีทางช้างเผือกที่ระยิบระยับไปด้วยดาวดวงเล็กดวงน้อยหลายล้านดวง ซึ่งนิทรรศการชุดนี้นับเป็นการถ่ายทอดความงดงามของท้องฟ้ายามรัตติกาลผ่านภาพถ่ายและภาพยนตร์ดาราศาสตร์โดยสะท้อนให้เห็นถึงการผสมผสานของวิทยาศาสตร์ เทคโนโลยีด้านดาราศาสตร์และศิลปะอย่างลงตัว ซึ่งจะช่วยกระตุ้นความสนใจและสร้างแรงบันดาลใจให้แก่เยาวชนคนรุ่นใหม่ในการเป็นนักดาราศาสตร์หรือนักถ่ายภาพดาราศาสตร์ได้ต่อไปในอนาคต”
สำหรับผู้เข้าชมที่สนใจชม นิทรรศการ “ดาวจรัสฟ้า” (STARRY SKY ILLUMINATION) สามารถเข้าชมได้โดยไม่เสียค่าใช้จ่าย ที่ พิพิธภัณฑ์วิทยาศาสตร์ อพวช. ต.คลองห้า อ.คลองหลวง จ.ปทุมธานี ตั้งแต่วันนี้ – 5 มกราคม 2562 เปิดให้บริการทุกวันอังคาร – ศุกร์ เวลา 09.30 -16.00 น. วันเสาร์ – อาทิตย์ และวันหยุดนักขัตฤกษ์ เวลา 09.30 -17.00 น. (ปิดบริการทุกวันจันทร์) สอบถามรายละเอียดเพิ่มเติมได้ที่ โทร 0-2577-9999 ต่อ 2122,2123 หรือ www.nsm.or.th

ที่มา : https://www.thaigov.go.th/news/contents/details/15944
