รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงอุตสาหกรรม ร่วมงาน Asia Aircraft Supply Chain Forum

วันพฤหัสบดีที่ 29 พฤศจิกายน 2561
ผู้ช่วยรัฐมนตรีประจำกระทรวงอุตสาหกรรม ร่วมงาน Asia Aircraft Supply Chain Forum
ผู้ช่วยรัฐมนตรีประจำกระทรวงอุตสาหกรรม ร่วมงาน Asia Aircraft Supply Chain Forum
เมื่อวันที่ ๒๗ พฤศจิกายน ๒๕๖๑ นายสันติ กีระนันทน์ ผู้ช่วยรัฐมนตรีประจำกระทรวงอุตสาหกรรม เข้าร่วมงาน Asia Aircraft Supply Chain Forum ซึ่งจัดขึ้นโดยกระทรวงเศรษฐกิจ การค้า และอุตสาหกรรมญี่ปุ่น (METI) ณ ศูนย์การประชุม Tokyo Big Sight กรุงโตเกียว ประเทศญี่ปุ่น
ผู้ช่วยรัฐมนตรีประจำกระทรวงอุตสาหกรรม ได้กล่าวปาฐกถาในหัวข้อ Efforts for vitalizing the aircraft industry in Asia เพื่อแสดงวิสัยทัศน์และความพร้อมของไทยในการเป็นศูนย์กลางของอุตสาหกรรมอากาศยานในภูมิภาคเอเชีย ตลอดจนนโยบายและมาตรการของไทยในการส่งเสริมอุตสาหกรรมอากาศยาน และโอกาสการลงทุนในพื้นที่ EEC ให้แก่ผู้เข้าร่วมประชุมจากนานาประเทศจำนวนกว่า ๕๐๐ คน นอกจากนี้ ยังได้พบปะหารือกับ Mr. Yochihiko Isozaki, State Minister of METI ณ กระทรวงเศรษฐกิจ การค้า และอุตสาหกรรมญี่ปุ่น (METI) เพื่อแลกเปลี่ยนความคิดเห็นและหารือแนวทางความร่วมมือระหว่างกันในการสนับสนุนการพัฒนาบุคลากรและการปรับเปลี่ยนอุตสาหกรรมของไทยสู่ Connecting Industry พร้อมทั้งเชิญชวนนักลงทุนอุตสาหกรรมอากาศยานญี่ปุ่นลงทุนในพื้นที่ EEC รวมถึงเชื่อมโยงแนวคิด Open Innovation Columbus ของนายชิโระ ซะโดชิมะ (Mr. Shiro Sadoshima) เอกอัครราชทูตญี่ปุ่นประจำประเทศไทย สู่การพัฒนาศูนย์บ่มเพาะผู้ประกอบการให้ตอบโจทย์ของประเทศ เพื่อประโยชน์ในการแลกเปลี่ยนเรียนรู้และเชื่อมโยง Ecosystem ของ startup ของไทยและญี่ปุ่น ภายใต้โครงการ Thailand InnoSpace ของไทย โดยฝ่ายไทยยังได้ขอบคุณ METI ที่ให้การสนับสนุน Mie-Thailand Innovation Center ที่ได้เปิด ไปในช่วงกลางเดือนพฤศจิกายน ๒๕๖๑ และขอบคุณ METI ที่ให้การสนับสนุนเอกชนญี่ปุ่น ในการส่งเสริมความร่วมมือนำแนวคิด LASI มาใช้ในอุตสาหกรรมของประเทศไทย โดยยังหวังจะเห็นการสนับสนุนดังกล่าวจาก METI เพิ่มขึ้นด้วยในอนาคต

ที่มา : https://www.thaigov.go.th/news/contents/details/17198
