รัฐบาลไทย-ข่าวทำเนียบรัฐบาล-รองปลัด นิสากรฯ เปิดการสัมมนา “ธุรกิจเสริมสวย 4.0 โตอย่างสตรอง”

วันพฤหัสบดีที่ 29 พฤศจิกายน 2561
รองปลัด นิสากรฯ เปิดการสัมมนา “ธุรกิจเสริมสวย 4.0 โตอย่างสตรอง”
รองปลัด นิสากรฯ เปิดการสัมมนา “ธุรกิจเสริมสวย 4.0 โตอย่างสตรอง”
กรุงเทพฯ : เมื่อวันที่ 28 พฤศจิกายน 2561 นางสาวนิสากร จึงเจริญธรรม รองปลัดกระทรวงอุตสาหกรรม เป็นประธานเปิดการสัมมนา “ธุรกิจเสริมสวย 4.0 #โตอย่างสตรอง” ณ ห้องแกรนด์ บอลรูม โรงแรม วอลดอร์ฟ แอสโทเรีย กรุงเทพ โดยงานสัมมนาดังกล่าวจัดขึ้นโดย สมาคมอินเตอร์เคอร์ฟัวร์ ประเทศไทย มีวัตถุประสงค์เพื่อเป็นศูนย์รวมของช่างผมที่มีคุณภาพ มีความเป็นเลิศระดับแนวหน้า ส่งเสริมคุณภาพการประกอบธุรกิจเสริมสวยไทยให้เป็นที่ยอมรับ ได้มาตรฐาน รวมทั้งยกระดับฝีมือให้เป็นที่ยอมรับของช่างผมโลกต่อไป โดยมีนายกสมาคมอินเตอร์เคอร์ฟัวร์ ประเทศไทย นายพิชัย อร่ามเจริญ ผู้บริหารสมาคม ร่วมเปิดงาน และมีผู้เข้าร่วมการสัมมนาจำนวนกว่า 200 คน
รองปลัดกระทรวงอุตสาหกรรม กล่าวว่า ปัจจุบันธุรกิจหากมองถึงโอกาสในการเติบโตของตลาดธุรกิจร้านเสริมสวยมีแนวโน้มเพิ่มขึ้นทุกปี เนื่องจากธุรกิจมีลักษณะแบบอาชีพอิสระที่ช่วยให้คนไทยทุกฐานะอาชีพมีสิทธิเลือกที่จะเป็นเจ้าของกิจการได้ แต่ภายใต้ความมีอิสระ ต้องใช้ความพยายามและหาแนวทางในการทำธุรกิจร้านเสริมสวยให้ประสบความสำเร็จ เนื่องจากร้านเสริมสวยเป็นธุรกิจที่มีอัตราการแข่งขันค่อนข้างสูง แต่ไม่ว่าธุรกิจโดยส่วนรวมจะเป็นเช่นไร วงการเสริมสวยก็ยังเป็นธุรกิจทำเงินให้กับทุกเพศทุกวัย ซึ่งการปรับเปลี่ยนการทำงานในยุค Digital Transformation นี้สำคัญอย่างยิ่ง วิธีการบริหารจัดการงานแบบดิจิทัลถือเป็นเครื่องมือสำคัญที่จะช่วยให้ธุรกิจสามารถบริหารจัดการงานได้อย่างมีประสิทธิภาพยิ่งขึ้น ดังนั้นธุรกิจเสริมสวย 4.0 #โตอย่างสตรอง ควรให้ความสำคัญ คือ 1) การใส่ใจในเรื่องบริการมากขึ้น 2) นวัตกรรม 3) เทคโนโลยี เช่น LIVE วิดีโอ หรือ “คอมมิวนิตี้” ซึ่งเป็นสิ่งสำคัญที่ไม่ควรมองข้ามโอกาส ที่ภาษาธุรกิจเรียกว่า influencer เพราะความไว้ใจที่กลุ่มลูกค้าของคุณมีต่อ influencer ทำให้สินค้าของคุณน่าเชื่อถือ
รองปลัด นิสากรฯ ได้กล่าวทิ้งท้ายถึงการก้าวผ่านการเปลี่ยนแปลงของโลกธุรกิจ ว่าผู้ประกอบการทุกท่านต้องเปิดใจเรียนรู้ความทันสมัยของเทคโนโลยีที่มีผลให้วิถีชีวิตความเป็นอยู่ของผู้คนเปลี่ยนแปลงไป ผู้บริโภคยุคใหม่ต้องการความสะดวก รวดเร็ว กลายเป็นปัจจัยสำคัญในการกำหนดทิศทางธุรกิจเสริมสวย และผู้ประกอบการต้องผันเปลี่ยน ปรับตัวให้สอดคล้องรองรับกับความต้องการที่เกิดขึ้นใหม่อยู่เสมอ

ที่มา : https://www.thaigov.go.th/news/contents/details/17175
