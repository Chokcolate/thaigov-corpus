รัฐบาลไทย-ข่าวทำเนียบรัฐบาล-นายกรัฐมนตรี เป็นประธานในพิธีมอบรางวัลการจัดการขยะมูลฝอย “จังหวัดสะอาด”  และรางวัลองค์กรปกครองส่วนท้องถิ่นที่มีผลการปฏิบัติงานดีเด่น ประจำปี พ.ศ. 2561

วันพฤหัสบดีที่ 25 ตุลาคม 2561
นายกรัฐมนตรี เป็นประธานในพิธีมอบรางวัลการจัดการขยะมูลฝอย “จังหวัดสะอาด”  และรางวัลองค์กรปกครองส่วนท้องถิ่นที่มีผลการปฏิบัติงานดีเด่น ประจำปี พ.ศ. 2561
นายกรัฐมนตรี เป็นประธานในพิธีมอบรางวัลการจัดการขยะมูลฝอย “จังหวัดสะอาด”
และรางวัลองค์กรปกครองส่วนท้องถิ่นที่มีผลการปฏิบัติงานดีเด่น ประจำปี พ.ศ. 2561
พร้อมกำชับทุกภาคส่วนร่วมกันจัดการกับปัญหาขยะอย่างยั่งยืนด้วยกลไกประชารัฐ
วันนี้ (25 ต.ค. 2561) เวลา 10.00 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีมอบรางวัลการจัดการขยะมูลฝอย “จังหวัดสะอาด” และรางวัลองค์กรปกครองส่วนท้องถิ่นที่มีผลการปฏิบัติงานดีเด่น ประจำปี พ.ศ. 2561 ณ ตึกสันติไมตรี (หลังนอก) ทำเนียบรัฐบาล โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นผู้กล่าวรายงาน พร้อมด้วยผู้บริหารกระทรวงมหาดไทย ผู้ว่าราชการจังหวัด ผู้บริหารระดับสูงของส่วนราชการ หน่วยงานภาครัฐ ภาคเอกชน และผู้บริหารองค์กรปกครองส่วนท้องถิ่นกว่า 500 คน เข้าร่วมงาน
พลเอก ประยุทธ์ จันทร์โอชา นายกรัฐมนตรี กล่าวว่า การจัดให้มีพิธีมอบรางวัลการจัดการขยะมูลฝอย
“จังหวัดสะอาด” และรางวัลองค์กรปกครองส่วนท้องถิ่นที่มีผลการปฏิบัติงานดีเด่น ประจำปี พ.ศ. 2561 ถือเป็นโอกาสอันน่ายินดีอีกครั้งหนึ่งที่กระทรวงมหาดไทยได้จัดให้มีการดำเนินงานภายใต้โครงการดังกล่าว ซึ่งสิ่งนี้สะท้อนให้เห็นถึงความก้าวหน้าในการขับเคลื่อนภารกิจของกระทรวงมหาดไทยตามนโยบายของรัฐบาล โดยเฉพาะอย่างยิ่งในเรื่องของ
การบริหารจัดการขยะมูลฝอยอย่างเป็นระบบ อันจะช่วยส่งเสริมสุขอนามัยและสภาพแวดล้อมที่ดีต่อการยกระดับคุณภาพชีวิตของพี่น้องประชาชนชาวไทย รวมถึงการพัฒนาและส่งเสริมบทบาทขององค์กรปกครองส่วนท้องถิ่น
ให้สามารถบริหารจัดการตัวเองได้อย่างมีประสิทธิภาพ ทั้งนี้ สำหรับคำว่า “จังหวัดสะอาด” นั้น มีความหมายที่สะท้อนให้เห็นถึงความร่วมมือร่วมใจในการบริหารจัดการขยะตามแนวทาง “ประชารัฐ” ของรัฐบาล เพื่อเสริมสร้างการมีส่วนร่วมในการสร้างจิตสำนึกร่วมกัน อันจะนำไปสู่การบริหารจัดการขยะมูลฝอยอย่างยั่งยืน ดังนั้น เพื่อให้การบริหารจัดการขยะมูลฝอยเป็นไปอย่างมีประสิทธิภาพ เราทุกคนจำเป็นต้องตระหนักการบริหารจัดการเรื่องดังกล่าวไม่ใช่เป็นเพียงแค่เรื่องของมลพิษหรือสิ่งแวดล้อมแต่เพียงเท่านั้น ทว่ายังเกี่ยวข้องสัมพันธ์กับการพัฒนาเศรษฐกิจของประเทศอีกด้วย โดยเฉพาะเรื่องของการท่องเที่ยว ซึ่งถือเป็นรายได้หลักส่วนหนึ่งของประเทศ เนื่องจากบ้านเมืองที่สะอาดสวยงามย่อมส่งผลต่อภาพลักษณ์ของประเทศไทยในเวทีประชาคมโลก อันจะช่วยส่งเสริมให้นักท่องเที่ยวเดินทางมาจับจ่ายใช้สอยภายในประเทศต่อไป ทั้งนี้ การแก้ไขปัญหาเรื่องขยะมูลฝอยถือเป็นหน้าที่ของทุกฝ่าย ตั้งแต่ประชาชน องค์กรปกครองส่วนท้องถิ่น และส่วนราชการที่เกี่ยวข้อง ดังนั้น จึงขอฝากให้ผู้ว่าราชการจังหวัด และผู้บริหารองค์กรปกครองส่วนท้องถิ่น ผู้ซึ่งมีอำนาจและหน้าที่ในการจัดการปัญหาเรื่องขยะโดยตรง ช่วยกันดำเนินการอย่างเต็มที่ รณรงค์ประชาสัมพันธ์เพื่อให้ความรู้แก่ประชาชน และสร้างการมีส่วนร่วมของทุกภาคส่วน เพื่อความสำเร็จในการจัดการ
กับปัญหาดังกล่าวอย่างมีประสิทธิภาพสูงสุด อันจะนำพาประเทศไทยไปสู่ “ความมั่นคง มั่งคั่ง และยั่งยืน” สืบไป
ด้าน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า กระทรวงมหาดไทยได้จัดทำแผนปฏิบัติการจัดการขยะมูลฝอยชุมชน “จังหวัดสะอาด” ประจำปี พ.ศ. 2561 ขึ้น เพื่อให้จังหวัดดำเนินการขับเคลื่อนผ่านกลไกความร่วมมือของทุกภาคส่วนในลักษณะ “ประชารัฐ” ภายใต้หลักการ “3Rs” หรือ “3ช” คือ “Reduce-ใช้น้อย Reuse-ใช้ซ้ำ และ Recycle-นำกลับมาใช้ใหม่” โดยแบ่งการดำเนินการออกเป็นสามระยะ คือ “ต้นทาง กลางทาง และปลายทาง” ดังนั้น เพื่อเป็นการติดตามและประเมินผลการปฏิบัติงานของจังหวัด กระทรวงมหาดไทยจึงได้จัดโครงการจัดการขยะมูลฝอย “จังหวัดสะอาด” และรางวัลองค์กรปกครองส่วนท้องถิ่นที่มีผลการปฏิบัติงานดีเด่น ประจำปี พ.ศ. 2561 ขึ้น เพื่อเป็นแรงจูงใจ ยกย่อง และเชิดชูเกียรติให้แก่หน่วยงานและประชาชนในพื้นที่ได้ร่วมแรงร่วมใจบริหารจัดการขยะมูลฝอย โดยแบ่งรางวัลออกเป็น 2 ระดับ ได้แก่ ระดับจังหวัด และระดับประเทศ ทั้งนี้ กระทรวงมหาดไทย โดยกรมส่งเสริมการปกครองท้องถิ่น ได้ส่งเสริมและสนับสนุนองค์กรปกครองส่วนท้องถิ่นในการพัฒนาศักยภาพ เพื่อให้บริการสาธารณะ ตลอดจนสร้างภาพลักษณ์ที่ดี สร้างความเชื่อมั่น และมุ่งพัฒนาคุณภาพชีวิตของประชาชนมาโดยตลอด โดยมีจุดหมายสำคัญ ก็คือ “บำบัดทุกข์ บำรุงสุข” ให้แก่พี่น้องประชาชนชาวไทยทุกคนอย่างยั่งยืน

ที่มา : https://www.thaigov.go.th/news/contents/details/16316
