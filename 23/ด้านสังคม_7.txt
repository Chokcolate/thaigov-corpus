รัฐบาลไทย-ข่าวทำเนียบรัฐบาล-พม. เร่งช่วยเหลือหญิงชรา สุขภาพไม่แข็งแรง ใช้ชีวิตลำพังในบ้านเก่าทรุดโทรม ที่ จ.อุตรดิตถ์ และหญิงชราวัย 61 ปี พิการเป็นอัมพาต อาศัยอยู่กับแม่แก่ชราวัย 81 ปี  ที่ จ.บุรีรัมย์

วันพุธที่ 3 ตุลาคม 2561
พม. เร่งช่วยเหลือหญิงชรา สุขภาพไม่แข็งแรง ใช้ชีวิตลำพังในบ้านเก่าทรุดโทรม ที่ จ.อุตรดิตถ์ และหญิงชราวัย 61 ปี พิการเป็นอัมพาต อาศัยอยู่กับแม่แก่ชราวัย 81 ปี  ที่ จ.บุรีรัมย์
พม. เร่งช่วยเหลือหญิงชรา สุขภาพไม่แข็งแรง แขนซ้ายอ่อนแรง ใช้ชีวิตลำพังในบ้านเก่าทรุดโทรม ที่ จ.อุตรดิตถ์ และหญิงชราวัย 61 ปี พิการเป็นอัมพาต อาศัยอยู่กับแม่แก่ชราวัย 81 ปี พิการเดินไม่ได้ และน้องสาว ครอบครัวยากจน ที่ จ.บุรีรัมย์
วันนี้ (3 ต.ค. 61) เวลา 08.30 น. นายอภิชาติ อภิชาตบุตร รักษาการรองปลัดกระทรวงการพัฒนาสังคมและความมั่นแคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 126/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทาง การป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอภิชาติ กล่าวว่า จากกรณีหญิงชรารายหนึ่ง สุขภาพไม่แข็งแรง แขนซ้ายอ่อนแรง ต้องใช้ชีวิตเพียงลำพัง ในเพิงสังกะสีสภาพเก่าทรุดโทรมใกล้ผุพัง ไม่มีไฟฟ้าใช้ ทั้งยังไม่มีบัตรประชาชน ไม่ทราบอายุที่แท้จริง ไม่มีนามสกุล และไม่เคยเรียนหนังสือ อาศัยทำงานรับจ้างถางหญ้าและเก็บพริก เพื่อหารายได้ประทังชีวิต ที่จังหวัดอุตรดิตถ์ และกรณีหญิงชราวัย 61 ปี พิการเป็นอัมพาต นอนป่วยติดเตียง ช่วยเหลือตัวเองไม่ได้ อาศัยอยู่กับแม่แก่ชราวัย 81 ปี ที่พิการเดินไม่ได้ และน้องสาวอีกคน ที่ต้องทำงานหารายได้จุนเจือครอบครัวเพียงคนเดียว ครอบครัวมีฐานะยากจน ที่จังหวัดบุรีรัมย์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.อุตรดิตถ์ และ พมจ.บุรีรัมย์ พร้อมทีม One Home ทั้ง 2 จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำการพาไปทำบัตรประชาชน เพื่อขอรับสิทธิตามกฎหมายตามความเหมาะสม พร้อมแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง และร่วมกันหาแนวทางการช่วยเหลือในระยะยาวต่อไป
นายอภิชาติ กล่าวต่อไปว่า อีกกรณีเจ้าหน้าที่ตำรวจเข้าจับกุมชายวัย 37 ปี อาชีพขับรถขนส่งนมโรงเรียน ก่อเหตุบังคับข่มขืนกระทำชำเราหลานสาววัย 9 ขวบ จำนวนหลายครั้ง จนเด็กหญิงได้รับบาดเจ็บเข้ารักษาตัว ที่โรงพยาบาลแห่งหนึ่ง ที่จังหวัดสมุทรสาคร และกรณีเจ้าหน้าที่ตำรวจเข้าจับกุมชายชราวัย 74 ปี ที่ก่อเหตุล่อลวงและบังคับข่มขืนกระทำชำเราเด็กหญิงวัย 9 ขวบ ที่ย่านบางขุนเทียน กรุงเทพฯ นั้น ได้กำชับให้พัฒนาสังคมและความมั่นคงของมนุษย์จังหวัดสมุทรสาคร (พมจ.สมุทรสาคร) พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงทั้ง 2 คนอย่างใกล้ชิดโดยด่วน เพื่อให้มีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด รวมทั้งดูแลเรื่องการรักษาพยาบาลอาการบาดเจ็บของเด็กหญิงอย่างต่อเนื่อง อีกทั้ง ทางกระทรวง พม. มีบ้านพักเด็กและครอบครัวจังหวัดสมุทรสาครและกรุงเทพมหานคร พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ.2546 ทั้งนี้ ขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กสาววัย 18 ปี ที่พิการตาบอด ถูกลูกชายของพี่เลี้ยงวัย 12 ปี ทำร้ายร่างกาย โดยใช้มีดกรีดที่แขนและขาจำนวนหลายแผล และทำร้ายร่างกายเป็นรอยฟกช้ำ ทำให้ได้รับบาดเจ็บทั่วร่างกาย ที่จังหวัดสมุทรปราการ นั้น ทางทีม One Home ได้วางแนวทางการดูแลผู้บาดเจ็บในระยะยาว เนื่องจากผู้เป็นแม่ไม่มีเวลาเลี้ยงดู ต้องออกไปทำงาน โดยเสนอแนวทางให้ส่งเด็กเข้ารับการอุปการะในสถานสงเคราะห์ของกระทรวง พม. เพื่อให้เด็กได้รับการดูแลอย่างเหมาะสม ซึ่งผู้เป็นแม่ยินยอมที่จะนำเด็กเข้ารับการอุปการะในสถานสงเคราะห์

ที่มา : https://www.thaigov.go.th/news/contents/details/15826
