รัฐบาลไทย-ข่าวทำเนียบรัฐบาล-กระทรวงศึกษาธิการชี้แจงกรณี เจ้าหน้าที่ฝ่ายความมั่นคงใน จชต. เรียกร้องให้ตรวจสอบกรณีทุจริตงบประมาณจ่ายเงิน สนับสนุนการศึกษา สำหรับโรงเรียนเอกชนในพื้นที่

วันจันทร์ที่ 19 พฤศจิกายน 2561
กระทรวงศึกษาธิการชี้แจงกรณี เจ้าหน้าที่ฝ่ายความมั่นคงใน จชต. เรียกร้องให้ตรวจสอบกรณีทุจริตงบประมาณจ่ายเงิน สนับสนุนการศึกษา สำหรับโรงเรียนเอกชนในพื้นที่
กระทรวงศึกษาธิการชี้แจงกรณี เจ้าหน้าที่ฝ่ายความมั่นคงใน จชต. เรียกร้องให้ตรวจสอบกรณีทุจริตงบประมาณจ่ายเงิน สนับสนุนการศึกษา สำหรับโรงเรียนเอกชนในพื้นที่
วันที่ 13 พฤศจิกายน 2561 นายการุณ  สกุลประดิษฐ์ ปลัดกระทรวงศึกษาธิการ ชี้แจงกรณีเจ้าหน้าที่ฝ่ายความมั่นคงในจังหวัดชายแดนภาคใต้เรียกร้องให้ตรวจสอบกรณีทุจริตงบประมาณจ่ายเงินสนับสนุนการศึกษาสำหรับโรงเรียนเอกชนในพื้นที่ ในประเด็นดังนี้
1. ผลการตรวจสอบโรงเรียนเอกชนเป้าหมายหลายแห่งในจ.ปัตตานี สามารถตรวจยึดบัตรเอทีเอ็มที่ใช้คู่กับบัญชีเงินเดือนของครูในโรงเรียนได้จำนวน 23 ใบ โดยเป็นบัตรเอทีเอ็มของครู 23 คน และพบว่าถูกทางโรงเรียนยึดเอาไว้ จากนั้นเบิกจ่ายเงินเดือนให้ครูต่ำกว่ายอดจริงที่รัฐบาลอุดหนุนช่วยเหลือให้แก่ครูโรงเรียนเอกชนใน 3 จังหวัดชายแดนใต้ ให้มีรายรับไม่ต่ำกว่า 15,000 บาทต่อเดือน รวมทั้งเบี้ยเสี่ยงภัยอีก 2,500 บาทต่อเดือน
2. พล.ต.จตุพร กลัมพสุต รองแม่ทัพภาคที่ 4 เปิดเผยว่า รัฐบาลจ่ายเงินอุดหนุนให้แก่ครูโรงเรียนเอกชนในสามจังหวัดชายแดนภาคใต้ ซึ่งถือเป็น "พื้นที่พิเศษ" โดยอุดหนุนให้ครูมีรายรับไม่ต่ำกว่า 15,000 บาทต่อเดือน บวกกับเบี้ยเสี่ยงภัยอีก 2,500 บาทต่อเดือน แต่จากการตรวจสอบพบว่า ผู้บริหารโรงเรียนจ่ายเงินเดือนครูไม่ครบ มีการหักเอาไว้ประมาณครึ่งหนึ่ง โดยอ้างว่านำไปใช้ในกิจการอื่นของโรงเรียนหรือนำไปจ้างครูเพิ่มเพราะครูไม่เพียงพอ
3. จากการลงพื้นที่ตรวจสอบพบว่า หลายโรงเรียนมีพัฒนาการหลบเลี่ยงการตรวจสอบ ด้วยการยึดบัตรเอทีเอ็มของครูทุกคนไว้ แล้วทำหน้าที่กดเงินเดือนจ่ายให้ครูแทน โดยจ่ายให้เฉลี่ยคนละ 6,400 บาทเท่านั้น ซึ่งเท่ากับหักไปกว่าครึ่ง หรือ 8,600 บาท ส่วนเบี้ยเสี่ยงภัย เดือนละ 2,500 บาท ได้ถูกโรงเรียนหักไว้เช่นกัน
สาระสำคัญ
- สำนักงานคณะกรรมการส่งเสริมการศึกษาเอกชนได้ตรวจสอบข้อเท็จจริง พบว่าโรงเรียนดังกล่าว เป็นโรงเรียนในระบบ ประเภทสอนศาสนาอิสลามควบคู่วิชาสามัญ ตั้งอยู่ในพื้นที่อำเภอทุ่งยางแดง จังหวัดปัตตานี มีนักเรียนจำนวน 286 คน เปิดสอนระดับอนุบาลจนถึงระดับมัธยมศึกษาตอนปลาย  มีครูจำนวนทั้งสิ้น 54 คน เป็นครูสอนวิชาสามัญจำนวน 26 คน เป็นครูสอนศาสนาจำนวน 28 คน โดยโรงเรียนได้รับเงินอุดหนุนรายบุคคลในอัตรา ระดับก่อนประถมศึกษา 13,884.50 บาท/คน/ปี ระดับประถมศึกษา 13,584.50 บาท/คน/ปี ระดับมัธยมศึกษาตอนต้น 16,432.50 บาท/คน/ปี ระดับมัธยมศึกษาตอนปลาย 16,732.50 บาท/คน/ปี
กรณีข้างต้นโรงเรียนให้การยอมรับว่าได้ยึดบัตร ATM และสมุดบัญชีธนาคารของครูสอนวิชาสามัญจำนวน 26 คน เพื่อความสะดวกในการเบิกจ่ายเงินเดือนให้ครูในอัตราคนละ 7,000บาท ส่วนต่างอีกจำนวน 8,000 บาท ได้เอาไปเฉลี่ยเพื่อจ่ายเป็นเงินเดือนให้กับครูสอนศาสนาอีก จำนวน 28 คน โดยอ้างว่าครูผู้สอนวิชาสามัญทุกคนยินยอม สำหรับการจ่ายเบี้ยเสี่ยงภัยเดือนละ 2,500 บาท  โรงเรียนแจ้งว่าได้จ่ายให้ครูที่มีสิทธิครบถ้วนตามที่ระเบียบกำหนด
ทั้งนี้ การจ่ายเงินเดือนครูซึ่งกำหนดไว้ในระเบียบกระทรวงศึกษาธิการ ว่าด้วยการกำหนดมาตรการช่วยเหลือนักเรียนในโรงเรียนเอกชน เป็นเงินอุดหนุนรายบุคคล พ.ศ. 2558 ไม่ได้กำหนดให้หน่วยงานของรัฐจ่ายเงินเดือนครูโดยตรง แต่ให้โรงเรียนดำเนินการจ่ายเงินเดือนครูจากเงินอุดหนุนรายบุคคล ซึ่งเงินเดือนครูดังกล่าวต้องจ่ายเป็นลำดับแรก ในอัตราคนละ 15,000 บาท ต่อเดือน ส่วนที่เหลือนำไปใช้จ่ายเป็นค่าพัฒนาสื่อการเรียนการสอน ครุภัณฑ์ พัฒนาอาคารสถานที่และการดำเนินการของโรงเรียน
จากการตรวจสอบข้อมูลทางการเงินของโรงเรียน ปรากฏว่าโรงเรียนมิได้เก็บค่าธรรมเนียมการศึกษาจากผู้ปกครอง โดยได้รับเงินอุดหนุนรายบุคคล จำนวน 4,607,976 บาท/ ปี ซึ่งหากจ่ายเงินครูสอนวิชาสามัญจำนวน 26 คน ตามวุฒิการศึกษาที่ทางราชการกำหนด คนละ 15,000 บาท เป็นเงิน4,680,000 บาท /ปี
อย่างไรก็ตาม ถึงแม้จะเป็นการแก้ปัญหาในการบริหารเงินของโรงเรียน แต่ก็ถือว่าไม่เป็นไปตามระเบียบฯ ซึ่งสำนักงานคณะกรรมการส่งเสริมการศึกษาเอกชน จะดำเนินการสั่งการให้โรงเรียนแก้ไขให้ถูกต้องตามระเบียบ  โดยการพิจารณาสัดส่วนจำนวนครูต่อจำนวนนักเรียนให้เหมาะสมกับจำนวนเงินอุดหนุนที่ได้รับ เพื่อป้องกันและแก้ไขปัญหาในทำนองเดียวกันนี้อีก
อนึ่ง ยังมีโรงเรียนที่มีปัญหาในลักษณะเดียวกันนี้ ซึ่งสำนักงานคณะกรรมการส่งเสริมการศึกษาเอกชน  ได้ดำเนินการตรวจสอบการจ่ายเงินเดือนครูและเบี้ยเสี่ยงภัยในพื้นที่จังหวัดชายแดนภาคใต้แล้ว และจะได้หาแนวทางแก้ไขปัญหาต่อไป

ที่มา : https://www.thaigov.go.th/news/contents/details/16805
