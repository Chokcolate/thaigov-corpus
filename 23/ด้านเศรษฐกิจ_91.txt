รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ ร่วมการประชุมคณะกรรมการจัดการ สมัยที่ 42 ขององค์การโทรคมนาคมแห่งเอเชียและแปซิฟิก ที่มองโกเลีย

วันพฤหัสบดีที่ 11 ตุลาคม 2561
ปลัดกระทรวงดิจิทัลฯ ร่วมการประชุมคณะกรรมการจัดการ สมัยที่ 42 ขององค์การโทรคมนาคมแห่งเอเชียและแปซิฟิก ที่มองโกเลีย
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ได้เข้าร่วมการประชุมคณะกรรมการจัดการ สมัยที่ 42 ขององค์การโทรคมนาคมแห่งเอเชียและแปซิฟิก (The 42nd Session of the Management Committee of the Asia-Pacific Telecommunity) ณ กรุงอูลานบาตอร์ ประเทศมองโกเลีย ระหว่างวันที่ 9-10 ตุลาคม 2561 การจัดประชุมคณะกรรมการจัดการ สมัยที่ 42 ครั้งนี้ เพื่อพิจารณากำหนดโครงการ/กิจกรรม และงบประมาณดำเนินงานของ APT ในปี 2562 โดยปลัดกระทรวงดิจิทัลฯได้กล่าวถึงแผนพัฒนาดิจิทัลเพื่อเศรษฐกิจและสังคมของไทย ซึ่งสอดคล้องกับแผนยุทธศาสตร์ของภูมิภาคเอเชียและแปซิฟิก ปี 2018-2020 ประกอบด้วย 5 เสาหลัก ได้แก่ การเชื่อมโยง (Connectivity) นวัตกรรม (Innovation) ความเชื่อมั่น (Trust) การพัฒนาทรัพยากรมนุษย์ (Capacity Building) และหุ้นส่วนความร่วมมือ (Partnership) พร้อมนี้ได้นำเสนอโครงการเน็ตประชารัฐ เพื่อใช้เป็นกรณีศึกษาสำหรับประเทศสมาชิกขององค์การโทรคมนาคมแห่งเอเชียและแปซิฟิก (APT) จำนวน 38 ประเทศ และประเทศไทยจะได้เผยแพร่รายงานการดำเนินงานโครงการเน็ตประชารัฐ ผ่านการประชุมนโยบายและการกำกับดูแลของ APT ในปีหน้า ทั้งนี้ ประเทศสมาชิกได้ให้ความสนใจเป็นอย่างยิ่ง โดยข้อเสนอของไทยดังกล่าวจะถูกบรรจุไว้ในแผนงานของ APT ซึ่งจะจัดการประชุมในเดือนมิถุนายน ปี 2562
**********************

ที่มา : https://www.thaigov.go.th/news/contents/details/16020
