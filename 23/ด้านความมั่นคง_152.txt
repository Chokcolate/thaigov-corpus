รัฐบาลไทย-ข่าวทำเนียบรัฐบาล-ที่ปรึกษาแรงงาน ลงพื้นที่เกาะสมุย ตรวจเยี่ยมผู้ประกันตนมาตรา 40 มุ่งสร้างหลักประกันทางสังคมขับเคลื่อนนโยบาย หนึ่งตำบล หนึ่งหมู่บ้าน ประกันสังคมถ้วนหน้า

วันเสาร์ที่ 24 พฤศจิกายน 2561
ที่ปรึกษาแรงงาน ลงพื้นที่เกาะสมุย ตรวจเยี่ยมผู้ประกันตนมาตรา 40 มุ่งสร้างหลักประกันทางสังคมขับเคลื่อนนโยบาย หนึ่งตำบล หนึ่งหมู่บ้าน ประกันสังคมถ้วนหน้า
นางสาวอนุสรี ทับสุวรรณ ที่ปรึกษา รมว.แรงงาน ลงพื้นที่เกาะสมุย พบปะผู้ประกันตนมาตรา 40 และตรวจเยี่ยมผู้ประกันตนทุพพลภาพ ในการขับเคลื่อนนโยบาย หนึ่งตำบล หนึ่งหมู่บ้าน ประกันสังคมถ้วนหน้า
นางสาวอนุสรี ทับสุวรรณ ที่ปรึกษา รมว.แรงงาน ลงพื้นที่เกาะสมุย พบปะผู้ประกันตนมาตรา 40 และตรวจเยี่ยมผู้ประกันตนทุพพลภาพ ในการขับเคลื่อนนโยบาย หนึ่งตำบล หนึ่งหมู่บ้าน ประกันสังคมถ้วนหน้า มุ่งสร้างหลักประกันทางสังคมแก่ผู้ประกอบอาชีพอิสระ สู่ความเท่าเทียมในสังคม และมีคุณภาพชีวิตที่ดี
เมื่อวันที่ 23 พ.ย.2561 นางสาวอนุสรี ทับสุวรรณ ประจำสำนักเลขาธิการนายกรัฐมนตรี ปฏิบัติงานกระทรวงแรงงาน (ที่ปรึกษารัฐมนตรีว่าการกระทรวงแรงงาน) พร้อมด้วยนางเธียรรัตน์ นะวะมะวัฒน์ ผู้ช่วยปลัดกระทรวงแรงงาน ลงพื้นที่จังหวัดสุราษฎร์ธานี มอบนโยบายแก่หัวหน้าส่วนราชการสังกัดกระทรวงแรงงานในจังหวัดสุราษฎร์ธานี และตรวจเยี่ยมพบปะกลุ่มผู้ประกันตนมาตรา 40 ในการขับเคลื่อนนโยบาย หนึ่งตำบล หนึ่งหมู่บ้าน ประกันสังคมถ้วนหน้า ณ บริเวณศาลาอ่าวหัวถนน ต.มะเร็ต อ.เกาะสมุย โดยมี ว่าที่ร้อยตรี กิตติภพ รอดดอน นายอำเภอเกาะสมุย พร้อมด้วย หัวหน้าส่วนราชการในสังกัดกระทรวงแรงงานให้การต้อนรับ
นางสาวอนุสรีฯ กล่าวว่า พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน ได้ดำเนินการขับเคลื่อนนโยบาย หนึ่งตำบล หนึ่งหมู่บ้าน ประกันสังคมถ้วนหน้า ซึ่งเป็นโครงการที่สำคัญในการขับเคลื่อนนโยบายเร่งด่วน (Agenda Based) ข้อ 13 ของกระทรวงแรงงาน และตามนโยบายของรัฐบาล ซึ่งมีสำนักงานประกันสังคมเป็นเจ้าภาพ โดยมีวัตถุประสงค์ให้ประชาชนได้เข้าถึงสวัสดิการของรัฐโดยถ้วนหน้า เพื่อยกระดับคุณภาพชีวิต โดยมีเครือข่ายประกันสังคมในระดับพื้นที่เป็นกลไกสำคัญในการขับเคลื่อนนโยบาย โดยเฉพาะอย่างยิ่งผู้นำท้องถิ่นซึ่งเป็ผู้ที่สามารถเข้าถึงประชาชนได้ดี ร่วมรณรงค์ ประชาสัมพันธ์ สนับสนุน และผลักดัน ให้แรงงานนอกระบบซึ่งเป็นผู้ประกอบอาชีพอิสระ ที่มีอายุ 15 – 60 ปีบริบูรณ์ สมัครเป็นผู้ประกันตน ตามมาตรา 40 เข้าสู่ระบบประกันสังคมอย่างถ้วนหน้า เป็นหลักประกันในการดำรงชีวิตในภายภาคหน้า
จากนั้น นางสาวอนุสรีฯ ได้ลงพื้นที่เยี่ยมผู้ประกันตนทุพพลภาพ จำนวน 2 ราย คือ นายสุทธิพงค์ ใจกล้า ณ บ้านเลขที่ 18/6 ม.4 ต.ลิปะน้อย อ.เกาะสมุย จ.สุราษฎร์ธานี และนายจำเนียร สุขผล ณ บ้านเลขที่ 52 หมู่ที่ 5 ต.อ่างทอง อ.เกาะสมุย จ.สุราษฎร์ธานี เพื่อเป็นขวัญและกำลังใจพร้อมนำเจ้าที่ประกันสังคมเข้าชี้แจงให้ทราบถึงสิทธิ และสวัสดิการต่างๆ
สำหรับอำเภอเกาะสมุย จังหวัดสุราษฎร์ธานี เป็นเกาะที่ใหญ่อันดับ 3 ของประเทศ ประกอบด้วย 7 ตำบล 39 หมู่บ้าน และจากข้อมูลประกันสังคมในปัจจุบันของสำนักงานประกันสังคมจังหวัดสุราษฎร์ธานี มีนายจ้างสถานประกอบการในความรับผิดชอบ จำนวน 6,745 แห่ง มีผู้ประกันตน จำนวน 187,027 คน แบ่งออกเป็นผู้ประกันตนมาตรา 33 จำนวน 129,085 คน ผู้ประกันตนมาตรา 39  จำนวน 15,184 คน และผู้ประกันตน ตามมาตรา 40  จำนวน 42,758 คน โดยการดำเนินการตามนโยบาย หนึ่งตำบล หนึ่งหมู่บ้าน ประกันสังคมถ้วนหน้า ในครั้งนี้ ได้รับการสนับสนุนจากหน่วยงานสังกัดกระทรวงแรงงานจังหวัดสุราษฎร์ธานี ภาคีเครือข่าย อาสาสมัครแรงงาน ผู้นำท้องถิ่น และส่วนราชการต่างๆ ผนึกกำลังในการดำเนินงาน โดยมีเป้าหมายให้ หมู่ที่ 1 ตำบลมะเร็ต อำเภอเกาะสมุย เป็นหมู่บ้านนำร่องของโครงการหนึ่งตำบล หนึ่งหมู่บ้าน ประกันสังคมถ้วนหน้า เพื่อให้เกิดความมั่นคง มั่งคั่งและยั่งยืน ตามนโยบายของรัฐบาลต่อไป
-----------------------------------
กองเผยแพร่และประชาสัมพันธ์/
ณัฏฐภัทร์ ชื่นเอี่ยม - ข่าว/
24 พฤศจิกายน 2561

ที่มา : https://www.thaigov.go.th/news/contents/details/17046
