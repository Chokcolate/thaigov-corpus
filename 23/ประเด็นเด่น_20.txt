รัฐบาลไทย-ข่าวทำเนียบรัฐบาล-กระทรวงมหาดไทยชี้แจง กรณีผลกระทบจากการจัดระเบียบหาบเร่แผงลอย

วันพุธที่ 7 พฤศจิกายน 2561
กระทรวงมหาดไทยชี้แจง กรณีผลกระทบจากการจัดระเบียบหาบเร่แผงลอย
กระทรวงมหาดไทยชี้แจง กรณีผลกระทบจากการจัดระเบียบหาบเร่แผงลอย
วันที่ 30 ตุลาคม 2561 นายพรพจน์ เพ็ญพาส รองปลัดกระทรวงมหาดไทย สำนักงานปลัดกระทรวงมหาดไทย กระทรวงมหาดไทย ชี้แจงประเด็นผลกระทบจากการจัดระเบียบหาบเร่แผงลอย  สรุปสาระสำคัญ ดังนี้
1. ความคืบหน้าการดำเนินการของคณะกรรมการบรรเทาผลกระทบจากการจัดระเบียบสังคม ตามข้อเรียกร้องดังกล่าว กระทรวงมหาดไทย ได้แจ้งให้คณะกรรมการบรรเทาผลกระทบจากการจัดระเบียบสังคม ซึ่งมีรัฐมนตรีว่าการกระทรวงมหาดไทย เป็นประธาน รับทราบแล้ว รวมทั้งได้มีหนังสือแจ้งผู้ว่าราชการจังหวัดทุกจังหวัด จัดทำคำสั่งแต่งตั้งคณะอนุกรรมการบรรเทาผลกระทบจากการจัดระเบียบสังคมประจำจังหวัด แล้วรายงานให้กระทรวงมหาดไทยทราบ ซึ่งในขณะนี้กระทรวงมหาดไทยอยู่ระหว่างสำรวจและรวบรวมข้อมูลเกี่ยวกับปัญหาการจัดระเบียบสังคมในแต่ละด้าน ก่อนที่จะมีการประชุมคณะกรรมการบรรเทาผลกระทบจากการจัดระเบียบสังคมคณะใหญ่ โดยหลังจากที่ทุกจังหวัดได้รายงานการดำเนินการจัดตั้งคณะอนุกรรมการฯ มาครบถ้วนแล้ว จะจัดให้มีการประชุมใหญ่ เพื่อชี้แจงแนวทาง นโยบาย ที่จะดำเนินการในการจัดระเบียบสังคมด้านต่าง ๆ ต่อไป ซึ่งในแต่ละจังหวัด แต่ละพื้นที่ จะมีสภาพปัญหาที่แตกต่างกัน เช่น การจัดระเบียบทางเท้า หาบเร่แผงลอย การใช้ที่สาธารณะ ถนนหรือแม่น้ำลำคลอง เป็นต้น
2. สำหรับกรณีการเรียกร้องให้หน่วยงานที่มีบทบาทดูแลเมืองหยุดการให้สัมภาษณ์สื่อเกี่ยวกับหาบเร่แผงลอยในแง่ลบ เช่น อาหารสกปรก เพราะเป็นการซ้ำเติมปัญหาให้เลวร้ายลงไปอีกนั้น กระทรวงมหาดไทย ได้รับรายงานจากกรุงเทพมหานครว่า มิได้พูดในลักษณะเช่นนั้น แต่เป็นการพูดในลักษณะขอความร่วมมือ โดยมีจุดประสงค์เพื่อให้ร้านค้าโดยเฉพาะร้านอาหาร มีความสะอาด ถูกสุขลักษณะ เพราะหากร้านค้าและถนนหนทางสะอาด ก็จะช่วยป้องกันสัตว์ที่จะเป็นพาหะนำโรค มิได้ซ้ำเติมผู้ค้าขายแต่อย่างใด
3. ในส่วนของสถานที่สำหรับจำหน่ายสินค้านั้น ทางกรุงเทพมหานครยืนยันว่า ได้ตระหนักถึงผลกระทบที่อาจเกิดกับผู้ค้าและประชาชนโดยทั่วไป จึงได้ดำเนินมาตรการผ่อนปรน ด้วยการจัดสถานที่ไว้ให้ใหม่ ทั้งจุดที่เป็นสถานที่อนุโลมหลายพื้นที่ด้วยกัน  รวมทั้งจัดสรรพื้นที่ตลาดประชารัฐต่าง ๆ รองรับผู้ค้า ซึ่งผู้ค้าหลายรายอาจไม่ได้ไปลงทะเบียน โดยกรุงเทพมหานครยืนยันว่า ในปัจจุบันยังมีพื้นที่อนุโลมเพื่อที่จะดูแลบรรเทาความเดือดร้อนให้แก่พี่น้องประชาชนกลุ่มดังกล่าวอยู่ ได้แก่ 1) อนุโลมให้ผู้ค้าสามารถค้าขายได้ในถนนสายรองและซอยย่อยไปพลางก่อน โดยต้องปฏิบัติตามระเบียบและสุขอนามัยในกรณีจำหน่ายอาหาร เช่น การอนุโลมให้ขายในซอยย่อยของถนนสุขุมวิท ถนนพหลโยธิน ถนนสีลม บริเวณส่วนในสุดของพื้นที่โดยรอบอนุสาวรีย์ชัยสมรภูมิ และในซอยแยกย่อยของถนนทองหล่อ (สุขุมวิท55) เป็นต้น 2) ในกรณีผู้ค้าแขวนขายสินค้าบนประตูของร้านค้าที่ปิดทำการค้าประจำวันแล้ว แม้จะล้ำเข้ามาในทางเท้าเล็กน้อยบ้างก็ตาม กรุงเทพมหานครได้ผ่อนปรนและอนุโลม 3) อนุโลมให้ผู้ค้าประเภทอาหารสามารถขายอาหารบนทางเท้าเพื่อให้ประชาชนผู้มีรายได้น้อยสามารถซื้ออาหารในราคาย่อมเยารับประทานได้ เช่น บนถนนคอนแวนต์ (แยกจากถนนสีลม) ซอยอารีย์สัมพันธ์ (ถนนพหลโยธิน) เชิงสะพานหัวช้าง (ถนนพญาไท) เชิงสะพานเหลือง (ถนนพระราม4) วัดแขก (ถนนสีลม) ถนนสุสาน (แยกจากถนนสีลม) และสะพานลอยถนนกิ่งเพชร (แยกจากถนนเพชรบุรี) เป็นต้น
----------------------------

ที่มา : https://www.thaigov.go.th/news/contents/details/16551
