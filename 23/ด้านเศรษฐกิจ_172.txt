รัฐบาลไทย-ข่าวทำเนียบรัฐบาล-ศูนย์วิจัยเศรษฐกิจ ธุรกิจและเศรษฐกิจฐานราก ธนาคารออมสินเผยดัชนีความเชื่อมั่นเศรษฐกิจฐานราก ไตรมาส 3 ปี 2561 ส่งสัญญาณดีขึ้น

วันศุกร์ที่ 26 ตุลาคม 2561
ศูนย์วิจัยเศรษฐกิจ ธุรกิจและเศรษฐกิจฐานราก ธนาคารออมสินเผยดัชนีความเชื่อมั่นเศรษฐกิจฐานราก ไตรมาส 3 ปี 2561 ส่งสัญญาณดีขึ้น
ผลการสำรวจดัชนีความเชื่อมั่นเศรษฐกิจฐานราก (GSI) ประจำไตรมาส 3 ปี 2561 ได้ดำเนินการสำรวจจากกลุ่มตัวอย่างประชาชนที่มีรายได้ไม่เกิน 15,000 บาท ทั่วประเทศ จำนวน 2,150 ตัวอย่าง พบว่า ดัชนี GSI ไตรมาส 3 ปี 2561 อยู่ที่ระดับ 43.8
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า “ผลการสำรวจดัชนีความเชื่อมั่นเศรษฐกิจฐานราก (GSI) ประจำไตรมาส 3 ปี 2561 ได้ดำเนินการสำรวจจากกลุ่มตัวอย่างประชาชนที่มีรายได้ไม่เกิน 15,000 บาท ทั่วประเทศ จำนวน 2,150 ตัวอย่าง พบว่า ดัชนี GSI ไตรมาส 3 ปี 2561 อยู่ที่ระดับ 43.8 ปรับตัวสูงขึ้นจากไตรมาสก่อนที่อยู่ระดับ 40.5 เนื่องจากประชาชนฐานรากเชื่อมั่นและรู้สึกว่าเศรษฐกิจไทย  โดยรวมฟื้นตัวต่อเนื่อง ราคาพืชผลเกษตรที่สำคัญปรับตัวสูงขึ้น เช่น ข้าว มันสำปะหลัง สำหรับ GSI ในอนาคตอีก 6 เดือนข้างหน้า ประชาชนฐานรากมีมุมมองที่ดีขึ้นมาอยู่ที่ระดับ 46.0 ส่วนหนึ่งเนื่องจากภาครัฐยังคงมีมาตรการช่วยเหลือผู้มีรายได้น้อยอย่างต่อเนื่อง อาทิ มาตรการพัฒนาคุณภาพชีวิต การเพิ่มวงเงินในบัตรสวัสดิการแห่งรัฐ และโครงการไทยนิยมยั่งยืน
อย่างไรก็ตามเมื่อพิจารณาองค์ประกอบดัชนีความเชื่อมั่นในด้านต่างๆ เทียบกับไตรมาสก่อน พบว่า ด้านความสามารถในการชำระหนี้สิน การหารายได้ โอกาสในการหางานทำ และภาวะเศรษฐกิจที่ปรับตัวเพิ่มขึ้น เนื่องจากเศรษฐกิจโดยรวมฟื้นตัวอย่างต่อเนื่องและกระจายไปสู่ภูมิภาค ส่วนด้านอื่นๆ ปรับตัวลดลง
ทั้งนี้ เมื่อเปรียบเทียบกับช่วงเวลาเดียวกันของปีก่อนพบว่า ประชาชนฐานรากมีความเชื่อมั่นเพิ่มขึ้นในด้านการจับจ่ายใช้สอย และความสามารถในการชำระหนี้ ส่วนด้านการออม การหารายได้ ภาวะเศรษฐกิจ และโอกาสในการหางานทำปรับตัวลดลง ทั้งนี้ ศูนย์วิจัยฯ มองว่าในไตรมาสหน้าดัชนีความเชื่อมั่นเศรษฐกิจฐานรากจะปรับสูงขึ้น เนื่องจากแนวโน้มสถานการณ์ด้านปริมาณผลผลิต/ราคาสินค้าเกษตรที่สำคัญมีทิศทางดีขึ้น ผลจากนโยบาย/มาตรการช่วยเหลือผู้มีรายได้น้อยและเกษตรกรของภาครัฐที่ออกมาอย่างต่อเนื่อง อาทิ โครงการพัฒนาคุณภาพชีวิตผู้มีบัตรสวัสดิการแห่งรัฐ โครงการสินเชื่อชะลอการขายข้าวเปลือกนาปี ประกอบกับปัจจัยบวกจากเศรษฐกิจในภาพรวมที่เพิ่มขึ้นอย่างมีเสถียรภาพ และความชัดเจนในการเลือกตั้งปี 2562” ผู้อำนวยการธนาคารออมสิน กล่าวในที่สุด

ที่มา : https://www.thaigov.go.th/news/contents/details/16336
