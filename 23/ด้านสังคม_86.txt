รัฐบาลไทย-ข่าวทำเนียบรัฐบาล-รมว.พม. ลงพื้นที่ตรวจเยี่ยมโครงการบ้านเอื้ออาทรรัตนาธิเบศร์ (ท่าอิฐ) จ.นนทบุรี พร้อมผลักดันเป็นชุมชนต้นแบบ  มุ่งบริหารจัดการชุมชนเข้มแข็งอย่างยั่งยืน

วันพฤหัสบดีที่ 1 พฤศจิกายน 2561
รมว.พม. ลงพื้นที่ตรวจเยี่ยมโครงการบ้านเอื้ออาทรรัตนาธิเบศร์ (ท่าอิฐ) จ.นนทบุรี พร้อมผลักดันเป็นชุมชนต้นแบบ  มุ่งบริหารจัดการชุมชนเข้มแข็งอย่างยั่งยืน
รมว.พม. ลงพื้นที่ตรวจเยี่ยมโครงการบ้านเอื้ออาทรรัตนาธิเบศร์ (ท่าอิฐ) จ.นนทบุรี พร้อมผลักดันเป็นชุมชนต้นแบบ  มุ่งบริหารจัดการชุมชนเข้มแข็งอย่างยั่งยืน
วันนี้ (31 ต.ค. 61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมโครงการบ้านเอื้ออาทรรัตนาธิเบศร์ (ท่าอิฐ) ตำบลบางรักน้อย อำเภอเมือง จังหวัดนนทบุรี ซึ่งเป็นชุมชนที่ได้รับรางวัลชนะเลิศประเภทอาคารแนวสูง จากการประกวด “โครงการชุมชนสดใส จิตใจงดงาม” ประจำปี 2561 อีกทั้งได้รับโล่ประกาศเกียรติคุณจากองค์การสหประชาชาติที่สามารถบริหารจัดการชุมชมให้มีความเข้มแข็ง สามารถพึ่งพาตนเองได้อย่างยั่งยืน เนื่องในกิจกรรมวันที่อยู่อาศัยโลกปี 2561 “สร้างไทย ไปด้วยกัน” สร้างบ้าน สร้างชุมชน ไทยทุกคนมั่นคง เข้มแข็ง (Housing For All: World Habitat Day Thailand 2018) โดยมี นายอำพล อังคภากรณ์กุล รองผู้ว่าราชการจังหวัดนนทบุรี ดร.ธัชพล กาญจนกูล ผู้ว่าการการเคหะแห่งชาติ และคณะผู้บริหาร พร้อมด้วยชาวชุมชนโครงการบ้านเอื้ออาทรรัตนาธิเบศร์ (ท่าอิฐ) ให้การต้อนรับ
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) โดย การเคหะแห่งชาติ (กคช.) ได้ขับเคลื่อนโครงการพัฒนาที่อยู่อาศัยสำหรับผู้มีรายได้น้อยถึงปานกลาง ควบคู่ไปกับการพัฒนาสภาพแวดล้อมในการอยู่อาศัยเพื่อเป็นการยกระดับคุณภาพชีวิตที่ดี อีกทั้งได้มุ่งเน้นการสร้างความเข้มแข็งของชุมชน โดยอาศัยกระบวนการมีส่วนร่วมของชาวชุมชนเป็นสำคัญ ทั้งนี้ โครงการบ้านเอื้ออาทรรัตนาธิเบศร์ (ท่าอิฐ) เป็นโครงการหนึ่งของ กคช. ที่มีความน่าสนใจเป็นอย่างยิ่ง ตั้งอยู่บริเวณถนนรัตนาธิเบศร์ ตำบลบางรักน้อย อำเภอเมือง จังหวัดนนทบุรี มีพื้นที่รวม 34.9 ไร่ ก่อสร้างเป็นอาคารชุดสูง 5 ชั้น 40 อาคาร จำนวน 1,756 หน่วย แบ่งเป็นห้องชุดขนาด 24 ตารางเมตร จำนวน 160 หน่วย และห้องชุดขนาด 33 ตารางเมตร จำนวน 1,596 หน่วย พร้อมด้วยสาธารณูปโภคและสาธารณูปการครบครัน รวมทั้งยังมีอาคารศูนย์ชุมชน ลานค้าตลาด สนามเด็กเล่น สนามกีฬาต่างๆ โดยมีการจดทะเบียนมอบโอนสาธารณูปโภคให้กับนิติบุคคลอาคารชุดบ้านเอื้ออาทรรัตนาธิเบศร์ดูแลเป็นที่เรียบร้อยแล้ว เมื่อวันที่ 5 พฤศจิกายน 2559 ปัจจุบัน มีผู้อยู่อาศัยประมาณ 5,000 คน
พลเอก อนันตพร กล่าวต่อไปว่า โครงการบ้านเอื้ออาทรรัตนาธิเบศร์ (ท่าอิฐ) เป็นชุมชนที่เข้มแข็งสามารถพึ่งพาตนเองได้อย่างยั่งยืน ภายใต้วิสัยทัศน์ “การบริหารจัดการแบบมีส่วนร่วม ร่วมคิด ร่วมทำ นำชุมชนสู่ความเจริญ” แบ่งการขับเคลื่อนชุมชนออกเป็น 4 ด้าน ได้แก่ 1) ด้านกายภาพและสิ่งแวดล้อม มีการปลูกต้นไม้ การรักษาความสะอาด การบำรุงรักษาทรัพย์สินส่วนกลาง การดูแลรักษาระบบบำบัดน้ำเสีย และการจัดตั้งธนาคารขยะ ตามนโยบาย “จังหวัดสะอาด” ของจังหวัดนนทบุรี รวมถึงการจัดทำ “โครงการรณรงค์ลดการใช้ถุงพลาสติก” ตามนโยบายรัฐบาล เพื่อสร้างพื้นที่สุขภาวะในชุมชนให้เป็นชุมชนน่าอยู่
น่าอาศัยอย่างยั่งยืนต่อไป 2) ด้านกระบวนการมีส่วนร่วม มุ่งเน้นการมีส่วนร่วมของผู้อยู่อาศัยและผู้นำชุมชน เพื่อขับเคลื่อนกิจกรรมด้านสังคม ประเพณี และวัฒนธรรมที่ดี รวมถึงกิจกรรมด้านความปลอดภัยและป้องกันปัญหายาเสพติดในชุมชน
พลเอก อนันตพร กล่าวเพิ่มเติมว่า 3) ด้านการบริหารจัดการชุมชน ได้แก่ งบประมาณรายรับ - รายจ่ายที่มีความโปร่งใสและตรวจสอบได้ แผนบริหารจัดการชุมชนที่ชัดเจน การบริหารจัดการด้านสุขภาพของผู้อยู่อาศัย และการหาภาคีเครือข่ายร่วมสนับสนุน ภายใต้โครงการ Healthy Condo Model เพื่อสร้างเสริมสุขภาวะและการป้องกันควบคุมโรคที่ยั่งยืน รวมทั้งการสร้างและพัฒนาอาสาสมัครสุขภาพที่เป็นจิตอาสาในชุมชน นอกจากนี้ยังบริหารงานตามปรัชญาเศรษฐกิจพอเพียง โดยยึดหลัก“เข้าใจ เข้าถึง พัฒนา” และ 4) ด้านมาตรฐาน – คุณภาพของชุมชน ชุมชนโครงการบ้านเอื้ออาทรรัตนาธิเบศร์ (ท่าอิฐ) ได้รับรางวัลรับรองความเข้มแข็งของชุมชน อาทิ 1) รางวัลชนะเลิศ ประเภทอาคารแนวสูงจากโครงการประกวด “ชุมชนสดใสจิตใจงดงาม” ประจำปี 2554 และ ปี 2561 ภายใต้แนวคิด “แชมป์ ชน แชมป์” จาก กคช. และ 2) โล่ประกาศเกียรติคุณจากองค์การสหประชาชาติ ที่สามารถบริหารจัดการชุมชนให้เข้มแข็งพึ่งพาตนเองได้อย่างยั่งยืนในกิจกรรมวันที่อยู่อาศัยโลกปี 2561 (World Habitat Day 2018) “สร้างไทยไปด้วยกัน: สร้างบ้าน สร้างชุมชน ไทยทุกคนมั่นคง เข้มแข็ง” (Housing For All : World Habitat Day Thailand 2018) รวมทั้งยังได้รับรางวัลอีกมากมาย ซึ่งเป็นการรับรองผลการดำเนินงานอย่างเข้มแข็งของชุมชนอย่างแท้จริง ทั้งนี้ กระทรวง พม. โดย กคช. พร้อมผลักดันให้โครงการบ้านเอื้ออาทรรัตนาธิเบศร์ (ท่าอิฐ) เพื่อเป็นชุมชนต้นแบบอย่างยั่งยืนต่อไป

ที่มา : https://www.thaigov.go.th/news/contents/details/16473
