รัฐบาลไทย-ข่าวทำเนียบรัฐบาล-มหาดไทย ติวเข้มข้าราชการรุ่นใหม่ ต้องดำรงตนเป็นข้าราชการที่ดี  รู้งานรู้หน้าที่ มีใจบริการ ยึดมั่นประโยชน์ประชาชนและส่วนรวมเป็นสำคัญ

วันอังคารที่ 27 พฤศจิกายน 2561
มหาดไทย ติวเข้มข้าราชการรุ่นใหม่ ต้องดำรงตนเป็นข้าราชการที่ดี  รู้งานรู้หน้าที่ มีใจบริการ ยึดมั่นประโยชน์ประชาชนและส่วนรวมเป็นสำคัญ
มหาดไทย ติวเข้มข้าราชการรุ่นใหม่ ต้องดำรงตนเป็นข้าราชการที่ดี รู้งานรู้หน้าที่ มีใจบริการ ยึดมั่นประโยชน์ประชาชนและส่วนรวมเป็นสำคัญ
วันนี้ (27 พ.ย. 61) เวลา 10.00 น. ที่ห้องประชุม 1 ชั้น 5 กรมป้องกันและบรรเทาสาธารณภัย นายอังกูร สุ่นกุล ผู้อำนวยการสถาบันดำรงราชานุภาพ ได้รับมอบหมายจาก นายพรพจน์ เพ็ญพาส รองปลัดกระทรวงมหาดไทย ให้ทำหน้าที่แทนเพื่อเป็นประธานเปิดการศึกษาอบรมหลักสูตร “การเป็นข้าราชการที่ดี” รุ่นที่ 59 จัดโดย สถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทยและข้าราชการที่อยู่ระหว่างทดลองปฏิบัติหน้าที่ราชการ ให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 120 คน ประกอบด้วย ข้าราชการของหน่วยงานในสังกัดกระทรวงมหาดไทย และ กระทรวงวิทยาศาสตร์และเทคโนโลยี (กรมวิทยาศาสตร์บริการ) โดยใช้ระยะเวลาการอบรม จำนวน 10 วัน ในระหว่างวันที่ 27 พฤศจิกายน – 6 ธันวาคม 2561 ณ วิทยาลัยมหาดไทย อำเภอบางละมุง จังหวัดชลบุรี โดยมี นายบุญธรรม ถาวรทัศนกิจ ผู้อำนวยการวิทยาลัยมหาดไทย กล่าวรายงาน
โอกาสนี้ ผู้อำนวยการสถาบันดำรงราชานุภาพ ได้กล่าวแสดงความยินดีกับข้าราชการที่ได้รับการบรรจุใหม่
ทั้งในส่วนสังกัดกระทรวงมหาดไทย และ กระทรวงวิทยาศาสตร์และเทคโนโลยี พร้อมทั้งได้บรรยายพิเศษในหัวข้อเรื่อง “การเป็นข้าราชการที่ดี” โดยกล่าวว่า เส้นทางอาชีพ “ข้าราชการ” ถือเป็นอาชีพที่มีเกียรติ มีความมั่นคง เป็นที่ยอมรับและได้รับการยกย่องในสังคม ขอทุกคนจงภาคภูมิใจ และตั้งใจที่จะเป็นข้าราชการที่ดีในสมเด็จพระเจ้าอยู่หัว ซึ่งการเป็นข้าราชการที่ดีนั้น จะต้องเป็นผู้ที่มีความรู้ความเข้าใจในบทบาทหน้าที่และความสำคัญของงานราชการที่มีต่อแผ่นดิน และสิ่งสำคัญที่ทุกคนต้องคำนึงถึงคือบริบทในหน้าที่การงานและความรับผิดชอบ รู้จักคิดและปฎิบัติตาม โดยยึดหลักกฎหมาย กฎ ระเบียบในการปฏิบัติงานราชการ พร้อมทั้งยึดมั่นประโยชน์ของพี่น้องประชาขนและส่วนรวมเป็นสิ่งสำคัญ รวมทั้งต้องรู้จักเรียนรู้ และนำเทคโนโลยีและนวัตกรรมสมัยใหม่มาปรับประยุกต์ใช้เพื่อให้ก้าวทันต่อยุคสมัยการเปลี่ยนแปลงของโลกในปัจจุบัน
จากนั้น ผู้อำนวยการสถาบันดำรงราชานุภาพ ได้ถ่ายทอดประสบการณ์และมอบแนวทางในการปฏิบัติงานราชการ โดยเน้นย้ำถึงหลักการทำงานในการปฏิบัติราชการ เพื่อให้ผู้เข้ารับการอบรมได้นำไปปฏิบัติ คือ 1.การวางแผน (Planing) โดยรู้จักคิดและวางแผนอย่างรอบคอบ ภายใต้กฎระเบียบที่เกี่ยวข้อง 2.การปฏิบัติที่ดี (Acting) ต้องมีความรู้และความเข้าใจ โดยใช้ทั้งศาสตร์และศิลป์ในการลงมือปฏิบัติงาน เพื่อให้งานสำเร็จลุล่วงตามเป้าหมาย 3.การประเมินผล (Evaluation) งานทุกชิ้นเมื่อได้ลงมือปฏิบัติแล้ว จำเป็นต้องมีการประเมินผล ถึงผลสัมฤทธิ์ของงานที่ได้รับ มิใช่การนึกถึง Out Put หากแต่ต้องคำนึงถึง Out Come อีกด้วย นอกจากนี้ ยังได้ขอฝากข้อคิดที่ว่า “คนเราจะประสบความสำเร็จได้ต้องมี KASH” ที่ประกอบไปด้วย K - Knowledge การมีองค์ความรู้ความเข้าใจในงาน, A - Attitude การมีทัศนะคติที่ดี รู้จักคิดดี ทำดี, S - Skill มีทักษะ ความรู้ความชำนาญในการปฏิบัติงานที่ได้รับมอบหมาย รู้จักการเรียนรู้และหาประสบการณ์ที่ดีในการทำงาน และ H - Habit การรู้จักอ่อนน้อมถ่อมตน ให้ความเคารพและให้เกียรติกัน ทั้งต่อผู้บังคับบัญชา เพื่อนร่วมงาน และผู้ติดต่อประสานงาน มีจิตใจโอบอ้อมอารี รู้จักการเสียสละ และยึดมั่นในการกระทำความดี
ท้ายนี้ ยังได้กล่าวย้ำว่า การปฐมนิเทศในครั้งนี้ นับเป็นโอกาสดีในการสานสัมพันธ์และสร้างเครือข่ายในการทำงานร่วมกัน เพื่อช่วยเหลือเกื้อกูลกัน ขอให้ผู้เข้ารับการอบรมได้ศึกษาเรียนรู้และหาประสบการณ์ทั้งในด้านทักษะและวิทยาการใหม่ๆ เพื่อนำกลับไปประยุกต์ใช้และพัฒนางานที่ดำรงอยู่ให้มีความเจริญก้าวหน้า เพื่อประโยชน์สุขของพี่น้องประชาชนและประเทศชาติต่อไป

ที่มา : https://www.thaigov.go.th/news/contents/details/17134
