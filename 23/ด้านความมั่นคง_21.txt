รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เป็นประธานการประชุมหน่วยงานกำกับดูแลกลุ่มโครงสร้างพื้นฐานสำคัญทางสารสนเทศของประเทศ

วันจันทร์ที่ 8 ตุลาคม 2561
ปลัดกระทรวงดิจิทัลฯ เป็นประธานการประชุมหน่วยงานกำกับดูแลกลุ่มโครงสร้างพื้นฐานสำคัญทางสารสนเทศของประเทศ
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม ดีอี เป็นประธานการประชุมหน่วยงานกำกับดูแลกลุ่มโครงสร้างพื้นฐานสำคัญทางสารสนเทศ (Critical Information Infrastructure : CII ) ของประเทศ เพื่อสานต่อนโยบายตามมติของคณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ ครั้งที่ 1/2561  ซึ่งได้มอบหมายให้กระทรวงดิจิทัลเพื่อเศรษฐกิจและสังคม โดยสำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ สพธอ. ประสานหน่วยงานกำกับดูแล หรือหน่วยงานประสานงานหลักใน CII แต่ละกลุ่ม เพื่อให้มีการแลกเปลี่ยนและรวบรวมข้อมูลที่จำเป็น ในการนำข้อมูลมาประกอบการวิเคราะห์สถานภาพและประเมินผลกระทบของภัยคุกคามไซเบอร์อย่างต่อเนื่อง สำหรับโครงสร้างพื้นฐานสำคัญทางสารสนเทศ 6 กลุ่มแรก ได้แก่ กลุ่มความมั่นคงและบริการสำคัญภาครัฐ กลุ่มการเงิน กลุ่มเทคโนโลยีสารสนเทศและโทรคมนาคม กลุ่มการขนส่ง และโลจิสติกส์ กลุ่มพลังงานและ สาธารณูปโภค และกลุ่มสาธารณสุข ยึดแนวปฏิบัติการรักษาความมั่นคงปลอดภัยของระบบสารสนเทศและเว็บไซต์ ตามประกาศของคณะกรรมการธุรกรรมทางอิเล็กทรอนิกส์ เรื่อง มาตรฐานการรักษาความมั่นคงปลอดภัยฯ พ.ศ.2555 เพื่อให้สอดรับกับนโยบายของรัฐบาลที่ตระหนักถึงความสำคัญด้านความมั่นคงปลอดภัยไซเบอร์ ณ ห้องประชุม Think Big สำนักงานพัฒนาธุรกรรมทางอิเล็กทรอนิกส์ (องค์การมหาชน) หรือ สพธอ. ชั้น 20 กรุงเทพฯ เมื่อเร็วๆ นี้
************************

ที่มา : https://www.thaigov.go.th/news/contents/details/15945
