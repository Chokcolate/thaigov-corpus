รัฐบาลไทย-ข่าวทำเนียบรัฐบาล-เพิ่มความเข้มข้นมาตรการกวาดล้างจับกุมอาวุธสงคราม และเครือข่ายข้ามชาติ เปิดพื้นที่ปลอดภัยรับการเลือกตั้งและเจ้าภาพอาเซียน

วันจันทร์ที่ 3 ธันวาคม 2561
เพิ่มความเข้มข้นมาตรการกวาดล้างจับกุมอาวุธสงคราม และเครือข่ายข้ามชาติ เปิดพื้นที่ปลอดภัยรับการเลือกตั้งและเจ้าภาพอาเซียน
พล.อ.ประวิตร วงษ์สุวรรณ รอง นรม. และ รมว.กห. ได้รับทราบรายงานการกวาดล้างจับกุมกลุ่มอิทธิพลที่เกี่ยวข้องกับอาวุธสงครามและอาวุธปืน
พล.อ.ประวิตร วงษ์สุวรรณ รอง นรม. และ รมว.กห. ได้รับทราบรายงานการกวาดล้างจับกุมกลุ่มอิทธิพลที่เกี่ยวข้องกับอาวุธสงครามและอาวุธปืน ตามนโยบายของรัฐบาลที่ผ่านมา โดยสรุปภาพรวม จากการบังคับใช้กฎหมายอย่างจริงจังของฝ่ายความมั่นคง ตั้งแต่ปี 58 เป็นต้นมา สามารถจับกุมผู้กระทำผิดและยึดของกลาง อาวุธปืนและอาวุธสงครามได้มากขึ้นต่อเนื่อง
รอง นรม. และ รมว.กห. ได้กล่าวขอบคุณและเป็นกำลังใจในการทำงานให้กับ เจ้าหน้าที่ฝ่ายความมั่นคงในทุกหน่วยงานที่ผ่านมา พร้อมย้ำว่า กลุ่มที่ครอบครองและมีอาวุธสงคราม อาวุธปืนและวัตถุระเบิด เป็นสาเหตุสำคัญของความรุนแรงในสังคม และมีอิทธิพลต่อการบั่นทอนสิทธิ เสรีภาพและความเท่าเทียมกันในสังคม รวมทั้งเป็นปัญหาความมั่นคง ปลอดภัยของประเทศที่ผ่านมา
พล.อ.ประวิตร ได้กำชับฝ่ายความมั่นคง ทั้งทหาร ตำรวจและฝ่ายปกครองในทุกพื้นที่ ให้เพิ่มความเข้มข้นมาตรการปราบปราม กลุ่มอิทธิพลที่เกี่ยวข้องกับอาวุธปืนและอาวุธสงครามต่อเนื่องกันไป พร้อมย้ำ ขอให้ความสำคัญ ในการตรวจสอบ ปรับบัญชีเป้าหมายและความเชื่อมโยงของ ขบวนการค้าอาวุธสงคราม ซุ้มมือปืนและเครือข่ายอิทธิพลที่เกี่ยวข้องให้ทันสมัย และให้ปฏิบัติการเชิงรุกกวาดล้าง จับกุมเป้าหมายดังกล่าวในทุกพื้นที่ต่อเนื่องกันไป เพื่อความมั่นคงปลอดภัยของประชาชนและนักท่องเที่ยว
พร้อมกันนี้ ขอให้คงความเข้มมาตรการด้านการข่าว จับตาการเคลื่อนไหวของเป้าหมายเครือข่ายข้ามชาติ ที่แฝงตัวเข้ามาในรูปแบบต่างๆและใช้ประเทศไทยเป็นที่พักพิง โดยให้ปฏิบัติการกวาดล้างจับกุมควบคู่กันไป เพื่อสร้างสภาพแวดล้อมที่ปลอดภัยและความเชื่อมั่นในโอกาสการเป็นเจ้าภาพอาเซียน รวมทั้งเพื่อเปิดพื้นที่ปลอดภัยและอำนวยความสะดวกให้ทุกพรรคการเมือง สามารถดำเนินกิจกรรมทางการเมืองได้อย่างเสมอภาค มีเสรีและเป็นธรรมอย่างเท่าเทียมกัน

ที่มา : https://www.thaigov.go.th/news/contents/details/17259
