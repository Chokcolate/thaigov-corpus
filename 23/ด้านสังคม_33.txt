รัฐบาลไทย-ข่าวทำเนียบรัฐบาล-พม. จัดงาน “HOUSING FOR ALL บ้านกลาง ถ้วนทั่ว ทุกครัวเรือน บ้านประชารัฐริมคลอง” เนื่องในวันที่อยู่อาศัยโลก 2561 พร้อมมอบบ้านกลางให้ผู้ด้อยโอกาสในชุมชนริมคลองลาดพร้าว

วันศุกร์ที่ 12 ตุลาคม 2561
พม. จัดงาน “HOUSING FOR ALL บ้านกลาง ถ้วนทั่ว ทุกครัวเรือน บ้านประชารัฐริมคลอง” เนื่องในวันที่อยู่อาศัยโลก 2561 พร้อมมอบบ้านกลางให้ผู้ด้อยโอกาสในชุมชนริมคลองลาดพร้าว
พม. จัดงาน “HOUSING FOR ALL บ้านกลาง ถ้วนทั่ว ทุกครัวเรือน บ้านประชารัฐริมคลอง” เนื่องในวันที่อยู่อาศัยโลก 2561 พร้อมมอบบ้านกลางให้ผู้ด้อยโอกาสในชุมชนริมคลองลาดพร้าว
วันนี้ (12 ต.ค.61) เวลา 14.30 น. พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานในพิธีเปิดงาน "HOUSING FOR ALL บ้านกลาง ถ้วนทั่ว ทุกครัวเรือน บ้านประชารัฐริมคลอง” เนื่องในวันที่อยู่อาศัยโลก ปี 2561 เพื่อเน้นย้ำถึงความสำเร็จที่เป็นรูปธรรมในการพัฒนาด้านที่อยู่อาศัย ด้วยการมุ่งเน้นให้ทุกคนมี ที่อยู่อาศัยอย่างมั่นคง ด้วยสภาพแวดล้อม สู่การมีคุณภาพชีวิตที่ดี พร้อมมอบบ้านแก่ผู้ด้อยโอกาส จำนวน 5 หลัง ณ ชุมชน กสบ.หมู่ 5 ถนนพหลโยธิน เขตสายไหม กรุงเทพฯ
พลเอก สุรศักดิ์ กล่าวว่า ทุกวันจันทร์แรกของเดือนตุลาคมของทุกปี องค์การสหประชาชาติ (UN) ได้กำหนดเป็นวันที่อยู่อาศัยโลก (World Habitat Day) โดยมีวัตถุประสงค์เพื่อให้ทุกประเทศในโลกให้ความสนใจกับสถานการณ์การอยู่อาศัยและการตั้งถิ่นฐาน ของมนุษย์ ตลอดจนสิทธิพื้นฐานของการมีที่อยู่อาศัยที่เหมาะสม อีกทั้งเพื่อสร้างความตระหนักในการแก้ไขปัญหาที่อยู่อาศัยให้กับ คนจนเมืองและคนไร้บ้านทั่วโลก โดยในทุกๆ ปี ภาคีเครือข่ายภาคประชาชนได้มีข้อเสนอต่อรัฐบาลในเรื่องการลดความเหลื่อมล้ำในสังคม เพื่อให้ทุกคนมีบ้านที่มั่นคงถาวรอย่างถ้วนหน้า โดยเน้นย้ำให้รัฐบาลเข้ามามีส่วนร่วมในการขับเคลื่อนงานด้านที่อยู่อาศัยอย่างจริงจังและยั่งยืน เป็นการพัฒนาขั้นพื้นฐานให้กับประชาชนทุกคนที่พึงได้รับและเข้าถึง สำหรับชุมชนที่รุกล้ำลำคลองสาธารณะ เป็นหนึ่งในชุมชนที่รัฐบาลควรตระหนักและเล็งเห็นถึงความสำคัญในปัจจุบัน จากการสำรวจ พบว่า สายคลองหลักในกรุงเทพมหานครกว่า 9 สายคลอง มีจำนวนผู้รุกล้ำ 23,500 ครัวเรือน รวมประชากรกว่า 94,000 คน ดังนั้น เพื่อนำไปสู่การแก้ไขปัญหาดังกล่าวอย่างเป็นรูปธรรมและยั่งยืน รัฐบาลจึงได้กำหนดแนวทางการพัฒนาที่อยู่อาศัยภายใต้แผนยุทธศาสตร์การพัฒนา ที่อยู่อาศัย 10 ปี (พ.ศ.2559-2568)
พลเอก สุรศักดิ์ กล่าวต่อไปว่า ชุมชนริมคลองลาดพร้าว เป็นหนึ่งในชุมชมที่มีการกำหนดแนวทางการพัฒนาที่อยู่อาศัยภายใต้แผนยุทธศาสตร์ฯ 10 ปี เนื่องจากเป็นชุมชนที่สร้างบ้านรุกล้ำริมคลองสาธารณะจำนวนมาก และการขยายตัวของเมืองหลวงทำให้ที่ดิน มีราคาสูงมาก ทำให้ไม่สามารถเข้าถึงในการมีที่ดินเป็นของตนเอง ส่งผลให้มีการสร้างบ้านรุกล้ำในที่ดินของกรมธนารักษ์ กระทรวงการคลัง ทั้งนี้ รัฐบาลจึงได้ดำเนินนโยบายในการพัฒนาที่อยู่อาศัยเพื่อลดความเหลื่อมล้ำของประชาชน และเป็นการคืนคลองให้กับสาธารณะ ดังนั้น กระทรวงการพัฒนาสังคมและความมั่นคงของมนุษย์ (พม.) จึงได้มอบหมายให้สถาบันพัฒนาองค์กรชุมชน (องค์การมหาชน) หรือ พอช. เข้ามารับผิดชอบดูแลด้านที่อยู่อาศัยให้กับชาวชุมชนริมคลองลาดพร้าว โดยในปี 2558 กระทรวง พม. โดย พอช. ร่วมกับภาคีเครือข่ายที่เกี่ยวข้องทำการสำรวจชุมชนริมคลองลาดพร้าว พบว่า มีจำนวนชุมชนทั้งสิ้น 50 ชุมชน โดยมีประชาชน ผู้เดือนร้อนด้านที่อยู่อาศัย 7,049 ครัวเรือน ดังนั้น จึงได้นำแนวทางการดำเนินงานของ "โครงการบ้านมั่นคง” ซึ่งเป็นการพัฒนาที่อยู่อาศัยชุมชนแออัดมาปรับใช้ในการทำงาน เพื่อพัฒนาที่อยู่อาศัยให้กับประชาชนและชุมชนที่สร้างที่อยู่อาศัยบุกรุกอยู่บริเวณริมคลอง ให้ได้รับการพัฒนาคุณภาพชีวิต ด้วยความเป็นอยู่ที่เหมาะสม เป็นเกิดการแก้ปัญหาอย่างเป็นระบบ โดยการบูรณาการมีส่วนร่วมระหว่างภาคีเครือข่ายที่เกี่ยวข้องและประชาชนและชุมชนริมคลองลาดพร้าว
พลเอก สุรศักดิ์ กล่าวเพิ่มเติมว่า สำหรับการจัดงาน HOUSING FOR ALL บ้านกลาง ถ้วนทั่ว ทุกครัวเรือน บ้านประชารัฐริมคลอง ในชุมชน กสบ.หมู่ 5 เขตสายไหม กรุงเทพมหานคร เป็นการเน้นย้ำถึงความสำเร็จที่เป็นรูปธรรมในการพัฒนาด้านที่อยู่อาศัย อย่างจริงจังและยั่งยืน ภายใต้การขับเคลื่อนนโยบายของรัฐบาล โดยไม่ได้ทอดทิ้งประชาชนทุกกลุ่มเป้าหมาย เพื่อการพัฒนาคุณภาพชีวิตที่มั่นคง มั่งคั่ง และยังยืนต่อไป ทั้งนี้ ชุมชนดังกล่าวอยู่ในพื้นที่ราชพัสดุในการดูแลของกรมธนารักษ์ กระทรวงการคลัง มีขนาดที่ดิน 8 ไร่ 16 ตารางวา ซึ่งได้รับการเช่าที่ดินในระยะยาว 30 ปี ภายใต้ "โครงการบ้านประชารัฐริมคลอง” ประกอบด้วยสมาชิกเข้าร่วมโครงการฯทั้งสิ้น 127 หลังคาเรือน และได้รับงบประมาณการพัฒนาจาก พอช. ทั้งสิ้นเป็นเงินกว่า 51 ล้านบาท โดยแบ่งเป็นงบประมาณที่รัฐบาลสนับสนุนในการสร้างระบบสาธารณูปโภค เงินอุดหนุนและช่วยเหลือ เป็นเงิน 19 ล้านบาท และการให้สินเชื่อเพื่อกู้สร้างบ้านจาก พอช. เป็นเงิน 32 ล้านบาท ขณะนี้ ชุมชนสามารถสร้างบ้านแล้วเสร็จทั้ง 127 หลัง สำหรับ และปัจจุบัน "โครงการบ้านประชารัฐริมคลอง” ถือว่าได้รับความร่วมมือเป็นอย่างดีจากชาวชุมชนริมคลอง ทำให้สามารถพัฒนาโครงการได้กว่า 3,000 ครัวเรือน ภายในระเวลา 3 ปี (ปี 2559-2561) นอกจากนี้ กระทรวง พม. โดย พอช. ได้มุ่งเน้นให้ประชาชนทุกคนมีที่อยู่อาศัยที่มั่นคง ด้วยสภาพแวดล้อมที่น่าอยู่ เพื่อการพัฒนาคุณภาพชีวิตที่ดี ไม่ว่าจะเป็นผู้ที่ขาดโอกาสที่ต้องได้รับการดูแลเป็นพิเศษ อาทิ ผู้สูงอายุ และผู้พิการ เป็นต้น ซึ่งชุมชน กสบ.หมู่ 5 มีกรรมการของชุมชนได้ประชุมหารือร่วมกับสมาชิก และ พอช. ในการออกแบบวางผังและพร้อมใจกันร่วมกันสร้างบ้านกลางให้กับสมาชิก 5 หลัง โดยการแบ่งปันและจัดสรรงบประมาณจากสมาชิกทั้งชุมชน เพื่อร่วมกันสร้างบ้านกลางให้กับผู้พิการ 4 หลัง และงบประมาณสนับสนุนจากธนาคารอาคารสงเคราะห์ เพื่อสร้างบ้านกลางให้กับผู้สูงอายุอีก 1 หลัง

ที่มา : https://www.thaigov.go.th/news/contents/details/16060
