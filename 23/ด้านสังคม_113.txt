รัฐบาลไทย-ข่าวทำเนียบรัฐบาล-พม. กำชับทีม One Home ลงพื้นที่ช่วยเหลือหญิงที่ป่วยเป็นโรคเนื้องอกในสมอง และพิการตาบอด แต่ยังไม่มีบัตรคนพิการ ที่ จ.นครสวรรค์ และชายร่างกายพิการ  ที่ จ.นครราชสีมา

วันศุกร์ที่ 9 พฤศจิกายน 2561
พม. กำชับทีม One Home ลงพื้นที่ช่วยเหลือหญิงที่ป่วยเป็นโรคเนื้องอกในสมอง และพิการตาบอด แต่ยังไม่มีบัตรคนพิการ ที่ จ.นครสวรรค์ และชายร่างกายพิการ  ที่ จ.นครราชสีมา
พม. กำชับทีม One Home ลงพื้นที่ช่วยเหลือหญิงที่ป่วยเป็นโรคเนื้องอกในสมอง และพิการตาบอด แต่ยังไม่มีบัตรคนพิการ ที่ จ.นครสวรรค์ และชายร่างกายพิการ ช่วยเหลือตัวเองไม่ได้ ที่ จ.นครราชสีมา
วันนี้ (9 พ.ย. 61) เวลา 08.30 น. นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 137/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทาง การป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัด กระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอภิชาติ กล่าวว่า จากกรณีหญิงวัย 36 ปี ต้องรับภาระดูแลพี่สาวที่ป่วยเป็นโรคเนื้องอกในสมอง และพิการตาบอดทั้ง 2 ข้าง แต่ยังไม่มีบัตรคนพิการ มีเพียงสามีของตนเองที่ต้องทำงานหาเลี้ยงครอบครัว อีกทั้งต้องรับภาระดูแลลูกชายวัย 11 ขวบ ครอบครัวมีฐานะยากจน ที่จังหวัดนครสวรรค์ และกรณีชายวัย 35 ปี ร่างกายพิการ แขน-ขาลีบเล็กและอ่อนแรง ร่างกายผอมซูบ ช่วยเหลือตัวเองไม่ได้ อยู่เพียงลำพังกับแม่ และอาศัยภายในบ้านสภาพเก่าทรุดโทรมและไม่มีห้องน้ำใช้ ครอบครัวมีฐานะยากจน ที่จังหวัดนครราชสีมา นั้น ได้กำชับให้พัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) และพัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมทีม พม. One Home ทั้งสองจังหวัด ลงพื้นที่เยี่ยมบ้านเพื่อตรวจสอบข้อเท็จจริงและ ให้การช่วยเหลือในเบื้องต้นตามภารกิจด้านคนพิการ พร้อมมอบสิ่งของเครื่องใช้ที่จำเป็น อีกทั้ง ประสานหน่วยงาน ที่เกี่ยวข้องในพื้นที่ติดตามเรื่องการทำบัตรคนพิการ การรักษาพยาบาลอาการป่วยอย่างใกล้ชิด และการปรับปรุงที่อยู่อาศัยให้ถูกสุขลักษณะและเหมาะสมกับการใช้ชีวิตประจำวันสำหรับคนพิการ รวมทั้งการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และหาแนวทางในการดูแลในระยะยาวต่อไป ทั้งนี้ หากประชาชนที่ประสบภัยและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กชายวัย 2 ขวบ ถูกพ่อแท้ๆวัย 25 ปี ทำร้ายร่างกาย จนได้รับบาดเจ็บสาหัส และจับเปลือยกาย นำตัวไปปล่อยทิ้งไว้ในป่า ที่จังหวัดนครนายก นั้น ทางทีม One Home พร้อมด้วยหน่วยงานที่เกี่ยวข้องได้ลงพื้นที่ตรวจสอบข้อเท็จจริงและได้ให้การช่วยเหลือคุ้มครองสวัสดิภาพเด็กตาม พ.ร.บ. คุ้มครองเด็ก พ.ศ. 2546 โดยได้ติดตามอาการบาดเจ็บของเด็กและสอบถามข้อมูลเบื้องต้น รวมทั้งลงพื้นที่เยี่ยมบ้านของแม่เด็ก เพื่อประเมินความพร้อมในการเลี้ยงดูเด็กหลังจากเสร็จสิ้นกระบวนการรักษาพยาบาล นอกจากนี้ยังได้สร้างความเข้าใจต่อสื่อมวลชนในพื้นที่ในการนำเสนอข่าวภายใต้การคุ้มครองสิทธิเด็กตาม พ.ร.บ. คุ้มครองเด็ก พ.ศ. 2546

ที่มา : https://www.thaigov.go.th/news/contents/details/16681
