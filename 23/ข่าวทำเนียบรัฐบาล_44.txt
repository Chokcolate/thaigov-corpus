รัฐบาลไทย-ข่าวทำเนียบรัฐบาล-รัฐบาลแจง ครม.อนุมัติหลักการกฎหมายขึ้นทะเบียนสัตว์เบื้องต้น แต่ให้ปรับรายละเอียดอย่างเหมาะสม ลดภาระประชาชน

วันพฤหัสบดีที่ 11 ตุลาคม 2561
รัฐบาลแจง ครม.อนุมัติหลักการกฎหมายขึ้นทะเบียนสัตว์เบื้องต้น แต่ให้ปรับรายละเอียดอย่างเหมาะสม ลดภาระประชาชน
รัฐบาลแจง ครม.อนุมัติหลักการกฎหมายขึ้นทะเบียนสัตว์เบื้องต้น แต่ให้ปรับรายละเอียดอย่างเหมาะสม ลดภาระประชาชน
วันที่ 11 ต.ค.61 พลโท สรรเสริญ แก้วกำเนิด โฆษกประจำสำนักนายกรัฐมนตรี กล่าวถึงกรณีการเสนอข่าว ร่าง พ.ร.บ.ป้องกันการทารุณกรรมและการจัดสวัสดิภาพสัตว์ (ฉบับที่...) พ.ศ...ที่ ครม.อนุมัติ วานนี้ ว่า ครม.อนุมัติเพียงหลักการเบื้องต้นตามที่กระทรวงเกษตรและสหกรณ์เสนอ แต่ให้ไปดูรายละเอียดบางเรื่อง ที่อาจสร้างความวิตกกังวลใจแก่ประชาชน ซึ่งพลเอก ประยุทธ์ จันทร์โอชา นายกรัฐมนตรี ก็เห็นใจในเรื่องนี้
“นายกฯ ได้ให้ความเห็นในที่ประชุม ซึ่งฝ่ายเลขานุการได้บันทึกในรายงานการประชุมไว้รัดกุมอยู่แล้วว่า ให้กระทรวงเกษตรและสหกรณ์และสำนักงานคณะกรรมการกฤษฎีกาไปพิจารณาความเหมาะสมของอัตราค่าธรรมเนียมและค่าปรับ โดยอาจงดเก็บค่าธรรมเนียมก็ได้ เพื่อลดภาระของประชาชน แล้วนำเสนอ ครม.พิจารณาอีกครั้ง”
ทั้งนี้ นายกรัฐมนตรีเน้นย้ำว่า หลังจากนี้ยังมีอีกหลายขั้นตอน ทั้งการพิจารณาของกฤษฎีกา และ สนช. ซึ่งเชื่อว่าทุกหน่วยที่เกี่ยวข้องจะนำความคิดเห็นของที่ประชุม และข้อกังวลของประชาชนที่มีต่อร่างกฎหมายดังกล่าวไปปรับปรุง เพื่อให้เกิดความเหมาะสมและประโยชน์สูงสุด โดยประชาชนสามารถแสดงความคิดเห็นกลับไปยังรัฐบาล หรือส่งข้อมูลไปทางแอปพลิเคชัน DLD4.0 ของกรมปศุสัตว์ได้โดยตรง
สำหรับ พ.ร.บ.ป้องกันการทารุณกรรมสัตว์และการจัดสวัสดิภาพสัตว์ ที่บังคับใช้มาตั้งแต่ปี 2557 นั้น มีเจตนาเพื่อคุ้มครองไม่ให้สัตว์ถูกทารุณจากมนุษย์ และให้เจ้าของดูแลอย่างเหมาะสม แต่ยังไม่มีการควบคุมทางทะเบียน จึงเกิดการทอดทิ้งสัตว์จำนวนมาก และบางส่วนก่อให้เกิดโรคระบาดสัตว์ที่กระทบต่อสุขภาพอนามัยของประชาชน จึงเป็นที่มาของการเสนอปรับแก้ไขกฎหมายครั้งนี้ เพื่อให้มีการควบคุมทางทะเบียนและเพิ่มความรับผิดชอบของเจ้าของสัตว์ โดยให้ท้องถิ่นออกข้อบัญญัติในเรื่องดังกล่าว

ที่มา : https://www.thaigov.go.th/news/contents/details/16039
