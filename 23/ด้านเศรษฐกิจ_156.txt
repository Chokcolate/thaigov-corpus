รัฐบาลไทย-ข่าวทำเนียบรัฐบาล-SME Development Bank ร่วมทัพประชุม APRC 2018 เสริมแกร่งนักธุรกิจหญิง ชูกระเป๋าผ้าขาวม้า “นุชบา”โมเดลความสำเร็จยกระดับเศรษฐกิจชุมชนจากพลังสตรี

วันพุธที่ 24 ตุลาคม 2561
SME Development Bank ร่วมทัพประชุม APRC 2018 เสริมแกร่งนักธุรกิจหญิง ชูกระเป๋าผ้าขาวม้า “นุชบา”โมเดลความสำเร็จยกระดับเศรษฐกิจชุมชนจากพลังสตรี
ธพว.ร่วมทัพประชุม APRC 2018 มุ่งยกระดับบทบาทหญิงในสังคมธุรกิจระดับโลก ชูแนวทางพัฒนากระเป๋าผ้าขาวม้าไทย แบรนด์ “นุชบา” ต้นแบบความสำเร็จสร้างงาน สร้างรายได้ ยกระดับคุณภาพชีวิต ผลักดันเศรษฐกิจชุมชนเติบโตเข้มแข็งยั่งยืน
นายมงคล  ลีลาธรรม   กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) เปิดเผยว่า ระหว่างวันที่ 29 ตุลาคม – 1 พฤศจิกายน 2561 นี้ ประเทศไทยจะได้รับเกียรติเป็นเจ้าภาพจัดการประชุมระดับภูมิภาค BPW International Asia-Pacific Regional Conference 2018 (APRC 2018) ในประเทศไทยเป็นเจ้าภาพจัดขึ้นเป็นครั้งที่ 3 หัวข้อ “Empowering Women to Realize Sustainable Development Goals” ณ โรงแรมแกรนด์ ไฮแอท เอราวัณ จัดโดยสหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ (BPM Thailand) และหน่วยงานพันธมิตรต่างๆ ซึ่งการประชุมครั้งนี้มีความสำคัญเป็นเวทีเชื่อมโยงระหว่างนักธุรกิจและวิชาชีพสตรีในภูมิภาคเอเชียแปซิฟิก เกิดความร่วมมือระดับภูมิภาค ระดมสมองวางกลยุทธ์พัฒนาและส่งเสริมบทบาทสตรี ทั้งองค์กรสมาชิกสตรีนักธุรกิจและนักวิชาชีพทั่วประเทศเข้าร่วม รวมถึงแสดงศักยภาพนักธุรกิจหญิงไทย และเผยแพร่ศิลปวัฒนธรรมที่ดีงามของไทยสู่สายตาชาวโลกโดยจะมีนักธุรกิจหญิงกว่า 450 ท่าน จาก 37 ประเทศจากทั่วโลกมาร่วมประชุม
ทั้งนี้ ธพว. ในฐานะหน่วยงานร่วมสนับสนุนการจัดประชุมดังกล่าว เตรียมจะเสนอต้นแบบการสนับสนุนธุรกิจกระเป๋าผ้าขาวม้าของผู้ประกอบการหญิงแบรนด์ “นุชบา” ซึ่งเป็นหนึ่งในผู้ประกอบการหญิงที่ ธพว.เข้าไปช่วยสนับสนุนด้านความรู้ เช่น พัฒนาดีไซน์ทันสมัยเหมาะแก่การใช้งาน การทำตลาดออนไลน์ พาไปออกงานแสดงสินค้าทั่งในและต่างประเทศ รวมถึง ด้านเงินทุนดอกเบี้ยต่ำ ช่วยให้สินค้าจากชุมชนแห่งนี้ โด่งดังระดับประเทศ และที่สำคัญ  ก่อให้เกิดการสร้างงาน สร้างรายได้ ยกระดับคุณภาพชีวิต สร้างความเสมอภาคทางสังคมและเศรษฐกิจ
พร้อมกันนี้ ธนาคารได้นำกระเป๋าผ้าขาวม้า แบรนด์ “นุชบา”มามอบเป็นที่ระลึกให้แก่ผู้เข้าร่วมประชุมทุกท่าน  เพื่อเผยแพร่และประชาสัมพันธ์สินค้าจากผู้ประกอบการหญิงไทยให้เป็นที่ประจักษ์สู่ชาวต่างชาติ
ด้านคุณหญิงณัฐิกา วัธนเวคิน อังอุบลกุล ประธานสหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ เปิดเผยว่า การประชุมครั้งนี้ ประกอบด้วยกิจกรรม เช่น เวทีเสวนาแลกเปลี่ยนความรู้และประสบการณ์ เพื่อพัฒนาและยกระดับสตรีในภาคส่วนต่างๆ การเจรจาจับคู่ธุรกิจ การแสดงนวัตกรรมจากทายาทธุรกิจรุ่นใหม่ เป็นต้น
นอกจากนั้นสหพันธ์สมาคมสตรีฯ ร่วมกับ SME Development Bank บริษัท เอ็มบีเค จำกัด (มหาชน) ร่วมกับองค์กรสมาชิกทั่วประเทศ จัดแสดงและจำหน่ายสินค้า ในงาน“สุดยอด SMEs ไทยและนานาชาติ” รวบรวมสุดยอดสินค้าจากผู้ประกอบการหญิงทั้งในและต่างประเทศกว่า 200 ราย นอกจากนี้ภายในงานมีการอบรมสร้างอาชีพ จากกระทรวงแรงงานร่วมด้วย ณ โซน Craft Village ชั้น 6 ศูนย์การค้า MBK Center
สำหรับสินค้าที่นำมาจำหน่าย ล้วนผ่านการคัดสรรว่าเป็นสุดยอดระดับประเทศ และขายถูกในราคาโรงงาน ทั้งประเภทอาหาร และขนมการันตีความอร่อย สินค้าแฟชั่นทันสมัย ไม่ว่าจะเป็นเสื้อผ้า รองเท้า กระเป๋าหนัง เครื่องประดับ  รวมถึง กลุ่มของใช้ในบ้าน  กลุ่มสปาคุณภาพส่งออก และผลิตภัณฑ์เพื่อคนรักสุขภาพ  เป็นต้น

ที่มา : https://www.thaigov.go.th/news/contents/details/16277
