รัฐบาลไทย-ข่าวทำเนียบรัฐบาล-บ.ก. เพิ่มช่องทางการตอบปัญหาผ่านระบบออนไลน์ มุ่งเน้นการให้บริการที่เป็นเลิศ

วันพุธที่ 14 พฤศจิกายน 2561
บ.ก. เพิ่มช่องทางการตอบปัญหาผ่านระบบออนไลน์ มุ่งเน้นการให้บริการที่เป็นเลิศ
กรมบัญชีกลางเปิดให้บริการรับแจ้งปัญหาบนเว็บไซต์ของกรมบัญชีกลาง ซึ่งเป็นช่องทางการให้คำปรึกษา และตอบปัญหาอีกหนึ่งช่องทาง โดยสามารถติดตามผลของการสอบถามปัญหาได้ด้วยตนเอง คาดว่าจะทำให้ได้รับการบริการที่รวดเร็ว และมีประสิทธิภาพมากขึ้น
นางญาณี แสงศรีจันทร์ รองอธิบดีกรมบัญชีกลาง รักษาการในตำแหน่งที่ปรึกษาด้านพัฒนาระบบการเงินการคลัง  ในฐานะโฆษกกรมบัญชีกลาง เปิดเผยว่า กรมบัญชีกลางเล็งเห็นความสำคัญของการให้บริการมาโดยตลอด จึงได้เปิดใช้งานระบบรับแจ้งปัญหาบนเว็บไซต์ของกรมบัญชีกลางตั้งแต่ต้นเดือนพฤศจิกายนที่ผ่านมา ซึ่งเป็นการเพิ่มช่องทางการติดต่อสื่อสาร การถาม-ตอบปัญหาระหว่างกรมบัญชีกลางกับผู้รับบริการ จากเดิมมีเพียงการสอบถามทางโทรศัพท์หรือเข้ามาติดต่อด้วยตนเอง
เมื่อผู้รับบริการต้องการเข้าใช้งานระบบรับแจ้งปัญหา ซึ่งอยู่ในหน้าแรกของเว็บไซต์กรมบัญชีกลาง(www.cgd.go.th) หากเพิ่งเข้าใช้งานเป็นครั้งแรกจะต้องลงทะเบียนก่อน โดยกดเลือกหัวข้อ ศูนย์บริการข้อมูลการเงินการคลังภาครัฐ (Call Center) และกรอกรายละเอียดที่กำหนดไว้ในหน้าลงทะเบียน เช่น เลขที่บัตรประจำตัวประชาชน 13 หลัก ชื่อ-นามสกุล e-mail รหัสผ่านเข้าระบบ เป็นต้น เมื่อกรอกข้อมูลครบถ้วนแล้ว ให้กดเลือกที่บันทึก ระบบจะบันทึกข้อมูล และยืนยันการลงทะเบียนใช้งานไปยัง e-mail ดังกล่าว
หลังจากที่ได้ยืนยันการใช้งานในครั้งแรกผ่านทาง e-mail แล้ว สามารถเข้าใช้งานในระบบฯ ได้ ผู้แจ้งปัญหากรอกรหัสผู้ใช้งาน โดยระบุเลขที่บัตรประจำตัวประชาชน 13 หลัก และรหัสผ่าน (ตามที่กำหนดไว้ขณะลงทะเบียน) เพื่อเข้าสู่ระบบ ทั้งนี้ ผู้ใช้งานสามารถแจ้งปัญหาข้อสงสัยด้านต่าง ๆ เช่น สิทธิสวัสดิการรักษาพยาบาล บำเหน็จบำนาญ การจัดซื้อจัดจ้างภาครัฐ เป็นต้น หากปัญหาใดมีรายละเอียดเพิ่มเติม สามารถแนบไฟล์ที่มีขนาดไม่เกิน 10 Mb ส่งผ่านระบบได้ ทั้งนี้ กรมบัญชีกลางได้มอบหมายให้เจ้าหน้าที่ศูนย์บริการข้อมูลการเงินการคลังภาครัฐ (Call Center) แจ้งยืนยันการรับเรื่องและตอบข้อหารือ/ประเด็นปัญหาต่าง ๆ กลับไปยังผู้ใช้งานโดยเร็ว ซึ่งระบบดังกล่าวให้บริการในวันและเวลาราชการ
โฆษกกรมบัญชีกลาง กล่าวในตอนท้ายว่า การนำระบบรับแจ้งปัญหาดังกล่าวมาใช้ เพื่อเพิ่มประสิทธิภาพและประสิทธิผลการให้บริการของกรมบัญชีกลาง อีกทั้ง สามารถตอบสนองความประสงค์ของผู้รับบริการในด้านความถูกต้อง แม่นยำ สะดวก รวดเร็ว และสามารถประหยัดเวลาในการสอบถามทางช่องทางอื่น ๆ ได้มากขึ้น ซึ่งกรมบัญชีกลางมุ่งมั่นที่จะพัฒนาการให้บริการอย่างต่อเนื่อง เพื่อมุ่งสู่การให้บริการที่เป็นเลิศ

ที่มา : https://www.thaigov.go.th/news/contents/details/16785
