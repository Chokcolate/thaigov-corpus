รัฐบาลไทย-ข่าวทำเนียบรัฐบาล-กำชับ กระทรวงท่องเที่ยวและกีฬา ทบทวนความเหมาะสม ของร่างแก้ไข พ.ร.บ.กีฬามวย พ.ศ. 2542

วันพุธที่ 14 พฤศจิกายน 2561
กำชับ กระทรวงท่องเที่ยวและกีฬา ทบทวนความเหมาะสม ของร่างแก้ไข พ.ร.บ.กีฬามวย พ.ศ. 2542
พล.ท.คงชีพ ตันตระวาณิชย์ เปิดเผย หลังการประชุมคณะกรรมการโอลิมปิคแห่งประเทศไทย ในพระบรมราชูปถัมภ์ ครั้ง ที่ 5/61 เมื่อ 14 พ.ย.61 : 1000
พล.ท.คงชีพ ตันตระวาณิชย์ เปิดเผย หลังการประชุมคณะกรรมการโอลิมปิคแห่งประเทศไทย ในพระบรมราชูปถัมภ์ ครั้ง ที่ 5/61 เมื่อ 14 พ.ย.61 : 1000 โดย มี พล.อ.ประวิตร วงษ์สุวรรณ เป็นประธาน ว่า ที่ประชุมได้แสดงความเสียใจกับ “น้องเล็ก” เยาวชนไทยอายุ 13 ปี ที่เสียชีวิตจากการชกมวยไทยการกุศลที่ผ่านมา พร้อมทั้งแสดงความกังวลและให้ความสำคัญร่วมกัน ถึงการพัฒนาการกีฬาทุกประเภทที่ต้องให้ความสำคัญกับความปลอดภัยของนักกีฬามากขึ้น
ทั้งนี้ พล.อ.ประวิตร วงษ์สุวรรณ รอง นรม. และ รมว.กห. / ประธานคณะกรรมการโอลิมปิคแห่งประเทศไทย ฯ ได้กำชับ ขอให้กระทรวงท่องเที่ยวและกีฬา ได้พิจารณาความเหมาะสม ของ พ.ร.บ.กีฬามวย พ.ศ.2542 ที่ สนช.ได้เสนอร่าง ( แก้ไข ) ให้ ครม.พิจารณา โดยขอให้พิจารณาความรอบคอบของการพัฒนากีฬามวย ควบคู่ไปกับ การให้ความสำคัญกับการดูแลความปลอดภัยของนักกีฬามากขึ้น โดยเฉพาะ นักกีฬากลุ่มเด็กและเยาวชน ควรพิจารณาการใช้วิทยาศาสตร์ทางการกีฬาเข้ามาช่วยเสริมสร้างพัฒนาการต่อสมรรถภาพร่างกายในวัยอันควร ก่อนการเป็นนักกีฬาแทน ขณะเดียวกัน การแข่งขันในวัยดังกล่าว จำเป็นต้องมีอุปกรณ์ป้องกันที่เหมาะสม และมาตรการความปลอดภัยที่รัดกุมจากนายสนาม เพื่อมิให้ร่างกายได้รับผลกระทบ จนอาจเกิดเหตุการณ์ดังกล่าวขึ้นอีก

ที่มา : https://www.thaigov.go.th/news/contents/details/16781
