รัฐบาลไทย-ข่าวทำเนียบรัฐบาล-รมว.กษ. หารือ ผอ.ใหญ่องค์การสุขภาพสัตว์โลก (OIE)

วันพุธที่ 31 ตุลาคม 2561
รมว.กษ. หารือ ผอ.ใหญ่องค์การสุขภาพสัตว์โลก (OIE)
รมว.กษ. หารือ ผอ.ใหญ่องค์การสุขภาพสัตว์โลก (OIE) เพื่อแก้ไขปัญหาโรคระบาดสัตว์ และลดปัญหาเชื้อดื้อยา
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังหารือร่วมกับ ดร.โมนิก เอลัว ผู้อำนวยการใหญ่องค์การสุขภาพสัตว์โลก (World Organisation for Animal Health หรือ OIE) ในระหว่างการประชุมระดับโลกว่าด้วยการแก้ไขปัญหาเชื้อดื้อยาซึ่ง OIE เป็นองค์กรระหว่างประเทศที่มีบทบาทในการกำหนดมาตรฐานด้านสุขภาพสัตว์ และกฎระเบียบด้านการค้าสินค้าสัตว์บกและสัตว์น้ำระหว่างประเทศ (International setting body) มีประเทศสมาชิกทั้งหมด 182 ประเทศ มีสำนักงานใหญ่ตั้งอยู่ที่กรุงปารีส ประเทศฝรั่งเศสอย่างไรก็ตาม OIE ยินดีให้การสนับสนุนมาตรการควบคุมโรคพิษสุนัขบ้าในไทยและพร้อมมอบวัคซีนป้องกันโรคพิษสุนัขบ้า เพื่อใช้ในการป้องกันและควบคุมโรคพิษสุนัขบ้าให้แก่ประเทศไทย ในฐานะที่ไทยมุ่งมั่นแก้ไขปัญหาโรคพิษสุนัขบ้าในช่วงเวลาที่ผ่านมา
นอกจากนี้ OIE ยังเตรียมผลักดันให้ประเทศไทยเป็นศูนย์ความร่วมมือด้านการพัฒนาระบบสัตวแพทย์บริการ (OIE Collaborating Center on Veterinary Services Capacity Building) ซึ่งมีเพียง 5 แห่งทั่วโลก ได้แก่ ฝรั่งเศส สหรัฐอเมริกา อาเจนตินา เซเนกัล และไทย โดยOIE จะใช้ศูนย์ความร่วมมือดังกล่าวเป็นฐานในการฝึกอบรมสัตวแพทย์ในแต่ละภูมิภาคให้มีความรู้ความสามารถและประสิทธิภาพเพิ่มขึ้นในการควบคุมโรคสัตว์ในภูมิภาคเอเชียตะวันออกเฉียงใต้
“ที่ผ่านมา OIE ได้รับรองให้ประเทศไทย โดยกรมปศุสัตว์จัดตั้งห้องปฏิบัติการแล็บอ้างอิง สำหรับโรคปากและเท้าเปื่อย และโรคแท้งติดต่อในโค กระบือ แพะ แกะ (OIE Reference Laboratory) ซึ่งเป็นโรคระบาดที่สำคัญและใช้เป็นข้อกีดกักทางการค้า และขอบคุณ OIE ที่จัดตั้งสำนักงานประจำภูมิภาคเอเชียตะวันออกเฉียงใต้ในประเทศไทย ทำให้หน่วยงานของไทย เช่น กรมปศุสัตว์ กรมประมง สำนักงานมาตรฐานสินค้าเกษตรและอาหารแห่งชาติ (มกอช.) และหน่วยงานที่เกี่ยวข้อง ได้มีการประสานความร่วมมือกันอย่างดีร่วมกับ OIE เสมอมา อีกทั้งยังมีความยินดีที่ประเทศไทยจะให้ความร่วมมือในการแก้ไขปัญหาโรคระบาดสัตว์ และลดปัญหาเชื้อดื้อยาในภาคเกษตร ปศุสัตว์ และสัตว์น้ำ ในภูมิภาคเอเชียและแปซิฟิกต่อไป” นายกฤษฎา กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/16451
