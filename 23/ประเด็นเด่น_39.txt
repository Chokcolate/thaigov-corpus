รัฐบาลไทย-ข่าวทำเนียบรัฐบาล-รฟท. แจง เร่งรัดการซ่อมบำรุงรถไฟชั้น 3 ให้พร้อมกลับมาใช้งานเพิ่มมากขึ้นโดยเร็ว

วันจันทร์ที่ 19 พฤศจิกายน 2561
รฟท. แจง เร่งรัดการซ่อมบำรุงรถไฟชั้น 3 ให้พร้อมกลับมาใช้งานเพิ่มมากขึ้นโดยเร็ว
รฟท. แจง เร่งรัดการซ่อมบำรุงรถไฟชั้น 3 ให้พร้อมกลับมาใช้งานเพิ่มมากขึ้นโดยเร็ว
นายวรวุฒิ  มาลา รองผู้ว่าการกลุ่มธุรกิจการบริหารทรัพย์สิน รักษาการในตำแหน่งผู้ว่าการรถไฟแห่งประเทศไทย ชี้แจงประเด็น 1) กรณี Facebook ของ คุณ Athikhom Khoms Khunawut ได้โพสต์รูปภาพรถไฟขบวน 141 กรุงเทพฯ-อุบลราชธานี ซึ่งมีสภาพของผู้ที่ใช้บริการขนส่งด้วยรถไฟ ที่ผู้โดยสารบางคนต้องหอบข้าวของจำนวนมากไปนอนหลับอยู่บริเวณหน้าห้องน้ำบนขบวนรถไฟ หรือตามมุมต่าง ๆ  2) กรณี Facebook ของ คุณชัชชาติ สิทธิพันธุ์ อดีตรัฐมนตรีว่าการกระทรวงคมนาคม แชร์โพสต์ของอธิคม คุณาวุฒิ โดยระบุว่าเมื่อเห็นข่าวการประมูลรถไฟฟ้าความเร็วสูง เชื่อมสนามบินมูลค่านับแสนล้านบาท และเห็นภาพดังกล่าว นับว่าเป็นความแตกต่างกัน ราวนรกกับสวรรค์ ขณะที่เราตื่นเต้นไปกับการลงทุนรถไฟฟ้าหลากหลายสี มูลค่านับแสนล้านบาท แต่เราต้องไม่ลืมการดูแล ประชาชนที่ยังต้องใช้รถเมล์ รถสาธารณะ ในการเดินทาง โดยหัวใจของการคมนาคม คือ การดูแลการให้บริการประชาชนด้วย ไม่ใช่มุ่งแต่การลงทุนขนาดใหญ่เพียงอย่างเดียว
ขอชี้แจงในประเด็นต่าง ๆ ดังนี้
ตามที่มีประเด็นสื่อโซเชียล ใน Facebook ของคุณอธิคม คุณาวุฒิ ซึ่งได้โพสต์รูปภาพผู้โดยสารที่นั่งหลับที่พื้นบริเวณหน้าห้องน้ำบนตู้รถไฟ ขบวนที่ 141 กรุงเทพ – อุบลราชธานี รวมทั้งพบพฤติกรรมของพนักงานรถไฟที่ปฏิบัติตัวไม่เหมาะสมกับผู้โดยสาร อีกทั้ง Facebook ของคุณชัชชาติ สิทธิพันธุ์ อดีต รัฐมนตรีว่าการกระทรวงคมนาคม ที่ต้องการให้ไม่ลืมที่จะดูแล ประชาชนที่ยังต้องใช้รถเมล์ รถสาธารณะในการเดินทาง ซึ่งหัวใจของการคมนาคม คือ การดูแลการให้บริการประชาชนด้วย ไม่ใช่มุ่งแต่การลงทุนขนาดใหญ่เพียงอย่างเดียว
ข้อชี้แจง  ตามเรื่องดังกล่าว การรถไฟแห่งประเทศไทยต้องกราบขอโทษ และขอเรียนชี้แจงว่า ผู้โดยสารดังกล่าวได้มีการซื้อตั๋วรถไฟชั้น 3 ซึ่งปกติแล้วจะมีหมายเลขที่นั่งระบุไว้ชัดเจนสำหรับผู้โดยสารทุกท่าน แต่หากกรณีที่นั่งในขบวนเต็ม และผู้โดยสารมีความประสงค์ต้องการเดินทางในขบวนรถดังกล่าวก็สามารถขอซื้อตั๋วแบบไม่มีที่นั่งได้ ซึ่งในกรณีที่การเดินทางในขบวนรถระยะไกล อาจทำให้ผู้โดยสารบางรายเมื่อยล้า และเลือกที่จะนั่งพักลงกับพื้น หรือบางรายก็เลือกที่จะนั่งบริเวณที่ว่าง เช่น พื้นที่เว้าเข้าไปยังจุดล้างมือ เนื่องจากเป็นพื้นที่ที่ไม่กีดขวางทางเดินของผู้โดยสารท่านอื่น อย่างไรก็ตาม การรถไฟฯ ได้ตระหนักถึงการให้บริการที่ดีที่สุดแก่ผู้โดยสารทุกราย แม้ด้วยสภาพปัญหาดังกล่าวจะเกิดจากที่นั่งเต็มเนื่องจากมีจำนวนรถพ่วงที่จำกัด และผู้โดยสารมีความต้องการเดินทางจำนวนมาก
ดังนั้น เพื่อเป็นการบรรเทาปัญหา และทำให้ผู้โดยสารรถไฟชั้น 3 มีที่นั่งเพิ่มขึ้น จึงมอบนโยบายเร่งด่วนไปยังฝ่ายปฏิบัติการเดินรถ และฝ่ายการช่างกล เพื่อเร่งรัดการซ่อมบำรุงรถไฟชั้น 3 ให้พร้อมกลับมาใช้งานเพิ่มมากขึ้นโดยเร็ว ปัจจุบันการรถไฟฯ มีตู้รถไฟ ชั้น 3 ให้บริการจำนวนจำกัด มีอายุการใช้งานมานาน ซึ่งการรถไฟฯ  อยู่ระหว่างดำเนินการปรับปรุงให้มีสภาพดีขึ้นอีก จำนวน 49 คัน ภายในปี 2562 ซึ่งจะสามารถรองรับการเดินทางของผู้โดยสารในภาวะปกติ รวมถึงการเดินทางกลับภูมิลำเนาในช่วงเทศกาลต่าง ๆ ให้เพิ่มขึ้น
สำหรับประเด็นที่เจ้าหน้าที่รถไฟปฏิบัติหน้าที่ไม่สุภาพ และมีการตวาดเสียงดังกับผู้โดยสารขณะกำลังยกรถจักรยานขึ้นตู้สัมภาระ ซึ่งการรถไฟฯ ได้สั่งกำชับไปยังผู้บริหารฝ่ายปฏิบัติการเดินรถ ช่วยกันเพิ่มความถี่ในการตรวจสอบและกวดขันการให้บริการของเจ้าหน้าที่รถไฟที่ประจำอยู่บนขบวน และสถานีรถไฟต่าง ๆ ให้มีความสุภาพและเป็นมิตรแก่ผู้โดยสาร เพื่อป้องกันไม่ให้เกิดปัญหาดังกล่าวขึ้นอีก
------------------------

ที่มา : https://www.thaigov.go.th/news/contents/details/16911
