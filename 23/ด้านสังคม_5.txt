รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กสาววัย 18 ปี ที่พิการตาบอด ถูกลูกชายวัย 12 ปี ของพี่เลี้ยงทำร้ายร่างกาย ที่ จ.สมุทรปราการ และเด็กหญิงวัย 12 ปี ที่ถูกล่วงละเมิดทางเพศ ที่ จ.เชียงใหม่

วันอังคารที่ 2 ตุลาคม 2561
พม. เร่งเยียวยาจิตใจเด็กสาววัย 18 ปี ที่พิการตาบอด ถูกลูกชายวัย 12 ปี ของพี่เลี้ยงทำร้ายร่างกาย ที่ จ.สมุทรปราการ และเด็กหญิงวัย 12 ปี ที่ถูกล่วงละเมิดทางเพศ ที่ จ.เชียงใหม่
พม. เร่งเยียวยาจิตใจเด็กสาววัย 18 ปี ที่พิการตาบอด ถูกลูกชายวัย 12 ปี ของพี่เลี้ยง ทำร้ายร่างกาย ที่ จ.สมุทรปราการ และเด็กหญิงวัย 12 ปี ที่ถูกสามีใหม่ของยาย บังคับล่วงละเมิดทางเพศจนตั้งครรภ์ ที่ จ.เชียงใหม่
วันนี้ (2 ต.ค. 61) เวลา 08.30 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 125/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทาง การป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางสุภัชชา กล่าวว่า จากกรณีผู้ปกครองของเด็กสาววัย 18 ปี ที่พิการตาบอด พาลูกสาวเข้าแจ้งความต่อเจ้าหน้าที่ตำรวจ ว่าถูกลูกชายของพี่เลี้ยงวัย 12 ปี ทำร้ายร่างกาย โดยใช้มีดกรีดที่แขนและขาจำนวนหลายแผล และทำร้ายร่างกายเป็นรอยฟกช้ำ ทำให้ได้รับบาดเจ็บทั่วร่างกาย ที่จังหวัดสมุทรปราการ และกรณีเจ้าหน้าที่ตำรวจเข้าจับกุมชายวัย 36 ปี ที่ก่อเหตุบังคับข่มขืนกระทำชำเราเด็กหญิงวัย 12 ปี ซึ่งเป็นหลานสาวของภรรยา จนเด็กหญิงตั้งครรภ์ และข่มขู่ห้ามบอกใคร ที่จังหวัดเชียงใหม่ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.สมุทรปราการ และ พมจ.เชียงใหม่ พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมเร่งเยียวยาฟื้นฟูสภาพจิตใจเด็กทั้ง 2 คนอย่างใกล้ชิดโดยด่วน เพื่อให้มีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด อีกทั้งดูแลเรื่องการรักษาพยาบาลอาการบาดเจ็บของเด็กสาววัย 18 ปี อย่างต่อเนื่อง อีกทั้ง ทางกระทรวง พม. มีบ้านพักเด็กและครอบครัวจังหวัดสมุทรปราการและเชียงใหม่ พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ.2546 ทั้งนี้ ขอความร่วมมือผู้ปกครองและบุคคลใกล้ชิดที่เกี่ยวข้อง หากพบเบาะแสการกระทำความรุนแรงต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป
นางสุภัชชา กล่าวต่อไปว่า อีกกรณีพบเด็กทารกเพศชายวัยแรกคลอด ยังมีสายสะดือติดอยู่ สภาพโดนแมลงและมดกัดทั่วทั้งตัว ถูกทิ้งไว้บริเวณพงหญ้าข้างหอพักแห่งหนึ่ง แต่เคราะห์ดีมีพลเมืองดีพบเห็นแจ้งเจ้าหน้าที่ เข้าช่วยเหลือได้อย่างปลอดภัย ที่จังหวัดสมุทรปราการ นั้น ได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) พร้อมทีม One Home ลงพื้นที่เยี่ยมเด็กทารกดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. อีกทั้ง เร่งประสานความร่วมมือกับหน่วยงานที่เกี่ยวข้องช่วยเหลือในเรื่องการติดตามหาครอบครัว ทั้งนี้ หากไม่พบครอบครัว หรือครอบครัวไม่พร้อมที่จะรับเด็กไปดูแล ทางกระทรวง พม. มีหน่วยงานในสังกัดในพื้นที่ คือ บ้านพักเด็กและครอบครัวจังหวัดสมุทรปราการ พร้อมรับเด็กมาอยู่ในความดูแลเพื่อคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 ต่อไป
นางสุภัชชา กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงวัย 39 ปี พิการทางการเคลื่อนไหว กระดูกสันหลังคดงอผิดรูป เดินไม่ได้ แต่สู้ชีวิต ประกอบอาชีพรับจ้างคัดแยกปลา เพื่อหารายได้เลี้ยงดูหลานทั้ง 7 คน ที่จังหวัดปัตตานี นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ พร้อมมอบเครื่องอุปโภค บริโภคที่จำเป็น และประสานหน่วยงานที่เกี่ยวข้องมอบทุน ทางการศึกษาและอุปกรณ์การเรียน ทุนการประกอบอาชีพให้แก่ครอบครัวที่ประสบปัญหาความเดือดร้อน เงินสงเคราะห์และฟื้นฟูสมรรถภาพคนพิการ พร้อมแนะนำการกู้ยืมเงินเพื่อประกอบอาชีพแก่คนพิการ และปรับสภาพแวดล้อมที่อยู่อาศัยให้เหมาะสมกับคนพิการ นอกจากนี้ เมื่อปี 2557 ทางครอบครัวเคยได้รับการช่วยเหลือจากสำนักงานพัฒนาสังคมและความมั่นคงของมนุษย์จังหวัดปัตตานี โดยการมอบรถเข็นสำหรับคนพิการ และเครื่องอุปโภค บริโภค

ที่มา : https://www.thaigov.go.th/news/contents/details/15800
