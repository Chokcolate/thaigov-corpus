รัฐบาลไทย-ข่าวทำเนียบรัฐบาล-วิทย์สร้างคน สร้างแรงบันดาลใจ 1.2 ล้านเยาวชนไทย กับงานมหกรรมวิทยาศาสตร์และเทคโนโลยีแห่งชาติ 2561

วันพฤหัสบดีที่ 4 ตุลาคม 2561
วิทย์สร้างคน สร้างแรงบันดาลใจ 1.2 ล้านเยาวชนไทย กับงานมหกรรมวิทยาศาสตร์และเทคโนโลยีแห่งชาติ 2561
นายกฯ เยี่ยมชมส่วนหนึ่งของงานมหกรรมวิทยาศาสตร์และเทคโนโลยีแห่งชาติ 2561 ประกาศความพร้อมเต็มร้อยกับกิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีและใหญ่ที่สุดในเอเชียตะวันออกเฉียงใต้ งาน “มหกรรมวิทยาศาสตร์และเทคโนโลยีแห่งชาติ ประจำปี 2561
ทำเนียบรัฐบาล / 7 สิงหาคม 2561  ดร. สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี นำ พลเอกประยุทธ์ จันทร์โอชา นายกรัฐมนตรีและหัวหน้าคณะรักษาความสงบแห่งชาติ (คสช.) เยี่ยมชมส่วนหนึ่งของงานมหกรรมวิทยาศาสตร์และเทคโนโลยีแห่งชาติ 2561 ประกาศความพร้อมเต็มร้อยกับกิจกรรมทางวิทยาศาสตร์และเทคโนโลยีที่ยิ่งใหญ่ที่สุดแห่งปีและใหญ่ที่สุดในเอเชียตะวันออกเฉียงใต้ งาน “มหกรรมวิทยาศาสตร์และเทคโนโลยีแห่งชาติ ประจำปี 2561” กับนโยบาย “วิทย์สร้างคน สร้างแรงบันดาลใจ 1.2 ล้านเยาวชนไทย” ที่จะเริ่มต้น วันที่ 16 – 26 สิงหาคม นี้ ที่อาคาร 2-8 อิมแพ็ค เมืองทองธานี   เผยในปี 2561 นี้ จัดขึ้นเพื่อเฉลิมฉลองวาระสำคัญของวงการวิทยาศาสตร์ไทย “การครบรอบ 150 ปี ของการเกิดปรากฏการณ์สุริยปราคา ณ หว้ากอ” พระอัจฉริยภาพของพระบาทสมเด็จพระจอมเกล้าเจ้าอยู่หัว พระบิดาแห่งวิทยาศาสตร์ไทย ที่ทรงทำนายการเกิดปรากฏการณ์สุริยุปราคาเต็มดวง เมื่อวันที่ 18 สิงหาคม 2411 ได้อย่างแม่นยำ   พร้อมเปิดตัวพรีเซ็นเตอร์คนดังของปี 2561 “เจมส์ จิรายุ ตั้งศรีสุข” กับ “9 ไฮไลท์สร้างแรงบันดาลใจ ความร่วมมือจาก 10 ประเทศ รวม 100 หน่วยงาน”
รัฐมนตรีว่าการกระทรวงวิทยาศาสตร์ฯ เผยว่า นับตั้งแต่ปี 2549 เป็นต้นมา กระทรวงวิทยาศาสตร์ฯ โดยองค์การพิพิธภัณฑ์วิทยาศาสตร์แห่งชาติ ได้จัดงาน “มหกรรมวิทยาศาสตร์และเทคโนโลยีแห่งชาติ  ในช่วงเดือนสิงหาคม ซึ่งตรงกับวันวิทยาศาสตร์แห่งชาติ “18 สิงหาคม” มีระยะเวลาจัดแสดงรวมประมาณ 11 วัน จากความร่วมมือของหน่วยงานทั้งภาครัฐและภาคเอกชนทั้งในประเทศและต่างประเทศ ที่รังสรรค์กิจกรรมทางวิทยาศาสตร์แสนสนุก เต็มเปี่ยมสาระความรู้ ได้สร้างแรงบันดาลใจให้กับเยาวชนไทยที่เข้าชมงานและร่วมกิจกรรมการทดลอง  สร้างความตระหนักด้านวิทยาศาสตร์  โดยเฉพาะในปี 2561 นี้ ที่ถือได้ว่า เป็นปีทองของวงการวิทยาศาสตร์ไทย  โดยกระทรวงวิทยาศาสตร์และเทคโนโลยี
ได้เริ่มต้นเปิดมิติแห่งการเรียนรู้ทางวิทยาศาสตร์ไปทั่วประเทศ  เพื่อกระจายโอกาส เสริมความรู้ สร้างแรงบันดาลใจแก่เยาวชนไทย โดยการนำนิทรรศการและกิจกรรมเด่นๆ จากการจัดงานปีที่ผ่านมาไปจัดแสดงใน 4 ภูมิภาคของประเทศ ใช้ชื่องานว่า  “มหกรรมวิทยาศาสตร์และเทคโนโลยีแห่งชาติ ระดับภูมิภาค” ที่ จ.เชียงใหม่ จ.ขอนแก่น จ.สงขลา จัดแสดงในเดือนมิถุนายน–กรกฎาคม ที่ผ่านมา และปิดท้ายการจัดงานระดับภูมิภาคที่อุทยานวิทยาศาสตร์พระจอมเกล้า ณ หว้ากอ จ. ประจวบคีรีขันธ์ ในช่วงวันวิทยาศาสตร์แห่งชาตินี้
สำหรับงานยิ่งใหญ่ที่สุดทางวิทยาศาสตร์แห่งปี “มหกรรมวิทยาศาสตร์และเทคโนโลยีแห่งชาติประจำปี 2561” พร้อมแล้วที่จะจัดแสดง ในวันที่ 16 – 26 สิงหาคม นี้ ที่อิมแพ็ค เมืองทองธานี  ปีนี้ กระทรวงวิทยาศาสตร์ฯ ได้คัดเลือกกิจกรรมใหม่ นิทรรศการใหม่ๆ ที่มีเนื้อหาที่เป็นกระแสอยู่ในความสนใจของประชาชน โดยเปิดตัว “9 ไฮไลท์สร้าง
แรงบันดาลใจ ความร่วมมือจาก 10 ประเทศ รวม 100 หน่วยงาน”
“9 ไฮไลท์สร้างแรงบันดาลใจ ปี 2561” กับประเด็นหลัก ซึ่งอยู่ในกระแสความสนใจแห่งปี อาทิ นิทรรศการวิทยาศาสตร์...ติดถ้ำ รู้จักกับสภาพทางภูมิศาสตร์ของถ้ำ เที่ยวถ้ำจำลอง เรียนรู้เทคโนโลยี นวัตกรรมการกู้ภัยในถ้ำ นิทรรศการวิกฤตขยะ กับความสนุกที่พลาดไม่ได้ ตื่นเต้น เร้าใจ กับ 4-D Theatre  เรื่อง การผจญภัยของแพนด้าก้วนก้วน  นิทรรศการเทคโนโลยีเปลี่ยนชีวิต มารู้จักกับผู้ใช้เทคโนโลยีสร้างนวัตกรรม และพบกับนวัตกรรมใหม่ๆ ในโลกอนาคต  นิทรรศการยุคข้อมูลครองโลก ยุคนี้ใครๆ ก็พูดถึง“BIG DATA” มาหาไอเดียการจัดการปริมาณข้อมูลมหาศาลและเพิ่มทวีมากขึ้นทุกวันอย่างชาญฉลาด  นิทรรศการอาหารแห่งศตวรรษ Super Food เทรนด์ที่กำลังมาแรงในเรื่องการดูแลสุขภาพ   ละครวิทยาศาสตร์ “ฟ้าสว่างที่หว้ากอ” สร้างสรรค์เนื้อหาและเทคนิคการนำเสนอขึ้นใหม่ โดยคณะละคร มรดกใหม่   พร้อมเผยโฉมพรีเซนเตอร์คนดังของงาน “เจมส์ จิรายุ ตั้งศรีสุข” ที่ฝากมาบอกว่า “เจมส์ ดีใจมากครับ ที่ในปีนี้ กระทรวงวิทยาศาสตร์ฯ ได้ให้มารับหน้าที่เป็น presenter ของงานที่ยิ่งใหญ่ มหกรรมวิทยาศาสตร์และเทคโนโลยีแห่งชาติ งานนี้จัดใหญ่ จัดเต็ม เหมือนทุกปีครับ เข้าชมฟรี 16-26 สิงหาคมนี้  แล้วมาสนุกด้วยกันนะครับ”
มหกรรมวิทยาศาสตร์ฯ ปีนี้ ได้รับความร่วมมือจากหน่วยงานทั้งภาครัฐและภาคเอกชนทั้งในประเทศ และจากต่างประเทศ อีก 10 ประเทศ 100 หน่วยงาน ได้แก่ 14 หน่วยงาน ในสังกัดกระทรวงวิทยาศาสตร์ฯ  15 หน่วยงาน จาก 8 กระทรวงที่เกี่ยวข้อง  28 สถาบันการศึกษา 19 หน่วยงานสมาคม/ สภาสมาคม/ภาคเอกชน และความร่วมมือระดับนานาชาติของ 24 องค์กรต่างประเทศพันธมิตร จาก 10 ประเทศ ได้แก่ ออสเตรเลีย จีน ฝรั่งเศส เยอรมนี อินโดนีเซีย ญี่ปุ่น เกาหลีใต้ เมียนมาร์ สิงคโปร์ และสหราชอาณาจักร
ดร. สุวิทย์ กล่าวทิ้งท้ายว่า “การจัดงานในครั้งนี้ เป็นการนำหนึ่งในนโยบายหลักของกระทรวงวิทย์ฯ “วิทย์สร้างคน” มาสู่รูปธรรม  โดยมุ่งหวังว่าเด็ก เยาวชนไทย ตลอดจนสังคมไทยจะยกระดับความรู้ ได้รับแรงบันดาลใจ สร้างวัฒนธรรมวิทยาศาสตร์ให้เกิดขึ้นในสังคมไทย เพื่อนำพาประเทศไทยไปสู่การพัฒนาที่ก้าวหน้าด้วยเทคโนโลยีและนวัตกรรมในอนาคตอันใกล้” พร้อมเชิญชวนคุณพ่อ คุณแม่ ทุกครอบครัว พาลูกหลานมาร่วมชมงานมหกรรมวิทยาศาสตร์และเทคโนโลยีแห่งชาติ ที่เปิดเข้าชมงานโดยไม่เสียค่าใช้จ่าย 16-26 สิงหาคมนี้ ที่อิมแพ็ค เมืองทองธานี  โดยในวันที่ 16 สิงหาคม พบกับพรีเซนเตอร์คนดังของงาน “เจมส์ จิรายุ” และในวันที่ 17 สิงหาคม พบกับพิธีเปิดงานอย่างเป็นทางการโดย พลเอกประยุทธ์ จันทร์โอชา นายกรัฐมนตรี ที่จะมาร่วมกิจกรรมสร้างแรงบันดาลใจให้กับเยาวชนไทย

ที่มา : https://www.thaigov.go.th/news/contents/details/15867
