รัฐบาลไทย-ข่าวทำเนียบรัฐบาล-สัมผัสเสน่ห์ความงามของ วิถีชีวิต – วัฒนธรรม ผ่านชุมชนท่องเที่ยว OTOP นวัตวิถี

วันอังคารที่ 20 พฤศจิกายน 2561
สัมผัสเสน่ห์ความงามของ วิถีชีวิต – วัฒนธรรม ผ่านชุมชนท่องเที่ยว OTOP นวัตวิถี
--
เบื่อมั้ย..กับการไปเดินซื้อสินค้า OTOP ที่จัดแสดงสินค้าตามงานต่าง ๆ
เหนื่อยมั้ย..กับการขนสินค้า OTOP มาออกร้านที่หน่วยงานจัดพื้นที่ให้
มีกำไรมั้ย..กับต้นทุนที่จ่ายไปกับการมาออกบูธจำหน่ายสินค้า
จะดีกว่ามั้ย ถ้าเราได้เที่ยว ชอป ชม ชิล แถมยังสร้างรายได้ให้ชุมชนเติบโตได้ในเวลาเดียวกัน กับ “ชุมชนท่องเที่ยว OTOP นวัตวิถี” หรือที่เรียกกันว่า “แอ่งเล็ก เช็คอิน”
หนึ่งในแผนงานขับเคลื่อนของรัฐบาล มุ่งหวังลดความเหลื่อมล้ำทางสังคม ยกระดับคุณภาพชีวิตให้กับประชาชนอย่างทั่วถึง พัฒนาเศรษฐกิจฐานราก สร้างรายได้ให้ชุมชนเติบโตอย่างยั่งยืน
ด้วยการปลุกการท่องเที่ยวระดับชุมชน ให้เกิดการรวมตัวขึ้นมาสร้างอาชีพที่ยั่งยืน โดยใช้นวัตกรรมบวกกับวิถีชีวิตของชุมชน ก่อเกิดเป็นหมู่บ้านเพื่อการท่องเที่ยวที่มีอัตลักษณ์และมีเสน่ห์เพื่อเชิญชวนให้นักท่องเที่ยวได้เข้าไปเยี่ยมเยือน พร้อมเชื่อมโยงเส้นทางการท่องเที่ยวจากเมืองหลัก หรือแอ่งใหญ่ ไปสู่เมืองรอง หรือแอ่งเล็ก (การท่องเที่ยวชุมชน / หมู่บ้าน) ในพื้นที่เป้าหมาย 76 จังหวัด 876 อำเภอ 3,273 ชุมชน
โดยมีกรมการพัฒนาชุมชน กระทรวงมหาดไทย จัดทีมลงพื้นที่สร้างความเข้าใจ รวมถึงช่วยวิเคราะห์ศักยภาพของแต่ละชุมชน ถือเป็นแนวคิดพัฒนา OTOP รูปแบบใหม่ โดยให้ขายสินค้าอยู่ภายในชุนชน นำเสน่ห์ ภูมิปัญญา วิถีชีวิต วัฒนธรรมและความคิดสร้างสรรค์มาแปลงเป็นรายได้และกระจายอยู่ภายในชุมชน สร้างชุมชนเข้มแข็ง ทุกคนพร้อมเป็นเจ้าบ้าน ทำให้ลูกหลานไม่ต้องออกไปหารายได้จากภายนอก ซึ่งแตกต่างจาก OTOP แบบเดิม ที่ต้องนำสินค้าออกไปขายนอกชุมชน
ซึ่งโครงการนี้ ขับเคลื่อนภายใต้แนวคิด “ร่วมสุข ร่วมวิถี ร่วมสมัย” และได้รับการตอบรับเป็นอย่างดีจากชุมชน หมู่บ้านส่วนใหญ่ที่เข้าร่วมโครงการ ต่างกระตือรือร้น ร่วมพัฒนาผลิตภัณฑ์อันเป็นเอกลักษณ์ของชุมชน พร้อมทั้งบอกเล่าเสน่ห์ความงดงามของวิถีชีวิต วัฒนธรรมประเพณี รวมถึงแหล่งท่องเที่ยวซึ่งเป็นต้นทุนของชุมชนที่มีอยู่แต่เดิม ให้กลายเป็นจุดดึงดูดนักท่องเที่ยว และผลักดันให้เกิดกำลังซื้อสินค้าและบริการของชุมชนที่มีชาวบ้านเป็นผู้ผลิต ทำให้เกิดการกระจายรายได้สู่ฐานรากได้อย่างแท้จริง
ปัจจุบันมีชุมชนท่องเที่ยว OTOP นวัตวิถี 3,273 ชุมชน แบ่งเป็น
ชุมชนท่องเที่ยว OTOP นวัตวิถี ต้นแบบ 50 ชุมชน
ชุมชนท่องเที่ยว OTOP นวัตวิถี ระดับจังหวัด 110 ชุมชน
ชุมชนท่องเที่ยว OTOP นวัตวิถี ระดับชุมชน 3,113 ชุมชน
โดยจากสถิติการท่องเที่ยวชุมชนตั้งแต่ช่วงเดือนมิถุนายน 2561 จนถึงปัจจุบัน มีจำนวนนักท่องเที่ยวทั้งชาวไทยและชาวต่างประเทศ ให้ความสนใจเดินทางเข้าไปท่องเที่ยวในชุมชนต่าง ๆ แล้วกว่า 939,192 คน สร้างรายได้จากการท่องเที่ยวของหมู่บ้านรวม 687,472,161 บาท
ส่งผลให้เกิดการกระจายรายได้สู่ชุมชนเป็นจำนวนมาก เพราะการที่นักท่องเที่ยวลงไปในชุมชน ประโยชน์ไม่ได้เกิดเฉพาะผู้ขายสินค้า OTOP แต่รายได้จะกระจายไปทั่วทั้งชุมชน ไม่ว่าจะเป็นคนถีบสามล้อ ร้านขายของ คนขายอาหาร โฮมสเตย์ และอื่น ๆ อีกด้วย
หากใครอยากรู้ว่า เสน่ห์ของแต่ละวิถีชีวิตชุมชนเป็นอย่างไร สามารถดาวน์โหลดแอปพลิเคชัน "แอ่งเล็ก เช็คอิน" ทั้งในระบบ iOS และ Android มาใช้งาน ก็จะทราบทั้งข้อมูลข่าวสาร แหล่งท่องเที่ยว สินค้า OTOP ร้านอาหาร ที่พัก และข้อมูลอื่น ๆ ที่น่าสนใจ ง่ายๆ ด้วยตัวเอง
และพิเศษสุด รัฐบาลได้ออกมาตรการส่งเสริมการท่องเที่ยวเมืองรอง โดยให้ประชาชนนำค่าที่พักที่เป็นรีสอร์ท โรงแรมและค่านำเที่ยวใน 55 จังหวัดเมืองรอง ไปหักลดหย่อนภาษีเงินได้บุคคลธรรมดาได้ตามที่จ่ายจริงไม่เกิน 15,000 บาท เพื่อเพิ่มโอกาสให้นักท่องเที่ยวสามารถเลือกพักในที่พักแรมขนาดเล็กและสัมผัสกับวิถีชุมชนอย่างใกล้ชิด
นอกจากจะได้ชอป ชม ชิล เก๋ๆ สไตล์นวัตวิถีแล้ว ยังมีส่วนช่วยก่อเกิดความสุข และยกระดับคุณภาพชีวิตของคนในชุมชนให้ดีขึ้นได้อย่างยั่งยืน
--------------------------------------------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/16933
