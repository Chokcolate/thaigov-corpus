รัฐบาลไทย-ข่าวทำเนียบรัฐบาล-“กอช. เชิญชวนสมาชิก กฟก. รับสิทธิสวัสดิการบำนาญจากรัฐพร้อมรับเงินสมทบสูงสุด 1,200 บาท”

วันจันทร์ที่ 3 ธันวาคม 2561
“กอช. เชิญชวนสมาชิก กฟก. รับสิทธิสวัสดิการบำนาญจากรัฐพร้อมรับเงินสมทบสูงสุด 1,200 บาท”
กอช. เชิญชวนผู้ที่สนใจที่มีอายุระหว่าง 15-60 ปี หรือสมาชิกกองทุนฟื้นฟูและพัฒนาเกษตรกร รับสิทธิสวัสดิการบำนาญจากรัฐบาล ผ่านการออมเงินกับ กอช.
กองทุนการออมแห่งชาติ หรือ กอช. เชิญชวนผู้ที่สนใจที่มีอายุระหว่าง 15-60 ปี หรือสมาชิกกองทุนฟื้นฟูและพัฒนาเกษตรกร รับสิทธิสวัสดิการบำนาญจากรัฐบาล ผ่านการออมเงินกับ กอช. โดยผู้ที่สนใจสามารถตรวจสอบสิทธิก่อนสมัครได้ที่ แอพพลิเคชั่น กอช. ในช่วงโปรโมชันพิเศษส่งท้ายปี 2561 สมัครสมาชิกใหม่ผ่านธนาคารเพื่อการเกษตรและสหกรณ์การเกษตร (ธ.ก.ส.) ออมเงินกับ กอช. 1,200 บาท รับเงินสมทบจากรัฐบาลสูงสุด 100% พร้อมรับสลากออมทรัพย์จาก ธ.ก.ส. ฟรี! ลุ้นโชคเงินรางวัล 10 ล้านบาท ผู้ที่สนใจสามารถสมัครได้ตั้งแต่วันที่ 26 พฤศจิกายน – 26 ธันวาคม 2561 ที่ ธ.ก.ส. ทุกสาขาทั่วประเทศ
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช.  เปิดเผยว่า เมื่อปลายสัปดาห์ที่ผ่านมา กอช. ได้ลงนามความร่วมมือกับกองทุนฟื้นฟูและพัฒนาเกษตรกร เพื่อให้เกษตรกรที่เป็นสมาชิกกองทุนฟื้นฟูและพัฒนาเกษตรกรที่ไม่มีสวัสดิการ ได้รับสิทธิสวัสดิการบำนาญจากรัฐบาลผ่านการออมเงินกับ กอช. พร้อมรับเงินสมทบตามช่วงอายุของผู้สมัคร ตั้งแต่ 15–60 ปี โดยสมัครเริ่มต้นแค่ 50 บาท ก่อนการสมัครสามารถตรวจสอบสิทธิง่ายๆ ผ่านแอพพลิเคชั่น “กอช.” เพียงกรอกเลขบัตรประชาชน 13 หลักและเบอร์โทรศัพท์เท่านั้นเอง
สำหรับท่านที่ตรวจสอบสิทธิเรียบร้อยแล้ว มีสิทธิในการสมัคร สามารถสมัครสมาชิก กอช. ได้ที่ธนาคารเพื่อการเกษตรและสหกรณ์การเกษตร (ธ.ก.ส.) กับช่วงโปรโมชันส่งท้ายปี 2561 สมัครสมาชิกใหม่ออมเงินกับ กอช. 1,200 บาท รับเงินสมทบจากรัฐบาลสูงสุด 100% พร้อมรับสลากออมทรัพย์ ธ.ก.ส.                   100 บาท ฟรี ลุ้นโชคเงินรางวัล 10 ล้านบาท ได้ตั้งแต่วันที่ 26 พฤศจิกายน – 26 ธันวาคม 2561 ของมีจำนวนจำกัด 200,000 คนเท่านั้น ช้าอดหมดสิทธิ
ทั้งนี้ กอช. ยังมีช่องทางอำนวยความสะดวกให้กับสมาชิกและผู้ที่สนใจ สามารถดาวน์โหลด แอปพลิเคชัน “กอช” เพื่อสมัครสมาชิก ดูข้อมูลบัญชีเงินออม และใช้ตรวจสอบสิทธิการสมัครสมาชิกได้ทั้งระบบ iOS และ Android หรือที่ www.nsf.or.th สอบถามข้อมูลเพิ่มเติมได้ที่สายด่วนเงินออม ๐๒-๐๔๙-๙๐๐๐ ทั้งนี้ ติดต่อสมัครสมาชิกและรับบริการอื่นๆ ของ กอช. ได้ที่เคาน์เตอร์เซอร์วิสทั่วประเทศ ธนาคาร ธ.ก.ส. ธนาคารออมสิน ธอส. และธนาคารกรุงไทย ทุกสาขา รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ”

ที่มา : https://www.thaigov.go.th/news/contents/details/17263
