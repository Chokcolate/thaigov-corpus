รัฐบาลไทย-ข่าวทำเนียบรัฐบาล-สมเด็จพระเทพฯ เสด็จวางศิลาฤกษ์สวนพฤกษศาสตร์ป่าชายเลนนานาชาติ ร.9

วันพุธที่ 24 ตุลาคม 2561
สมเด็จพระเทพฯ เสด็จวางศิลาฤกษ์สวนพฤกษศาสตร์ป่าชายเลนนานาชาติ ร.9
เมื่อวันที่ 22 ต.ค.61 สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงวางศิลาฤกษ์ "สวนพฤกษศาสตร์ป่าชายเลนนานาชาติ ร.9" ณ บ้านเสม็ดงาม หมู่ 10 ต.หนองบัว อ.เมืองจันทบุรี จ.จันทบุรี โดยมี ศ.พิเศษ พรเพชร วิชิตชลชัย ประธานสภานิติบัญญัติแห่
สมเด็จพระเทพฯ เสด็จวางศิลาฤกษ์สวนพฤกษศาสตร์ป่าชายเลนนานาชาติ ร.9
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงวางศิลาฤกษ์ สวนพฤกษศาสตร์ป่าชายเลนนานาชาติ ร.9 โดยกรมทรัพยากรทางทะเลและชายฝั่ง (ทช.) ร่วมกับสภานิติบัญญัติแห่งชาติ (สนช.) จัดตั้งขึ้น ณ บ้านเสม็ดงาม ต.หนองบัว อ.เมือง จ.จันทบุรี
เมื่อวันที่ 22 ต.ค.61 สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงวางศิลาฤกษ์ "สวนพฤกษศาสตร์ป่าชายเลนนานาชาติ ร.9" ณ บ้านเสม็ดงาม หมู่ 10 ต.หนองบัว อ.เมืองจันทบุรี จ.จันทบุรี โดยมี ศ.พิเศษ พรเพชร วิชิตชลชัย ประธานสภานิติบัญญัติแห่งชาติ(สนช.) พร้อมด้วยพลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม นายจตุพร บุรุษพัฒน์ อธิบดีกรมทรัพยากรทางทะเลและชายฝั่ง ตลอดจนคณะผู้บริหารในสังกัด ทส. คณะสมาชิก สนช. คณะทูตานุทูต ผู้ว่าราชการจังหวัดจันทบุรี และชาวจังหวัดจันทุบรี เฝ้าทูลละอองพระบาทรับเสด็จ ในโอกาสนี้ ทรงพระสุหร่าย ทรงเจิมแผ่นศิลาฤกษ์ ทรงวางพลอย 9 สี และทรงโปรยดอกไม้ จากนั้น เสด็จฯ ไปทรงปลูกต้นไม้ จำนวน 3 ต้น ได้แก่ ต้นรังกะแท้ ต้นหงอนไก่ทะเล และต้นใบพาย และเสด็จฯ ไปทรงตัดแถบแพรปล่อยพันธุ์สัตว์น้ำ พร้อมทั้งทอดพระเนตรนิทรรศการเกี่ยวกับสวนพฤกษศาสตร์ป่าชายเลนนานาชาติ ร.9 แผ่นศิลาที่แกะสลักพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งประชาชนได้ร่วมกันจัดทำขึ้นเพื่อประดิษฐานในสวนพฤกษศาสตร์ ก่อนเสด็จฯ กลับ
ภายหลังสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินกลับแล้ว คณะผู้ที่เข้าร่วมพิธี พร้อมตัวแทนภาคประชาชน และองค์กรเครือข่ายด้านสิ่งแวดล้อม ร่วมกันปลูกพันธุ์ป่าไม้ชายเลน ณ แปลงที่จัดเตรียมไว้อีกด้วย
สำหรับการสร้างสวนพฤกษศาสตร์ป่าชายเลนนานาชาติ ร.9 เป็นโครงการที่ ทช. ร่วมกับสนช. ซึ่งจัดตั้งขึ้นในพื้นที่บ้านเสม็ดงาม หมู่ 10 ต.หนองบัว อ.เมืองจันทบุรี จ.จันทบุรี บนเนื้อที่ประมาณ 518 ไร่ โดยมีวัตถุประสงค์เพื่อเทิดพระเกียรติพระบาทสมเด็จพระปรมินทรมหาภูมิพลอดุลยเดช บรมนาถบพิตร นับเป็นสวนพฤกษศาสตร์ป่าชายเลนนานาชาติแห่งแรกของโลก โดยจะจัดแสดงพรรณไม้ป่าชายเลนจากพื้นที่ส่วนต่างๆ ของโลก เป็นแหล่งเรียนรู้และแหล่งศึกษาวิจัย แลกเปลี่ยนความรู้ทางวิชาการด้านพฤกษศาสตร์ เป็นแหล่งท่องเที่ยวเชิงอนุรักษ์และกิจกรรมที่หลากหลายของนักวิทยาศาสตร์ธรรมชาติ เป็นศูนย์เครือข่ายในการอนุรักษ์พรรณพืชป่าชายเลน โดยจะร่วมกับสมาคมป่าชายเลนนานาชาติซึ่งมีสมาชิกอยู่ 93 ประเทศที่มีป่าชายเลนทั่วโลก คาดว่าใช้เวลาดำเนินการสร้างให้แล้วเสร็จภายใน 3 ปี

ที่มา : https://www.thaigov.go.th/news/contents/details/16275
