รัฐบาลไทย-ข่าวทำเนียบรัฐบาล-รองนายก “ฉัตรชัย” เยี่ยม รพ.สต.ปราสาท บุรีรัมย์ ร่วม พชอ. สร้างประชาชนสุขภาพดี อายุขัยเฉลี่ย 80 ปี

วันพุธที่ 21 พฤศจิกายน 2561
รองนายก “ฉัตรชัย” เยี่ยม รพ.สต.ปราสาท บุรีรัมย์ ร่วม พชอ. สร้างประชาชนสุขภาพดี อายุขัยเฉลี่ย 80 ปี
พลเอก ฉัตรชัย สาริกัลยะ รองนายกรัฐมนตรี ลงพื้นที่โรงพยาบาลส่งเสริมสุขภาพตำบลปราสาท อ.บ้านด่าน จ.บุรีรัมย์ ติดตามการบูรณาการ แก้ไขปัญหาในพื้นที่ ด้วย พชอ. ดูแลความปลอดภัยของอาหารและสร้างสิ่งแวดล้อมที่ดีด้วยการจัดการขยะในชุมชน เพื่อสร้างประชาชนสุขภาพดี
พลเอก ฉัตรชัย สาริกัลยะ รองนายกรัฐมนตรี ลงพื้นที่โรงพยาบาลส่งเสริมสุขภาพตำบลปราสาท อ.บ้านด่าน จ.บุรีรัมย์ ติดตามการบูรณาการ แก้ไขปัญหาในพื้นที่ ด้วย พชอ. ดูแลความปลอดภัยของอาหารและสร้างสิ่งแวดล้อมที่ดีด้วยการจัดการขยะในชุมชน เพื่อสร้างประชาชนสุขภาพดี อายุขัยเฉลี่ย 80 ปี
บ่ายวันนี้  (21  พฤศจิกายน  2561) พลเอก ฉัตรชัย สาริกัลยะ รองนายกรัฐมนตรี พร้อมด้วยพลเอก ปัฐมพงศ์ ประถมภัฎ ผู้ช่วยรัฐมนตรีประจำสำนักนายกรัฐมนตรี  นายแพทย์ประพนธ์  ตั้งศรีเกียรติกุล รองปลัดกระทรวงสาธารณสุข ลงพื้นที่ตรวจเยี่ยมการดำเนินงานด้านสาธารณสุข โรงพยาบาลส่งเสริมสุขภาพตำบลปราสาท อ.บ้านด่าน จ.บุรีรัมย์ และกล่าวว่า การลงพื้นที่ครั้งนี้เพื่อให้กำลังใจเจ้าหน้าที่ที่ปฏิบัติงาน และภาคีเครือข่ายทุกภาคส่วน ที่มีความตั้งใจ เสียสละ ทุ่มเทพัฒนาคุณภาพชีวิตของประชาชน อ.บ้านด่าน ให้มีคุณภาพชีวิตที่ดีตามนโยบายสำคัญด้านสาธารณสุข
พลเอก ฉัตรชัยกล่าวต่อว่า คณะกรรมการพัฒนาคุณภาพชีวิตระดับอำเภอ (พชอ.) ร่วมกับภาคีเครือข่ายและโรงพยาบาลส่งเสริมสุขภาพตำบลปราสาท ตั้งเป้าพัฒนาให้ประชาชนมีอายุขัยเพิ่มขึ้นเป็น 80 ปี จากเดิมประมาณ 70.48 ปี  พร้อมมีสุขภาวะที่ดีทั้งกายและใจ โดยกำหนดการพัฒนา 2 ประเด็นสำคัญคือ 1.อาหารปลอดภัย พัฒนาด้วยการสร้างองค์ความรู้ให้ผู้ประกอบการอาหาร ร้านอาหาร แผงลอย ศึกษาการปลูกผักปลอดสารพิษ พัฒนาคุณภาพอาหารให้ปลอดภัยจากการปนเปื้อนสารเคมี และตรวจสารเคมีในพืชผักของอ.บ้านด่าน โดยมีหมู่บ้านต้นแบบปลูกผัก ได้แก่ หมู่บ้านโนนสวรรค์ หมู่ 5 และ 2.การจัดการขยะ พัฒนาโดยคัดเลือกชุมชนบ้านโยนช้า หมู่ 7 ให้เป็นหมู่บ้านต้นแบบการจัดการขยะในชุมชน ใช้หลักการรณรงค์เรื่องการคัดแยกขยะ การใช้ถุงผ้า ลดการใช้ถุงพลาสติก ซึ่งการดำเนินการดังกล่าว ช่วยการพัฒนาการแก้ปัญหาของพื้นที่ ซึ่งจากการประเมินสถานการณ์ด้านสาธารณสุข พบว่าประชากรส่วนใหญ่ป่วยด้วยโรคระบบทางเดินหายใจ และมีสาเหตุการเสียชีวิตอันดับ 1 จากโรคความดันโลหิตสูง
“รพ.สต.ปราสาท ได้รับการพัฒนา ครบ 5 ด้าน มีผลการปฏิบัติงานผ่านเกณฑ์ได้เป็น รพ.สต.ติดดาว ระดับ 5 ดาว ทั้งการนำองค์กรและการจัดการที่ดี การให้ความสำคัญกับกลุ่มเป้าหมาย ชุมชนและผู้มีส่วนได้ส่วนเสีย การจัดบริการครอบคลุมประเภทและประชากรทุกกลุ่มวัย การดูแลสุขภาพของตนเอง ครอบครัวและชุมชน เป็นกำลังสำคัญที่สนับสนุนและทำงานร่วมกับ พชอ.ในการพัฒนาคุณภาพชีวิตที่มีเป้าหมายให้คนบ้านด่าน มีอายุขัยเพิ่มขึ้นเป็น 80 ปี ด้วยระบบบริการปฐมภูมิที่อยู่ใกล้ชิดประชาชนมากที่สุด เพื่อให้ประชาชนมีสุขภาพดี และมีคุณภาพชีวิตที่ดี เกิดสังคมสุขภาพดีอย่างยั่งยืน” พลเอก ฉัตรชัยกล่าว
*************************   21 พฤศจิกายน 2561

ที่มา : https://www.thaigov.go.th/news/contents/details/16980
