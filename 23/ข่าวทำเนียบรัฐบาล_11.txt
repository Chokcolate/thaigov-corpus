รัฐบาลไทย-ข่าวทำเนียบรัฐบาล-นายกรัฐมนตรี กำชับเจ้าหน้าที่ภาครัฐพร้อมขอความร่วมมือประชาชนร่วมกันเป็นเจ้าบ้านที่ดี สร้างภาพลักษณ์การท่องเที่ยวประเทศไทย

วันอังคารที่ 2 ตุลาคม 2561
นายกรัฐมนตรี กำชับเจ้าหน้าที่ภาครัฐพร้อมขอความร่วมมือประชาชนร่วมกันเป็นเจ้าบ้านที่ดี สร้างภาพลักษณ์การท่องเที่ยวประเทศไทย
นายกรัฐมนตรีห่วงใยภาพลักษณ์การท่องเที่ยวภายในประเทศ กำชับเจ้าหน้าที่ภาครัฐและขอความร่วมมือประชาชนเป็นเจ้าบ้านที่ดี ร่วมมือกันปรับเปลี่ยนพฤติกรรมที่เหมาะสม เพื่อส่งเสริมภาพลักษณ์ที่ดีด้านการท่องเที่ยว
วันนี้ (25 กันยายน 2561) เวลา 14.30 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ได้กล่าวภายหลังการเป็นประธานการประชุมคณะรัฐมนตรีถึงเรื่องภาพลักษณ์การท่องเที่ยวว่า ขอให้เจ้าหน้าที่ภาครัฐและประชาชนซึ่งเป็นเจ้าของบ้าน ต้องร่วมมือกันปรับเปลี่ยนพฤติกรรมที่เหมาะสม เพื่อส่งเสริมภาพลักษณ์ที่ดีด้านการท่องเที่ยว รวมทั้งต้องมีการพิจารณาด้วยความรอบคอบระมัดระวังก่อนเผยแพร่ข้อมูลที่จะส่งผลกระทบต่อภาพลักษณ์ประเทศผ่านโซเชียลมีเดียออกไป อย่างไรก็ตามแม้นักท่องเที่ยวลดลงแต่ก็ไม่ได้ลดมากจนส่งผลกระทบแต่อย่างใด ซึ่งกรณีนักท่องเที่ยวลดลงเพราะมีความกังวลในเรื่องสภาพดิน ฟ้า อากาศ เป็นส่วนใหญ่ ส่วนกรณีที่เกิดปัญหาระหว่างเจ้าหน้าที่รัฐกับนักท่องเที่ยวนั้น สำนักงานตรวจคนเข้าเมือง การท่าอากาศยานต่าง ๆ รวมถึงฝ่ายความมั่นคง ได้มีมาตรการลงโทษผู้กระทำความผิดอย่างชัดเจนแล้ว
สำหรับกรณีเหตุการณ์ที่กลุ่มคนขับรถรับจ้างสาธารณะรถสี่ล้อแดงรับจ้างและรถตุ๊กตุ๊ก ล้อมรถยนต์ส่วนบุคคลซึ่งคาดว่าน่าจะเป็น Grab Car ที่มารับผู้โดยสาร และได้บังคับให้คนขับรถยนต์ดังกล่าวแจ้งให้ผู้โดยสารลงจากรถที่จังหวัดเชียงใหม่ จนเกิดการปะทะคารมอย่างแรงนั้น นายกรัฐมนตรี ได้กำชับให้กระทรวงคมนาคมตรวจสอบด้านข้อกฎหมาย พร้อมหาแนวทางและหามาตรการแก้ไขปัญหา เพื่อให้เกิดความปลอดภัยกับผู้โดยสาร รวมทั้งขอให้ประชาชนทุกคนร่วมมือกันรักษาภาพลักษณ์การท่องเที่ยวของประเทศด้วย
...........................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/15807
