รัฐบาลไทย-ข่าวทำเนียบรัฐบาล-พม. จัดงานเปิดตัวรณรงค์ยุติความรุนแรงต่อเด็ก สตรี และบุคคลในครอบครัว พร้อมเชิญชวน “ไม่ยอมรับ ไม่นิ่งเฉย ไม่กระทำความรุนแรงในสังคมทุกรูปแบบ”

วันศุกร์ที่ 23 พฤศจิกายน 2561
พม. จัดงานเปิดตัวรณรงค์ยุติความรุนแรงต่อเด็ก สตรี และบุคคลในครอบครัว พร้อมเชิญชวน “ไม่ยอมรับ ไม่นิ่งเฉย ไม่กระทำความรุนแรงในสังคมทุกรูปแบบ”
พม. จัดงานเปิดตัวรณรงค์ยุติความรุนแรงต่อเด็ก สตรี และบุคคลในครอบครัว พร้อมเชิญชวน “ไม่ยอมรับ ไม่นิ่งเฉย ไม่กระทำความรุนแรงในสังคมทุกรูปแบบ”
วันนี้ (23 พ.ย.61) เวลา 09.30 น. ที่ตึกสันติไมตรี ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานในพิธีเปิดงานและแสดงเจตนารมณ์ในการรณรงค์ยุติความรุนแรงต่อเด็ก สตรี บุคคลในครอบครัวและความรุนแรงในสังคมทุกรูปแบบ พร้อมมอบโล่ประกาศเกียรติคุณให้แก่บุคคล องค์กร และสื่อที่ไม่นิ่งเฉยต่อความรุนแรง และโล่รางวัลให้แก่ผู้ชนะการประกวดการ์ตูนคาแรคเตอร์สื่อสร้างสรรค์เพื่อเสริมสร้างสัมพันธภาพของครอบครัวด้วย “ท่าทางท่าทีที่อยากเห็น และไม่อยากเห็นจากคนในครอบครัว” เนื่องใน “เดือนรณรงค์ยุติความรุนแรงต่อเด็กและสตรี” ซึ่งเดือนพฤศจิกายนของทุกปี โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน ทั้งนี้ มีผู้ร่วมงาน จำนวนทั้งสิ้น 500 คน ประกอบด้วย เอกอัครราชทูตที่พำนักในประเทศไทย ผู้บริหาร และผู้แทนจากองค์กรภาครัฐ องค์กรพัฒนาเอกชน ภาคประชาสังคม องค์กรระหว่างประเทศ สถาบันการศึกษา ศิลปิน ดารา นักแสดง บุคคลที่เกี่ยวข้อง และสื่อมวลชน
พลเอก อนันตพร กล่าวว่า องค์การสหประชาชาติประกาศให้วันที่ 25 พฤศจิกายนของทุกปี เป็นวันรณรงค์ยุติความรุนแรงต่อสตรี สำหรับประเทศไทยคณะรัฐมนตรีได้มีมติเมื่อวันที่ 29 มิถุนายน 2542 กำหนดให้เดือนพฤศจิกายนของทุกปีเป็น “เดือนรณรงค์ยุติความรุนแรงต่อเด็กและสตรี” ซึ่งหลายหน่วยงานทั้งภาครัฐ ภาคเอกชน และภาคประชาสังคม ทั้งในส่วนกลางและส่วนภูมิภาค ร่วมกันจัดกิจกรรมรณรงค์ยุติความรุนแรงต่อเด็ก สตรี และความรุนแรงในครอบครัว ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) เป็นหน่วยงานที่มีเจตจำนงประสานความร่วมมือกับภาคีเครือข่ายดำเนินการแก้ไขปัญหาความรุนแรง ได้แก่ 1) การพัฒนาศักยภาพครอบครัว ด้วยชุดฝึกอบรมหลักสูตรโรงเรียนให้กับศูนย์เรียนรู้การพัฒนาสตรีและครอบครัวทั้ง 8 แห่ง เพื่อส่งเสริมและสนับสนุนศูนย์พัฒนาครอบครัวในชุมชน (ศพค.) จำนวน 2,119 แห่ง การรณรงค์ให้สังคมได้ตระหนักถึงความสำคัญของความรุนแรงต่อเด็ก สตรี และบุคคลในครอบครัว รวมจำนวน 2,119 โครงการ และกิจกรรมวันแห่งครอบครัวในทุกจังหวัด เป็นต้น 2) การสร้างหลักประกันความมั่นคงของครอบครัว ด้วยกิจกรรมกลุ่มอาชีพสร้างงานสร้างรายได้ให้กับสมาชิกกลุ่ม ประมาณ 12,000 คน และกิจกรรมส่งเสริมการออมร่วมกับกองทุนการออมแห่งชาติ 3) การบริหารจัดการที่เอื้อต่อความเข้มแข็งของครอบครัว ด้วยการพัฒนาศูนย์พัฒนาครอบครัวในชุมชน (ศพค.) จำนวน 7,097 แห่ง เพื่อเป็นศูนย์ปฏิบัติการป้องกันและแก้ไขปัญหาความรุนแรงในครอบครัวระดับตำบล (ศปก.ต.) จำนวน 878 แห่ง ในปีงบประมาณ 2562 และการพัฒนาศักยภาพพนักงานเจ้าหน้าที่ตามพระราชบัญญัติถูกกระทำด้วยความรุนแรงในครอบครัว พ.ศ. 2550 จำนวน 1,134 คน ซึ่งมีการดำเนินการทุกปี เพื่อเพิ่มจำนวนพนักงานเจ้าหน้าที่อย่างต่อเนื่อง 4) การส่งเสริมและสนับสนุนเครือข่ายและหน่วยงานที่เกี่ยวข้องเพื่อพัฒนาครอบครัว ผ่านเครือข่ายครอบครัว ในลักษณะบ้าน วัด และโรงเรียน ทั้งในส่วนกลาง และส่วนภูมิภาค รวมทั้งร่วมมือกับภาคีเครือข่าย เป็นต้น และ 5) การพัฒนากระบวนการสื่อสารสังคมเพื่อพัฒนาครอบครัว ด้วยการผลิตสื่อและเพิ่มช่องทางการสื่อเรียนรู้อย่างต่อเนื่อง
พลเอก อนันตพร กล่าวต่อไปว่า กระทรวง พม. โดย สค. ขับเคลื่อนนโยบายเร่งด่วนในการดำเนินการแก้ไขปัญหาการกระทำความรุนแรงต่อเด็ก สตรี บุคคลในครอบครัว อย่างรอบด้านใน 3 มิติ ดังนี้ ประการแรก การสร้างภูมิคุ้มกัน เพื่อการคุ้มครองและป้องกันบุคคลในครอบครัวให้ปราศจากความรุนแรง ด้วยการให้ความรู้สร้างความเข้าใจ และรณรงค์ปลูกจิตสำนึกและการปรับเจตคติของคนในสังคม ตลอดจนสร้างการมีส่วนร่วมของชุมชนและท้องถิ่นในการเฝ้าระวังป้องกันการกระทำความรุนแรงในทุกรูปแบบ ประการที่สอง การช่วยเหลือและเยียวยาผู้ถูกกระทำด้วยความรุนแรงในครอบครัว ด้วยกลไกตามกฎหมาย การเพิ่มจำนวนพนักงานเจ้าหน้าที่และทีมสหวิชาชีพในทุกพื้นที่ และ ประการที่สาม การเสริมพลังเครือข่ายทั้งภาครัฐและเอกชน ในลักษณะประชารัฐ เพื่อการป้องกัน แก้ไข และคุ้มครองประชาชนที่ได้รับผลกระทบ รวมทั้งการวางระบบงานทางสังคมสงเคราะห์ให้แก่สถานสงเคราะห์และสถานฝึกอาชีพของภาครัฐทั่วประเทศ
พลเอก อนันตพร กล่าวต่ออีกว่า สำหรับปี 2561 กระทรวง พม. โดย สค. ได้ขับเคลื่อนการรณรงค์ยุติความรุนแรงต่อเด็ก สตรี และบุคคลในครอบครัว รวมทั้งความรุนแรงในสังคมทุกรูปแบบ ตามแนวคิด “He For She : ปรับพฤติกรรม เปลี่ยนความคิด ยุติความรุนแรง” โดยมุ่งเน้นการมีส่วนร่วมของผู้ชายทุกวัยและทุกสาขาอาชีพ เป็นพลังยุติความรุนแรงในทุกรูปแบบ ด้วยการติดสัญลักษณ์ริบบิ้นขาว (White Ribbon) ด้วยการ “ไม่ยอมรับ ไม่นิ่งเฉย ไม่กระทำความรุนแรงต่อเด็ก สตรี และบุคคลในครอบครัว รวมทั้งความรุนแรงในสังคมทุกรูปแบบ” ทั้งนี้ ได้กำหนดจัดกิจกรรมรณรงค์ยุติความรุนแรงในภาพรวมทั้งในส่วนกลางและภูมิภาค สำหรับวันนี้ (23 พ.ย. 61) ณ ทำเนียบรัฐบาล มีการจัดงานเปิดตัวรณรงค์ยุติความรุนแรง โดยมี พลเอก ฉัตรชัย สาริกัลยะ รองนายกรัฐมนตรี เป็นประธานในพิธีเปิดงาน พร้อมทั้งมอบโล่รางวัลประกวดการ์ตูนคาแรคเตอร์ “ท่าทางที่อยากเห็นและไม่อยากเห็นในครอบครัว” และมอบโล่ประกาศเกียรติคุณ ให้แก่ บุคคล หน่วยงาน และสื่อ ที่ไม่นิ่งเฉยต่อความรุนแรงในครอบครัว ซึ่งมีบุคคลที่มีชื่อเสียงเข้ารับรางวัลในครั้งนี้ อาทิ นางสิรินยา บิชอพ (ซินดี้) ดารานักแสดงนางแบบที่ปลุกพลังสังคมยุติการคุกคามทางเพศ ผ่านแนวคิด “Don’t tell me how to dress” และ “#TellMenToRespect” และนางสาวปนัดดา วงศ์ผู้ดี (บุ๋ม) ดารานักแสดงพิธีกรชื่อดังที่จัดตั้ง “องค์กรทำดี” อีกทั้งยังมีสื่อสร้างสรรค์ ประเภทรายการและละครโทรทัศน์ ได้แก่ รายการผู้หญิงมหัศจรรย์ Wonder Woman ช่อง MCOT Family 14 ละครเรื่องข้ามสีทันดร ช่อง 3 และละครเรื่องบาปรัก ช่อง One นอกจากนี้ ในวันที่ 25 พ.ย. 2561 มีการเดินรณรงค์ยุติความรุนแรงเชิงสัญลักษณ์ทั้งในส่วนกลางและภูมิภาค โดยในส่วนกลาง มีริ้วขบวนของกระทรวง พม. ร่วมกับตำรวจ ทหารบก ทหารเรือ ทหารอากาศ นักศึกษา และภาคีเครือข่าย ร่วมเดินรณรงค์จากลานพระประชาบดี กระทรวง พม. ไปยังลานคนเมือง ศาลาว่าการกรุงเทพมหานคร และในส่วนภูมิภาค มีการขอความร่วมมือทุกจังหวัดจัดกิจกรรมรณรงค์ยุติความรุนแรงพร้อมกันทั่วประเทศ

ที่มา : https://www.thaigov.go.th/news/contents/details/17024
