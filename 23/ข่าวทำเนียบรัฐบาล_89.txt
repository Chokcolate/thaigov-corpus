รัฐบาลไทย-ข่าวทำเนียบรัฐบาล-นายกรัฐมนตรีชี้แจงกรณีมอบหมายให้ นายพุทธิพงษ์ฯ ทำหน้าที่โฆษกรัฐบาลแทนพลโท สรรเสริญฯ เพื่อเปลี่ยนบรรยากาศ ย้ำไม่เกี่ยวกับการเมือง

วันพุธที่ 24 ตุลาคม 2561
นายกรัฐมนตรีชี้แจงกรณีมอบหมายให้ นายพุทธิพงษ์ฯ ทำหน้าที่โฆษกรัฐบาลแทนพลโท สรรเสริญฯ เพื่อเปลี่ยนบรรยากาศ ย้ำไม่เกี่ยวกับการเมือง
นายกรัฐมนตรีชี้แจงกรณีมอบหมายให้ นายพุทธิพงษ์ฯ ทำหน้าที่โฆษกรัฐบาลแทนพลโท สรรเสริญฯ เพื่อเปลี่ยนบรรยากาศ ย้ำไม่เกี่ยวกับการเมือง
วันนี้ (24 ตุลาคม 2561) เวลา 14.40 น. ณ บริเวณห้องโถงชั้น 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีว่า สัปดาห์หน้าเป็นต้นไปจะมอบหมายให้นายพุทธิพงษ์ ปุณณกันต์ รองเลขาธิการนายกรัฐมนตรีฝ่ายการเมือง ทำหน้าที่โฆษกประจำสำนักนายกรัฐมนตรี เพื่อชี้แจงในนามของสำนักนายกรัฐมนตรี ในเรื่องของ ครม. และในหลาย ๆ เรื่อง เพราะหลายคนอยากเปลี่ยนบรรยากาศบ้าง
นายกรัฐมนตรีกล่าวว่า ต้องการเปลี่ยนบรรยากาศของตนเองบ้างเหมือนกันแต่มันเปลี่ยนไม่ได้ จะให้ใครไปชี้แจงแทนนายกรัฐมนตรีโดยตรงก็ไม่ได้ ผมก็คือตัวผม จะเห็นได้ว่าระยะที่ผ่านมาอารมณ์เย็นเป็นที่สุด ที่ผ่านมาเปิดดูในโซเชียลจะโมโห แต่เดี๋ยวนี้ก็ไม่โมโห เพราะคนว่าก็คนเดิมนั่นแหละ ผมก็ให้สัมภาษณ์แบบเดิม    ส่วน พลโท สรรเสริญ แก้วกำเนิด โฆษกประจำสำนักนายกรัฐมนตรีก็ไปทำหน้าที่รักษาการอธิบดีกรมประชาสัมพันธ์ ก็แบ่งงานกันไปยังช่วยกันไปเหมือนเดิม เพียงแต่ว่าทำงานด้วยกันรัฐบาลเดียวกันใครอยู่ตรงไหนก็เหมือนกัน เพียงแต่วิธีการนำเสนออาจจะได้เปลี่ยนภาพลักษณ์ใหม่ ซึ่งจะมีการแบ่งหน้าที่กันใหม่เป็นการภายใน โดยไม่ต้องไปออกคำสั่งใหม่หรอก และได้คุยกันแล้วไม่มีปัญหาอะไร
ผู้สื่อข่าวถามว่า เป็นการกลยุทธ์การให้ข้อมูลข่าวสารของรัฐบาลหรือไม่ นายกรัฐมนตรีกล่าวว่า นายพุทธิพงษ์ฯพูดภาษาง่าย ๆ บางทีทหารพูดเป็นทางการ ทั้งนี้ พลโท สรรเสริญฯ ไม่ได้บกพร่องอะไรเพียงแต่เปลี่ยนบรรยากาศเท่านั้นเอง พร้อมกล่าวปฏิเสธว่า ไม่เกี่ยว ๆ กับการเมือง
------------------------------------------------

ที่มา : https://www.thaigov.go.th/news/contents/details/16291
