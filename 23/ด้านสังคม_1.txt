รัฐบาลไทย-ข่าวทำเนียบรัฐบาล-สธ. ลดภาวะโลกร้อน ดีเดย์ 1 ต.ค. โรงพยาบาลทั่วประเทศใช้ถุงผ้าใส่ยากลับบ้าน

วันจันทร์ที่ 1 ตุลาคม 2561
สธ. ลดภาวะโลกร้อน ดีเดย์ 1 ต.ค. โรงพยาบาลทั่วประเทศใช้ถุงผ้าใส่ยากลับบ้าน
รัฐมนตรีว่าการกระทรวงสาธารณสุข เชิญชวนประชาชนงดใช้ถุงพลาสติก นำถุงผ้าใส่ยากลับบ้าน ดีเดย์พร้อมกันทั่วประเทศ 1 ตุลาคม 2561 ร่วมกันลดการใช้พลาสติก ลดภาวะโลกร้อน
บ่ายวันนี้ (1 ตุลาคม 2561) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วย นายแพทย์สุขุม กาญจนพิมาย ปลัดกระทรวงสาธารณสุข นายแพทย์สมศักดิ์ อรรฆศิลป์ อธิบดีกรมการแพทย์ เยี่ยมชมโครงการใช้ถุงผ้าใส่ยากลับบ้าน ที่สถาบันโรคทรวงอก จ.นนทบุรี และให้สัมภาษณ์ว่า กระทรวงสาธารณสุข ได้ประกาศนโยบายให้โรงพยาบาลในสังกัดทุกแห่ง ใช้ถุงผ้าใส่ยาให้ผู้ป่วยแทนการใช้ถุงหิ้วพลาสติกเพื่อลดปัญหาขยะพลาสติก ลดภาวะโลกร้อน ดำเนินการครบ 100 % ทุกแห่งพร้อมกันทั่วประเทศ ในวันที่ 1 ตุลาคม 2561ขอชื่นชมโรคทรวงอกที่ได้ดำเนินการตามนโยบาย และยกเลิกการใช้ถุงหิ้วพลาสติกใส่ยา 100 % มาตั้งแต่วันที่ 1 มิถุนายน 2561 ซึ่งได้รับความร่วมมือจากประชาชนเตรียมถุงผ้ามาใส่ยาเมื่อมารับบริการที่โรงพยาบาลเป็นอย่างดี
ด้าน นายแพทย์สุขุม กาญจนพิมาย ปลัดกระทรวงสาธารณสุข กล่าวว่า ในวันนี้ ได้กำชับให้โรงพยาบาลทุกแห่งของกระทรวงสาธารณสุข ปฏิบัติตามนโยบายท่านรัฐมนตรีว่าการกระทรวงสาธารณสุขงดใช้ถุงหิ้วพลาสติกใส่ยา โดยประชาสัมพันธ์สร้างความเข้าใจประชาชนที่มารับบริการ ถึงวัตถุประสงค์ของโครงการนี้ ซึ่งเป็นการช่วยกันลดปัญหาขยะพลาสติกที่เกิดขึ้นปีละ 2 ล้านตัน และมีแนวโน้มเพิ่มขึ้นอย่างต่อเนื่อง บางชนิดมีสารประกอบที่อันตรายต่อสุขภาพและสิ่งแวดล้อม บางชนิดไม่สามารถนำกลับมาใช้ใหม่ได้ และใช้ระยะเวลาในการย่อยสลายตามธรรมชาตินานถึง 450 ปี
นอกจากนี้กระทรวงสาธารณสุขยังสนับสนุนการรักษาสิ่งแวดล้อม ลดภาวะโลกร้อน ให้บุคลากรสาธารณสุขลดการใช้โฟมใส่อาหาร ใช้บรรจุภัณฑ์ที่เป็นมิตรต่อสิ่งแวดล้อม และส่งเสริมการใช้พลังงานสะอาดในสถานบริการ
ทั้งนี้ สถาบันโรคทรวงอก ได้เริ่มโครงการใช้ถุงยาใส่ผ้ากลับบ้าน เมื่อวันที่ 13 เมษายน 2561 โดยแจกถุงผ้าแก่ผู้ป่วยในใส่ยากลับบ้าน และในวันที่ 1 มิถุนายน 2561 ยกเลิกการใช้ถุงหิ้วพลาสติก 100 % ผลการดำเนินงานตั้งแต่ 1 มิถุนายน – 30 กันยายน 2561 รวม 4 เดือน ลดปริมาณพลาสติกได้ 560 กิโลกรัม ลดจำนวนถุงพลาสติกได้ 56,600 ใบ คิดเป็นเงิน 47,600 บาท
******************************** 1 ตุลาคม 2561

ที่มา : https://www.thaigov.go.th/news/contents/details/15774
