รัฐบาลไทย-ข่าวทำเนียบรัฐบาล-ไทย - อียู พัฒนาความร่วมมือทางวิชาการ ยกระดับมาตรฐานแรงงานสู่สากล

วันพฤหัสบดีที่ 1 พฤศจิกายน 2561
ไทย - อียู พัฒนาความร่วมมือทางวิชาการ ยกระดับมาตรฐานแรงงานสู่สากล
ปลัดกระทรวงแรงงาน ให้การต้อนรับ นายจูเซปเป บูซินี่ (Mr.Giuseppe Busini) รองหัวหน้าคณะผู้แทนสหภาพยุโรปประจำประเทศไทย โอกาสเข้าเยี่ยมคารวะและหารือข้อราชการ กระชับความร่วมมือด้านแรงงานให้แน่นแฟ้นมากยิ่งขึ้น
เมื่อวันที่ 1 พฤศจิกายน 2561 นายจรินทร์ จักกะพาก ปลัดกระทรวงแรงงาน ให้การต้อนรับ
นายจูเซปเป บูซินี่ (Mr.Giuseppe Busini) รองหัวหน้าคณะผู้แทนสหภาพยุโรปประจำประเทศไทย
ในโอกาสเข้าเยี่ยมคารวะและหารือข้อราชการในประเด็นความคืบหน้าของความร่วมมือประเด็นที่ประสงค์
จะผลักดันหรือขอรับการสนับสนุนจากสหภาพยุโรป อาทิ โครงการประชุมวิชาการด้านแรงงานระหว่างไทยกับสหภาพยุโรป โครงการสิทธิจากเรือสู่ฝั่ง โครงการความปลอดภัยและยุติธรรม : สิทธิและโอกาสของแรงงานต่างด้าวสตรีในภูมิภาคอาเซียน ผลการหารือระหว่างรัฐมนตรีว่าการกระทรวงแรงงานและเอกอัครราชทูตสหภาพยุโรปประจำประเทศไทย และการจัดส่งแรงงานไทยไปทำงานเก็บผลไม้ป่าในประเทศฟินแลนด์ ณ ห้องประชุมปลัดกระทรวงแรงงาน ชั้น 7 อาคารกระทรวงแรงงาน
ปลัดกระทรวงแรงงาน กล่าวว่า การหารือในประเด็นต่าง ๆ กับทางการอียูในวันนี้ถือว่าเป็นประโยชน์กับกระทรวงแรงงานอย่างยิ่ง ซึ่งที่ผ่านมาต้องขอขอบคุณอียูที่ช่วยเป็นที่ปรึกษาในหลายโครงการที่ได้ดำเนินการร่วมกัน โดยเฉพาะการปรับปรุงร่างกฎหมายให้ประสบความสำเร็จ ซึ่งจะได้หารือรายละเอียดในโอกาสต่อไป อย่างไรก็ตาม รัฐบาลไทยให้ความมุ่งมั่นในการคุ้มครองสิทธิความเสมอภาคเท่าเทียมของมนุษย์ ขณะเดียวกันได้คุ้มครองลูกจ้างผู้ใช้แรงงานและสิทธิแก่นายจ้างในสถานประกอบการ เพื่อสร้างสำนึกที่ดีร่วมกันระหว่างลูกจ้างกับนายจ้าง ขณะที่กรมการจัดหางานได้เน้นย้ำสหภาพยุโรปให้การคุ้มครองดูแลแรงงานไทยที่เดินทางไปทำงานเก็บผลไม้ป่า (ลูกเบอร์รี่) ในประเทศฟินแลนด์และสวีเดน ซึ่งเป็นรัฐสมาชิกของสหภาพยุโรปให้เป็นไปตามหลักสิทธิมนุษยชน เนื่องจากเดิมแรงงานไทยเดินทางไปทำงานด้วยวีซ่าประเภท seasonal work แต่ขณะนี้ไปทำงานด้วยวีซ่าประเภท Tourist Visa ซึ่งหากประสบปัญหาจะไม่ได้รับการคุ้มครองดูแลทางกฎหมาย ด้านกรมสวัสดิการและคุ้มครองแรงงาน ได้ให้อียูสนับสนุนความร่วมมือทางวิชาการแก่แรงงานนอกระบบซึ่งมีอยู่จำนวนมากในประเทศไทยและส่งเสริมการยกระดับมาตรฐานแรงงานไทย (Thai Labour Stand : TLS) ให้ผู้ประกอบการไม่ใช้แรงงานเด็ก แรงงานบังคับ และการค้ามนุษย์ด้านแรงงาน เพื่อให้เกิดการยอมรับในระดับสากลมากยิ่งขึ้นอีกด้วย

ที่มา : https://www.thaigov.go.th/news/contents/details/16508
