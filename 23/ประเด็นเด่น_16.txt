รัฐบาลไทย-ข่าวทำเนียบรัฐบาล-กระทรวงมหาดไทยชี้แจงข้อเท็จจริง กรณีข้อกล่าวหาโครงการไทยนิยมยั่งยืน

วันพุธที่ 31 ตุลาคม 2561
กระทรวงมหาดไทยชี้แจงข้อเท็จจริง กรณีข้อกล่าวหาโครงการไทยนิยมยั่งยืน
กระทรวงมหาดไทยชี้แจงข้อเท็จจริง กรณีข้อกล่าวหาโครงการไทยนิยมยั่งยืน
วันที่ 24 ตุลาคม 2561 นายพรพจน์ เพ็ญพาส รองปลัดกระทรวงมหาดไทย สำนักงานปลัดกระทรวงมหาดไทย  กระทรวงมหาดไทย และ นายบุญธรรม เลิศสุขีเกษม รองปลัดกระทรวงมหาดไทย ในฐานะผู้ช่วยเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ชี้แจงข้อเท็จจริงประเด็นข้อกล่าวหาโครงการไทยนิยมยั่งยืน ดังนี้
กระทรวงมหาดไทย ได้ดำเนินการตรวจสอบในพื้นที่ทั้ง 2 จังหวัด คือ จังหวัดบุรีรัมย์และจังหวัดเพชรบูรณ์ ในส่วนของโครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ตามโครงการไทยนิยม ยั่งยืน (หมู่บ้าน/ชุมชนละ 2 แสนบาท) ซึ่งเป็นโครงการที่กระทรวงมหาดไทย โดยกรมการปกครอง เป็นหน่วยงานรับผิดชอบนั้น พบว่าไม่มีการดำเนินการตามที่กล่าวถึงและโดยหลักการของโครงการไทยนิยม ยั่งยืน นั้น ห้ามนำเงินไปซื้อครุภัณฑ์อยู่แล้ว ทั้งนี้ จะได้ตรวจสอบโครงการในส่วนของหน่วยงานอื่นว่ามีการดำเนินการหรือไม่อย่างไร
ขอเรียนว่า การขับเคลื่อนการพัฒนาประเทศไทยตามโครงการไทยนิยม ยั่งยืน เป็นโครงการสำคัญที่ประชาชนในพื้นที่ได้ร่วมกันคิด ร่วมกันทำ ร่วมกันตัดสินใจ และร่วมกันแก้ไขปัญหา ในการพัฒนาหมู่บ้าน/ชุมชน ของตนเอง ซึ่งจะทำให้เกิดการสร้างโอกาสทางอาชีพ เพิ่มรายได้ ลดความเหลื่อมล้ำได้ อย่างเป็นรูปธรรมและยั่งยืน
ทั้งนี้ หากพี่น้องประชาชนมีเรื่องร้องเรียนร้องทุกข์ สามารถร้องเรียนผ่านช่องทางศูนย์ดำรงธรรมกระทรวงมหาดไทย ทางสายด่วนหมายเลข 1567 หรือแอปพลิเคชั่น SPOND ซึ่งจะมีเจ้าหน้าที่ศูนย์ดำรงธรรม รับเรื่องและติดตามตรวจสอบอย่างละเอียดทุกขั้นตอนอย่างโปร่งใส เป็นธรรม และเป็นที่พึ่งของประชาชนได้อย่างแน่นอน

ที่มา : https://www.thaigov.go.th/news/contents/details/16360
