รัฐบาลไทย-ข่าวทำเนียบรัฐบาล-พม. จัดคาราวานประชาสัมพันธ์บริจาคเบี้ยยังชีพผู้สูงอายุเข้ากองทุนผู้สูงอายุในภาคกลางที่ จ.ระยอง พร้อมเชิญชวนบริจาคเงินและเบี้ยยังชีพผู้สูงอายุเพื่อผู้สูงอายุที่มีรายได้น้อย

วันจันทร์ที่ 3 ธันวาคม 2561
พม. จัดคาราวานประชาสัมพันธ์บริจาคเบี้ยยังชีพผู้สูงอายุเข้ากองทุนผู้สูงอายุในภาคกลางที่ จ.ระยอง พร้อมเชิญชวนบริจาคเงินและเบี้ยยังชีพผู้สูงอายุเพื่อผู้สูงอายุที่มีรายได้น้อย
พม. จัดคาราวานประชาสัมพันธ์บริจาคเบี้ยยังชีพผู้สูงอายุเข้ากองทุนผู้สูงอายุในภาคกลางที่ จ.ระยอง พร้อมเชิญชวนบริจาคเงินและเบี้ยยังชีพผู้สูงอายุเพื่อผู้สูงอายุที่มีรายได้น้อยและด้อยโอกาส
เมื่อวันที่ 30 พ.ย. 61 เวลา 15.00 น. ที่สวนสาธารณะศรีเมือง อำเภอเมือง จังหวัดระยอง นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานในการเปิดโครงการคาราวานประชาสัมพันธ์การบริจาคเบี้ยยังชีพผู้สูงอายุเข้ากองทุนผู้สูงอายุ ภายใต้แนวคิด "ให้...เพื่อชีวิตที่ดีกว่า” และรณรงค์ประชาสัมพันธ์การบริจาคเบี้ยยังชีพผู้สูงอายุเข้ากองทุนผู้สูงอายุในพื้นที่ภาคกลาง พร้อมมอบเหรียญเชิดชูเกียรติและเกียรติบัตรแก่ผู้สูงอายุที่บริจาคเบี้ยยังชีพผู้สูงอายุเข้ากองทุนผู้สูงอายุ โดยมีหน่วยงานสังกัดกระทรวง พม. ในพื้นที่ และภาคีเครือข่ายทั้งภาครัฐ เอกชน และ ประชาสังคม รวมทั้งประชาชนทั่วไปเข้าร่วมงาน
นายอภิชาติ กล่าวว่า รัฐบาลได้ให้ความสำคัญในการส่งเสริมและพัฒนาคุณภาพชีวิตผู้สูงอายุทุกกลุ่ม โดยเฉพาะอย่างยิ่งผู้สูงอายุที่มีรายได้น้อยและด้อยโอกาส โดยการปรับปรุงแก้ไขพระราชบัญญัติผู้สูงอายุ พ.ศ. 2546 เรื่อง กำหนดแหล่งเงิน เข้ากองทุนผู้สูงอายุเพิ่มเติม 2 แหล่ง คือ การเก็บภาษีสรรพสามิตในส่วนที่เกี่ยวกับสินค้าสุรา ยาสูบ และการบริจาคเบี้ยยังชีพผู้สูงอายุเข้ากองทุนผู้สูงอายุ เพื่อนำมาจ่ายเป็นเงินสงเคราะห์เพื่อการยังชีพแก่ผู้สูงอายุที่มีรายได้น้อย ผ่านบัตรสวัสดิการแห่งรัฐ ทั้งนี้ ผู้สูงอายุที่มีรายได้ไม่เกิน 30,000 บาท ต่อปี จะได้รับเงินเพิ่มเดือนละ 100 บาท และผู้สูงอายุที่มีรายได้เกินกว่า 30,000 บาทต่อปี แต่ไม่เกิน 100,000 บาทต่อปี จะได้รับเงินเพิ่มเดือนละ 50 บาท โดยเริ่มมีการจ่ายเงินดังกล่าว ตั้งแต่เดือนกรกฎาคม 2561 เป็นต้นมา ในทุกวันที่ 15 ของเดือน
นายอภิชาติ กล่าวต่อไปว่า และเมื่อวันที่ 7 พฤศจิกายน 2560 คณะรัฐมนตรีมีมติเห็นชอบให้ดำเนินโครงการบริจาคเบี้ยยังชีพผู้สูงอายุเข้ากองทุนผู้สูงอายุ โดยเร่งหน่วยงานที่เกี่ยวข้องดำเนินการตั้งแต่เดือนธันวาคม 2560 เป็นต้นมา เพื่อนำมาจ่ายเป็นเงินสงเคราะห์เพื่อการยังชีพแก่ผู้สูงอายุที่มีรายได้น้อยในโครงการลงทะเบียนเพื่อสวัสดิการแห่งรัฐ ผ่านบัตรสวัสดิการแห่งรัฐ ส่งผลให้ผู้สูงอายุที่มีรายได้น้อยมีรายได้เพิ่มขึ้นสำหรับการดำรงชีพ นำไปสู่คุณภาพชีวิตที่ดีอย่างมั่นคง ซึ่งขณะนี้ (ข้อมูล ณ วันที่ 28 พ.ย.61) มีผู้สูงอายุแจ้งความจำนงบริจาคเบี้ยยังชีพผู้สูงอายุเข้ากองทุนผู้สูงอายุ รวมทั้งบุคคลทั่วไป จำนวนทั้งสิ้น 781 คน คิดเป็นเงินทั้งสิ้น 2,648,392.47 บาท
นายอภิชาติ กล่าวต่ออีกว่า ทั้งนี้ เพื่อให้มีการบริจาคเงินเข้ากองทุนผู้สูงอายุเพิ่มมากขึ้นจากทั่วประเทศ กระทรวง พม. โดยกรมกิจการผู้สูงอายุ (ผส.) จึงได้ดำเนินโครงการคาราวานประชาสัมพันธ์การบริจาคเบี้ยยังชีพผู้สูงอายุเข้ากองทุนผู้สูงอายุ เพื่อเป็นการรณรงค์ประชาสัมพันธ์ให้ประชาชนและทุกภาคส่วนได้รับรู้ รับทราบ และเข้ามามีส่วนร่วมในการบริจาคเงินเพื่อนำมาจ่ายเป็นเงินสงเคราะห์เพื่อการยังชีพแก่ผู้สูงอายุที่มีรายได้น้อย ผ่านบัตรสวัสดิการแห่งรัฐ โดยขับเคลื่อนคาราวานประชาสัมพันธ์ ทั่วประเทศทั้ง 4 ภาค ได้แก่ ภาคกลาง ภาคเหนือ ภาคใต้ และภาคตะวันออกเฉียงเหนือ สำหรับคาราวานในวันนี้ เวลา 15.00 น. มีการจัดกิจกรรม ณ สวนสาธารณะศรีเมือง อำเภอเมือง จังหวัดระยอง เป็นการรณรงค์ประชาสัมพันธ์ในพื้นที่ภาคกลาง โดยมีหน่วยงานสังกัดกระทรวง พม. ในพื้นที่ และภาคีเครือข่ายทั้งภาครัฐ เอกชน และประชาสังคม รวมทั้งประชาชนทั่วไปเข้าร่วมงาน
"ทั้งนี้ ขอเชิญชวนผู้สูงอายุที่มีความประสงค์ร่วมบริจาคเบี้ยยังชีพผู้สูงอายุเข้ากองทุนผู้สูงอายุ เพื่อผู้สูงอายุที่มีรายได้น้อยและด้อยโอกาส สามารถนำบัตรประจำตัวประชาชนไปยื่นได้ที่หน่วยงานที่รับเบี้ยยังชีพผู้สูงอายุของท่าน รวมถึงธนาคารในสังกัดกระทรวงการคลัง อาทิ ธนาคารกรุงไทย ธนาคารพาณิชย์ ธนาคารกรุงเทพ ธนาคารกสิกรไทย ธนาคารกรุงศรีอยุธยา และธนาคาร เพื่อการเกษตรและสหกรณ์การเกษตร (ธกส.) เป็นต้น โดยท่านจะได้รับเหรียญเชิดชูเกียรติ พร้อมการหักลดหย่อนภาษี 1 เท่า ทั้งนี้ สอบถามข้อมูลเพิ่มเติมได้ที่ กองบริหารกองทุนผู้สูงอายุผู้สูงอายุ หมายเลขโทรศัพท์ 0 2354 6100 หรือ เว็บไซต์ www.dop.go.th หรือ ศูนย์ช่วยเหลือสังคม สายด่วน 1300 บริการฟรี 24 ชั่วโมง” นายอภิชาติ กล่าวในตอนท้าย

ที่มา : https://www.thaigov.go.th/news/contents/details/17280
