รัฐบาลไทย-ข่าวทำเนียบรัฐบาล-จิสด้าเตรียมของขวัญปีใหม่พร้อมวันเด็กแห่งชาติ 62  เปิด “สเปซอินสไปเรี่ยม” ฟรียาวข้ามปี

วันพุธที่ 7 พฤศจิกายน 2561
จิสด้าเตรียมของขวัญปีใหม่พร้อมวันเด็กแห่งชาติ 62  เปิด “สเปซอินสไปเรี่ยม” ฟรียาวข้ามปี
จิสด้าได้จัดเตรียมของขวัญไว้สำหรับเยาวชนและประชาชนทั่วไปให้สามารถเข้าชมแหล่งเรียนรู้ด้านอวกาศ หรือ สเปซอินสไปเรี่ยม (Space Inspirium) ฟรี ณ อุทยานรังสรรค์นวัตกรรมด้านอวกาศ อ.ศรีราชา จ.ชลบุรี ตั้งแต่วันพุธที่ 5 ธ.ค. 61 - 13 ม.ค. 62
ดร.ดำรงค์ฤทธิ์ เนียมหมวด ปฏิบัติหน้าที่รองผู้อำนวยการสำนักงานพัฒนาเทคโนโลยีอวกาศและภูมิสารสนเทศ หรือจิสด้า เผยว่า เนื่องในเทศกาลปีใหม่และวันเด็กแห่งชาติที่ใกล้จะมาถึง ทางกระทรวงวิทยาศาสตร์และเทคโนโลยี โดยจิสด้าได้จัดเตรียมของขวัญไว้สำหรับเยาวชนและประชาชนทั่วไปให้สามารถเข้าชมแหล่งเรียนรู้ด้านอวกาศ หรือ สเปซอินสไปเรี่ยม (Space Inspirium) ฟรี ณ อุทยานรังสรรค์นวัตกรรมด้านอวกาศ อ.ศรีราชา จ.ชลบุรี ตั้งแต่วันพุธที่ 5 ธันวาคม 2561 – วันอาทิตย์ที่ 13 มกราคม 2562
“สเปซอินสไปเรี่ยม (Space Inspirium) ถือเป็นแหล่งเรียนรู้เพื่อสร้างแรงบันดาลใจและจุดประกายความคิดด้านวิทยาศาสตร์ เทคโนโลยี และนวัตกรรมให้กับเด็กและเยาวชนแห่งแรกและแห่งเดียวของประเทศไทยที่จะทำให้ผู้ชมได้สัมผัสถึงโลกของอวกาศและภูมิสารสนเทศอย่างครบวงจร” ซึ่งประกอบด้วยโซนต่างๆ ที่น่าตื่นตาตื่นใจและเป็นประโยชน์ การจัดแสดงความรู้เกี่ยวกับอวกาศไปจนถึงวิธีการปรับตัวของมนุษย์ก่อนเอาชนะกฎธรรมชาติ ด้วยการเดินทางออกไปยังนอกโลกได้สำเร็จ รวมไปถึงการใช้ประโยชน์จากเทคโนโลยีภูมิสารสนเทศมานำเสนอให้ผู้เข้าชมเข้าใจได้ง่ายขึ้น นอกจากนี้ ผู้ชมยังมีโอกาสได้ร่วมสนุกกับ มาร์วอล์ก (mars walk) เครื่องจำลองการเดินบนดาวอังคารที่จะทำให้ผู้เล่นได้รับความรู้สึกเสมือนเดินอยู่ในสภาพที่มีแรงโน้มถ่วงน้อยกว่าโลกของเราประมาณ 3 เท่า ซึ่งจะช่วยจุดประกายแรงบันดาลใจทำให้เรารู้ว่าก้าวเล็ก ๆ บนโลก อาจเป็นก้าวที่ยิ่งใหญ่บนดาวเคราะห์ดวงอื่นก็เป็นได้ นอกจากนี้เรายังมีเครื่องเล่นใหม่ล่าสุดคือวีอาร์ สเฟียร์ (VR Sphere) ที่จะพาผู้เล่นไปสัมผัสกับโลกอนาคตในปี ค.ศ.2037 ผ่านเมืองเขตเศรษฐกิจทางภาคตะวันออก หรือโครงการ EEC ซึ่งจะทำให้เห็นความก้าวล้ำของเทคโนโลยีและความยิ่งใหญ่ของระบบคมนาคมในอนาคตอีกด้วย
ดร.ดำรงค์ฤทธิ์ ยังกล่าวอีกว่า “ในรอบปีที่ผ่านมา เราได้ต่อเติมเพิ่มขยายฐานองค์ความรู้ทางด้านเทคโนโลยีอวกาศภายในพื้นที่อยู่เสมอ เพื่อให้เยาวชนได้เรียนรู้และซึมซับสาระประโยชน์เหล่านี้ได้ตลอดเวลาและไม่น่าเบื่อ เพราะอวกาศถือเป็นขุมทรัพย์ทางปัญญาที่เราต้องส่งเสริมให้คนไทย โดยเฉพาะเด็กๆ ได้ตระหนักรู้ ตระหนักคิด เพื่อใช้ประโยชน์ในการพัฒนาประเทศในด้านต่างๆ ต่อไปในอนาคต”

ที่มา : https://www.thaigov.go.th/news/contents/details/16620
