รัฐบาลไทย-ข่าวทำเนียบรัฐบาล-รัฐมนตรีช่วยฯ ก.อุตฯ เปิดงานสัมมนา Food Trend in Asia 2019

วันพุธที่ 3 ตุลาคม 2561
รัฐมนตรีช่วยฯ ก.อุตฯ เปิดงานสัมมนา Food Trend in Asia 2019
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานเปิดงานสัมมนา Food Trend in Asia 2019 : Changes in Food Production and Marketing in Asia countries  ณ โรงแรมวินเซอร์ สูท สุขุมวิท 20 กรุงเทพฯ
วันที่ 3 ตุลาคม 2561 นายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นประธานเปิดงานสัมมนา Food Trend in Asia 2019 : Changes in Food Production and Marketing in Asia countries จัดโดยสภาอุตสาหกรรมแห่งประเทศไทย และบรรยายพิเศษหัวข้อ “Future of Thai Food Industry” ณ โรงแรมวินเซอร์ สูท สุขุมวิท 20 กรุงเทพฯ
นายสมชาย กล่าวว่า ในปัจจุบันพฤติกรรมของผู้บริโภคอาหารมีการเปลี่ยนแปลงไปจากในอดีตซึ่งเดิมผู้บริโภคจะสนใจเพียงแค่รสชาติอาหารเท่านั้น แต่ปัจจุบันผู้บริโภคได้หันมาใส่ใจเรื่องอื่น ๆ มากขึ้น เช่น การใช้วัตถุดิบจากธรรมชาติ วิธีการและขั้นตอนการผลิตที่สะอาดและได้มาตรฐาน รวมถึงเรื่องโภชนาการอาหารเพื่อสุขภาพ เนื่องจากผู้บริโภคในปัจจุบันหันมาใส่ใจเรื่องสุขภาพมากยิ่งขึ้นและสามารถหาข้อมูลต่าง ๆ ได้ทางสื่อสังคมออนไลน์ ดังนั้นผู้ประกอบการอาหารจึงต้องเข้าใจพฤติกรรมของผู้บริโภคที่เปลี่ยนแปลงไป และหาช่องว่างทางธุรกิจเพื่อตอบสนองความต้องการของผู้บริโภคในอนาคต เช่น อาหารฟังก์ชัน อาหารออร์แกนิก อาหารทางการแพทย์ อาหารนวัตกรรมและอาหารสุขภาพเฉพาะกลุ่ม โดยข้อมูลจากสถาบันอาหารชี้ว่า เทรนอาหารในอนาคตจะเน้นเรื่องการป้องกันและส่งเสริมสุขภาพ รวมถึงความสะดวกสบายมากยิ่งขึ้น เช่น อาหารเพื่อการชะลอวัย กระชับรูปร่าง อาหารบำรุงสมอง บำรุงกำลัง ความจำ ชะลอการเสื่อมของร่างกายและป้องกันปัญหาที่จะเกิดขึ้นในชีวิตประจำวัน เช่น ไมเกรน ตาแห้ง ปวดเมื่อย กรดไหลย้อน

ที่มา : https://www.thaigov.go.th/news/contents/details/15837
