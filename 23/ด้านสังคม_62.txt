รัฐบาลไทย-ข่าวทำเนียบรัฐบาล-พม. กำชับทีม One Home เร่งลงพื้นที่ช่วยเหลือประชาชนกลุ่มเป้าหมายที่ประสบภัยน้ำท่วมฉับพลัน ที่จ.ตรัง พร้อมเร่งช่วยเหลือหญิงชราวัย 90 ปี รับภาระดูแลสามีวัย 78 ปี ที่ จ.นครศรีธรรมราช

วันพุธที่ 24 ตุลาคม 2561
พม. กำชับทีม One Home เร่งลงพื้นที่ช่วยเหลือประชาชนกลุ่มเป้าหมายที่ประสบภัยน้ำท่วมฉับพลัน ที่จ.ตรัง พร้อมเร่งช่วยเหลือหญิงชราวัย 90 ปี รับภาระดูแลสามีวัย 78 ปี ที่ จ.นครศรีธรรมราช
พม. กำชับทีม One Home เร่งลงพื้นที่ช่วยเหลือประชาชนกลุ่มเป้าหมายที่ประสบภัยพายุฝนพัดกระหน่ำ น้ำท่วมฉับพลัน ที่จ.ตรัง พร้อมเร่งช่วยเหลือหญิงชราวัย 90 ปี รับภาระดูแลสามีวัย 78 ปี พิการเดินไม่ได้ และตาบอดทั้ง 2 ข้าง ที่ จ.นครศรีธรรมราช
วันนี้ (24 ต.ค. 61) เวลา 08.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 132/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายปรเมธี กล่าวว่า จากกรณีที่จังหวัดตรัง เกิดพายุฝนตกกระหน่ำอย่างหนัก ส่งผลให้ฝายน้ำล้นประปาหมู่บ้านไหลทะลักเข้าท่วมบ้านเรือนประชาชนจำนวน 5 หมู่บ้านอย่างฉับพลัน มีประชาชนได้รับความเดือดร้อนจำนวนมาก โดยเฉพาะผู้สูงอายุที่ป่วยและพิการ นั้น กระทรวง พม. มีความห่วงใยประชาชนที่ได้รับผลกระทบจากสถานการณ์ดังกล่าว จึงได้กำชับให้พัฒนาสังคมและความมั่นคงของมนุษย์จังหวัดตรัง พร้อมทีม One Home เร่งลงพื้นที่ให้ความช่วยเหลือบรรเทาความเดือดร้อนประชาชนในพื้นที่ที่ประสบภัยอย่างเร่งด่วน ตามภารกิจของกระทรวง พม. โดยเฉพาะกลุ่มเป้าหมายของกระทรวง พม. ได้แก่ เด็ก คนพิการ ผู้สูงอายุ และผู้ด้อยโอกาส ทั้งนี้ หากประชาชนที่ประสบภัยและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่
นายปรเมธี กล่าวต่ออีกว่า อีกหญิงชราวัย 90 ปี ต้องรับภาระดูแลสามีแก่ชราวัย 78 ปี ที่พิการแขน-ขาอ่อนแรง เดินไม่ได้ และตาบอดทั้ง 2 ข้าง ทั้ง 2 ชีวิต อาศัยอยู่เพียงลำพังในห้องเช่าสภาพเก่าทรุดโทรม ครอบครัวมีฐานะยากจน อาศัยเพียงเบี้ยยังชีพคนพิการและผู้สูงอายุใช้ประทังชีวิต ที่จังหวัดนครศรีธรรมราช และกรณีหญิงชราวัย 87 ปี สุขภาพร่างกายไม่แข็งแรง อาศัยอยู่เพียงลำพังในบ้านสภาพเก่าทรุดโทรมใกล้ผุพัง ไม่มีไฟฟ้าและน้ำประปาใช้ อาศัยขอข้าววัดกินประทังชีวิต มีลูกสาว 1 คน แต่ถูกต้องโทษในเรือนจำ ที่จังหวัดระยอง นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.นครศรีธรรมราช และ พมจ.ระยอง พร้อมทีม One Home ทั้ง 2 จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการและผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำเพื่อขอรับสิทธิตามกฎหมายตามความเหมาะสม การปรับปรุงสภาพที่อยู่อาศัยให้เหมาะสมและถูกสุขลักษณะ พร้อมร่วมกันหาแนวทางการช่วยเหลือในระยะยาวต่อไป
นายปรเมธี กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กชายสองพี่น้อง กำพร้าพ่อ อาศัยอยู่กับแม่ พ่อเลี้ยง ตา แลยายที่พิการหูหนวก ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดนครนายก นั้น ทางทีม One Home ได้ลงพื้นที่เยี่ยมบ้านเพื่อให้กำลังใจ และมอบเครื่องอุปโภค บริโภค พร้อมประสานหน่วยงานที่เกี่ยวข้องด้านเครื่องมือแพทย์เครื่องช่วยฟังสำหรับคนหูหนวก และการปรับปรุงสภาพที่อยู่อาศัยให้ถูกสุขลักษณะ พร้อมเสนอเรื่องการพิจารณาช่วยเหลือเงินกองทุนคุ้มครองเด็ก อีกทั้งแนะนำเรื่องการกู้ยืมเงินประกอบอาชีพคนพิการ

ที่มา : https://www.thaigov.go.th/news/contents/details/16276
