รัฐบาลไทย-ข่าวทำเนียบรัฐบาล-กรุงเทพมหานคร ชี้แจงประเด็น โครงการประกวดราคาจ้างเหมาเอกชนกำจัดมูลฝอย

วันจันทร์ที่ 19 พฤศจิกายน 2561
กรุงเทพมหานคร ชี้แจงประเด็น โครงการประกวดราคาจ้างเหมาเอกชนกำจัดมูลฝอย
กรุงเทพมหานคร ชี้แจงประเด็น โครงการประกวดราคาจ้างเหมาเอกชนกำจัดมูลฝอย
วันที่ 14 พฤศจิกายน 2561 นางศิลปสวย ระวีแสงสูรย์ ปลัดกรุงเทพมหานคร และนายชาตรี วัฒนเขจร รองผู้อำนวยการสำนักสิ่งแวดล้อม กรุงเทพมหานคร ชี้แจงประเด็น โครงการประกวดราคาจ้างเหมาเอกชนกำจัดมูลฝอย  ตามที่ผู้สื่อข่าวรายงาน กทม. โดยกองกำจัดมูลฝอย สำนักสิ่งแวดล้อม ได้ประกาศร่างขอบเขตงาน โครงการประกวดราคาจ้างเหมาเอกชนกำจัดมูลฝอยโดยระบบเตาเผามูลฝอย ขนาดไม่น้อยกว่า 1,000 ตันต่อวัน 2 โครงการ มูลค่า 13,140 ล้านบาท ผ่านเว็บไซต์ระบบการจัดซื้อจัดจ้างภาครัฐเพื่อรับฟังคำวิจารณ์ ในประเด็น 1. แหล่งข่าวระดับสูงใน ก.มหาดไทย กล่าวว่า ช่วงต้นเดือน ต.ค. ได้มีคำสั่งโยกย้ายผู้บริหารสำนักสิ่งแวดล้อม กทม. เป็นผู้บริหารสำนักวัฒนธรรม ถือเป็นการลดชั้นของข้าราชการ ซึ่งอาจมาจากการที่ผู้บริหารรายนั้นไม่ยอมสนองนโยบายผู้บริหารเกี่ยวกับโครงการเตาเผามูลฝอย 2. ร่างทีโออาร์ไม่ปรากฏประเด็นการพิจารณาผลกระทบต่อสิ่งแวดล้อมและชุมชน ทั้งที่เป็นข้อสำคัญในการกำจัดขยะที่ได้มาตรฐานและมีประสิทธิภาพ 3. การที่ กทม. ประกาศรับฟังคำวิจารณ์เพียงแค่ 4 วัน เทียบเท่าโครงการอื่นที่มีมูลค่าการลงทุนสูง ถือว่าไม่เหมาะสม เพราะโครงการเตาเผาขยะ มีผลกระทบต่อสาธารณะในวงกว้าง 4. ราคากำจัดขยะด้วยระบบเตาเผาของ กทม. ราคา 970 บาท/ตัน หากเทียบกับหน่วยราชการจ้างเอกชนที่ จ.ภูเก็ต 500 บาท/ตัน หรือที่ จ.ขอนแก่น อยู่ที่เพียง 250 บาท/ตัน เท่านั้น
นายชาตรี วัฒนเขจร รองผู้อำนวยการสำนักสิ่งแวดล้อม รักษาราชการแทนผู้อำนวยการสำนักสิ่งแวดล้อมกรุงเทพมหานคร ชี้แจงข้อเท็จจริง โครงการจ้างเหมาเอกชนกำจัดมูลฝอยโดยระบบเตาเผามูลฝอย ขนาดไม่น้อยกว่า 1,000 ตันต่อวัน ที่ศูนย์กำจัดมูลฝอยอ่อนนุชและศูนย์กำจัดมูลฝอยหนองแขม จำนวน 2 โครงการ ดังนี้
1. ประเด็นร่างทีโออาร์ โครงการประกวดราคาจ้างเหมาเอกชนกำจัดมูลฝอยโดยระบบเตาเผามูลฝอย ขนาดไม่น้อยกว่า 1,000 ตันต่อวัน 2 โครงการ มูลค่า 13,140 ล้านบาท ไม่ปรากฏประเด็นการพิจารณาผลกระทบต่อสิ่งแวดล้อมและชุมชน ทั้งที่เป็นข้อสำคัญในการกำจัดขยะที่ได้มาตรฐานและมีประสิทธิภาพ กรณีดังกล่าวกรุงเทพมหานครโดยสำนักสิ่งแวดล้อมได้จ้างที่ปรึกษาจากมหาวิทยาลัยพระจอมเกล้าพระนครเหนือ ศึกษาความเหมาะสมทางด้านวิศวกรรม ด้านเศรษฐศาสตร์และการเงิน และด้านผลกระทบสิ่งแวดล้อม (IEE) ของโครงการโดยข้อกำหนดของงานจ้างที่ปรึกษา ได้จัดให้มีการรับฟังความคิดเห็นของประชาชนและผู้มีส่วนได้ส่วนเสียตามระเบียบสำนักนายกรัฐมนตรีว่าด้วย การรับฟังความคิดเห็นของประชาชน พ.ศ.2548 และตามข้อกำหนดของการจัดทำรายงานการประเมินผลกระทบสิ่งแวดล้อมเบื้องต้น (IEE) โดยได้นำผลการศึกษาเสนอขอความเห็นชอบโครงการต่อคณะกรรมการกลางการจัดการสิ่งปฏิกูลและมูลฝอยของกระทรวงมหาดไทยพิจารณา โดยกระทรวงมหาดไทยได้เสนอรัฐมนตรีว่าการกระทรวงมหาดไทยพิจารณาให้ความเห็นชอบโครงการเมื่อวันที่ 12 กุมภาพันธ์ 2561 ซึ่งเป็นการดำเนินการตามประกาศ กระทรวงมหาดไทย เรื่อง การจัดการมูลฝอย พ.ศ.2560 และร่าง TOR ได้กำหนดประเด็นด้านผลกระทบสิ่งแวดล้อมให้ผู้ยื่นข้อเสนอจะต้องเสนอรายละเอียดการดำเนินการไว้แล้ว อาทิ จะต้องติดตั้งระบบบำบัดน้ำเสียเพื่อบำบัดน้ำเสียในโครงการน้ำเสียที่ผ่านการบำบัดแล้วให้เป็นไปตามมาตรฐานน้ำทิ้งของกรมโรงงานอุตสาหกรรมและกรมควบคุมมลพิษ มลพิษทางเสียงและการสั่นสะเทือนจะต้องปฏิบัติตามมาตรฐานของกรมโรงงานอุตสาหกรรม กรมควบคุมมลพิษ รวมทั้งตามที่กฎหมายอื่นกำหนด และต้องมีระบบป้องกันมลพิษทางอากาศ รวมทั้งการตรวจวัดคุณภาพอากาศภายในบริเวณโครงการอย่างน้อย 1 จุด และภายนอกโครงการอย่างน้อย 4 จุด ทุก ๆ 6 เดือน ประกอบกับ TOR ยังได้กำหนดให้ก่อนดำเนินการก่อสร้างโครงการและระหว่างดำเนินการบริหารจัดการโครงการผู้รับจ้างจะต้องดำเนินการตามข้อกำหนด ข้อบังคับ กฎเกณฑ์ ประกาศ ระเบียบของทางราชการ และกฎหมายที่เกี่ยวข้องทุกฉบับทั้งที่มีขึ้นเพื่อบังคับทั้งในปัจจุบันและที่จะมีขึ้นเพื่อบังคับใช้ในอนาคต
2. ประเด็นการประกาศรับฟังคำวิจารณ์เพียงแค่ 4 วัน เทียบเท่าโครงการอื่นที่มีมูลค่าการลงทุนสูง ถือว่าไม่เหมาะสม เพราะโครงการเตาเผาขยะ มีผลกระทบต่อสาธารณะในวงกว้าง ในการประกาศประกวดราคาจ้างเหมาโครงการดังกล่าว สำนักสิ่งแวดล้อมได้เปิดรับฟังความคิดเห็นจากผู้ประกอบการเป็นเวลา 4 วัน เป็นไปตามระเบียบกระทรวงการคลังว่าด้วย การจัดซื้อจัดจ้างและการบริหารพัสดุภาครัฐ พ.ศ. 2560 ข้อ 46 (ออกตามความในพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560) กำหนดให้หน่วยงานของรัฐนำร่างประกาศและร่างเอกสารซื้อหรือจ้างด้วยวิธีประกวดราคาอิเล็กทรอนิกส์เผยแพร่เพื่อรับฟังความคิดเห็นจากผู้ประกอบการในระบบสารสนเทศของกรมบัญชีกลาง และหน่วยงานของรัฐ เป็นเวลาไม่น้อยกว่า 3 วันทำการ เพื่อให้ผู้ประกอบการมีความคิดเห็นไปยังหน่วยงาน โดยเปิดเผยตัว
3. กรณีค่าจ้างดำเนินการกำจัดมูลฝอยของโครงการกำหนด 900 บาทต่อตัน ผลการศึกษาที่ปรึกษาได้แนะนำค่าจ้างดำเนินการกำจัดมูลฝอย (Tipping Fee) 1,000 บาทต่อตัน ซึ่งจะได้ค่าอัตราผลตอบแทนภายใน (Internal Rate of Return on Project  : IRR) เท่ากับร้อยละ 9.10 แต่กรุงเทพมหานครพิจารณาแล้วเห็นว่าควรปรับลดค่า Tipping Fee ให้คงเหลือ 900 บาทต่อตัน เพื่อให้การใช้งบประมาณเป็นไปอย่างคุ้มค่าและเกิดประโยชน์ต่อกรุงเทพมหานคร ในส่วนของกรณีการดำเนินโครงการเตาเผาของหน่วยงานอื่นมีราคาแตกต่างจากโครงการของกรุงเทพมหานคร นั้น จากการตรวจสอบเบื้องต้นพบว่า มีรายละเอียดการดำเนินการที่แตกต่างกัน เช่น มีการปรับอัตราค่าจ้างตามอัตราเงินเฟ้อประมาณร้อยละ 3 ต่อปี มีความแตกต่างของเทคโนโลยีระบบเตาเผา การกำจัดเถ้า นอกจากนี้ กรุงเทพมหานครจ้างกำจัดมูลฝอยจากชุมชน ส่วนหน่วยงานอื่นเป็นการจ้างกำจัดมูลฝอยเก่าในบ่อฝังกลบ จึงมีความแตกต่างของลักษณะสมบัติของมูลฝอย รวมทั้งการที่เอกชนบางแห่งเป็นเจ้าของเตาเผาในที่ดินเอกชน (BOO) ไม่มีการโอนกรรมสิทธิ์เป็นของราชการเมื่อสิ้นสุดโครงการ (BOT) เหมือนของกรุงเทพมหานคร และประเด็นด้านเงื่อนไขการขายไฟฟ้าสำหรับโครงการของกรุงเทพมหานคร ซึ่งเป็นโครงการขนาดใหญ่ (SPP) จะสามารถขายไฟฟ้าได้ในอัตรา 3.66 บาทต่อหน่วย ทำให้มีรายได้จากการขายไฟต่ำกว่าโครงการที่มีขนาดเล็ก (VSPP) ที่สามารถขายไฟฟ้าได้ในอัตรา 5.80 บาทต่อหน่วย ซึ่งจะทำให้รายได้ต่ำกว่าของหน่วยงานอื่นประมาณร้อยละ 40 ปัจจัยเหล่านี้ล้วนมีผลต่อค่าจ้างกำจัดมูลฝอย (Tipping Fee) ประกอบกับผู้รับจ้างจะเป็นผู้รับความเสี่ยงในการขายไฟฟ้าเอง
----------------------------

ที่มา : https://www.thaigov.go.th/news/contents/details/16910
