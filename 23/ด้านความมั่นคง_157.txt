รัฐบาลไทย-ข่าวทำเนียบรัฐบาล-“บิ๊กอู๋”ห่วงแรงงานไทยในอิสราเอล จัดทีมแพทย์ตรวจสุขภาพ กำชับ สนร.ลงพื้นที่เข้าไปดูแล

วันจันทร์ที่ 26 พฤศจิกายน 2561
“บิ๊กอู๋”ห่วงแรงงานไทยในอิสราเอล จัดทีมแพทย์ตรวจสุขภาพ กำชับ สนร.ลงพื้นที่เข้าไปดูแล
รมว.แรงงาน ห่วงแรงงานไทยในอิสราเอล กำชับฝ่ายแรงงานฯ สถานเอกอัครราชทูต ณ กรุงเทลอาวีฟลงพื้นที่เข้าไปดูแลแรงงานอย่างใกล้ชิด พร้อมจัดทีมแพทย์พยาบาลตรวจสุขภาพแรงงาน
เตรียมติดตามสถานการณ์ด้วยตนเองในเร็วๆ นี้
เมื่อวันที่ 26 พฤศจิกายน 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เปิดเผยถึงกรณีที่สำนักข่าวบีบีซีไทยระบุถึงแรงงานไทยในอิสราเอล ถูกเอารรัดเอาเปรียบ ถูกละเมิดสิทธิ์ และได้รับค่าตอบแทนต่ำกว่าที่กฎหมายกำหนด สภาพการทำงานไม่ตรงตามสัญญา และมีสภาพที่อยู่อาศัยไม่ถูกสุขลักษณะ นอกจากนี้ในรายงานยังระบุอีกว่า รอบ 6 ปีที่ผ่านมามีแรงงานไทยในอิสราเอลเสียชีวิตกว่า 170 คน โดยกล่าวว่า รัฐบาลไทยโดยกระทรวงแรงงานได้ลงนามในข้อตกลงด้านแรงงานกับรัฐบาลอิสราเอล เรื่องการจ้างแรงงานไทยทำงานชั่วคราวในภาคเกษตรในรัฐอิสราเอลเมื่อปี 2555 ปัจจุบันมีแรงงานไทยไปทำงานในประเทศอิสราเอล จำนวน 24,746 คน ระยะเวลาการจ้างครั้งละ 2 ปี และสามารถต่อสัญญาจ้างงานได้อีก 3 ปี 10 เดือน รวมแล้วไม่เกิน 5 ปี 10 เดือน ซึ่งส่วนใหญ่ทำงานอยู่ในภาคเกษตร อัตราค่าจ้างขั้นต่ำในอิสราเอล เดือนละ 5,300 เชคเกลอิสราเอล หรือประมาณ 47,000 บาท
พล.ต.อ.อดุลย์ฯ กล่าวต่อว่า แรงงานไทยที่เข้าไปทำงานในอิสราเอลอย่างถูกต้องตามกฎหมาย ด้วยการจัดส่งโดยกรมการจัดหางาน จะผ่านกระบวนการคัดเลือก รวมถึงการตรวจสุขภาพว่ามีสุขภาพที่สมบูรณ์แข็งแรงพร้อมที่จะเดินทางไปทำงานภาคเกษตรในอิสราเอลหรือไม่ นอกจากนี้ กระทรวงแรงงานยังมีมาตรการในการติดตามคุ้มครองดูแลให้แรงงานไทยในอิสราเอลได้รับสิทธิประโยชน์ตามกฎหมาย หากมีปัญหาเกิดขึ้น สามารถร้องเรียนขอความช่วยเหลือผ่านช่องทางฝ่ายแรงงาน ประจำสถานเอกอัครราชทูต ณ กรุงเทลอาวีฟ ซึ่งเป็นหน่วยงานหลักที่ให้ความช่วยเหลือแรงงานในอิสราเอล ซึ่งผลการช่วยเหลือที่ผ่านมาสามารถเรียกร้องเงินชดเชยให้แก่แรงงานไทยกว่า 47 ล้านบาท
รมว.แรงงาน ยังได้สั่งการให้ฝ่ายแรงงาน ประจำสถานเอกอัครราชทูต ณ กรุงเทลอาวีฟ เข้าไปดูแลแรงงานไทยในพื้นที่อย่างใกล้ชิด ซึ่งในปี 2562 ฝ่ายแรงงานฯ ได้จัดให้มีคณะแพทย์และพยาบาลจากกรมการแพทย์ กระทรวงสาธารณสุข มาดำเนินการตรวจสุขภาพแรงงาน จำนวน 3 ครั้ง เพื่อดำเนินการตรวจสุขภาพแรงงานทั่วไป และเน้นหนักไปที่การศึกษาและประเมินสภาพการทำงาน สภาพความเป็นอยู่
นอกจากนี้ พล.ต.อ.อดุลย์ฯ ได้มีการติดตามสถานการณ์อย่างใกล้ชิด โดยมีกำหนดจะเดินทางไปตรวจเยี่ยมแรงงานไทยที่อิสราเอลในเร็วๆ นี้อีกด้วย
------------------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
กรมการจัดหางาน - ข้อมูล/
27 พฤศจิกายน 2561

ที่มา : https://www.thaigov.go.th/news/contents/details/17100
