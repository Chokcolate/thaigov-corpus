รัฐบาลไทย-ข่าวทำเนียบรัฐบาล-โค้งสุดท้าย GSB สุดยอด SMEs Startup ตัวจริง 10 กูรูธุรกิจติวเข้ม 10 ทีมสุดท้ายก่อนรอบชิงชนะเลิศ 5 พฤศจิกายนนี้ !!

วันพุธที่ 17 ตุลาคม 2561
โค้งสุดท้าย GSB สุดยอด SMEs Startup ตัวจริง 10 กูรูธุรกิจติวเข้ม 10 ทีมสุดท้ายก่อนรอบชิงชนะเลิศ 5 พฤศจิกายนนี้ !!
โค้งสุดท้ายโครงการประกวด GSB สุดยอด SMEs Startup ตัวจริง  ชิงเงินทุนมูลค่ารวมกว่า 3 ล้านบาท ธนาคารออมสินจัด Coaching Day : Power up with 10 Gurus ดึง 10 สุดยอดนักธุรกิจไฟแรงติวเข้ม 10 ทีมสุดท้าย ก่อนนำเสนอผลงานรอบชิงชนะเลิศ 5 พฤศจิกายนนี้ !!
นายชาติชาย พยุหนาวีชัย ผู้อำนวยการธนาคารออมสิน เปิดเผย ถึงความคืบหน้าโครงการประกวด “GSB สุดยอด SMEs Startup ตัวจริง ภายใต้ Concept SMEs Startup Wow! “ทำได้เลย ทำได้เร็ว ทำได้จริง” ชิงเงินทุนมูลค่ารวมกว่า 3,000,000 บาท โดยทีมชนะเลิศจะได้รับเงินทุนมูลค่า 1,000,000 บาท มุ่งให้เป็นเวทีส่งเสริมและสนับสนุนคนรุ่นใหม่ที่มีความคิดสร้างสรรค์ด้านธุรกิจ เพื่อสร้างโอกาสในการเป็นผู้ประกอบการรายใหม่ โดยเปิดรับสมัครผลงานตั้งแต่วันที่ 7 พฤษภาคม - 10 สิงหาคม 2561 มีผู้ส่งผลงานเข้าร่วมประกวดกว่า 1,000 ทีม คณะกรรมการได้คัดเลือก 100 ทีม เข้าร่วมโปรแกรม Workshop โดยนักธุรกิจรุ่นใหม่และผู้เชี่ยวชาญร่วมให้ความรู้และคำปรึกษาแนะนำต่างๆ จากนั้นทุกทีมได้กลับไปปรับปรุงแผนงานและส่งกลับมาให้คณะกรรมการคัดเลือก ขณะนี้ได้ผู้เข้ารอบ 10 ทีมสุดท้ายเป็นที่เรียบร้อยแล้ว ทั้งหมดจะเข้ารับการอบรมอย่างเข้มข้นในรอบ Coaching Day : Power up with 10 Gurus โดยกูรูธุรกิจคนรุ่นใหม่ที่ประสบความสำเร็จให้คำปรึกษาแนะนำกลยุทธ์อย่างใกล้ชิด 1 ท่านต่อ 1 ทีม เพื่อนำข้อมูลกลับไปปรับผลงานขั้นสุดท้าย ก่อนการนำเสนอผลงานวันตัดสินรอบชิงชนะเลิศ ในวันที่ 5 พฤศจิกายนนี้
“ขอแสดงความยินดีกับ 10 ทีมสุดท้าย ขณะนี้ถือว่าโครงการประกวด“GSB สุดยอด SMEs Startup ตัวจริง ภายใต้ Concept SMEs Startup Wow! “ทำได้เลย ทำได้เร็ว ทำได้จริง” ที่เราทำมาอย่างต่อเนื่องเป็นปีที่ 6 เข้าสู่ช่วงโค้งสุดท้ายแล้ว จากการดำเนินโครงการต่อเนื่องหลายปีทำให้ได้เห็นถึงพัฒนาการความสามารถในการสร้างสรรค์   แผนธุรกิจของคนรุ่นใหม่ ซึ่งตรงตามเจตนารมณ์ของธนาคารออมสิน ที่มุ่งให้เป็นเวทีสร้างโอกาสร้างนักธุรกิจรุ่นใหม่   ที่จะเข้ามามีส่วนร่วมกันพัฒนาเศรษฐกิจของประเทศ โดยโครงการนี้ยังสามารถต่อยอดธุรกิจจากการจัด Business Matching เกิดการเจรจาธุรกิจ การร่วมลงทุนกันได้อีกด้วย สำหรับกิจกรรมรอบ 10 ทีมสุดท้าย น้องๆ จะได้รับความรู้จากการติวเข้มอย่างใกล้ชิดจากกูรูธุรกิจมากความสามารถ เพื่อเตรียมความพร้อมก่อนรอบชิงชนะเลิศวันที่ 5 พฤศจิกายน ซึ่งจะทำให้สามารถนำไปปรับปรุงแผนงานให้มีความสมบูรณ์แบบและมีความน่าสนใจมากยิ่งขึ้น ความรู้  ที่ได้ถือเป็นกำไรซึ่งจะหาไม่ได้ในบทเรียน สามารถนำไปปรับใช้ในการดำเนินธุรกิจของตัวเองได้” นายชาติชาย กล่าว
* ผู้เข้ารอบ 10 ทีมสุดท้าย ผลงานชนะเลิศ จะได้รับเงินทุนมูลค่า 1,000,000 บาท, รองชนะเลิศอันดับ 1 เงินทุน 500,000 บาท รองชนะเลิศ อันดับ 2 เงินทุน 200,000 บาท และ 7 ผลงานชมเชย รับเงินทุน ทีมละ 100,000 บาท  ประกอบด้วย
1.ทีม Xentrack ผลงาน Xentrack
2.ทีม DifferSheet  ผลงาน DifferSheet
3.ทีม LILUNA ผลงาน  LILUNA
4.ทีม VenueE ผลงาน VenueE
5.ทีม Bioform ผลงาน Bioform
6.ทีม ออร์ก้าฟีด ผลงาน โปรตีนทางเลือกสำหรับอาหารสัตว์
7.ทีม FARMTO ผลงาน FARMTO
8.ทีม ENRES ผลงาน ระบบวิเคราะห์และเพิ่มประสิทธิภาพ
9.ทีม TIE SMART SOLUTIONS ผลงาน  AI Platform for Energy Loss Diagnostics of Chiller Air-Conditioning Systems
10.ทีม Space Walker ผลงาน Space Walker
* ผลงานสุดยอดนวัตกรรมต้นแบบ ( PROTOTYPE ) ได้รับเงินทุน ผลงานละ 50,000 บาท
-ทีม InnoEdge Care ผลงาน UrinO'meter
-ทีม CHIKCHIC ผลงาน ชิกชิค ฟาร์มไก่เนื้ออัจฉริยะ
-ทีมว่าง ผลงาน ว่าง: ตลาดข้อมูล (Wang: Data Market)
* ผลงานสุดยอดแนวคิดด้านนวัตกรรม ( IDEA) ได้รับเงินทุน ผลงานละ 30,000 บาท
-ทีม Longtumdo  ผลงาน Carekhun : Smart Homecare and Insurance
-ทีม Pharmarget ผลงาน Pharmarget
-ทีม BedBaker - Hotel Ecosystem ผลงาน BedBaker ระบบบริหารจัดการที่สร้าง Ecosystem ในการทำงานให้กับโรงแรม
* กูรูธุรกิจช่วง Coaching Day : Power up with 10 Gurus ประกอบด้วย
1.คุณกนก ลีฬหเกรียงไกร กรรมการผู้จัดการ บริษัท โกลเด้นโบล์ จำกัด
2.คุณรวิศ หาญอุตสาหะ กรรมการผู้จัดการ บริษัท ศรีจันทร์สหโอสถ จำกัด
3.ดร.ไกรเสริม โตทับเที่ยง ผู้อำนวยการหลักสูตร Global Executive Mindset-GEM FoodMorph
4.ดร.ธีรศานต์ สหัสสพาศน์ กรรมการผู้จัดการ บริษัท SOdA-PrintinG.com จำกัด
5.คุณณัฐวุฒิ เผ่าปรีชา ผู้ก่อตั้ง & ประธานกรรมการบริหาร MEEFUND.com
6.คุณไผท ผดุงถิ่น ผู้ก่อตั้ง Builk.com
7.คุณจอมทรัพย์ สิทธิพิทยา CEO และ Co-Founder บริษัท Exzy จำกัด
8.คุณชิตพล มั่งพร้อม ประธานกรรมการบริหารและผู้ก่อตั้ง Zanroo
9.คุณสุวิตา จรัญวงศ์ ผู้ก่อตั้งและกรรมการผู้จัดการ บริษัท เทลสกอร์ จำกัด
10.คุณอภินรา ศรีกาญจนา U Drink I Drive
ติดตามข้อมูลหรือความเคลื่อนไหวโครงการประกวดได้ที่ www.gsb100tomillion.com หรือ www.facebook.com/gsb100tomillion # #

ที่มา : https://www.thaigov.go.th/news/contents/details/16121
