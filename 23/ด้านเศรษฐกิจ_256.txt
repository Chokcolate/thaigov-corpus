รัฐบาลไทย-ข่าวทำเนียบรัฐบาล-บตท. รับชำระค่างวดบ้านผ่านโมบายแบงก์กิ้ง ตอบรับสังคมไร้เงินสดยุค 4.0 “Cashless Society”

วันพฤหัสบดีที่ 8 พฤศจิกายน 2561
บตท. รับชำระค่างวดบ้านผ่านโมบายแบงก์กิ้ง ตอบรับสังคมไร้เงินสดยุค 4.0 “Cashless Society”
บตท.ขยายช่องทางรับชำระค่างวดบ้านให้กับลูกค้าที่ บตท. รับโอนมาจากธนาคาร หรือ สถาบันการเงินที่ปล่อยสินเชื่อในตลาดแรก เพียงสแกนบาร์โค้ด/ระบุเลขที่บัญชีเงินกู้ผ่านแอปพลิเคชันธนาคารบนมือถือ ก็สามารถชำระค่างวดบ้านโดยไม่ต้องใช้เงินสดและไม่เสียค่าธรรมเนียม
บรรษัทตลาดรองสินเชื่อที่อยู่อาศัย  ("บตท." หรือ "SMC")  รัฐวิสาหกิจ สังกัดกระทรวงการคลัง ขยายช่องทางรับชำระค่างวดบ้านให้กับลูกค้าที่ บตท. รับโอนมาจากธนาคาร หรือ สถาบันการเงินที่ปล่อยสินเชื่อในตลาดแรก เพียงสแกนบาร์โค้ด/ระบุเลขที่บัญชีเงินกู้ผ่านแอปพลิเคชันธนาคารบนมือถือ ก็สามารถชำระค่างวดบ้านโดยไม่ต้องใช้เงินสดและไม่เสียค่าธรรมเนียม
นางวสุกานต์ วิศาลสวัสดิ์ กรรมการและผู้จัดการ บรรษัทตลาดรองสินเชื่อที่อยู่อาศัย (บตท.)  เปิดเผยว่า “บตท. ได้เพิ่มช่องทางอำนวยความสะดวกแก่ลูกค้าสินเชื่อบ้านของ บตท. ในการชำระค่างวดบ้านผ่านโมบายแบงก์กิ้ง หรือ แอปพลิเคชันธนาคารบนมือถือต่างๆ แล้ว ได้แก่ 1. Krungthai NEXT ธนาคารกรุงไทย 2. K PLUS ธนาคารกสิกรไทย 3. Bualuang mBanking ธนาคารกรุงเทพ และ 4. SCB EASY ธนาคารไทยพาณิชย์ โดยลูกค้าสามารถสแกนบาร์โค้ด (Barcode) จากเอกสารการชำระเงินกู้ (Pay-in Slip) หรือระบุเลขที่บัญชีเงินกู้ผ่านแอปพลิเคชันของธนาคารนั้นๆ ก็สามารถชำระค่างวดบ้านได้  โดยไม่ต้องใช้เงินสดและไม่เสียค่าธรรมเนียมในการชำระค่างวดอีกด้วย”
นางวสุกานต์ กล่าวเสริมว่า “การเพิ่มช่องทางชำระค่างวดบ้านดังกล่าว เป็นการตอบสนองนโยบายสังคมไร้เงินสด  “Cashless Society” ตามนโยบาย Thailand  4.0 ของรัฐบาล และเป็นอีกทางเลือกเพื่อให้ประชาชนเกิดความสะดวกสบายมากขึ้น  บตท. เป็นตลาดรองสินเชื่อที่อยู่อาศัย  ไม่ได้ทำหน้าที่ปล่อยสินเชื่อให้กับประชาชนโดยตรง แต่มีหน้าที่รับซื้อพอร์ตสินเชื่อบ้านที่เป็น “หนี้ดี”  มาจากธนาคาร หรือสถาบันการเงิน  แล้วนำไปผ่านกระบวนการแปลงสินทรัพย์เป็นหลักทรัพย์ (Securitization) เพื่อระดมเงินจากตลาดทุน  ดังนั้น บตท. จึงไม่มีสาขาย่อยเหมือนธนาคารทั่วไป  เราจึงต้องทำงานร่วมกับตัวกลางในการรับชำระค่างวดจากลูกค้า โดย บตท. ให้ความสำคัญกับลูกค้าเป็นหลักเพื่อให้ได้รับบริการที่สะดวก รวดเร็ว และประหยัดค่าใช้จ่าย  ทั้งนี้ ยังช่วยให้ประชาชนสามารถเข้าถึงบริการภาครัฐได้สะดวกรวดเร็วมากขึ้นด้วย”
ปัจจุบัน บตท. มีช่องทางการชำระค่างวดบ้านที่หลากหลายมากกว่า 10 ช่องทาง อาทิ การหักบัญชีเงินฝากธนาคาร, เคาน์เตอร์ธนาคาร, ที่ทำการไปรษณีย์, จุดชำระเงินเทสโก้โลตัส และ Mobile / Internet Banking  ลูกค้าสามารถสอบถามข้อมูลเพิ่มเติมที่ Contact Center โทร. 02-018-3636, ช่องทาง Online ที่ Facebook Fanpage “บรรษัทตลาดรองสินเชื่อที่อยู่อาศัย SMC” หรือกดเพิ่มเพื่อนทางแอปพลิเคชันไลน์โดยพิมพ์ “@smc.or.th” รวมทั้งเว็บไซต์ www.smc.or.th
สื่อมวลชนต้องการข้อมูลเพิ่มเติม กรุณาติดต่อฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) โทร. 02-018-3666 ต่อ 3627 หรือ E-mail : chidkwan_h@smc.or.th

ที่มา : https://www.thaigov.go.th/news/contents/details/16649
