รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือชายชราพิการ อายุ 60 ปี ช่วยเหลือตัวเองไม่ได้ เพราะกล้ามเนื้ออ่อนแรงและกระดูกทับเส้นประสาท ที่เขตลาดกระบัง กทม.

วันพฤหัสบดีที่ 8 พฤศจิกายน 2561
พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือชายชราพิการ อายุ 60 ปี ช่วยเหลือตัวเองไม่ได้ เพราะกล้ามเนื้ออ่อนแรงและกระดูกทับเส้นประสาท ที่เขตลาดกระบัง กทม.
พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือชายชราพิการ อายุ 60 ปี ช่วยเหลือตัวเองไม่ได้ เพราะกล้ามเนื้ออ่อนแรงและกระดูกทับเส้นประสาท ที่เขตลาดกระบัง กทม.
วันนี้ (8 ต.ค. 61) เวลา 10.00 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 รวมทั้งหน่วยงานที่เกี่ยวข้อง ลงพื้นที่เยี่ยมและให้ความช่วยเหลือในเบื้องต้น กรณีชายชรา อายุ 60 ปี พิการทางการเคลื่อนไหว ไม่สามารถช่วยเหลือตนเองได้ เนื่องจากป่วยเป็นโรคกล้ามเนื้ออ่อนแรงและโรคกระดูกทับเส้นประสาท ต้องให้อาหารเหลวทางสายยาง ครอบครัวมีฐานะยากจน ต้องอาศัยอยู่ห้องเช่าไม่ทราบเลขที่ ในซอยฉลองกรุง 37 แขวงลำปลาทิว เขตลาดกระบัง กรุงเทพมหานคร
นางสุภัชชา กล่าวว่า จากกรณี ชายชราพิการ อายุ 60 ปี มีความพิการทางการเคลื่อนไหว ไม่สามารถช่วยเหลือตนเองและพูดให้ข้อมูลได้ เนื่องจากป่วยเป็นโรคกล้ามเนื้ออ่อนแรงและโรคกระดูกทับเส้นประสาท ต้องเป็นผู้ป่วยติดเตียง ทำให้มีแผลกดทับเป็นหนองบริเวณหลังและก้น ต้องให้อาหารเหลวทางสาย และติดเชื้อในกระแสเลือด ซึ่งเคยเข้ารับการรักษาที่โรงพยาบาลลาดกระบัง ครอบครัวมีฐานะยากจน อาศัยที่ห้องเช่าไม่ทราบเลขที่ ในซอยฉลองกรุง 37 แขวงลำปลาทิว เขตลาดกระบัง กรุงเทพมหานคร สำหรับครอบครัวชายชราพิการดังกล่าว ประกอบด้วย 1) ชายชรา อายุ 60 ปี 2) บุตรสาวอายุ 35 ปี ประกอบอาชีพขายอาหารตามสั่ง 3) บุตรเขย อายุ 41 ปี ประกอบอาชีพรับจ้างขับรถส่งวัสดุก่อสร้าง และ 4) หลานสาว อายุ 11 ปี กำลังศึกษาอยู่ระดับชั้นประถมศึกษาปีที่ 4 แต่เนื่องจากครอบครัวมีฐานะยากจน ทำให้ประสบปัญหาด้านค่าใช้จ่าย จึงไม่ได้พาชายชราดังกล่าวไปพบแพทย์อย่างต่อเนื่อง ซึ่งบุตรสาวต้องออกจากงานประจำเพื่อมาเปิดร้านขายอาหารตามสั่งใกล้กับห้องเช่า เพื่อที่จะได้ดูแลผู้เป็นพ่ออย่างใกล้ชิด และได้ดำเนินการยื่นขอรับเบี้ยความพิการและเบี้ยยังชีพผู้สูงอายุ หลังจากจดทะเบียนคนพิการ เมื่อวันที่ 26 ตุลาคม ที่ผ่านมา
นางสุภัชชา กล่าวต่อไปว่า สำหรับวันนี้ กระทรวงการพัฒนาสังคมและความมั่นคงของมนุษย์ (พม.) พร้อมเจ้าหน้าที่ ศูนย์ช่วยเหลือสังคม สายด่วน 1300 บริการ 24 ชั่วโมง และหน่วยงานที่เกี่ยวข้องในสังกัดกระทรวง พม. ได้แก่ กรมส่งเสริมและพัฒนาคุณภาพชีวิตคนพิการ (พก.) กรมกิจการผู้สูงอายุ (ผส.) กรมพัฒนาสังคมและสวัสดิการ (พส.) กรมกิจการเด็กและเยาวชน (ดย.) สำนักงานเขตลาดกระบัง โรงพยาบาลลาดกระบัง ศูนย์บริการสาธารณสุข 46 กันตารัติอุทิศ และอาสาสมัครพัฒนาสังคมและความมั่นคงของมนุษย์ (อพม.) เขตลาดกระบัง ได้ร่วมกันลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและประเมินทางสังคม อีกทั้งให้ความช่วยเหลือในเบื้องต้นตามภารกิจของกระทรวง พม. อาทิ 1) การมอบเครื่องอุปโภคบริโภคที่จำเป็นในชีวิตประจำวัน และเงินสงเคราะห์ครอบครัว 2) การประสานสำนักงานเขตลาดกระบัง ดำเนินการทำบัตรประจำตัวประชาชนใหม่แทนบัตรเดิมที่หมดอายุให้กับชายชราดังกล่าว เพื่อขอรับสิทธิสวัสดิการสังคมที่พึงได้รับจากภาครัฐต่อไป 3) ให้คำปรึกษาแนะนำในเรื่องการขอกู้ยืมเงินสำหรับผู้ดูแลคนพิการจากกองทุนส่งเสริมและพัฒนาคุณภาพชีวิตคนพิการ 4) ประสาน ความช่วยเหลือในเรื่องการศึกษาของหลานสาวชายชราดังกล่าวอย่างต่อเนื่องในระยะยาว และ 5) ประสาน อพม. เขตลาดกระบัง ลงพื้นที่เยี่ยมบ้านและติดตามการช่วยเหลือตามความต้องการเป็นระยะอย่างต่อเนื่อง
"สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. มีการวางแผนร่วมกันเพื่อหาแนวทางช่วยเหลือดูแลในเรื่องการจัดสวัสดิการสังคมด้านผู้สูงอายุและคนพิการที่เหมาะสมสำหรับชายชราดังกล่าว รวมทั้งครอบครัว เพื่อพัฒนาคุณภาพชีวิตที่ดีอย่างมั่นคง ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 พร้อมบริการ 24 ชั่วโมง ซึ่ง กระทรวง พม. พร้อมประสานหน่วยงานที่เกี่ยวข้อง เพื่อดำเนินการช่วยเหลืออย่างเต็มที่ต่อไป” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/16653
