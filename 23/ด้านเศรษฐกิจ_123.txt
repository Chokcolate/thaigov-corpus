รัฐบาลไทย-ข่าวทำเนียบรัฐบาล-STYLE Bangkok (สไตล์ แบงค็อก) เปิดตัวยิ่งใหญ่ โชว์ศักยภาพงานแสดงสินค้าไลฟ์สไตล์ที่ใหญ่ที่สุดในภูมิภาค

วันพฤหัสบดีที่ 18 ตุลาคม 2561
STYLE Bangkok (สไตล์ แบงค็อก) เปิดตัวยิ่งใหญ่ โชว์ศักยภาพงานแสดงสินค้าไลฟ์สไตล์ที่ใหญ่ที่สุดในภูมิภาค
กรมส่งเสริมการค้าระหว่างประเทศ (DITP) กระทรวงพาณิชย์ เปิดงานแสดงสินค้า STYLE Bangkok จัดขึ้นวันที่ 17 - 21 ตุลาคม 2561 ณ  ศูนย์นิทรรศการและการประชุมไบเทค บางนา
รวม 3 งานแสดงสินค้าใหญ่ระดับนานาชาติเข้าไว้ด้วยกัน ประกอบไปด้วย งานแสดงสินค้าแฟชั่นและงานแสดงสินค้าเครื่องหนัง (BIFF&BIL), งานแสดงสินค้าของขวัญและงานแสดงสินค้าของใช้ในบ้าน (BIG+BIH) และงานแสดงสินค้าเฟอร์นิเจอร์ (TIFF) รวมสุดยอดงานออกแบบ นวัตกรรม และสินค้าสร้างสรรค์จากผู้ประกอบการกว่า 1,000 ราย 2,300 คูหา ประกาศศักยภาพความเป็นผู้นำงานแสดงสินค้าไลฟ์สไตล์ระดับนานาชาติที่ใหญ่ที่สุดในภูมิภาค ยิ่งใหญ่กว่าเดิมโดยความร่วมมือของหน่วยงานพันธมิตรทั้งภาครัฐ เอกชน และสมาคมต่างๆ กว่า 24 สมาคม พร้อมดึงผู้ซื้อจาก 80 ประเทศทั่วโลก เข้าร่วมงาน
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า “งาน STYLE Bangkok (สไตล์ แบงค็อก) เป็นงานแสดงสินค้าที่นำเสนอสินค้าไลฟ์สไตล์ ได้แก่ กลุ่มสินค้าแฟชั่น เครื่องหนัง เฟอร์นิเจอร์ ของขวัญ ของใช้และ  ของตกแต่งบ้าน ตลอดจนผลิตภัณฑ์สปา ไว้ด้วยกัน เพื่อตอบสนองแนวโน้มความต้องการในการเลือกซื้อสินค้าที่หลากหลายและครอบคลุมในทุกมิติ นอกจากนี้ ยังตอบโจทย์นโยบายสำคัญของรัฐบาล ไม่ว่าจะเป็น “Local to Global” ส่งเสริมผู้ประกอบการไทยสู่สากล โดยเฉพาะกลุ่มฐานราก ซึ่งครั้งนี้ มีผู้ประกอบการจากต่างจังหวัดเข้าร่วมกว่า 400 ราย เปิดโอกาสให้ผู้ผลิตรายเล็ก ได้แสดงฝีมือการผลิตสินค้าที่ประณีต โดยใช้วัสดุท้องถิ่น จนเกิดเป็นสินค้าที่มีเอกลักษณ์เฉพาะตัวสู่สายตาผู้ซื้อจากต่างประเทศ และยังตอบโจทย์อีกหนึ่งนโยบายสำคัญ คือ “การส่งเสริมเศรษฐกิจสร้างสรรค์ Creative Economy” โดยการดึงความสามารถพิเศษด้านความคิดสร้างสรรค์ที่อยู่ในดีเอ็นเอของคนไทยมาต่อยอดให้เกิดสินค้าและบริการที่แปลกใหม่ ทันสมัย และมีอัตลักษณ์เฉพาะตัว ไม่ว่าจะเป็นกลุ่มคาแรคเตอร์ กลุ่มผลิตภัณฑ์สปาและสมุนไพร กลุ่มธุรกิจการพิมพ์ ธุรกิจที่เกี่ยวเนื่องกับมวยไทย สินค้าที่มีการออกแบบสวยงามและทันสมัย ซึ่งเป็นที่ต้องการของผู้ซื้อจากต่างประเทศทั่วโลก”
ด้านนางสาวบรรจงจิตต์ อังศุสิงห์ อธิบดีกรมส่งเสริมการค้าระหว่างประเทศ (DITP) กล่าวว่า “การจัดงาน STYLE Bangkok (สไตล์ แบงค็อก) ครั้งนี้ ได้ตอกย้ำแนวคิด “Crenovative Origin : ภูมิปัญญา สรรค์สร้าง อย่างมีสไตล์”  ชูการนำเสนอสินค้าที่มีการออกแบบอย่างสร้างสรรค์ (Creative) มีนวัตกรรม (Innovative) และเป็นสินค้าไลฟ์สไตล์ที่แตกต่างไม่เหมือนใคร (Original) โดยมีผู้เข้าร่วมแสดงสินค้าจากไทยและต่างประเทศกว่า 1,000 ราย 2,300 คูหา ซึ่งเพิ่มขึ้นจากการจัดงานเดือนเมษายนที่ผ่านมาถึงร้อยละ 20 และมีผู้ประกอบการหน้าใหม่ตลอดจน SMEs จากภูมิภาคต่างๆ ของไทยเข้าร่วมด้วย คาดว่าจะมีผู้เข้าชมงานกว่า 50,000 ราย จาก 80 ประเทศทั่วโลก โดยกรมได้เชิญ  ผู้ซื้อจากต่างประเทศทั่วโลกมาชมงาน อาทิ จีน ฮ่องกง ไต้หวัน ญี่ปุ่น สหรัฐอเมริกา ออสเตรเลีย เยอรมนี สหราชอาณาจักร และกลุ่มประเทศอาเซียน โดยมุ่งเป้าไปยังทุกกลุ่มธุรกิจที่เกี่ยวเนื่องกับสินค้าไลฟ์สไตล์และแฟชั่น และเจาะลึกเป็นพิเศษ  ในกลุ่มธุรกิจโรงแรม ธุรกิจอสังหาริมทรัพย์ ตลอดจนบริษัทสถาปนิกและตกแต่งภายใน เพื่อขยายฐานของผู้ซื้อและ  ผู้ชมงานให้มากยิ่งขึ้น”
กิจกรรมภายในงานนอกจากจะมีการเจรจาการค้าและธุรกิจระหว่างกันแล้ว ยังมีนิทรรศการสร้างแรงบันดาลใจ และนำเสนอโอกาสทางการค้าที่น่าสนใจอีกมากมาย อาทิ คูหาแสดงสินค้าแฟชั่นที่ได้รับการพัฒนาจาก DITP (Qurated Fashion Incubation Project) นิทรรศการชุดผ้าไหมไทยชั้นสูง Thai Silk Deluxe (Haute Couture) นำเสนอชุดผ้าไหมไทย และมีกิจกรรมเวิร์คชอปสำหรับดีไซน์เนอร์ ช่างเสื้อ และผู้ประกอบการแฟชั่น นิทรรศการ Art Zone จัดแสดงผลงานศิลปะกว่า 60 ชิ้นงาน จากศิลปินไทยชื่อดัง นิทรรศการส่งเสริมธุรกิจบริการสร้างสรรค์ (Creative Services) นำเสนอศักยภาพของสินค้าเชิงสุขภาพ (Wellness & Medical) การผลิตดิจิตอลคอนเทนท์ (Character Licensing) และธุรกิจสิ่งพิมพ์และบรรจุภัณฑ์ของประเทศไทย (Printing & Packaging) นิทรรศการ T-Style การพัฒนาสินค้าด้วยวัสดุท้องถิ่น วัสดุที่เป็นมิตรกับสิ่งแวดล้อม ผสานกับเทคนิคของไทย จนกลายเป็นผลงานที่สามารถต่อยอดเชิงพาณิชย์และเพิ่มมูลค่าสินค้าได้ นิทรรศการ Innovation and Design Zone (IDZ) จัดแสดงผลงานออกแบบและนวัตกรรม ร้านค้าต้นแบบ I+D Style Café นิทรรศการ Creative ASEAN รวมผลงานสร้างสรรค์ของนักออกแบบเฟอร์นิเจอร์หน้าใหม่ทั่วอาเซียน และการให้คำปรึกษาแนะนำในการเจาะตลาดจากทูตพาณิชย์ทั่วโลก
อีกหนึ่งไฮไลต์ของงาน STYLE Bangkok (สไตล์ แบงค็อก) คือ กลุ่มนิทรรศการ The Niche Markets ที่รวบรวมสินค้าสำหรับตลาดเฉพาะกลุ่ม อาทิ  สินค้าสำหรับแม่และเด็ก (Mom & Kids) สินค้าสัตว์เลี้ยง (Pets), 60+ (สินค้าสำหรับตลาดผู้สูงอายุ) และสินค้าหนึ่งตำบลหนึ่งผลิตภัณฑ์ (OTOP) ที่ได้รับการคัดสรรและมีการออกแบบที่ดีเยี่ยม โซน The New faces จัดแสดงสินค้าจากผู้ประกอบการหน้าใหม่จากทั่วประเทศ และนิทรรศการพิเศษ The Residence รวบรวมที่สุดของงานออกแบบ งานศิลปะ และสินค้าไลฟ์สไตล์ของไทยมาอยู่ในพื้นที่เดียวกัน ผู้ชมจะได้สัมผัสประสบการณ์ไลฟ์สไตล์เต็มรูปแบบ การผสมผสานระหว่างงานดีไซน์ระดับโลกที่หาชมยากกับงานศิลปะร่วมสมัยของศิลปินไทย งาน STYLE Bangkok (สไตล์ แบงค็อก) จึงนับเป็นเวทีทางการค้าที่สำคัญของผู้ประกอบการที่ต้องการทำธุรกิจระหว่างประเทศ เป็นพื้นที่สร้างแรงบันดาลใจให้ผู้ชมงานได้เห็นเทรนด์ใหม่ และที่สำคัญคือเป็นการแสดงให้เห็นว่าสินค้าไลฟ์สไตล์ของไทยนั้นมีศักยภาพในระดับสากล
งานแสดงสินค้า “STYLE Bangkok” ที่สุดของงานแสดงสินค้าไลฟ์สไตล์แห่งเอเชีย จัดขึ้นระหว่างวันที่ 17 - 21 ตุลาคมนี้ (วันเจรจาธุรกิจ : 17 - 19 ตุลาคม 2561 เวลา 10.00-18.00 น. วันจำหน่ายปลีก : 20 – 21 ตุลาคม 2561 เวลา 10.00 - 21.00 น.) ณ ศูนย์นิทรรศการและ การประชุมไบเทค บางนา กรุงเทพฯ ติดต่อสอบถามเพิ่มเติมที่สายตรงการค้าระหว่างประเทศ โทร. 1169 หรือเว็บไซต์ www.stylebangkokfair.com

ที่มา : https://www.thaigov.go.th/news/contents/details/16154
