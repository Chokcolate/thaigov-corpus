รัฐบาลไทย-ข่าวทำเนียบรัฐบาล-กระทรวงดิจิทัลฯ เดินหน้าโครงการเน็ตประชารัฐ สร้างประโยชน์กับชุมชนที่บุรีรัมย์

วันอังคารที่ 4 ธันวาคม 2561
กระทรวงดิจิทัลฯ เดินหน้าโครงการเน็ตประชารัฐ สร้างประโยชน์กับชุมชนที่บุรีรัมย์
กระทรวงดิจิทัลฯ
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมคณะทำงานร่วมติดตามและประเมินผลการดำเนินโครงการเน็ตประชารัฐ โดยมีนางคนึงนิจ คชศิลา ผู้ตรวจราชการกระทรวงดิจิทัลเพื่อเศรษฐกิจและสังคม และนายกรีฑา สพโชค ผู้ตรวจราชการสำนักนายกรัฐมนตรี เข้าร่วม เมื่อวันที่ 29 พฤศจิกายน 2561 ณ ห้องประชุมศูนย์บริการลูกค้าโทรศัพท์ จ.บุรีรัมย์ บริษัท ทีโอที จำกัด (มหาชน) อ.เมือง จ.บุรีรัมย์ โดยกระทรวงดิจิทัลฯ ได้ดำเนินโครงการเน็ตประชารัฐ (Zone C) พื้นที่ภาคตะวันออกเฉียงเหนือ จำนวน 13,468 หมู่บ้าน บุรีรัมย์ 1,179 หมู่บ้าน และสุรินทร์ 984 หมู่บ้าน พร้อมจัดให้มีบริการอินเทอร์เน็ตแบบไร้สาย โดยไม่คิดค่าใช้จ่ายกับผู้ใช้บริการ หมู่บ้านละ 1 จุดที่อัตราการรับส่งที่ความเร็ว 30/10 Mbps ขณะที่ประชาชนมีความพึงพอใจกับโครงการฯ อีกทั้งยังมีบริการ Wifi ที่เป็นประโยชน์กับชุมชนในการสร้างรายได้ของวิสาหกิจชุมชนและค้าขายผลิตภัณฑ์ท้องถิ่นออนไลน์ เพราะเป็นช่องทางในการกระจายข่าวสารและติดต่อของคนในหมู่บ้าน จุดมุ่งหมายหลักคือ เพื่อให้ประชาชนทุกครัวเรือนมีอินเทอร์เน็ตในราคาที่เหมาะสม โดยจะมีการอบรมการใช้งานเพื่อให้สามารถใช้ประโยชน์เน็ตประชารัฐได้อย่างเต็มที่
********************

ที่มา : https://www.thaigov.go.th/news/contents/details/17295
