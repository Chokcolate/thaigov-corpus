รัฐบาลไทย-ข่าวทำเนียบรัฐบาล-บีโอไอหนุนผู้ผลิตไทยรุกตลาดชิ้นส่วน ดึงเอสเอ็มอีไทยร่วมงานใหญ่ส่งท้ายปี 61

วันพฤหัสบดีที่ 1 พฤศจิกายน 2561
บีโอไอหนุนผู้ผลิตไทยรุกตลาดชิ้นส่วน ดึงเอสเอ็มอีไทยร่วมงานใหญ่ส่งท้ายปี 61
บีโอไอเตรียมนำคณะผู้ผลิตชิ้นส่วนไทย ร่วมงานใหญ่ในต่างประเทศ รุกขยายตลาดชิ้นส่วนเครื่องจักรกลการเกษตร และอุตสาหกรรมเครื่องมือแพทย์  พร้อมร่วมจับมือนวนครสร้างตลาดกลางซื้อขายชิ้นส่วนระหว่างเอสเอ็มอีกับบริษัทรายใหญ่
นางสาวบงกช อนุโรจน์ รองเลขาธิการคณะกรรมการส่งแสริมการลงทุน (บีโอไอ) เปิดเผยว่า ในช่วงเดือนพฤศจิกายน 2561 บีโอไอโดยกองพัฒนาและเชื่อมโยงการลงทุน หรือหน่วยบิลด์เดิม (BUILD) จะจัดกิจกรรมนำผู้ผลิตชิ้นส่วนไทย ซึ่งส่วนใหญ่เป็นผู้ประกอบการขนาดกลางและขนาดย่อม (เอสเอ็มอี) เดินทางไปร่วมกิจกรรมในงานแสดงสินค้าระดับนานาชาติถึง 2 งานใหญ่ในต่างประเทศ ประกอบด้วย งานอะโกรเม็ก 2018 ซึ่งเป็นงานแสดงสินค้าเครื่องจักรและบริการในอุตสาหกรรมการเกษตร จัดขึ้นที่ประเทศเดนมาร์ก และงานคอมพาเมด 2018 จัดขึ้นในประเทศเยอรมนี ซึ่งเป็นงานแสดงสินค้านานาชาติสำหรับผู้ผลิตชิ้นส่วนในอุตสาหกรรมเครื่องมือแพทย์
ทั้ง 2 งานดังกล่าวผู้ผลิตชิ้นส่วนไทยจะนำผลิตภัณฑ์ของบริษัทร่วมเปิดบูธจัดแสดง รวมถึงการพบปะและเจรจาธุรกิจกับบริษัทต่างประเทศที่เข้าร่วมงานและต้องการหาชิ้นส่วนที่มีคุณภาพเพื่อรองรับการผลิต  ซึ่งจะเป็นโอกาสที่ดีสำหรับผู้ผลิตชิ้นส่วนไทยในการขยายตลาดชิ้นส่วน ร่วมทุน หรือหาตัวแทนจำหน่ายในต่างประเทศได้อีกด้วย
“นอกเหนือจากการทำหน้าที่เป็นสื่อกลางเชื่อมโยงระหว่างผู้ซื้อกับผู้ขายในกลุ่มอุตสาหกรรมชิ้นส่วนยานยนต์ อิเล็กทรอนิกส์ เครื่องจักรแล้ว บิลด์ได้เพิ่มบทบาทไปสู่การสนับสนุนผู้ประกอบการไทยให้เป็นผู้ผลิตชิ้นส่วนสำหรับอุตสาหกรรมที่ใช้เทคโนโลยี และนวัตกรรมขั้นสูงอีกด้วย  โดยทั้ง 2 งานที่บิลด์จะนำผู้ผลิตชิ้นส่วนไทยไปร่วมงานครั้งนี้ ล้วนมีเป้าหมายในการจัดงานเพื่อแสดงศักยภาพอุตสาหกรรมที่ตรงกับอุตสาหกรรมเป้าหมายของรัฐบาล และเป็นอุตสาหกรรมที่ตรงกับศักยภาพของผู้ผลิตชิ้นส่วนไทย   จึงมั่นใจว่าจะเป็นอีกหนึ่งโอกาสของผู้ผลิตชิ้นส่วนไทยในการสร้างเครือข่าย และเชื่อมโยงธุรกิจ รวมถึงเปิดตลาดให้กับผู้ผลิตชิ้นส่วนไทยในอนาคต” นางสาวบงกช กล่าว
นอกจากนี้ภายในเดือนพฤศจิกายน 2561 บิลด์ยังมีแผนจะจัดกิจกรรมตลาดกลางซื้อขายชิ้นส่วน ณ  นิคมอุตสาหกรรมนวนคร จังหวัดปทุมธานี เพื่อเชื่อมโยงอุตสาหกรรมการผลิตในประเทศ ร่วมกับนิคมอุตสาหกรรมนวนคร และสมาคมส่งเสริมการรับช่วงการผลิตไทย โดยผู้ผลิตชิ้นส่วนไทยจะได้พบปะเจรจาซื้อขายชิ้นส่วนกับบริษัทผู้ผลิตชั้นนำในนิคมอุตสาหกรรมนวนครในกลุ่มอุตสาหกรรมอิเล็กทรอนิกส์ยานยนต์ เครื่องจักรและมีแผนที่จะจัดซื้อชิ้นส่วนอุตสาหกรรมที่ผลิตในประเทศจำนวนมากเพื่อนำมาใช้ในกระบวนการผลิต เพื่อลดต้นทุนจากการนําเข้าชิ้นส่วนจากต่างประเทศ ซึ่งนับเป็นโอกาสของผู้ผลิตชิ้นส่วนไทยในการขยายตลาดสินค้าได้เพิ่มขึ้น
สำหรับผู้สนใจร่วมกิจกรรมติดต่อได้ที่ กองพัฒนาและเชื่อมโยงการลงทุน โทรศัพท์ 0 2553 8111 ต่อ 8388, 6184 หรือ 6163
**********************************************************

ที่มา : https://www.thaigov.go.th/news/contents/details/16498
