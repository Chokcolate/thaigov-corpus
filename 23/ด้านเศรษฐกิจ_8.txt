รัฐบาลไทย-ข่าวทำเนียบรัฐบาล-ดีเดย์ 6-7 ต.ค.นี้! ธพว.รวมพลพนักงานจิตอาสา เสิร์ฟบริการ SME D Bank ถึงถิ่น เดินหน้าพาผู้ประกอบการคนตัวเล็กทั่วไทยเข้าถึงความรู้คู่เติมทุนดอกเบี้ยถูก

วันอังคารที่ 2 ตุลาคม 2561
ดีเดย์ 6-7 ต.ค.นี้! ธพว.รวมพลพนักงานจิตอาสา เสิร์ฟบริการ SME D Bank ถึงถิ่น เดินหน้าพาผู้ประกอบการคนตัวเล็กทั่วไทยเข้าถึงความรู้คู่เติมทุนดอกเบี้ยถูก
ในวันที่ 6-7 ตุลาคม 2561 นี้ ธนาคารเตรียมจัดกิจกรรม “จิตอาสา หน่วยรถม้าเติมทุน เดินหน้าทั่วไทย” ซึ่งเป็นการร่วมแรงร่วมใจกันของบุคลากรทุกคนของ ธพว. แบ่งทีมกระจายกำลังลงพื้นที่ตลาดชุมชน แหล่งการค้า และย่านเศรษฐกิจสำคัญต่างๆ จังหวัดละ 4-5 จุด
ธพว.กำหนด 6-7 ต.ค.นี้  บันทึกประวัติศาสตร์รวมพลพนักงานจิตอาสาหน่วยรถม้าเติมทุน เดินหน้าทั่วไทย ยกทัพทั้งองค์กร 3,000 ชีวิต ปูพรมลงพื้นที่ประมาณ 400 ตลาดทั่วประเทศ แนะนำผู้ประกอบการรายย่อยใช้บริการแพลตฟอร์ม SME D Bank เปิดประตูเข้าถึงสินเชื่อดอกเบี้ยถูกคู่ความรู้เสริมแกร่งธุรกิจ
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) เปิดเผยว่า ในวันที่ 6-7 ตุลาคม 2561 นี้ ธนาคารเตรียมจัดกิจกรรม “จิตอาสา หน่วยรถม้าเติมทุน เดินหน้าทั่วไทย” ซึ่งเป็นการร่วมแรงร่วมใจกันของบุคลากรทุกคนของ ธพว. ตั้งแต่ผู้บริหารจนถึงพนักงานทุกระดับกว่า 3,000 ชีวิต  แบ่งทีมกระจายกำลังลงพื้นที่ตลาดชุมชน แหล่งการค้า และย่านเศรษฐกิจสำคัญต่างๆ จังหวัดละ 4-5 จุด รวมแล้วประมาณ 400 จุดทั่วประเทศ  ตั้งแต่เวลา 8.00-20.00 น. เพื่อแนะนำผู้ประกอบการรายย่อย เข้าใช้บริการแพลตฟอร์ม SME D Bank แอปพลิเคชัน (Application) บนโทรศัพท์มือถือที่เป็นศูนย์กลางบริการครบวงจรเพื่อเอสเอ็มอีไทย มีประโยชน์มากมาย ไม่ว่าจะเป็นสามารถยื่นขอสินเชื่อดอกเบี้ยพิเศษผ่านระบบออนไลน์ ได้ทุกที่ทุกเวลา เช่น สินเชื่อเถ้าแก่ 4.0 ของกระทรวงอุตสาหกรรม สำหรับนิติบุคคล ดอกเบี้ยเพียง 1% ต่อปี  และสินเชื่อเศรษฐกิจติดดาว สำหรับบุคคลธรรมดา หรือนิติบุคคล ดอกเบี้ย 3%ต่อปี เป็นต้น อีกทั้ง ในแพลตฟอร์ม ยังมีเครื่องมือเสริมแกร่งธุรกิจ (Tools Box) มากกว่า 140 รายการ คลังข้อมูลความรู้  (e-Library) มากกว่า 2,000 องค์ความรู้  และสิทธิพิเศษ  (Privilege) ในการใช้งานอีกมากมาย ช่วยให้ผู้ประกอบการที่ใช้งานแพลตฟอร์ม SME D Bank สามารถเติบโต เข้มแข็ง อยู่รอด และยั่งยืน
“กิจกรรมเดินตลาดทั่วไทยครั้งนี้ ถือเป็นการสร้างมิติใหม่ในการทำงานของสถาบันการเงินภาครัฐที่พนักงานทุกคนขององค์กรเข้ามีส่วนร่วม ลงพื้นที่ต่างๆ เพื่อแนะนำให้ผู้ประกอบการคนตัวเล็กที่ประกอบอาชีพอยู่ตามตลาด และย่านเศรษฐกิจท้องถิ่นต่างๆ  รับรู้ว่า ขณะนี้ ธพว. มีบริการแพลตฟอร์ม SME D Bank ซึ่งมีประโยชน์ต่อธุรกิจของเขาอย่างยิ่ง  พร้อมแนะนำการโหลดใช้งาน  และสามารถยื่นขอสินเชื่อผ่านออนไลน์ได้ทันที” กรรมการผู้จัดการ ธพว. กล่าว
นายมงคล เผยด้วยว่า สาเหตุที่ใช้ชื่อกิจกรรมว่า  “จิตอาสาหน่วยรถม้าเติมทุน เดินหน้าทั่วไทย” เนื่องจากการทำงานครั้งนี้  เจ้าหน้าที่ ธพว.ทุกคน มุ่งมั่นอยากช่วยเหลือผู้ประกอบการคนตัวเล็กในชุมชนต่างๆ โดยใช้ “จิตอาสา”  หรือ “จิตสาธารณะ” ยินดีทำงานในวันหยุดโดยไม่ได้รับผลตอบแทนพิเศษ ทว่า ทุกคนยังเต็มใจจะทำหน้าที่ดังกล่าว เพราะตระหนักดีว่า เอสเอ็มอีคือฐานรากของเศรษฐกิจไทย อีกทั้ง กลุ่มเอสเอ็มอีคนตัวเล็กที่มีกว่า 3 ล้านราย ที่ผ่านมา ยากจะเข้าถึงมาตรการช่วยเหลือของภาครัฐ ดังนั้น ภารกิจครั้งนี้ จึงมีความสำคัญอย่างยิ่ง หากสามารถสนับสนุนให้เอสเอ็มอีเข้ามาใช้แพลตฟอร์ม SME D Bank จะช่วยเสริมแกร่ง เติมทุนคู่ความรู้ ช่วยยกระดับผู้ประกอบการเอสเอ็มอีไทยทั่วประเทศ และคนในชุมชนโดยรอบให้มีคุณภาพชีวิตดีขึ้น ลดความเหลื่อมล้ำ ก่อประโยชน์เชื่อมต่อไปยังเศรษฐกิจและสังคมโดยรวมของประเทศให้เติบโตแข็งแกร่งและยั่งยืนตามไปด้วย
ทั้งนี้ นับตั้งแต่เปิดตัวแพลตฟอร์ม SME D Bank เมื่อกลางเดือนกรกฎาคมที่ผ่านมา ถึงปลายเดือนกันยายน ที่ผ่านมา มียอดดาวน์โหลดแล้วกว่า 40,000 ดาวน์โหลด มีการขอสินเชื่อผ่านระบบกว่า 2,000 คำขอ เป็นวงเงินกว่า 2,500 ล้านบาท  และจากการลงพื้นที่ในวันที่ 6-7 ตุลาคมนี้ ตั้งเป้าว่า พนักงาน 1 คน สามารถเชิญชวนผู้ประกอบการโหลดแพลตฟอร์ม SME D Bank อย่างน้อย 30 ดาวน์โหลด ทำให้ยอดรวมทะลุ 100,000 ดาวน์โหลด หลังจากเปิดตัวมาได้เพียง 4 เดือนเท่านั้น

ที่มา : https://www.thaigov.go.th/news/contents/details/15797
