รัฐบาลไทย-ข่าวทำเนียบรัฐบาล-พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 4/2561

วันอังคารที่ 2 ตุลาคม 2561
พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 4/2561
พม. จัดประชุมคณะกรรมการส่งเสริมและพัฒนาคุณภาพชีวิตคนพิการแห่งชาติ ครั้งที่ 4/2561
เมื่อวันที่ 1 ต.ค. 61 เวลา 09.00 น. ที่ห้องประชุมคณะรัฐมนตรี (เดิม) สำนักงานเลขาธิการคณะรัฐมนตรี ทำเนียบรัฐบาล พลเอกฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการส่งเสริมและพัฒนาคุณภาพชีวิต คนพิการแห่งชาติ ครั้งที่ 4/2561 เพื่อพิจารณาแก้ไขระเบียบคณะกรรมการส่งเสริมและพัฒนาคุณภาพชีวิตคนพิการแห่งชาติ จำนวน 1 ฉบับ และการแต่งตั้งปรับปรุงองค์ประกอบของคณะอนุกรรมการส่งเสริมและพัฒนาคุณภาพชีวิตคนพิการแห่งชาติ รวมถึงรับทราบรายงานผลการจ้างงานคนพิการและการขับเคลื่อนการเข้าถึงระบบขนส่งและบริการรถยนต์สาธารณะสำหรับคนพิการ โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนางธนาภรณ์ พรมสุวรรณ อธิบดีกรมส่งเสริมและพัฒนาคุณภาพชีวิตคนพิการ คณะกรรมการผู้ทรงคุณวุฒิ และหน่วยงานที่เกี่ยวข้องเข้าร่วมการประชุม
พลเอก อนันตพร เปิดเผยว่า การประชุมครั้งนี้ จัดขึ้นโดยกระทรวงการพัฒนาสังคมและความมั่นคงของมนุษย์ (พม.) กรมส่งเสริมและพัฒนาคุณภาพชีวิตคนพิการ (พก.) ซึ่งมีการพิจารณาประเด็นขับเคลื่อนที่สำคัญ ได้แก่ การผลักดันให้มีศูนย์ สถาบัน วิจัย นวัตกรรม และเทคโนโลยีเพื่อคนพิการแห่งแรกของประเทศไทย ซึ่งจะเชื่อมบูรณาการกับหน่วยงานที่เกี่ยวข้องในการรวบรวมงานวิจัยและนวัตกรรมเทคโนโลยีสิ่งอำนวยความสะดวกสำหรับคนพิการ และเปิดให้ประชาชนทุกกลุ่มเป้าหมายมีส่วนร่วมอย่างเต็มที่ และการเร่งจัดตั้งศูนย์บริการคนพิการระดับจังหวัดเพื่อให้คนพิการสามารถเข้าถึงสิทธิและบริการได้อย่างเต็มประสิทธิภาพ รวมทั้งเห็นชอบการแก้ไขระเบียบคณะกรรมการส่งเสริมและพัฒนาคุณภาพชีวิตคนพิการแห่งชาติ จำนวน 1 ฉบับ คือ ร่างระเบียบคณะกรรมการฯ ว่าด้วยการพิจารณาอนุมัติการจ่ายเงินเพื่อการส่งเสริมและพัฒนาคุณภาพชีวิตคนพิการ และการจัดทำรายงานสถานะการเงินและการบริหารกองทุนส่งเสริมและพัฒนาคุณภาพชีวิตคนพิการ (ฉบับที่ ...) พ.ศ. .... ซึ่งจะทำให้คนพิการสามารถเข้าถึงแหล่งทุนสำหรับการประกอบอาชีพได้มากขึ้น
พลเอก อนันตพร กล่าวต่อไปว่า นอกจากนี้ ที่ประชุมยังได้รับทราบในประเด็นการขับเคลื่อนงานที่สำคัญ ได้แก่ การเข้าถึงระบบขนส่งและบริการรถยนต์สาธารณะสำหรับคนพิการ โดยให้มีการประชุมคณะอนุกรรมการที่เกี่ยวข้องพิจารณารายละเอียดในประเด็นที่เกี่ยวข้องอย่างครบถ้วนรอบด้าน อาทิ สมรรถนะ อุปกรณ์เสริม และการยกเว้นภาษีรถยนต์สาธารณะสำหรับคนพิการ รวมถึงการตรวจสอบการจัดสิ่งอำนวยความสะดวกสำหรับคนพิการในระบบขนส่งมวลชนสาธารณะ และการขับเคลื่อนการจ้างงานคนพิการ โดยขอให้มีการเร่งรัดการเชื่อมโยงข้อมูลคนพิการ ระหว่างกระทรวง พม. และกระทรวงแรงงาน เพื่อตรวจสอบการจ้างงานคนพิการ ต่อไป
"ทั้งนี้ พลเอก ฉัตรชัย สาริกัลยะ รองนายกรัฐมนตรี ได้มีข้อสั่งการในที่ประชุมสำคัญ ดังนี้ 1) การเร่งจัดตั้งสถาบันวิจัยฯ ให้มีความชัดเจนและเห็นผลโดยเร็ว 2) การเร่งจัดตั้งศูนย์บริการคนพิการระดับจังหวัด ตามนโยบายรัฐบาล ด้วยการบูรณาการความร่วมมือจากทุกหน่วยงานที่เกี่ยวข้อง” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/15798
