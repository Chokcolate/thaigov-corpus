รัฐบาลไทย-ข่าวทำเนียบรัฐบาล-สธ.แนะวิธีเตรียมร่างกายให้พร้อมก่อนร่วมกิจกรรม “Bike อุ่นไอรัก”

วันศุกร์ที่ 7 ธันวาคม 2561
สธ.แนะวิธีเตรียมร่างกายให้พร้อมก่อนร่วมกิจกรรม “Bike อุ่นไอรัก”
กระทรวงสาธารณสุข แนะข้อควรปฏิบัติในการปั่นจักรยาน ชวนคนไทยเตรียมร่างกายให้พร้อม ก่อนเข้าร่วมกิจกรรม “Bike อุ่นไอรัก”
กระทรวงสาธารณสุข แนะข้อควรปฏิบัติในการปั่นจักรยาน ชวนคนไทยเตรียมร่างกายให้พร้อม ก่อนเข้าร่วมกิจกรรม “Bike อุ่นไอรัก”
นายแพทย์สุขุม กายจนพิมาย ปลัดกระทรวงสาธารณสุข ให้สัมภาษณ์ถึงการเตรียมความพร้อมร่างกายเพื่อเข้าร่วมกิจกรรม “Bike อุ่นไอรัก” ที่จะมีขึ้นในวันที่ 9 ธันวาคม 2561 เนื่องในโอกาสเปิดงาน “อุ่นไอรัก คลายความหนาว สายน้ำแห่งรัตนโกสินทร์” ว่า ผู้ที่เข้าร่วมกิจกรรมในครั้งนี้ควรเตรียมความพร้อมก่อนปั่น ดูแลสุขภาพตนเองให้แข็งแรงที่สุด โดยเฉพาะประชาชนทั่วไปที่ไม่ได้ปั่นเป็นประจำ ผู้สูงอายุหรือผู้ที่มีโรคประจำตัวควรพบแพทย์เพื่อประเมินสุขภาพก่อนเข้าร่วมกิจกรรม
สำหรับการเตรียมความพร้อมร่างกายก่อนเข้าร่วมกิจกรรม “Bike อุ่นไอรัก” คือ ควรหมั่นฝึกซ้อมปั่นจักรยานเป็นประจำ พักผ่อนให้เพียงพออย่างน้อย 8 ชั่วโมง  งดเครื่องดื่มแอลกอฮอล์หรือของมึนเมาอย่างน้อย 24 ชั่วโมง รับประทานอาหารก่อนการปั่นจักรยานอย่างน้อย 2 ชั่วโมง และหลีกเลี่ยงอาหารที่ไม่สะอาดหรืออาหารที่มีความเสี่ยงทำให้ท้องเสีย ตรวจเช็คจักรยานให้พร้อมกับการปั่น เตรียมอุปกรณ์ใส่ของจำเป็นเช่น บัตรประชาชน ข้อมูลสุขภาพ ยาประจำตัว ขวดน้ำ ขนมขบเคี้ยว หรือลูกอมที่มีความหวานเพื่อเพิ่มน้ำตาลในเลือด
ส่วนการปฏิบัติตัวขณะร่วมกิจกรรม “Bike อุ่นไอรัก” ไม่ใช้โทรศัพท์มือถือขณะปั่น ต้องมีการให้สัญญาณมือหรือเสียงเมื่อจะแซง หากปั่นช้าให้อยู่เลนซ้าย ปั่นเร็วให้อยู่เลนขวา โดยเว้นระยะไม่ให้รถเกี่ยวกัน ผู้ที่ปั่นระยะทาง 39 กิโลเมตรควรรับประทานมื้อเที่ยงให้มากเพราะอาจใช้เวลานาน สำหรับผู้ที่มีโรคประจำตัวให้จดข้อมูลโรคประจำตัว ยาที่ใช้ ประวัติแพ้ยา กรุ๊ปเลือด เบอร์โทรญาติ และผูกข้อมือด้วยผ้าสีเหลือง เพื่อเป็นข้อมูลกรณีเจ็บป่วยฉุกเฉิน ทั้งนี้ หากเจ็บป่วยฉุกเฉินหรือได้รับอุบัติเหตุให้หลบเข้าข้างทาง และแจ้งขอความช่วยเหลือจากบุคลากรสาธารณสุข หรือจิตอาสาในบริเวณงาน หรือโทรสายด่วน 1669 นอกจากนี้ หลังการปั่นจักรยาน ควรยืดเหยียดกล้ามเนื้อเพื่อปรับสภาพร่างกาย จิบน้ำบ่อย ๆ เพื่อชดเชยเหงื่อที่เสียไป
*******************************  7 ธันวาคม 2561

ที่มา : https://www.thaigov.go.th/news/contents/details/17386
