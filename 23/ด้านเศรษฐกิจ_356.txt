รัฐบาลไทย-ข่าวทำเนียบรัฐบาล-คลังชวนเที่ยวงานกาชาด 2561 จัดเต็ม “สาระ-ความสนุก-บริการ”

วันพฤหัสบดีที่ 22 พฤศจิกายน 2561
คลังชวนเที่ยวงานกาชาด 2561 จัดเต็ม “สาระ-ความสนุก-บริการ”
รองประธานคณะกรรมการร้านกาชาดกระทรวงการคลัง กล่าวถึงความพร้อมในการร่วมออกร้านกาชาดกระทรวงการคลัง เนื่องในโอกาสการจัดงานกาชาด ประจำปี 2561 ระหว่างวันที่ 23 พฤศจิกายน - 1 ธันวาคม 2561 รวม 9 วัน 9 คืน ณ บริเวณสวนลุมพินี กรุงเทพฯ
นายยุทธนา หยิมการุณ รองปลัดกระทรวงการคลัง ในฐานะรองประธานคณะกรรมการร้านกาชาดกระทรวงการคลัง กล่าวถึงความพร้อมในการร่วมออกร้านกาชาดกระทรวงการคลัง เนื่องในโอกาสการจัดงานกาชาด ประจำปี 2561 ระหว่างวันที่ 23 พฤศจิกายน - 1 ธันวาคม 2561 รวม 9 วัน 9 คืน ณ บริเวณสวนลุมพินี กรุงเทพฯ ว่า กระทรวงการคลังรู้สึกยินดีเป็นอย่างยิ่งที่ได้ร่วมเป็นส่วนหนึ่งในการร่วมช่วยเหลือสังคมผ่านสภากาชาดไทย  ในฐานะองค์กรสาธารณกุศลที่ให้บริการทางการแพทย์ การสาธารณสุข และบรรเทาทุกข์แก่คนไทย และผู้ยากไร้ทั่วประเทศ งานกาชาดที่ผ่านมาทุกปี จะเป็นงานที่พี่น้องชาวไทยตั้งตาคอย เพราะทุกคนรู้ดีว่านอกเหนือจากความสุขความสนุกที่จะได้รับแล้ว งานนี้ยังถือเป็นการทำบุญ ช่วยเหลือผู้ตกทุกข์ได้ยาก และเป็นการเฉลิมพระเกียรติคุณ ระลึกถึงพระมหากรุณาธิคุณที่สถาบัน พระมหากษัตริย์ทรงมีต่อพสกนิกรชาวไทยมาโดยตลอด ที่สำคัญในปีนี้ ถือเป็นโอกาสพิเศษที่สภากาชาดไทยครบรอบ 125 ปี กระทรวงการคลังจึงได้เตรียมการจัดงานที่เพียบพร้อมทั้งนิทรรศการความรู้ที่เป็นสาระประโยชน์ ความสนุกสนานจากการออกร้านเล่นเกม และบริการที่หลากหลายจากหน่วยงานในสังกัดทั้งภาคราชการและรัฐวิสาหกิจมาพร้อมให้บริการประชาชนในร้านกาชาดกระทรวงการคลัง ทั้งนี้ สมเด็จพระเทพรัตนราชสุดาฯ สยามบรมราชกุมารี องค์อุปนายิกาสภากาชาดไทย  จะเสด็จพระราชดำเนินทรงเปิดงานกาชาด ประจำปี 2561 ในวันศุกร์ที่ 23 พฤศจิกายน 2561 ณ พลับพลาพิธี หน้าหอสมุดประชาชน สวนลุมพินี กรุงเทพมหานคร เวลา 17.00 น.
สำหรับในส่วนของการออกร้านกาชาดกระทรวงการคลังในปีนี้ กระทรวงการคลังและหน่วยงานในสังกัดได้ร่วมนำกิจกรรมต่างๆ ที่เป็นจุดเด่นของแต่ละหน่วยงานมานำเสนออย่างมากมาย อาทิ การจำหน่ายสินค้าราคาถูกจากกรมศุลกากร การจำหน่ายจ่ายแลกเหรียญจากกรมธนารักษ์ การให้ความรู้และบริการตรวจสอบสิทธิ์ค่ารักษาพยาบาล/บัตรสวัสดิการแห่งรัฐ รวมถึงการออกร้านจำหน่ายสินค้าธงฟ้าราคาประหยัดสำหรับประชาชนที่มีบัตรสวัสดิการภาครัฐจากกรมบัญชีกลาง นิทรรศการความรู้เกี่ยวกับการออมจากธนาคารออมสินและกองทุนการออมแห่งชาติ การจำหน่ายสินค้าการเกษตรที่สดใหม่และสินค้าแปรรูปที่หลากหลายจากธนาคารเพื่อการเกษตรและสหกรณ์การเกษตร การจำหน่ายสลากกาชาดประจำวันโดยสำนักงานสลากกินแบ่งรัฐบาล และกิจกรรมเกมสนุกๆ ชิงรางวัลจากหลากหลายหน่วยงาน
“งานกาชาดปีนี้มีการเปลี่ยนแปลงสถานที่ในการจัดงาน จากเดิมที่จัดขึ้นในบริเวณลานพระราชวังดุสิตและสวนอัมพร มาเป็นที่สวนลุมพินี ร่วมถึงเปลี่ยนแปลงเวลาในการจัดงาน ซึ่งข้อดีก็คือ ช่วงนี้เป็นช่วงหน้าหนาวอากาศกำลังเย็นสบาย เดินได้สบายๆ ไม่ร้อน และด้วยความที่สวนลุมพินีเองก็มีต้นไม้มาก ทำให้ได้ความร่มรื่น และบรรยากาศที่แตกต่างกันออกไป นอกจากนั้นสถานที่จัดงานที่อยู่ใจกลางเมืองมีระบบขนส่งมวลชนที่หลากหลาย ทั้งรถประจำทาง รถสาธารณะ และรถไฟฟ้า  ก็จะช่วยอำนวยความสะดวกให้แก่ประชาชนผู้สนใจเข้าเที่ยวชมงานได้มากขึ้น Theme การจัดงานครั้งนี้จะเป็นแนวย้อนยุค ทำให้มีมุมมีการแต่งร้านสวยๆ มากมาย เหมาะสำหรับคนที่ชอบถ่ายภาพ สำหรับร้านกาชาดกระทรวงการคลังในปีนี้ จะตั้งอยู่บริเวณประตู 1 สวนลุมพินี ฝั่งถนนวิทยุ ซึ่งตลอดการจัดงานทั้ง 9 วัน ในช่วง 23 พฤศจิกายน - 1 ธันวาคม 2561 ตั้งแต่เวลา 10.30 - 22.00 น. งานในครั้งนี้ไม่เสียค่าผ่านประตู ซึ่งเราจะมีกิจกรรมที่หลากหลายทั้งสาระความรู้ที่เกี่ยวกับผลงาน การจำหน่ายสินค้า และความสนุกสนานจากเกมชิงรางวัล
ผมในนามชาวกระทรวงการคลังก็อยากจะขอเชิญชวนให้พี่น้องประชาชนชาวไทยทุกท่านมาเที่ยวชมงานในครั้งนี้ มาเยี่ยมชมร้านกาชาดกระทรวงการคลัง มาร่วมสนุกสนาน ร่วมทำบุญ และจับจ่ายสินค้าเพื่อเตรียมไว้ใช้ในวาระโอกาสแห่งความสุขที่กำลังจะมาถึงในช่วงสิ้นปีนี้ ซึ่งผมรับรองว่างานในปีนี้จะเป็นอีกหนึ่งงานกาชาดที่ท่านจะต้องพึงพอใจ มีความสุข และประทับใจอย่างแน่นอน” รองปลัดกระทรวงการคลัง กล่าวในตอนท้าย
ส่วนอำนวยการ สำนักบริหารกลาง สำนักงานปลัดกระทรวงการคลัง
โทร. 0 2126 5800 ต่อ 2237
สรุปข้อมูลการออกร้านกาชาดกระทรวงการคลัง
หน่วยงาน    กิจกรรม
1. กรมธนารักษ์
- นิทรรศการทรัพย์สินมีค่าของแผ่นดิน
- การจำหน่ายจ่ายแลกเหรียญ
2. กรมบัญชีกลาง
- กิจกรรมให้ความรู้และบริการตรวจสอบสิทธิ์ค่ารักษาพยาบาล/บัตรสวัสดิการแห่งรัฐ
- การจำหน่ายสินค้าร้านธงฟ้าราคาประหยัด สำหรับประชาชนที่มีบัตรสวัสดิการภาครัฐเท่านั้น
3. กรมศุลกากร
- การจำหน่ายสินค้าราคาถูกตลอดระยะเวลาการจัดงานทั้ง 9 วัน
- กิจกรรมให้ความรู้เกี่ยวกับกรมศุลกากร
4. กรมสรรพสามิต
- กิจกรรมร่วมเล่นเกมเพื่อลุ้นรับของที่ระลึก
- กิจกรรมให้ความรู้เกี่ยวกับกรมสรรพสามิต
5. กรมสรรพากร
- กิจกรรมร่วมเล่นเกมเพื่อลุ้นรับของที่ระลึก
- บริการให้คำแนะนำด้านภาษี
- นิทรรศการความรู้เรื่องของภาษีเงินได้ และก้าวเข้าสู่ยุคใหม่ของกรมสรรพากรกับระบบ RD Digital
6. ธนาคารออมสิน
- Theme การจัดบูทแบบย้อนวันวาน
- การจำลองสาขาในรูปแบบ DigiThai Banking
- บริการในยุคดิจิทัล ทั้งเปิดบัญชี สมัคร MyMo บริการสินเชื่อ และตู้ ATM
- กระปุกออมสิน สำหรับผู้บริจาคเงินผ่าน QR สาธุ (e-donation) ผ่าน Application MyMo ของธนาคารออมสิน (200 ท่าน/วัน) ตลอด 9 วัน
7. สำนักงานสลากกินแบ่งรัฐบาล
- จำหน่ายสลากกาชาดประจำวัน เพื่อให้ผู้มาเยี่ยมชมร้านกาชาดกระทรวงการคลัง ร่วมเล่นเกมส์ จับสลาก หมุนวงล้อ ชิงรางวัลต่างๆ และนำรายได้จากการจำหน่ายสลากหลัง หักค่าใช้จ่าย นำทูลเกล้าฯ ถวายโดยเสด็จพระราชกุศล บำรุงสภากาชาดไทย
8.ธนาคารอาคารสงเคราะห์
- กิจกรรมร่วมเล่นเกมเพื่อลุ้นรับของที่ระลึก
- กิจกรรมให้ความรู้เกี่ยวกับ ธอส.
9. ธนาคารเพื่อการเกษตรและการเกษตรและสหกรณ์การเกษตร
- การจำหน่ายสินค้าเกษตร
10. ธนาคารอิสลาม
- กิจกรรมให้ความรู้เกี่ยวกับธนาคาร
- กิจกรรมร่วม Like Page ธนาคาร เพื่อรับของที่ระลึก
11. คณะกรรมการกำกับและส่งเสริมการประกอบธุรกิจประกันภัย
- นิทรรศการเพื่อเผยแพร่ความรู้ด้านการประกันภัย
- บริการให้คำปรึกษา การรับเรื่องร้องเรียนด้านการประกันภัย
- กิจกรรมให้ความรู้เกี่ยวกับ คปภ.
- การแจกกรมธรรม์ประกันภัย 100 (ไมโครอินชัวรันส์) สำหรับผู้เข้าร่วมกิจกรรม
12. กองทุนการออมแห่งชาติ
- กิจกรรมร่วมเล่นเกมเพื่อลุ้นรับของที่ระลึก
- กิจกรรมการตรวจสอบสิทธิ
- การรับสมัครสมาชิก กอช. พิเศษหากสมัครภายในงานจะได้รับเสื้อ กระปุก และปิ่นโต เป็นของที่ระลึก
13. ธนาคารแห่งประเทศไทย
- กิจกรรมร่วมเล่นเกมเพื่อลุ้นรับของที่ระลึก
- การจำหน่ายหนังสือ “รวมธนบัตรรัชกาลที่ 9”

ที่มา : https://www.thaigov.go.th/news/contents/details/17000
