รัฐบาลไทย-ข่าวทำเนียบรัฐบาล-กรมการค้าต่างประเทศชี้แจง กรณีปัญหาราคามะพร้าวตกต่ำ

วันพฤหัสบดีที่ 11 ตุลาคม 2561
กรมการค้าต่างประเทศชี้แจง กรณีปัญหาราคามะพร้าวตกต่ำ
กรมการค้าต่างประเทศชี้แจง กรณีปัญหาราคามะพร้าวตกต่ำ
เมื่อวันที่ 24 กันยายน 2561 นายอดุลย์  โชตินิสากรณ์ อธิบดีกรมการค้าต่างประเทศ กระทรวงพาณิชย์ ชี้แจงประเด็นข่าวปัญหาราคามะพร้าวตกต่ำ ดังนี้
1. กรณีการกำหนดราคากลางมะพร้าวไม่ได้อยู่ในความรับผิดชอบของกรมการค้าต่างประเทศ สำหรับประเด็นชะลอการนำเข้ามะพร้าว (มะพร้าวผล น้ำกะทิ และมะพร้าวขาวแช่แข็ง) จากต่างประเทศนั้น กรมฯ ตระหนักและรับทราบถึงความเดือดร้อนของเกษตรกรมาอย่างต่อเนื่อง แต่หากใช้มาตรการห้ามนำเข้า จะเป็นการขัดต่อพันธกรณีระหว่างประเทศ ดังนั้น ในชั้นนี้ เห็นว่า สามารถพิจารณานำมาตรการที่มิใช่ภาษีเข้ามาใช้ในการชะลอการนำเข้าได้
2. สำหรับการทบทวนระเบียบการนำเข้า ที่ต้องการให้มีแต่อุตสาหกรรมน้ำกะทิเป็นผู้นำเข้าและต้องแนบข้อมูลการนำเข้าย้อนหลัง 2 ปี นั้น ประเด็นนี้ กรมฯ จะส่งให้สำนักงานเศรษฐกิจการเกษตรในฐานะฝ่ายเลขานุการคณะกรรรมการพืชน้ำมันและน้ำมันพืช หยิบยกเข้าที่ประชุมคณะกรรมการฯ เพื่อพิจารณากำหนดคุณสมบัติผู้มีสิทธินำเข้าและเกณฑ์การออกหนังสือรับรองต่อไป
3. ในประเด็นบทลงโทษผู้กระทำผิดเงื่อนไขการนำเข้า กรมฯ จะส่งสำนักงานเศรษฐกิจการเกษตรในฐานะฝ่ายเลขานุการคณะกรรรมการพืชน้ำมันและน้ำมันพืช หยิบยกเข้าที่ประชุมคณะกรรมการฯ เพื่อพิจารณากำหนดบทลงโทษต่อไป
สำหรับการกวดขันการลักลอบนำเข้ามะพร้าวเถื่อน กระทรวงพาณิชย์โดยกรมการค้าภายในได้ประสานกรมศุลกากรเมื่อเดือนพฤษภาคม 2561 เพื่อเข้มงวดตรวจสอบ ปราบปรามการลักลอบนำเข้ามะพร้าวเถื่อน มิให้ส่งผลกระทบต่อเกษตรกรผู้ผลิตมะพร้าวในประเทศ
ประเด็นสำคัญ มะพร้าวเป็นสินค้าที่อยู่ภายใต้การกำกับดูแลของคณะกรรมการพืชน้ำมันและน้ำมันพืช โดยมีรองนายกรัฐมนตรีฝ่ายเศรษฐกิจ เป็นประธาน และมีผู้แทนหน่วยงานภาครัฐ อาทิ กระทรวงเกษตรและสหกรณ์ กระทรวงพาณิชย์ กระทรวงการคลัง รวมถึงผู้แทนเครือข่ายเกษตรกร ร่วมเป็นคณะกรรมการ
ข้อมูลเพิ่มเติม  จากสถิติ (กรมศุลกากร) การนำเข้ามะพร้าวจากต่างประเทศในช่วง 8 เดือนแรกของปี 2561 (มกราคม – สิงหาคม) ปรากฏว่า มีการนำเข้าปริมาณ 195,303 ตัน ลดลงจากช่วงเดียวกันของปีก่อนหน้า ร้อยละ 27.03 (ปีก่อนหน้า 268,672 ตัน)
ซึ่งจากสถิติข้างต้น จะเห็นว่า การนำเข้ามะพร้าวจากต่างประเทศลดลงอย่างมีนัยสำคัญ แต่พบว่า เกษตรกรผู้ปลูกมะพร้าวกลับเดือดร้อนจากการประสบปัญหาราคาตกต่ำ ซึ่งก็มีความเป็นไปได้ว่า มะพร้าวที่สร้างความเดือดร้อนอยู่ในท้องตลาดนี้ อาจมีแหล่งที่มาไม่ถูกต้อง ดังนั้น หน่วยงานที่รับผิดชอบควรเร่งกวดขันต่อไป
-----------------------

ที่มา : https://www.thaigov.go.th/news/contents/details/15778
