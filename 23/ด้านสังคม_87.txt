รัฐบาลไทย-ข่าวทำเนียบรัฐบาล-รองนายกฯ ลงพื้นที่รพ.สต.บ้านคลองม่วง จ.กระบี่ ตรวจเยี่ยมระบบบริการปฐมภูมิและอสม 4.0

วันพฤหัสบดีที่ 1 พฤศจิกายน 2561
รองนายกฯ ลงพื้นที่รพ.สต.บ้านคลองม่วง จ.กระบี่ ตรวจเยี่ยมระบบบริการปฐมภูมิและอสม 4.0
พลเอกฉัตรชัย สาริกัลยะ รองนายกรัฐมนตรีลงพื้นที่โรงพยาบาลส่งเสริมสุขภาพตำบลบ้านคลองม่วง จังหวัดกระบี่ ตรวจเยี่ยมระบบบริการปฐมภูมิ และอสม. 4.0 ใช้แอปพลิเคชัน อสม.ออนไลน์ เสริมการปฏิบัติงานดูแลสุขภาพประชาชน เพิ่มการเข้าถึงบริการของรัฐ
วันนี้ (1 พฤศจิกายน 2561) พลเอก ฉัตรชัย สาริกัลยะ รองนายกรัฐมนตรี พร้อมด้วย พลเอก ปัฐมพงศ์ ประถมภัฎ ผู้ช่วยรัฐมนตรีประจำสำนักนายกรัฐมนตรีและนายแพทย์ศุภกิจ ศิริลักษณ์ รองปลัดกระทรวงสาธารณสุข ลงพื้นที่ตรวจเยี่ยม ให้กำลังใจเจ้าหน้าที่และอาสาสมัครสาธารณสุขประจำหมู่บ้าน (อสม.) โรงพยาบาลส่งเสริมสุขภาพตำบล (รพ.สต.) บ้านคลองม่วง จ.กระบี่ และให้สัมภาษณ์ว่ารัฐบาล ได้กําหนดนโยบายการพัฒนาระบบสาธารณสุข โดยเฉพาะพื้นที่ห่างไกล โดยส่งเสริมพัฒนาศักยภาพ รพ.สต. และอสม. ให้สามารถดูแลประชาชนในขั้นต้น ลดค่าใช้จ่ายในการเดินทางและให้การดูแลผู้ป่วยผู้สูงอายุอย่างมีประสิทธิภาพเน้นการป้องกันการเจ็บป่วยและนําเทคโนโลยีมาเสริมการปฏิบัติงานนอกจากนี้ รพ.สต. และอสม. จะเป็นศูนย์เชื่อมโยงการทำงานของระบบบริการปฐมภูมิ คลินิกหมอครอบครัว ทีมหมอครอบครัว และคณะกรรมการพัฒนาคุณภาพชีวิตระดับอําเภอ(พชอ.)ได้เร่งรัดพัฒนารพ.สต. เป็นรพ.สต. ติดดาวและพัฒนา อสม.ที่ทำงานใกล้ชิดประชาชนมากที่สุด จํานวน1,030,000 คนทั่วประเทศ ให้มีความรู้และศักยภาพในการดูแลประชาชนเพิ่มขึ้น เป็นอสม. 4.0 ดูแลประชาชน โดยเฉพาะในกลุ่มเด็ก ผู้สูงอายุ ผู้พิการ โรคไม่ติดต่อเรื้อรัง
พลเอก ฉัตรชัย กล่าวต่อว่า รู้สึกชื่นชม รพ.สต.บ้านคลองม่วง ที่นําเทคโนโลยีการสื่อสารคือแอปพลิเคชัน อสม. ออนไลน์ มาเสริมการปฏิบัติงานเป็นเครื่องมือติดต่อสื่อสารระหว่างเจ้าหน้าสาธารณสุข กับเครือข่าย อสม. เพิ่มประสิทธิภาพการทํางานเป็นคลังความรู้สําหรับอสม. ในการลงพื้นที่เยี่ยมผู้ป่วยและประชาชนในพื้นที่รับผิดชอบลดการทํางานที่ซ้ำซ้อนลดเวลาการทํางานประหยัดค่าใช้จ่าย และช่วยให้ประชาชนเข้าถึงข้อมูลและบริการด้านสุขภาพอย่างทั่วถึง นอกจากนี้ ขณะนี้ภาคใต้เป็นช่วงฤดูฝนได้กำชับให้รพ.สต. อสม. เชิญชวนประชาชน และทุกภาคส่วนในพื้นที่ ช่วยกันกำจัดแหล่งเพาะพันธุ์ลูกน้ำยุงลาย ดูแลสิ่งแวดล้อมในบ้านตนเองและชุมชนอย่างต่อเนื่อง เพื่อป้องกันการระบาดของโรคไข้เลือดออก และการเข้าถึงผู้ป่วยสงสัยอย่างรวดเร็ว เพื่อให้รักษาพยาบาลอย่างถูกต้องลดการเสียชีวิต ซึ่งผลของความร่วมมือทุกภาคส่วน ทำให้ผู้ป่วยไข้เลือดออกลดลงอย่างต่อเนื่อง
“ขอเป็นกําลังใจให้กับเจ้าหน้าที่ รพ.สต. และอสม. ในการทํางานด้วยความมุ่งมั่น ยึดประโยชน์ของประชาชนชุมชนเป็นสําคัญ และขอให้ดํารงการพัฒนา อสม. 4.0 เป็นแบบอย่างให้กับพื้นที่อื่นๆ พร้อมกับการทํางานเชิงรุกในการป้องกันโรคต่างๆ” พลเอก ฉัตรชัย กล่าว
พลเอก ปัฐมพงศ์ ประถมภัฎ ผู้ช่วยรัฐมนตรีประจำสำนักนายกรัฐมนตรี กล่าวว่า จากการเยี่ยมชมจุดบริการต่าง ๆ และนิทรรศการของรพ.สต.บ้านคลองม่วง พบว่า เจ้าหน้าที่และอสม.มีการทำงานร่วมกันกับทุกภาคส่วนในพื้นที่ อสม.ได้รับการอบรมฟื้นฟูความรู้อย่างต่อเนื่อง พัฒนาศักยภาพด้านต่าง ๆ รวมทั้งการช่วยชีวิตขั้นพื้นฐานมีจิตอาสา เป็นผู้นำการเปลี่ยนแปลงด้านสุขภาพและช่วยเหลือสังคมเช่น กลุ่มออกกำลังกาย ร่วมให้บริการที่จัดตรวจช่วงเทศกาล เป็นแบบอย่างการจัดบ้านเรือนให้สะอาด เป็นต้น
ทั้งนี้ รพ.สต.บ้านคลองม่วง เป็น 1 ใน 10 จังหวัดที่ได้รับรางวัลดีเด่นระดับประเทศ ในโครงการ“ประกวดการใช้งาน Application อสม. ออนไลน์” ซึ่งเอไอเอส ร่วมกับกระทรวงดิจิทัลเพื่อเศรษฐกิจและสังคม และ กระทรวงสาธารณสุข จัดขึ้นเพื่อส่งเสริมการทํางานสาธารณสุขชุมชนให้ก้าวสู่ไทยแลนด์ 4.0
**************************************1 พฤศจิกายน 2561

ที่มา : https://www.thaigov.go.th/news/contents/details/16494
