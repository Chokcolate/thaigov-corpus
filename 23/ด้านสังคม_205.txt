รัฐบาลไทย-ข่าวทำเนียบรัฐบาล-รมว.พม. มอบนโยบายขับเคลื่อนงาน ปี 2562 “พม. เป็นผู้นำด้านสังคมของไทย และอาเซียน มุ่งสู่คนอยู่ดีมีสุขในสังคมคุณภาพ” พร้อมเตรียมมอบของขวัญปีใหม่ “พม. เติมสุข ทั่วไทย 62"

วันพฤหัสบดีที่ 6 ธันวาคม 2561
รมว.พม. มอบนโยบายขับเคลื่อนงาน ปี 2562 “พม. เป็นผู้นำด้านสังคมของไทย และอาเซียน มุ่งสู่คนอยู่ดีมีสุขในสังคมคุณภาพ” พร้อมเตรียมมอบของขวัญปีใหม่ “พม. เติมสุข ทั่วไทย 62"
รมว.พม. มอบนโยบายขับเคลื่อนงาน ปี 2562 “พม. เป็นผู้นำด้านสังคมของไทย และอาเซียน มุ่งสู่คนอยู่ดีมีสุขในสังคมคุณภาพ” พร้อมเตรียมส่งมอบ 4 ความสุข เป็นของขวัญปีใหม่ “พม. เติมสุข ทั่วไทย 2562”
วันนี้ (6 ธ.ค. 61) เวลา 09.00 พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)เป็นประธานเปิดการประชุมการมอบนโยบายกระทรวงการพัฒนาสังคมและความมั่นคงของมนุษย์ ประจำปีงบประมาณ พ.ศ. 2562 พร้อมการเตรียมมอบของขวัญปีใหม่ ปี 2562 ภายใต้แนวคิด "พม. เติมสุขทั่วไทย 2562” (Fill with Happiness) โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) พร้อมด้วยผู้บริหารระดับสูง พัฒนาสังคมและความมั่นคงของมนุษย์จังหวัด (พมจ.) ผู้อำนวยการสำนักงานส่งเสริมและสนับสนุนวิชาการ (ผอ.สสว.) และหัวหน้าหน่วยงานทั่วประเทศทั้งในส่วนกลางและส่วนภูมิภาค จำนวนทั้งสิ้น 500 คน เข้าร่วมประชุม ซึ่งกำหนดจัดขึ้นระหว่างวันที่ 6 - 7 ธ.ค. 2561ณ ห้องราชา บอลรูม โรงแรมปริ๊นซ์พาเลซ กรุงเทพฯ
พลเอก อนันตพร กล่าวว่า รัฐบาลได้ให้ความสำคัญในการแก้ไขปัญหาความยากจน เพื่อลดความเหลื่อมล้ำ สร้างความเป็นธรรมในสังคม และการสร้างโอกาสในการเข้าถึงสวัสดิการและบริการของรัฐ โดยกระทรวงการพัฒนา สังคมและความมั่นคงของมนุษย์ (พม.) ได้ขับเคลื่อนภารกิจสำคัญในการพัฒนาคนและสังคม ด้วยการสร้างโอกาส และความเสมอภาคทางสังคม ความเข้มแข็งของประชาชน ชุมชน และภาคีเครือข่าย ความร่วมมือกับภาคีเครือข่าย ทุกภาคส่วน ตามแนวคิดประชารัฐ โดยได้น้อมนำแนวทางตามหลักปรัชญาของเศรษฐกิจพอเพียงมาใช้ในการพัฒนางาน พร้อมทั้งการดำเนินงานภายใต้กรอบยุทธศาสตร์ชาติระยะ 20 ปี (พ.ศ. 2561 - 2580) นโยบายของรัฐบาลการปฏิรูปประเทศ โดยเฉพาะแผนปฏิรูปประเทศด้านสังคม แผนพัฒนาเศรษฐกิจและสังคมแห่งชาติฉบับที่ 12 (พ.ศ. 2560 -2564) และยุทธศาสตร์กระทรวง พม. ระยะ 5 ปี (พ.ศ. 2560 - 2564) ภายใต้วิสัยทัศน์ "พม.เป็นผู้นำด้านสังคมของไทยและอาเซียน มุ่งสู่คนอยู่ดีมีสุขในสังคมคุณภาพ” รวมทั้งกรอบเป้าหมายการพัฒนาที่ยั่งยืน (SDGs) ของสหประชาชาติ ทั้งนี้ เพื่อให้การขับเคลื่อนและผลักดันงานพัฒนาคนและสังคมอย่างต่อเนื่องและมีทิศทางทั้งในส่วนกลางและส่วนภูมิภาค จึงได้กำหนดจัดการประชุมการมอบนโยบายกระทรวงการพัฒนาสังคมและความมั่นคงของมนุษย์ ปีงบประมาณ พ.ศ. 2562 สำหรับผู้บริหารระดับสูง พัฒนาสังคมและความมั่นคงของมนุษย์จังหวัด (พมจ.) ผู้อำนวยการสำนักงานส่งเสริม และสนับสนุนวิชาการ (สสว.) และหัวหน้าหน่วยงานทั่วประเทศทั้งในส่วนกลางและส่วนภูมิภาค ในฐานะผู้นำการเปลี่ยนแปลง เป็นการเสริมสร้างความรู้ ความเข้าใจ และทักษะในบริหารจัดการหน่วยงาน ก่อนถ่ายทอดนโยบายจากส่วนกลางไปสู่ แนวทางการปฏิบัติในส่วนภูมิภาคอย่างชัดเจน ถูกต้อง และเป็นไปในทิศทางเดียวกัน ส่งผลให้เกิดผลสัมฤทธิ์และสามารถบรรลุเป้าหมายได้อย่างมีประสิทธิภาพ โดยคำนึงถึงประชาชนกลุ่มเป้าหมายเป็นสำคัญ
พลเอก อนันตพร กล่าวต่อว่า การประชุมครั้งนี้ มีการมอบนโยบายการขับเคลื่อนภารกิจสำคัญของกระทรวง พม. ประจำปีงบประมาณ พ.ศ. 2562 ภายใต้กรอบแนวทางที่มุ่งเน้นการยกระดับพัฒนาคุณภาพชีวิตที่ดีให้กับประชาชน ทุกกลุ่มเป้าหมาย ลดความเหลื่อมล้ำ สร้างความเป็นธรรมในสังคม และสร้างโอกาสในการเข้าถึงสวัสดิการและบริการ ของรัฐ เพื่อก้าวไปสู่สังคมเพื่อคนทั้งมวล (Inclusive Society) ผ่านการขับเคลื่อนภารกิจในประเด็นสำคัญ ดังนี้ 1. การป้องกันและแก้ไขปัญหาความรุนแรงในสังคมไทย โดยการรณรงค์และป้องกันความรุนแรงในทุกรูปแบบ ภายใต้ชื่อ "สังคมไทยไร้ความรุนแรง” เพื่อให้สังคมไทยเป็นสังคมไร้ความรุนแรง ซึ่งเป็น 1 ใน 13 โครงการสำคัญ (Flagship) ของกระทรวง พม. อีกด้วย 2. การขับเคลื่อนวาระแห่งชาติ เรื่อง "สังคมผู้สูงอายุ” โดยมีเป้าหมายเพื่อให้ผู้สูงอายุไทย เป็น Active Ageing (Healthy , Security , Participation) ด้วย 2 มาตรการ ได้แก่ มาตรการการพัฒนาคุณภาพชีวิต ผู้สูงอายุ และคนทุกวัย และมาตรการยกระดับขีดความสามารถ สู่การบริหารจัดการภาครัฐ 4.0 3. การพัฒนาศักยภาพคนตลอดช่วงชีวิต โดยมุ่งเน้นการพัฒนาคนเชิงคุณภาพในทุกช่วงวัย ตั้งแต่ช่วงการตั้งครรภ์ ปฐมวัย วัยเด็ก เยาวชน วัยผู้ใหญ่ วัยแรงงาน และวัยผู้สูงอายุ 4.การพัฒนาระบบสวัสดิการสังคม โดยมุ่งเน้นการคิดรูปแบบการจัดสวัสดิการใหม่ๆ อย่างมีประสิทธิภาพ โปร่งใส และตรวจสอบได้ แทนการสงเคราะห์ พร้อมทั้งเพิ่มศักยภาพของผู้ด้อยโอกาส เสริมสร้างชุมชนเข้มแข็ง และบูรณาการความร่วมมือกับภาคีเครือข่ายทุกภาคส่วนตามแนวทางประชารัฐ และ 5. พัฒนาสังคมและความมั่นคงของมนุษย์อำเภอ (พมอ.) เป็นโครงการหนึ่งในแผนการปฏิรูปกระทรวง พม. ขณะนี้อยู่ระหว่างดำเนินการก่อนเสนอสำนักงานคณะกรรมการพัฒนาระบบราชการ (ก.พ.ร.) พิจารณาขอจัดตั้งสำนักงาน พมอ. ถือว่าเป็นกลไกสำคัญสำหรับการเพิ่มประสิทธิภาพในการเข้าถึงกลุ่มเป้าหมายที่เป็นกลุ่มเปราะบางและผู้ด้อยโอกาสในระดับพื้นที่
พลเอก อนันตพร กล่าวต่อไปว่า การประชุมครั้งนี้ ยังประกอบด้วยกิจกรรมสำคัญ ได้แก่ การมอบประกาศ เกียรติบัตรการประเมินมาตรฐานการปฏิบัติหน้าที่ของสำนักงาน พมจ. ประจำปีงบประมาณ พ.ศ. 2561 และประกาศเกียรติบัตรผู้ได้รับคัดเลือกเป็น 1 คนดี มีจริยธรรม 1 หน่วยงาน สำนักงานปลัดกระทรวง พม. โดยนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) เป็นประธานมอบ การนำเสนอโครงการและภารกิจสำคัญ (Flagship Projects) และการมอบแนวทางการขับเคลื่อนงาน ประจำปีงบประมาณ พ.ศ. 2562 โดยปลัด พม. การนำเสนอแนวทางการขับเคลื่อนงานของส่วนราชการ ประจำปีงบประมาณ พ.ศ. 2562 โดยหัวหน้าส่วนราชการระดับกรมหรือเทียบเท่า และการบรรยายพิเศษจากวิทยากรผู้ทรงคุณวุฒิ อาทิ "เทคนิคการเขียน ร้อยเรื่องเล่าชาว พม.” โดยอาจารย์ธีรภาพ โลหิตกุล ศิลปินแห่งชาติและนักเขียนสารคดีอิสระ และ "การพัฒนาสังคมในยุค 4.0” โดย ดร.ทวีศักดิ์ กออนันตกูล กรรมการปฏิรูปประเทศด้านเศรษฐกิจ นอกจากนี้ ยังมีการเสวนาในหัวข้อ "ก้าวอย่างไร...ไทยจะเป็น Inclusive Society”
พลเอก อนันตพร กล่าวเพิ่มเติมว่า สำหรับปีใหม่ 2562 ที่กำลังใกล้มาถึง ซึ่งเป็นช่วงเวลาแห่งการส่งความสุข กระทรวง พม. ได้จัดเตรียมของขวัญปีใหม่ ประจำปี 2562 ภายใต้แนวคิด "พม.เติมสุข ทั่วไทย 2562” (Fill with Happiness) เพื่อส่งความสุขให้กับประชาชนทุกกลุ่มเป้าหมายทั่วประเทศ ประกอบด้วย 4 ความสุข ดังนี้ 1. สุขถ้วนหน้า (Happy All) ได้แก่ 1.1 ทุกสิทธิคนพิการผ่านบัตรประชาชนใบเดียว เพื่อเข้ารับบริการหน่วยงานภาครัฐ และ 1.2 คงอัตราดอกเบี้ย สถานธนานุเคราะห์ ด้วยอัตราดอกเบี้ยต่ำสุดร้อยละ 25 สตางค์ต่อเดือน 2. สุขอาศัย (Happy Home) ได้แก่ 2.1 มอบบ้านสร้างชุมชนไทยทุกคนมั่นคงเข้มแข็ง 2562 หลัง 2.2 บ้านปันสุขเพื่อผู้สูงอายุ 1,000 หลัง 2.3 ร่วมใจ สร้างไทย สร้างที่อยู่อาศัยผู้ประสบภัย 75 หลัง และ 2.4 Easy Home ซื้อง่ายจ่ายสบาย 3. สุขร่วมใจ (Happy Heart) ได้แก่ 3.1 เปิดตัวศูนย์เรียนรู้นวัตกรรม เทคโนโลยี และสิ่งอำนวยความสะดวกสำหรับคนพิการ 3.2 ศาสนสถานเชื่อมบุญ เกื้อหนุนคนพิการและผู้สูงอายุ 3.3 หนาวนี้ที่บนดอย ตามรอยภูมิวัฒนธรรม 3.4 พม.เชื่อมใจ แบ่งปันความสุขสู่สังคม 3.5 สร้างพื้นที่เป้าหมายขจัดภัยความรุนแรง และ 3.6 เปิดตัวเว็บไซด์ รวมใจยุติความรุนแรง และ 4. สุขยั่งยืน (Happy Time) ด้วยการขับเคลื่อนวาระแห่งชาติ เรื่อง "สังคมผู้สูงอายุ”
"ทั้งนี้ ขอให้ทุกท่านในฐานะผู้นำการเปลี่ยนแปลงของกระทรวง พม. ร่วมกันขับเคลื่อนงานอย่างมีประสิทธิภาพ ด้วยการทำงานเป็นทีมเพื่อสร้างคุณค่า (Public value) และประโยชน์สุขให้แก่ประชาชน โดยยึดหลักธรรมาภิบาลและความโปร่งใส ตรวจสอบได้ การทำงานอย่างเต็มกำลังความสามารถ โดยยึดประชาชนเป็นศูนย์กลาง (Citizen - Centric Government) และการทำงานในเชิงรุกและมองไปข้างหน้าเพื่อให้ประชาชนได้ประโยชน์สูงสุด ซึ่งสามารถผลักดัน กระทรวง พม. เป็นผู้นำด้านสังคมในการขับเคลื่อนงานและบูรณาการความร่วมมือกับภาคีเครือข่ายทุกภาคส่วน ในสังคมตามแนวทางประชารัฐของรัฐบาล เพื่อการมีส่วนร่วมในการพัฒนาสังคม การสร้างความเป็นธรรมและความเสมอภาคในสังคม ตลอดจนการส่งเสริมและพัฒนาคุณภาพชีวิตทุกกลุ่มเป้าหมายได้อย่างยั่งยืนต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17345
