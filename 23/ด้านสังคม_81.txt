รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือหญิงชรา อายุ 65 ปี ไม่มีเอกสารหลักฐานทางราชการ และบ้านที่อาศัยจะถูกรื้อเพื่อสร้างหมู่บ้านจัดสรร ในซอยคู้บอน 27 กทม.

วันอังคารที่ 30 ตุลาคม 2561
พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือหญิงชรา อายุ 65 ปี ไม่มีเอกสารหลักฐานทางราชการ และบ้านที่อาศัยจะถูกรื้อเพื่อสร้างหมู่บ้านจัดสรร ในซอยคู้บอน 27 กทม.
พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือหญิงชรา อายุ 65 ปี ไม่มีเอกสารหลักฐานทางราชการ และบ้านที่อาศัยจะถูกรื้อเพื่อสร้างหมู่บ้านจัดสรร ในซอยคู้บอน 27 เขตบางเขน กทม.
วันนี้ (30 ต.ค. 61) เวลา 10.00 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 รวมทั้งหน่วยงานที่เกี่ยวข้อง ลงพื้นที่เยี่ยมและให้ความช่วยเหลือในเบื้องต้น กรณี หญิงชรา อายุ 65 ปี ไม่มีเอกสารหลักฐานทางราชการที่แสดงยืนยันตัวบุคคล และไม่เคยได้รับการศึกษา เนื่องจากมารดาได้ทอดทิ้งหนีหายไปและไม่ทราบญาติพี่น้อง ทำให้ไม่สามารถได้รับสิทธิสวัสดิการสังคมของภาครัฐ ต้องอาศัยอยู่ในบ้านไม่มีเจ้าของที่มีสภาพเก่าทรุดโทรม ไม่มีไฟฟ้า-น้ำประปา ซึ่งกำลังจะถูกรื้อเพื่อก่อสร้างหมู่บ้านจัดสรร ภายในซอยคู้บอน 27 แขวงท่าแร้ง เขตบางเขน กรุงเทพมหานคร
นางสุภัชชา กล่าวว่า จากกรณี หญิงชรารายหนึ่ง อายุ 65 ปี ไม่มีเอกสารหลักฐานทางราชการที่แสดงยืนยันตัวบุคคล ไม่เคยได้รับการศึกษา และไม่ทราบญาติพี่น้อง เนื่องจากมารดาได้ทอดทิ้งหนีหายไป อีกทั้งไม่มีที่อยู่อาศัยของตนเอง โดยหญิงชราดังกล่าวอาศัยอยู่กับหญิงชรารายหนึ่งอายุ 75 ปี ในบ้านที่มีสภาพเก่าทรุดโทรม ไม่มีไฟฟ้า-น้ำประปา โดยหญิงชราทั้งสองคนทำงานเป็นคนรับใช้ในบ้าน ต่อมาเจ้าของบ้านได้เสียชีวิตและไม่มีญาติพี่น้องของเจ้าของบ้านเข้ามาอยู่อาศัย จึงได้พักอาศัย อยู่ต่อเรื่อยมา ขณะนี้ ที่ดินของบ้านเป็นกรรมสิทธิ์ของบริษัทเอกชนและเตรียมจะปรับพื้นที่ก่อสร้างเป็นหมู่บ้านจัดสรร ส่งผลให้หญิงชราทั้งสองคนจะไม่มีที่อยู่อาศัย ภายในซอยคู้บอน 27 แขวงท่าแร้ง เขตบางเขน กรุงเทพมหานคร ทั้งนี้ เมื่อวันที่ 17 พฤษภาคม 2561 อาสาสมัครสาธารณสุขเขตบางเขน ร่วมกับอาสาสมัครกระทรวงการพัฒนาสังคมและความมั่นคงของมนุษย์ (อพม.) เขตคันนายาว กรุงเทพมหานคร ได้ลงพื้นที่ให้ความช่วยเหลือในเบื้องต้น ด้วยการนำหญิงชราอายุ 65 ปี เข้ารับการตรวจร่างกายที่ศูนย์บริการสาธารณสุข 24 บางเขน โดยเบื้องต้นพบจุดที่ปอด ทำให้แพทย์ต้องตรวจเสมหะเป็นระยะเวลา 3 วันต่อเนื่อง
นางสุภัชชา กล่าวต่อไปว่า สำหรับวันนี้ กระทรวงการพัฒนาสังคมและความมั่นคงของมนุษย์ (พม.) พร้อมเจ้าหน้าที่ ศูนย์ช่วยเหลือสังคม สายด่วน 1300 และหน่วยงานที่เกี่ยวข้องในสังกัดกระทรวง พม. ได้แก่ กรมพัฒนาสังคมและสวัสดิการ (พส.) กรมกิจการผู้สูงอายุ (ผส.) สำนักงานเขตบางเขน ศูนย์บริการสาธารณสุข 24 บางเขน และ อพม. เขตบางเขน มีการลงพื้นที่เยี่ยมหญิงชราทั้งสองคน เพื่อตรวจสอบข้อเท็จจริงและประเมินทางสังคม และให้ความช่วยเหลือในเบื้องต้นตามภารกิจของกระทรวง พม. อาทิ 1) หญิงชรา อายุ 65 ปี มีการมอบเครื่องอุปโภคบริโภคสำหรับใช้ในชีวิตประจำวัน และนำไปตรวจสุขภาพเพื่อให้การรักษาพยาบาลอย่างใกล้ชิด เนื่องจากพบว่ามีอาการป่วยทางสมอง อีกทั้งประสานความร่วมมือไปยังกรมการปกครอง กระทรวงมหาดไทย เพื่อดำเนินการทำบัตรประจำตัวบุคคลไม่มีสถานะทางทะเบียน เพื่อขอรับสิทธิสวัสดิการสังคมที่พึงได้รับจากภาครัฐ และประสาน อพม.เขตบางเขน ลงพื้นที่เยี่ยมบ้านและเฝ้าระวังเป็นระยะอย่างต่อเนื่อง และ 2) หญิงชรา อายุ 75 ปี มีการมอบเครื่องอุปโภคบริโภคสำหรับใช้ในชีวิตประจำวัน และประสานบุตรชายซึ่งอาศัยอยู่ที่จังหวัดสระแก้ว เพื่อมารับกลับไปอยู่กับครอบครัว อีกทั้งประสานพัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) ลงพื้นที่เยี่ยมบ้านและติดตามให้ความช่วยเหลือเป็นระยะอย่างต่อเนื่อง นอกจากนี้ หญิงชราทั้งสองคนยังได้รับเงินช่วยเหลือจากกองทุนนายไมตรี อินทุสุต และกองทุนมนัสวานิช เพื่อบรรเทาความเดือดร้อนในเบื้องต้น
"สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. มีการวางแผนร่วมกันเพื่อหาแนวทางช่วยเหลือดูแลในเรื่องการจัดสวัสดิการสังคมด้านผู้สูงอายุที่เหมาะสมต่อไป เพื่อพัฒนาคุณภาพชีวิตที่ดีอย่างมั่นคง ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่ง กระทรวง พม. พร้อมประสานหน่วยงานที่เกี่ยวข้อง เพื่อดำเนินการช่วยเหลือต่อไป” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/16436
