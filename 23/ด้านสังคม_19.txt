รัฐบาลไทย-ข่าวทำเนียบรัฐบาล-สธ. แนะประชาชน อิ่มบุญ-สุขภาพดีในเทศกาลกินเจ 2561

วันอังคารที่ 9 ตุลาคม 2561
สธ. แนะประชาชน อิ่มบุญ-สุขภาพดีในเทศกาลกินเจ 2561
กระทรวงสาธารณสุข เชิญชวนประชาชนร่วมเทศกาลกินเจ อิ่มบุญ-สุขภาพดี แนะนำถือศีลกินเจกินอย่างถูกหลักโภชนาการ ลดอาหารเค็มจัด หวานจัด และไขมันสูง
กระทรวงสาธารณสุข เชิญชวนประชาชนร่วมเทศกาลกินเจ อิ่มบุญ-สุขภาพดี แนะนำถือศีลกินเจกินอย่างถูกหลักโภชนาการ ลดอาหารเค็มจัด หวานจัด และไขมันสูง
วันนี้ (9 ตุลาคม 2561) ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า วันที่ 9 -17 ตุลาคม 2561 เป็นเทศกาลกินเจ เป็นช่วงเวลาที่ประชาชน จะรักษาศีลปฏิบัติธรรม และไม่เบียดเบียนชีวิตสัตว์ โดยงดบริโภคเนื้อสัตว์ รับประทานทานผัก ผลไม้ ซึ่งส่งผลดีต่อสุขภาพกายและจิตใจ ซึ่งอาหารจำพวกคาร์โบไฮเดรตและโปรตีนจากถั่ว จะย่อยง่ายกว่าเนื้อสัตว์และไขมันมาก ทำให้ระบบย่อยอาหาร ทั้งกระเพาะอาหาร ลำไส้เล็ก และลำไส้ใหญ่ ได้หยุดพักจากการทำงานหนักมาตลอดปี ถุงน้ำดีจะมีความแข็งแรงขึ้น ผัก ผลไม้ มีกากใยที่ช่วยระบบขับถ่ายและการย่อยอาหารทำงานได้ดี ช่วยขับของเสียและสารพิษที่ตกค้างอยู่ในร่างกาย ลดคอเลสเตอรอล ควบคุมระดับน้ำตาลในเลือด ลดการเจ็บป่วยจากโรคไม่ติดต่อเรื้อรัง เช่น ความดันโลหิตสูง ไขมันในเลือดสูง ที่เป็นปัจจัยเสี่ยงสำคัญของการเกิดโรคหัวใจและหลอดเลือด ซึ่งโดยข้อมูลจากองค์การอนามัยโลกพบว่า กลุ่มโรคหัวใจและหลอดเลือดเป็นสาเหตุการตายอันดับ 1 ของคนทั่วโลก มีผู้เสียชีวิตประมาณ 17.7 ล้านคน
“อาหารเจส่วนใหญ่จะเป็นประเภทแป้ง มีไขมันสูง หากรับประทานมากเกินไปจะทำให้น้ำหนักตัวเพิ่ม จึงขอให้รับประทานในปริมาณที่พอเหมาะ โดยเฉพาะผู้ป่วยโรคเบาหวาน โรคความดันโลหิตสูง และคำนึงถึงหลักโภชนาการ รับประทานให้ครบ 5 หมู่ หลีกเลี่ยงอาหารเจที่ปรุงโดยใช้น้ำมันเยอะๆ ลดอาหารเค็มจัด หวานจัด ไขมันสูง รวมทั้งขอให้ออกกำลังกายเป็นประจำ เพื่อสุขภาพที่ดี ลดการเจ็บป่วยจากโรคเรื้อรัง” ศ.คลินิก เกียรติคุณ นพ.ปิยะสกลกล่าว
*******************************  9 ตุลาคม 2561

ที่มา : https://www.thaigov.go.th/news/contents/details/15966
