รัฐบาลไทย-ข่าวทำเนียบรัฐบาล-ก.อุตฯ จัดสัมมนาเชิงปฏิบัติการ “แนวทางการดําเนินงานตามแผนยุทธศาสตร์ชาติ และแผนปฏิรูปประเทศ”

วันอังคารที่ 9 ตุลาคม 2561
ก.อุตฯ จัดสัมมนาเชิงปฏิบัติการ “แนวทางการดําเนินงานตามแผนยุทธศาสตร์ชาติ และแผนปฏิรูปประเทศ”
นายณัฐพล ณัฏฐสมบูรณ์ ผู้ตรวจราชการกระทรวงอุตสาหกรรมเป็นประธานเปิดการสัมมนาเชิงปฏิบัติการ “แนวทางการดําเนินงานตามแผนยุทธศาสตร์ชาติ และแผนปฏิรูปประเทศ”
วันนี้ (9 ตุลาคม 2561) นายณัฐพล ณัฏฐสมบูรณ์ ผู้ตรวจราชการกระทรวงอุตสาหกรรม หัวหน้ากลุ่มป.ย.ป. (กลุ่มการขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง) กระทรวงอุตสาหกรรม เป็นประธานเปิดการสัมมนาเชิงปฏิบัติการ “แนวทางการดําเนินงานตามแผนยุทธศาสตร์ชาติ และแผนปฏิรูปประเทศ” โดยได้รับเกียรติ์จากคุณวันฉัตร สุวรรณกิตติ ผู้อำนวยการกองยุทธศาสตร์ชาติและการปฏิรูปประเทศ คุณศศิธร พลัตถเดช ผู้ช่วยเลขานุการคณะกรรมการจัดทำยุทธศาสตร์ชาติ ด้านการสร้างความสามารถในการแข่งขัน และคุณปุณณลักขิ์ สุรัสวดี นักวิเคราะห์นโยบายและแผนชำนาญการพิเศษ จากสำนักงานคณะกรรมการพัฒนาการเศรษฐกิจและสังคมแห่งชาติ มาเป็นวิทยากรในวันนี้ ซึ่งมีเจ้าหน้าที่จากหน่วยงานในสังกัดกระทรวงอุตสาหกรรมกว่า 200 คน ร่วมสัมมนา ณ โรงแรมโกลเด้นทิวลิป ซอฟเฟอรีน กรุงเทพฯ
การสัมมนาครั้งนี้มีวัตถุประสงค์เพื่อสร้างความรู้ความเข้าใจในยุทธศาสตร์ชาติ 20 ปี (พ.ศ. 2561 – 2580) แผนปฏิรูปประเทศ เพื่อเพิ่มประสิทธิภาพในการรายงานผลการดำเนินงานตามยุทธศาสตร์ชาติและแผนปฏิรูปประเทศผ่านระบบการติดตามและประเมินผลแห่งชาติ (EMENSCR – อีเม็นส์) ของสำนักงานคณะกรรมการพัฒนาการเศรษฐกิจและสังคมแห่งชาติ ซึ่งจะตอบเป้าหมายระยะยาวของประเทศ และเป็นปัจจัยแห่งความสำเร็จที่มีความสำคัญในการร่วมกันขับเคลื่อนประเทศไปข้างหน้าสู่วิสัยทัศน์ “ประเทศไทยมีความมั่นคง มั่งคั่ง ยั่งยืน เป็นประเทศที่พัฒนาแล้วด้วยการพัฒนาตามหลักปรัชญาเศรษฐกิจพอเพียง”

ที่มา : https://www.thaigov.go.th/news/contents/details/15967
