รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมการประชุม “Manufacturing Revolution to Promote Global Resilience” พร้อมหารือแนวทางการพัฒนาประเทศด้วยดิจิทัล ที่ประเทศอิตาลี

วันอังคารที่ 2 ตุลาคม 2561
รมว.ดิจิทัลฯ ร่วมการประชุม “Manufacturing Revolution to Promote Global Resilience” พร้อมหารือแนวทางการพัฒนาประเทศด้วยดิจิทัล ที่ประเทศอิตาลี
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เดินทางเยือนสาธารณรัฐอิตาลี ตามคำเชิญขององค์การพัฒนาอุตสาหกรรมแห่งสหประชาชาติ (UNIDO) และ World Manufacturing Forum เพื่อเข้าร่วมการประชุมประจำปี “Manufacturing Revolution to Promote Global Resilience” เมื่อวันที่ 28 กันยายน 2561 ณ เมืองโคโม่ (Province of Como) แคว้นลอมบาร์เดีย (Lombardy) โดย รมว.กระทรวงดิจิทัลฯ ได้มีโอกาสเป็นผู้บรรยายแลกเปลี่ยนความรู้ และประสบการณ์ ในหัวข้อ “Manufacturing as a Powerhouse of Emerging Countries” โดยได้กล่าวถึงความพยายามของรัฐบาลไทยในการขับเคลื่อนเศรษฐกิจด้วยเทคโนโลยีดิจิทัล รวมถึงนโยบายการลงทุนโครงสร้างพื้นฐานซึ่งจะนำไปสู่การพัฒนาประเทศ ซึ่งงานฯ ดังกล่าว มีผู้เข้ารับฟังกว่า 800 คน และในวันที่ 29 ตุลาคม 2561 รมว.กระทรวงดิจิทัลฯ ได้ร่วมหารือทวิภาคีกับ นาย Li Yong ผู้อำนวยการองค์การพัฒนาอุตสาหกรรมแห่งสหประชาชาติยูนิโด (The United Nations Industrial Developments Organization : UNIDO) หน่วยงานหนึ่งขององค์การสหประชาชาติ ซึ่งรับผิดชอบในการประสานงานกิจกรรมด้านอุตสาหกรรมของหน่วยงานและองค์การในเครือสหประชาชาติ ซึ่งจากการหารือพบว่า UNIDO มีความสนใจในโครงการที่เกี่ยวข้องกับเมืองอัจฉริยะ (Smart City) พร้อมกับการพัฒนาของเมือง และโครงการที่เกี่ยวข้องกับการนำเทคโนโลยีดิจิทัลไปใช้ในการพัฒนาอุตสาหกรรมที่อยู่ในกลุ่มของ SME และวิสาหกิจชุมชน นอกจากนี้ ดร.พิเชฐฯ ยังได้หารือกับ นาย Alberto Ribolla ประธาน World Manufacturing Foundation เพื่อแลกเปลี่ยนแนวทางในการดำเนินงาน และบทบาทของกระทรวงดิจิทัลฯ ที่สนับสนุนให้เกิดโครงสร้างพื้นฐานทางดิจิทัล เพื่อลดความแตกต่างในการเข้าถึงเทคโนโลยีดิจิทัลช่วยในการพัฒนาบุคลากรอีกด้วย
************************

ที่มา : https://www.thaigov.go.th/news/contents/details/15803
