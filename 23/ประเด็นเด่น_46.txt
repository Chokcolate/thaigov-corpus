รัฐบาลไทย-ข่าวทำเนียบรัฐบาล-กรมการค้าภายในชี้แจง ข้อวิจารณ์มาตรการช่วยเหลือผู้มีรายได้น้อย และผู้สูงอายุ ผ่านบัตรสวัสดิการแห่งรัฐ

วันอังคารที่ 27 พฤศจิกายน 2561
กรมการค้าภายในชี้แจง ข้อวิจารณ์มาตรการช่วยเหลือผู้มีรายได้น้อย และผู้สูงอายุ ผ่านบัตรสวัสดิการแห่งรัฐ
กรมการค้าภายในชี้แจง ข้อวิจารณ์มาตรการช่วยเหลือผู้มีรายได้น้อยและผู้สูงอายุผ่านบัตรสวัสดิการแห่งรัฐ
นายวิชัย โภชนกิจ อธิบดีกรมการค้าภายใน กระทรวงพาณิชย์ ชี้แจงประเด็น ข้อวิจารณ์มาตรการช่วยเหลือผู้มีรายได้น้อยและผู้สูงอายุผ่านบัตรสวัสดิการแห่งรัฐ ตามที่ พรรคเพื่อไทยออกแถลงการณ์วิจารณ์มาตรการช่วยเหลือผู้มีรายได้น้อยและผู้สูงอายุ ผ่านบัตรสวัสดิการแห่งรัฐ จำนวน 14.5 ล้านใบ งบประมาณเกือบแสนล้านบาท ช่วงเวลาที่ประเทศจะมีการเลือกตั้งในอีก 3 เดือนเศษ  ดังนี้
1.1 รัฐบาลนี้บริหารประเทศเข้าสู่ปีที่ 5 โดยมีการจัดงบประมาณขาดดุลต่อเนื่อง 5 ปีติดต่อกัน รวมตัวเลขขาดดุลเกือบ 2 ล้านล้านบาท แต่เศรษฐกิจไทยยังเติบโตต่ำกว่าหลายประเทศในอาเซียน ประเทศมีผู้ยากจนเกือบ 15 ล้านคน และจากการสำรวจความเห็นของโพลสำนักต่างๆ พบว่าประชาชนกำลังประสบกับปัญหาเศรษฐกิจอย่างรุนแรง กำลังซื้อในประเทศหดตัว ราคาพืชผลการเกษตรตกต่ำ
1.2 เห็นว่าผู้มีรายได้น้อยและผู้สูงอายุ ควรได้รับการช่วยเหลือ แต่รู้สึกประหลาดใจที่สาเหตุใดรัฐบาลเพิ่งออกมาตรการดังกล่าว หลังจากบริหารประเทศมา 4 ปีแล้ว และเกิดขึ้นก่อนการเลือกตั้งเพียง 3 เดือน จึงมีคำถามว่ามาตรการดังกล่าวมีวัตถุประสงค์ทางการเมืองแอบแฝงหรือไม่
1.3 พรรคเพื่อไทย เคยคัดค้านการจำกัดการใช้เงินตามบัตรสวัสดิการแห่งรัฐ ซื้อสินค้าจากร้านในโครงการเท่านั้น เนื่องจากไม่ได้ช่วยกระตุ้นเศรษฐกิจฐานราก แต่เสมือนเป็นการส่งเงินผ่านมือผู้มีรายได้น้อยให้บริษัทขนาดใหญ่หรือไม่ การใช้จ่ายดังกล่าวจึงไม่ได้ช่วยสร้างความเติบโตทางเศรษฐกิจและกระจายรายได้ที่ถูกต้องและยั่งยืน
1.4 ผู้มีรายได้น้อยและผู้สูงอายุ ควรได้รับการเอาใจใส่และช่วยเหลือ โดยการช่วยเหลือต้องกระทำด้วยยุทธศาสตร์ งบประมาณต้องถูกใช้อย่างมีประสิทธิภาพ อีกทั้งต้องไม่ใช่การกู้เงินมาแจกและสร้างหนี้ให้แก่ลูกหลาน
ข้อชี้แจง :
ประเด็น ข้อ 1.1
1. เรื่องเดิม
ความเคลื่อนไหวของราคาสินค้าเกษตรในแต่ละฤดูกาลขึ้นอยู่กับผลผลิตที่ออกสู่ตลาดในขณะนั้นว่ามีปริมาณและคุณภาพสอดคล้องกับความต้องการของตลาดหรือไม่ ทั้งตลาดในประเทศและการส่งออกไปจำหน่ายในตลาดต่างประเทศ ซึ่งปีนี้การส่งออกที่มีการแข่งขันสูง และความต้องการของตลาดโลกชะลอตัวจากภาวะเศรษฐกิจที่ยังไม่ฟื้นตัวเท่าที่ควร
2.ข้อเท็จจริง/การแก้ไขปัญหา
2.1 รัฐบาลตระหนักถึงปัญหาด้านราคาสินค้าเกษตรที่จะส่งผลกระทบต่อรายได้หรืออำนาจซื้อของเกษตรกรในแต่ละช่วงเวลา จึงได้มีมาตรการรองรับปัญหาด้านการตลาดที่อาจเกิดขึ้นตามความเหมาะสมกับสถานการณ์ เช่น สนับสนุนให้เกษตรกรเพาะปลูกตามความต้องการของตลาด  การชะลอผลผลิตออกสู่ตลาดโดยเก็บสต็อกผลผลิตไว้บางส่วนและเพิ่มช่องทางการตลาดเพื่อให้มีการใช้ผลผลิตมากขึ้น (ข้าวเปลือก ยางพารา น้ำมันปาล์ม) จัดหาสินเชื่อเพื่อรวบรวมผลผลิตและสร้างมูลค่าเพิ่ม (ข้าว มันสำปะหลัง) จัดหาตลาดให้เกษตรกรมีพื้นที่จำหน่ายผลผลิตของตนเองโดยลดการพึ่งพาพ่อค้าคนกลาง (Farm outlet ตลาดประชารัฐ ตลาดต้องชม) ผลักดันส่งออกผลผลิตส่วนเกิน (น้ำมันปาล์ม ไข่ไก่) รณรงค์เพื่อเพิ่มการบริโภค (ผลไม้ ไข่ไก่) เป็นต้น  โดยมุ่งหวังให้ราคาสินค้าเกษตรมีเสถียรภาพ ซึ่งจะช่วยให้เกษตรกรสามารถอยู่ได้อย่างยั่งยืนต่อไป
2.2 รัฐบาลโดยกระทรวงพาณิชย์ได้เร่งระบายสต็อกสินค้าที่ค้างเก็บมาจากรัฐบาลก่อน ทั้งข้าวโพด มันสำปะหลัง และข้าว จนเกือบหมดสิ้น รวมทั้งได้พยายามผลักดันให้มีการส่งออกข้าวและมันสำปะหลัง จนสามารถส่งออกได้มากที่สุดเป็นประวัติการณ์ โดยเฉพาะข้าวส่งออกได้ถึง 11 ล้านตัน ส่งผลให้ราคาข้าว มันสำปะหลัง และข้าวโพด ปรับตัวสูงขึ้นอย่างไม่เคยปรากฏมาก่อน โดยเฉพาะข้าวหอมมะลิ ความชื้นไม่เกิน 15% ราคาสูงถึง 17,000 -18,500 บาท หัวมันสำปะหลังสดที่เปอร์เซ็นต์แป้ง 25% สูงถึง กก.ละ 2.90-3.00 บาท และข้าวโพดราคาที่โรงงานอาหารสัตว์รับซื้อสูงกว่า กก.ละ 10 บาท ทำให้เกษตรกรผู้ปลูกข้าว ข้าวโพด และมันสำปะหลัง มีรายได้สูงขึ้นโดยที่รัฐบาลไม่สร้างให้เกิดภาระงบประมาณ
ประเด็น ข้อ 1.3
1.เรื่องเดิม
รัฐบาลมีนโยบายช่วยเหลือผู้มีรายได้น้อยผ่านบัตรสวัสดิการแห่งรัฐ ซึ่งปัจจุบันมีจำนวน 11.46 ล้านคนทั่วประเทศ โดยมอบหมายให้กระทรวงพาณิชย์ดำเนินการจัดหาร้านค้าเข้าร่วมโครงการเป็นร้านค้าธงฟ้าประชารัฐกระจายให้ทั่วถึงในทุกพื้นที่ จำหน่ายสินค้าในราคาต่ำกว่าท้องตลาด เพื่อเป็นการลดค่าครองชีพให้แก่ผู้บริโภคอย่างถาวร
2.ข้อเท็จจริง/การแก้ไขปัญหา
2.1 การกระตุ้นเศรษฐกิจฐานรากผ่านการจ่ายเงินให้แก่ผู้มีรายได้น้อยเพื่อให้ซื้อสินค้าอุปโภคบริโภคที่จำเป็นต่อการดำรงชีพผ่านร้านธงฟ้าประชารัฐ นอกจากจะเป็นการช่วยเหลือผู้มีรายได้น้อยโดยตรง  ซึ่งประกอบด้วย ประชาชนทั่วไป เกษตรกร ผู้ใช้แรงงาน ฯลฯ แล้ว ยังเป็นการช่วยให้ร้านค้าปลีก ขนาดเล็กที่กระจายอยู่ตามชุมชนท้องถิ่นให้สามารถดำเนินธุรกิจ/สามารถยืนหยัดอยู่ได้ในภาวะการแข่งขันที่สูงกับธุรกิจค้าปลีกสมัยใหม่ โดยปัจจุบันมีร้านค้าธงฟ้าประชารัฐกระจายอยู่ตามจังหวัดต่างๆ ทั่วประเทศประมาณ 50,000 ราย ให้บริการประชาชนผู้ถือบัตรสวัสดิการแห่งรัฐกว่า 10 ล้านคนทั่วประเทศ
2.2 จากการที่กระทรวงพาณิชย์ร่วมกับกระทรวงการคลัง นำแอพพลิเคชั่น “ถุงเงิน ประชารัฐ” เพื่อให้ร้านธงฟ้าประชารัฐให้บริการประชาชนผู้ถือบัตรสวัสดิการอย่างทั่วถึง คลอบคลุมไปถึงร้านค้ารายย่อย อาทิ  แผงจำหน่ายเนื้อสัตว์ ไข่ไก่ ผัก ผลไม้ ทั้งในตลาดสด ตลาดกลาง ตลาดต้องชม ผู้ค้าอาหารสำเร็จรูป ร้านอาหาร ร้านชำที่อยู่ถิ่นชนบท ผู้ค้าสินค้าเกษตรในชุมชน และรถเร่ ทำให้ผู้ผลิตสินค้าภาคเกษตร ผลิตภัณฑ์ชุมชนในท้องถิ่นสามารถระบายสินค้าผ่านช่องทางร้านธงฟ้าประชารัฐ กว่า 50,000 ร้านค้า โดยสินค้าที่ได้รับความนิยม มียอดการจำหน่ายผ่านร้านธงฟ้าประชารัฐสูงสุด คือ ข้าวสาร และผลผลิตทางเกษตรอื่น เช่น กะปิ น้ำปลา และอาหารแปรรูป ไม่ใช่เฉพาะร้านค้าที่มาจากบริษัทขนาดใหญ่เพียงด้านเดียว
2.3 ปัจจุบันมีผู้ผลิตสินค้าจำนวนมากมีสินค้าที่จำเป็นต่อการครองชีพหลากหลาย ทั้งในกลุ่มอุตสาหกรรม กลุ่มสินค้าเกษตร ผลิตภัณฑ์ OTOP วิสาหกิจชุมชนจำนวนมาก ส่งสินค้าจำหน่ายผ่านร้านธงฟ้าประชารัฐโดยกว่าร้อยละ 50 เป็นสินค้าที่ผลิตในชุมชนและสินค้าเกษตรในพื้นที่ ส่งผลให้ราคาที่จำหน่ายต่ำกว่าร้านค้าสมัยใหม่ทั่วไป นอกจากนี้ ร้านค้าธงฟ้าประชารัฐยังเป็นแหล่งกระจายสินค้า/ผลผลิตทางการเกษตร  สร้างรายได้ให้แก่เกษตรกร โดยเกษตรกรสามารถระบายสินค้าจากท้องถิ่นสู่ชุมชนเมือง ซึ่งที่ผ่านมามีร้านค้าธงฟ้าประชารัฐรับซื้อสับปะรด ลำไย มะพร้าว กระเทียม และสินค้าเกษตรอื่นๆ จากทั้งในและนอกพื้นที่มาวางจำหน่ายอย่างต่อเนื่อง
2.4  อาจกล่าวได้ว่า เศรษฐกิจฐานรากที่ได้รับประโยชน์จากการจ่ายเงินผ่านบัตรสวัสดิการแห่งรัฐ ประกอบด้วย ประชาชนทั่วไป เกษตรกร ผู้ใช้แรงงาน ร้านค้าปลีกขนาดเล็ก/โชวห่วย แผงจำหน่ายเนื้อสัตว์ ไข่ไก่ ผัก ผลไม้ ทั้งในตลาดสด ตลาดกลาง ตลาดต้องชม ผู้ค้าอาหารสำเร็จรูป ร้านอาหาร ร้านชำที่อยู่ถิ่นชนบท ผู้ค้าสินค้าเกษตร ผลผลิตภายในชุมชน และรถเร่ นอกจากนั้นยังเป็นประโยชน์กับธุรกิจขนาดเล็กในท้องถิ่นอีกด้วย

ที่มา : https://www.thaigov.go.th/news/contents/details/17059
