รัฐบาลไทย-ข่าวทำเนียบรัฐบาล-จังหวัดสระบุรีจัดพิธีลงนาม MOU การซื้อขายผลิตผลทางการเกษตร

วันศุกร์ที่ 16 พฤศจิกายน 2561
จังหวัดสระบุรีจัดพิธีลงนาม MOU การซื้อขายผลิตผลทางการเกษตร
จังหวัดสระบุรีจัดพิธีลงนาม MOU การซื้อขายผลิตผลทางการเกษตรระหว่างเกษตรกรแปลงใหญ่
จังหวัดสระบุรีจัดพิธีลงนาม MOU การซื้อขายผลิตผลทางการเกษตรระหว่างเกษตรกรแปลงใหญ่
นายอภัย สุทธิสังข์ หัวหน้าผู้ตรวจราชการกระทรวงเกษตรและสหกรณ์ เป็นสักขีพยานในพิธีลงนามบันทึกข้อตกลงความร่วมมือ การซื้อขายมันสำปะหลังและข้าวโพดเลี้ยงสัตว์ โดยมีนายเกียรติศักดิ์ ตรงศิริ รองผู้ว่าราชการจังหวัดสระบุรี รวมทั้งหัวหน้าส่วนราชการกระทรวงเกษตรและสหกรณ์ และกระทรวงพาณิชย์ เข้าร่วม ณ  ที่ทำการกลุ่มแปลงใหญ่มันสำปะหลังตำบลวังม่วง อำเภอวังม่วง จังหวัดสระบุรี โดยบันทึกข้อตกลงดังกล่าวเป็นการร่วมมือกันระหว่างผู้ซื้อคือ เกษตรกรผู้เลี้ยงโคนมแปลงใหญ่สหกรณ์โคนมไทย-เดนมาร์ค (มิตรภาพ) จำกัด กับผู้ขาย คือ เกษตรกรแปลงใหญ่มันสำปะหลังและแปลงใหญ่ข้าวโพดเลี้ยงสัตว์ ตำบลวังม่วง ซึ่งมีเกษตรกรสมาชิกรวมทั้งสิ้น 135 ราย พื้นที่3,706 ไร่
ทั้งนี้ การซื้อขายดังกล่าวเป็นการดำเนินการตามนโยบายตลาดนำการผลิตของรัฐมนตรีว่าการกระทรวงเกษตรและสหกรณ์ โดยเกษตรกรทั้ง 3 กลุ่มได้บรรลุเป้าหมายร่วมกันในการเพิ่มมูลค่าการผลิต (ผู้ขาย) และการลดต้นทุนการผลิต (ผู้ซื้อ) ซึ่งมีเจ้าหน้าที่ของรัฐเป็นผู้นำการเชื่อมโยงตลาดทั้งด้านคุณภาพ ปริมาณซื้อขาย และราคา ถือเป็นต้นแบบการซื้อขายระหว่างเกษตรกรด้วยกันโดยไม่ผ่านพ่อค้าคนกลางอย่างแท้จริง
กลุ่มงานโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/16855
