รัฐบาลไทย-ข่าวทำเนียบรัฐบาล-สธ. กำชับโรงพยาบาลพื้นที่ฝนตกหนัก เสี่ยงน้ำท่วม ดูแลประชาชน

วันศุกร์ที่ 9 พฤศจิกายน 2561
สธ. กำชับโรงพยาบาลพื้นที่ฝนตกหนัก เสี่ยงน้ำท่วม ดูแลประชาชน
ปลัดกระทรวงสาธารณสุข กำชับโรงพยาบาลในพื้นที่ฝนตกหนัก เสี่ยงน้ำท่วมในจังหวัดเพชรบุรี ประจวบคีรีขันธ์ และภาคใต้ เตรียมแผนป้องกันน้ำท่วมโรงพยาบาลช่วงฝนตกหนัก แผนอพยพเคลื่อนย้ายผู้ป่วยหนัก และแผนดูแลประชาชนช่วงน้ำท่วม
ปลัดกระทรวงสาธารณสุข กำชับโรงพยาบาลในพื้นที่ฝนตกหนัก เสี่ยงน้ำท่วมในจังหวัดเพชรบุรี ประจวบคีรีขันธ์ และภาคใต้ เตรียมแผนป้องกันน้ำท่วมโรงพยาบาลช่วงฝนตกหนัก แผนอพยพเคลื่อนย้ายผู้ป่วยหนัก และแผนดูแลประชาชนช่วงน้ำท่วม
วันนี้ (9 พฤศจิกายน 2561) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า กรมอุตุนิยมวิทยา  ได้ประกาศเตือนฝนตกหนักถึงหนักมากบางพื้นที่ในจังหวัดเพชรบุรี ประจวบคีรีขันธ์ และภาคใต้ ช่วงวันที่ 9-10 พ.ย.2561  ได้กำชับให้โรงพยาบาลในพื้นที่เสี่ยงน้ำท่วม น้ำป่าไหลหลาก เตรียมแผนป้องกันน้ำท่วมโรงพยาบาล แผนการจัดบริการในสถานพยาบาล การดูแลประชาชน และออกหน่วยแพทย์เคลื่อนที่ในพื้นที่น้ำท่วม  และสำรวจข้อมูลผู้ป่วยติดบ้านติดเตียง  ผู้ป่วยที่ต้องรับการล้างไต  ผู้ป่วยที่ต้องได้รับยาต่อเนื่อง  หญิงตั้งครรภ์ เด็กเล็ก เพื่อให้ได้รับยาและการดูแลอย่างใกล้ชิด
นายแพทย์สุขุมกล่าวต่อว่า ได้รับรายงานจากนายแพทย์สามารถ ถิรศักดิ์ นายแพทย์สาธารณสุขจังหวัดประจวบคีรีขันธ์ ว่า จากสถานการณ์น้ำท่วมเมื่อวานนี้ (8 พฤศจิกายน 2561) ใน 3 อำเภอ คืออำเภอทับสะแก อ.บางสะพาน อ.บางสะพานน้อย มีสถานบริการได้รับผลกระทบ 1 แห่ง คือ รพ.สต.ศรีนคร อ.บางสะพานน้อย    น้ำท่วมสูง 20 เซนติเมตร ได้ยกของขึ้นที่สูง มีตู้ไม้เสียหายเล็กน้อย วันนี้น้ำลดแล้ว เปิดบริการได้ปกติ  ส่วนโรงพยาบาลบางสะพาน ได้ดำเนินการตามแผนป้องกันน้ำท่วมโรงพยาบาล เฝ้าระวังสถานการณ์ระดับน้ำในคลองบางสะพานอย่างใกล้ชิด ส่งต่อผู้ป่วยหนักใส่ท่อช่วยหายใจ 9 ราย และหญิงตั้งครรภ์รอคลอด 1 รายไปโรงพยาบาลประจวบคีรีขันธ์ ขณะนี้ โรงพยาบาลบางสะพานเปิดให้บริการเฉพาะผู้ป่วยนอก ผู้ป่วยฉุกเฉิน และผู้ป่วยในที่มีประมาณ 100 คน งดรับผู้ป่วยหนักที่ส่งต่อจากโรงพยาบาลอื่นเป็นการชั่วคราวจนกว่าจะเข้าสู่ภาวะปกติ นอกจากนี้ ได้สำรวจผู้ป่วยที่มีนัดรับยา จะให้เจ้าหน้าที่รพ.สต. นำยาไปให้ที่บ้าน จัดชุดเคลื่อนที่ออกติดตามดูแลผู้ป่วยติดบ้านติดเตียง และประสานรถทหารไปรับผู้ป่วยล้างไตที่ไม่สามารถเดินทางออกมาได้ รวมทั้งเตรียมทีมมินิ เมิร์ท พร้อมออกปฏิบัติการช่วยเหลือประชาชนในกรณีเกิดเหตุฉุกเฉินภายใน 30 นาที
ทั้งนี้ ส่วนกลางพร้อมให้การสนับสนุน หากพื้นที่ต้องการความช่วยเหลือขอให้ประสานงานมาที่กองสาธารณสุขฉุกเฉิน กระทรวงสาธารณสุข ตลอด 24 ชั่วโมง
********************************  9 พฤศจิกายน 2561

ที่มา : https://www.thaigov.go.th/news/contents/details/16673
