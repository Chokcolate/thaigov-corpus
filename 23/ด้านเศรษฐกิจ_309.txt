รัฐบาลไทย-ข่าวทำเนียบรัฐบาล-บีโอไอจัดทัพเอสเอ็มอีภาคใต้บุก เชียงใหม่-ลำพูน หนุนขยายตลาด สร้างเครือข่ายธุรกิจ ต่อยอดการผลิต

วันศุกร์ที่ 16 พฤศจิกายน 2561
บีโอไอจัดทัพเอสเอ็มอีภาคใต้บุก เชียงใหม่-ลำพูน หนุนขยายตลาด สร้างเครือข่ายธุรกิจ ต่อยอดการผลิต
บีโอไอสงขลา จัดทัพเอสเอ็มอีไทยจากภาคใต้บุกภาคเหนือ หวังปูทางขยายตลาดในจังหวัดเชียงใหม่และลำพูน พร้อมเยี่ยมชมกิจการชั้นนำเพื่อสร้างเครือข่ายทางธุรกิจ
นายภนธร วงศ์พรหม ผู้อำนวยการศูนย์เศรษฐกิจการลงทุนภาคที่ 5 สำนักงานคณะกรรมการส่งเสริมการลงทุน (บีโอไอสงขลา)เปิดเผยว่า ระหว่างวันที่ 18-21 ธันวาคม 2561 นี้บีโอไอสงขลาจะจัดกิจกรรม“พัฒนาศักยภาพ และสร้างเครือข่ายแก่เอสเอ็มอีไทย” เส้นทางสงขลา-เชียงใหม่-ลำพูน-สงขลา เพื่อสนับสนุนให้  ผู้ประกอบการขนาดกลางและขนาดย่อม (เอสเอ็มอี) ในภาคใต้เดินทางไปขยายโอกาสทางการตลาด สร้างเครือข่ายกับนักลงทุนในภาคเหนือ
กิจกรรมสำคัญคือการเยี่ยมชม บริษัท พานาคอฟฟี่ จำกัด ผู้ผลิตกาแฟคัดคุณภาพ โดยนำเมล็ดกาแฟออร์แกนิคที่ผ่านการใช้เทคโนโลยีคัดแยกเมล็ดสี (Color Sorter) จนได้เมล็ดกาแฟคุณภาพ และเยี่ยมชมศูนย์เรียนรู้กาแฟครบวงจรเพื่อพัฒนาทักษะไปสู่เกษตรกรรรมที่ยั่งยืน นอกจากนั้นยังมีกิจกรรม ศึกษาวิธีบริหารจัดการฟาร์มสตรอว์เบอร์รีช้าง ซึ่งเป็นสมาร์ทฟาร์มมิ่งที่ใช้เทคโนโลยีจากประเทศเกาหลี สร้างโรงเรือนไฮเทคควบคุมระบบปรับอากาศ แสง และอุณหภูมิด้วยคอมพิวเตอร์ เป็นสมาร์ทฟาร์ม 1 ใน 5 แห่งของเอเชีย
“พื้นที่ภาคเหนือ เป็นพื้นที่ที่มีความหลากหลายด้านอุตสาหกรรม มีภาคการเกษตรที่เข้มแข็งและโดดเด่น  จึงเป็นโอกาสในการต่อยอดความรู้และเพิ่มศักยภาพให้ผู้ประกอบการทางภาคใต้นำไปพัฒนาเทคโนโลยีและนวัตกรรมของตัวเองให้ดีขึ้น” นายภนธรกล่าว
นายภนธร กล่าวเพิ่มเติมว่า ผู้ร่วมกิจกรรมยังได้ชมฟาร์มโคนมแบบครบวงจรของบริษัทเชียงใหม่เฟรชมิลด์ฟาร์ม ฟาร์มแห่งนี้เป็นฟาร์มโคนมที่ได้มาตรฐานสากล และมีการใช้เทคโนโลยีที่สมัยที่สุดในประเทศไทย  มีระบบจัดการฟาร์มที่เป็นมิตรต่อสิ่งแวดล้อมและเยี่ยมชมบริษัทโฮยา ลำพูน จำกัด ผู้ผลิตเลนส์แก้วตาเทียม (Contact Lenses) ที่มีการวิจัยและพัฒนาเลนส์สัมผัสสายตาให้มีความคงตัวและมีประสิทธิภาพสูง
ทั้งนี้บีโอไอให้ความสำคัญกับกลุ่มเอสเอ็มอีเพื่อสร้างความเข้มแข็งให้กับผู้ประกอบการไทย โดยเปิดให้การส่งเสริมการลงทุนกว่า 300 ประเภทกิจการ และปรับลดเงื่อนไขบางประการลง เช่น ปรับลดเงินลงทุนในการยื่นขอรับการส่งเสริมฯ ให้เหลือเพียง 500,000 บาท จากปกติที่ต้องเริ่มต้น 1 ล้านบาท การอนุญาตให้นำเครื่องจักรใช้แล้วในประเทศเข้ามาใช้ในโครงการได้ สิทธิประโยชน์ที่ได้รับ เช่น การยกเว้น ภาษีเงินได้นิติบุคคล การยกเว้นอากรขาเข้าเครื่องจักรและวัตถุดิบ โดยเอสเอ็มอีสามารถขอรับการส่งเสริมการลงทุนได้ถึงวันที่ 30 ธันวาคม 2562
สำหรับผู้สนใจร่วมกิจกรรม“พัฒนาศักยภาพและสร้างเครือข่ายแก่เอสเอ็มอีไทย”สามารถติดต่อบีโอไอสงขลา โทร 0-7458-4504 หรือ 0-7458-4506
**************************************

ที่มา : https://www.thaigov.go.th/news/contents/details/16850
