รัฐบาลไทย-ข่าวทำเนียบรัฐบาล-รมว.พม. ให้คณะผู้แทน 10 ประเทศอาเซียน เข้าเยี่ยมคาราวะ พร้อมหารือแนวทางพัฒนาที่อยู่อาศัยผู้มีรายได้น้อยในระดับอาเซียน

วันศุกร์ที่ 12 ตุลาคม 2561
รมว.พม. ให้คณะผู้แทน 10 ประเทศอาเซียน เข้าเยี่ยมคาราวะ พร้อมหารือแนวทางพัฒนาที่อยู่อาศัยผู้มีรายได้น้อยในระดับอาเซียน
รมว.พม. ให้คณะผู้แทน 10 ประเทศอาเซียน เข้าเยี่ยมคาราวะ พร้อมหารือแนวทางพัฒนาที่อยู่อาศัยผู้มีรายได้น้อยในระดับอาเซียน
วันนี่ (12 ต.ค. 2561) เวลา 13.30 น. ที่ห้องรับรอง ชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้คณะผู้แทนเครือข่ายพัฒนาที่อาศัย 10 ประเทศสมาชิกอาเซียน โดยมีผู้นำสำคัญ อาทิ คุณชีลา ปาเทล ประธานสภาองค์กรชุมชนแออัดนานาชาติ คุณคลอง สะเร็ง รองผู้ว่าราชการจังหวัดกรุงพนมเปญ คุณเพ็ง สิถี ผู้ว่าราชการจังหวัดพระตะบอง และคุณดอนดาเคอ ฮาชิบูลคาร์เบีย นักวิชาการจากมหาวิทยาลัยบารัก เป็นต้น ภายใต้การประสานงานของมูลนิธิศูนย์ศึกษาที่อยู่อาศัยแห่งเอเชีย (Asian Coalition for Housing Rights – ACHR) และสถาบันพัฒนาองค์กรชุมชน (องค์การมหาชน) เข้าเยี่ยมคารวะ เนื่องในวันที่อยู่อาศัยโลก ปี 2561
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักของรัฐบาลที่รับผิดชอบการขับเคลื่อนงานด้านการพัฒนาที่อยู่อาศัยสำหรับผู้มีรายได้น้อยของประเทศ ตามแผนแม่บทการพัฒนาที่อยู่อาศัย ระยะ 20 ปี (พ.ศ. 2560 - 2579) ซึ่งมุ่งเน้นให้คนไทยทุกคนเข้าถึงสิทธิในที่อยู่อาศัย มีสภาพแวดล้อมที่เอื้อต่อการดำรงชีวิตที่มีคุณภาพ โดยใช้เป็นกรอบในการพัฒนาที่อยู่อาศัยระยะยาว และเสริมสร้างความมั่นคงด้านที่อยู่อาศัยของประชาชนทุกกลุ่มเป้าหมายและครอบคลุมในทุกมิติ สำหรับการเข้าพบของคณะผู้แทนเครือข่ายพัฒนาที่อาศัย 10 ประเทศสมาชิกอาเซียน โดยมีผู้นำสำคัญ อาทิ คุณชีลา ปาเทล ประธานสภาองค์กรชุมชนแออัดนานาชาติ คุณคลอง สะเร็ง รองผู้ว่าราชการจังหวัดกรุงพนมเปญ คุณเพ็ง สิถี ผู้ว่าราชการจังหวัดพระตะบอง และคุณดอนดาเคอ ฮาชิบูลคาร์เบีย นักวิชาการจากมหาวิทยาลัยบารัก เป็นต้น มีวัตถุประสงค์เพื่อแสดงความยินดีและชื่นชมกับความสำเร็จของประเทศไทยในการพัฒนาที่อยู่อาศัยสำหรับคนยากจนและผู้มีรายได้น้อยอย่างจริงจังและเป็นรูปธรรม พร้อมทั้งหารือเพื่อแลกเปลี่ยนเรียนรู้และคำแนะนำในฐานะกระทรวง พม. เป็นหน่วยงานหลักของรัฐบาลที่ขับเคลื่อนนโยบายการพัฒนาที่อยู่อาศัยสำหรับผู้มีรายได้น้อย และประเทศไทยจะดำรงตำแหน่งประธานอาเซียน ในปี 2562 โดยการหารือครั้งนี้ เป็นแนวทางในการนำไปประยุกต์ใช้ในการพัฒนาที่อยู่อาศัยในประเทศต่างๆ และเป็นแนวทางในการวางแผนการบูรณาการทำงานร่วมกันในระดับอาเซียน เช่น การพัฒนานโยบาย แผนแม่บทการพัฒนาที่อยู่อาศัยระยะยาว ระบบการเงิน/กองทุน เพื่อที่อยู่อาศัยสำหรับผู้มีรายได้น้อย และการใช้ที่ดินรัฐในการแก้ไขปัญหาที่อยู่อาศัยสำหรับผู้มีรายได้น้อย เป็นต้น

ที่มา : https://www.thaigov.go.th/news/contents/details/16059
