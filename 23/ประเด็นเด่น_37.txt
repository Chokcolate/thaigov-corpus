รัฐบาลไทย-ข่าวทำเนียบรัฐบาล-กรมเจรจาการค้าระหว่างประเทศ ชี้แจงประเด็น “ข้อวิจารณ์การเปิดรับการลงทุนและการกู้เงินจากจีน

วันจันทร์ที่ 19 พฤศจิกายน 2561
กรมเจรจาการค้าระหว่างประเทศ ชี้แจงประเด็น “ข้อวิจารณ์การเปิดรับการลงทุนและการกู้เงินจากจีน
กรมเจรจาการค้าระหว่างประเทศ ชี้แจงประเด็น “ข้อวิจารณ์การเปิดรับการลงทุนและการกู้เงินจากจีน
วันที่ 14 พฤศจิกายน 2561 นางอรมน ทรัพย์ทวีธรรม อธิบดีกรมเจรจาการค้าระหว่างประเทศ กระทรวงพาณิชย์ ชี้แจงประเด็น “ข้อวิจารณ์การเปิดรับการลงทุนและการกู้เงินจากจีน” การเซ็นเสรีการค้ากับจีน ทำให้ไทยขาดดุลจีนเป็นอย่างมาก และจีนขนส่งสินค้าราคาถูกจำนวนมากส่งเข้ามาขายในไทย ส่งผลกระทบต่อธุรกิจ ตามที่ เดอะสเตรตไทม์ส สื่อของประเทศสิงคโปร์ รายงานอ้างอิงบทบรรณาธิการของเดอะเนชั่น ซึ่งกล่าวถึงกรณีรัฐบาลเปิดรับการลงทุนและการกู้ยืมเงินจากจีน ภายใต้การผลักดันของรัฐบาลจีนในโครงการเส้นทางสายไหม หรือ Belt and Road และมีประเด็นกังวลว่า การเซ็นเสรีการค้ากับจีน ทำให้ไทยขาดดุลจีนเป็นอย่างมาก นั้น
ข้อเท็จจริง ดังนี้
FTA อาเซียน - จีน เป็นกลไกสำคัญในการส่งเสริมมูลค่าการค้าระหว่างกัน โดยเฉพาะการส่งออกของไทยไปจีน ในช่วง 15 ปีที่ผ่านมา (2546 - 2560) ขยายตัวถึงร้อยละ 530 ซึ่งเป็นประโยชน์กับผู้ประกอบธุรกิจและผู้ส่งออกของไทยอย่างมาก และแม้ว่าการนำเข้าของไทยจากจีนในช่วง 15 ปี ภายใต้ FTA อาเซียน – จีน จะมีการเติบโตเพิ่มขึ้น แต่ส่วนใหญ่เป็นการนำเข้าเพื่อใช้เป็นวัตถุดิบในการผลิตในประเทศและส่งออกไปต่างประเทศ  ซึ่งเป็นประโยชน์ต่ออุตสาหกรรมของไทย
ทั้งนี้ หากผู้ประกอบการไทยมีความกังวลว่าสินค้านำเข้าจากจีนจะก่อให้เกิดความเสียหายกับอุตสาหกรรมของไทย กระทรวงพาณิชย์มีมาตรการรองรับปัญหาดังกล่าว ได้แก่ มาตรการปกป้อง (Safeguard) มาตรการตอบโต้การทุ่มตลาด (Anti-Dumping: AD) และมาตรการต่อต้านการอุดหนุน (Countervailing Measures: CVD) กับสินค้าที่ทะลักเข้ามา เพื่อเก็บภาษีเพิ่มเติมกับสินค้าจากจีนได้
ในขณะเดียวกัน กระทรวงพาณิชย์มีกลยุทธ์ในการผลักดันการส่งออกสินค้าและบริการของไทยเชิงรุกทั้งทางกายภาพ (Physical) และตลาดดิจิทัล (Digital Market) ผ่านช่องทางการค้าสมัยใหม่ อาทิ พาณิชย์อิเล็กทรอนิกส์ (E-Commerce) และการค้าสมัยใหม่ (Modern Trade) เพื่อเพิ่มโอกาสและช่องทางการค้าให้กับผู้ประกอบการไทย
------------------------

ที่มา : https://www.thaigov.go.th/news/contents/details/16909
