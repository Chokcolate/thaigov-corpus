รัฐบาลไทย-ข่าวทำเนียบรัฐบาล-รองนายกรัฐมนตรี เปิดการแข่งขันหุ่นยนต์เยาวชนระดับนานาชาติ ครั้งที่ 6

วันศุกร์ที่ 30 พฤศจิกายน 2561
รองนายกรัฐมนตรี เปิดการแข่งขันหุ่นยนต์เยาวชนระดับนานาชาติ ครั้งที่ 6
รองนายกรัฐมนตรี
พลอากาศเอกประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานพิธีเปิดการแข่งขันหุ่นยนต์เยาวชนระดับนานาชาติ ครั้งที่ 6 “International Youth Robot Competition 2018 ณ ศาลาพระเกี้ยว จุฬาลงกรณ์มหาวิทยาลัย เมื่อวันที่ 30 พฤศจิกายน 2561 โดยมี นายขจิต สุขุม ผู้ช่วยปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมกิจกรรมในครั้งนี้ กระทรวงดิจิทัลเพื่อเศรษฐกิจและสังคม ร่วมกับ สมาคมอุตสาหกรรมเทคโนโลยีสารสนเทศไทย (ATCI) สมาคมหุ่นยนต์ยุวชนนานาชาติ และร่วมสนับสนุนการจัดงาน โดยคณะวิศวกรรมศาสตร์ จุฬาลงกรณ์มหาวิทยาลัย ภายใต้แนวคิดหลัก Inspiration Starts Here ซึ่งในปีนี้ประเทศไทยเป็นเจ้าภาพในการแข่งขัน เพื่อเป็นเวทีให้เยาวชนไทยได้ประลองฝีมือร่วมกับผู้เข้าแข่งขันกว่า 1,000 คน จาก 20 ประเทศทั่วโลก พร้อมผลักดันเยาวชนผู้มีความสามารถให้ก้าวสู่เวทีระดับโลก มีวัตถุประสงค์เพื่อเปิดโอกาสให้เยาวชนไทยได้สร้างสรรค์นวัตกรรมและประดิษฐ์หุ่นยนต์ ซึ่งจะช่วยสร้างแรงบันดาลใจและประสบการณ์ใหม่ๆ ที่สำคัญ คือหุ่นยนต์เหล่านี้ใช้งานได้จริง รวมทั้งเยาวชนได้รู้จักคิดวิเคราะห์ วางแผน และสามารถแก้ไขปัญหาได้อย่างเป็นระบบ ตลอดจนให้เยาวชนรู้จักพื้นฐานทางด้านวิศวกรรมหุ่นยนต์ เพื่อยกระดับศักยภาพในการผลิตกำลังคนที่มีคุณภาพตามทิศทางความต้องการประเทศ
***********************

ที่มา : https://www.thaigov.go.th/news/contents/details/17238
