รัฐบาลไทย-ข่าวทำเนียบรัฐบาล-บีโอไอแจงปรับใหม่ “สมาร์ทวีซ่า” เพิ่มประเภท – ลดเงื่อนไข ดึงต่างชาติเข้าไทย

วันจันทร์ที่ 12 พฤศจิกายน 2561
บีโอไอแจงปรับใหม่ “สมาร์ทวีซ่า” เพิ่มประเภท – ลดเงื่อนไข ดึงต่างชาติเข้าไทย
บีโอไอแจงรายละเอียด หลัง ครม. เห็นชอบการปรับปรุงคุณสมบัติ หลักเกณฑ์และสิทธิประโยชน์ “สมาร์ทวีซ่า”  โดยให้เพิ่มอีก 3 สาขาที่มีสิทธิได้รับสมาร์ทวีซ่า พร้อมจับมือ ตม. เปิดช่องทางพิเศษอำนวยความสะดวกเข้าออกประเทศ
นางสาวดวงใจ อัศวจินตจิตร์  เลขาธิการคณะกรรมการส่งเสริมการลงทุน (บีโอไอ) เปิดเผยว่า การประชุมคณะรัฐมนตรี (ครม.) วันที่ 6 พฤศจิกายน 2561 มีมติเห็นชอบการปรับปรุงคุณสมบัติ หลักเกณฑ์ และสิทธิประโยชน์สำหรับการตรวจลงตราประเภทคนอยู่ชั่วคราวเป็นกรณีพิเศษ หรือ สมาร์ทวีซ่า ซึ่งเป็นวีซ่าประเภทพิเศษให้แก่ชาวต่างชาติ ที่เป็นบุคลากรทักษะสูง นักลงทุน ผู้บริหาร และผู้ประกอบการวิสาหกิจเริ่มต้น หรือ สตาร์ทอัพ ที่เข้ามาทำงานในอุตสาหกรรมเป้าหมายของประเทศ เพื่อช่วยขับเคลื่อนการพัฒนาอุตสาหกรรม เกิดการถ่ายทอดเทคโนโลยีและองค์ความรู้แก่บุคลากรชาวไทยทั้งในภาครัฐและภาคเอกชน
รายละเอียดของการปรับปรุงคุณสมบัติ หลักเกณฑ์และสิทธิประโยชน์ของสมาร์ทวีซ่าครั้งนี้  ประกอบด้วย 3 ส่วนสำคัญ คือ 1. การเพิ่มประเภทกิจการอุตสาหกรรมเป้าหมาย อีก 3 ประเภท ได้แก่ 1) การบริการด้านการระงับข้อพิพาททางเลือก(AlternativeDispute Resolution) 2)การพัฒนาทรัพยากรมนุษย์ด้านวิทยาศาสตร์และเทคโนโลยี และ 3) การบริหารจัดการสิ่งแวดล้อมและพลังงานทางเลือก 2.เพิ่มสิทธิและประโยชน์ สำหรับผู้ถือสมาร์ทวีซ่า  โดยคณะรัฐมนตรีได้มอบให้สำนักงานตำรวจตรวจคนเข้าเมือง (ตม.) เปิดช่องทางพิเศษหรือ Fast Track เพื่อให้ผู้ถือสมาร์ทวีซ่าสามารถใช้บริการเข้าออกราชอาณาจักรได้ ณ ท่าอากาศยานระหว่างประเทศทุกแห่งที่มีบริการช่องทางพิเศษ
และ 3.ปรับปรุงคุณสมบัติ หลักเกณฑ์และเงื่อนไขสำหรับผู้ที่จะใช้สิทธิสมาร์ทวีซ่าทุกประเภท  อาทิ ลดหลักเกณฑ์รายได้ของผู้เชี่ยวชาญทักษะสูงและผู้บริหารระดับสูงจากเดิมกำหนดเกณฑ์เงินเดือนต้องไม่น้อยกว่า 200,000 บาทต่อเดือน เปลี่ยนเป็นใช้เกณฑ์เงินรายได้ เพื่อให้ครอบคลุมรายได้ที่มาจากค่าตอบแทนพิเศษและโบนัส เป็นต้น นอกจากนี้สำหรับผู้เชี่ยวชาญได้ปรับลดอัตราเงินได้ขั้นต่ำเป็น 100,000 บาทต่อเดือน และ 50,000 บาทต่อเดือน สำหรับในกรณีผู้เชี่ยวชาญต่างชาติในบริษัทสตาร์ทอัพและผู้เชี่ยวชาญเกษียณอายุ เพื่อให้สามารถแข่งขันในการดึงดูดผู้เชี่ยวชาญทักษะสูงจากต่างประเทศได้ดียิ่งขึ้น
นอกจากนี้เพื่อเพิ่มโอกาสในการเข้าถึงแหล่งเงินทุนสำหรับธุรกิจสตาร์ทอัพและเสริมสร้างความเข้มแข็งของกิจการเงินร่วมลงทุน (Venture Capital) ในประเทศ ยังได้ปรับปรุงหลักเกณฑ์สำหรับนักลงทุน และกลุ่มสตาร์ทอัพ อาทิ การลดเกณฑ์มูลค่าการลงทุนขั้นต่ำสำหรับนักลงทุน จากเดิมต้องลงทุนโดยตรงในนามบุคคลไม่ต่ำกว่า 20 ล้านบาท ได้ปรับให้สามารถลงทุนผ่านกิจการเงินร่วมลงทุนได้ รวมถึงกรณีลงทุนในวิสาหกิจเริ่มต้นหรือโครงการบ่มเพาะหรือโครงการเร่งการเติบโต กำหนดให้มีมูลค่าการลงทุนขั้นต่ำไม่น้อยกว่า 5 ล้านบาทเท่านั้น
สำหรับสมาร์ทวีซ่าในกลุ่มสตาร์ทอัพ เพื่อเป็นการสนับสนุนการพัฒนาสตาร์ทอัพในทุกประเภท ยังได้มีการกำหนดอายุวีซ่า โดยแบ่งเป็น 3 ระยะ คือ 6 เดือน 1 ปี และ 2 ปี จากเดิมที่ให้สมาร์ทวีซ่าครั้งแรก 1 ปี และขยายได้คราวละ 2 ปี ทุกกรณีเพื่อรองรับการดึงดูดสตาร์ทอัพจากต่างประเทศเข้ามาร่วมกิจกรรมในประเทศไทย เช่น Startup Camp  ทั้งนี้การอำนวยความสะดวกด้านวีซ่าแก่คนกลุ่มนี้จะช่วยส่งเสริมให้ไทยเป็นศูนย์กลางกิจกรรมสตาร์ทอัพในภูมิภาคได้ในอนาคต
“บีโอไอได้รวบรวมข้อคิดเห็น และข้อเสนอแนะจากหน่วยงานภาครัฐ และองค์กรภาคเอกชนเพื่อปรับปรุง แนว ทางการให้บริการสมาร์ทวีซ่า ให้สามารถตอบสนองนโยบาย และเป้าหมายของรัฐบาลในการดึงดูดผู้ เชี่ยวชาญ ทักษะสูง นักลงทุนในอุตสาหกรรมเป้าหมาย และสตาร์ทอัพต่างชาติ ให้เข้ามามีส่วนช่วยขับเคลื่อนเศรษฐกิจและนโยบายประเทศไทย 4.0 ได้อย่างมีประสิทธิภาพมากยิ่งขึ้น” นางสาวดวงใจ กล่าว
สำหรับสมาร์ทวีซ่า เป็นวีซ่าประเภทพิเศษสำหรับชาวต่างชาติที่เข้ามาทำงานในประเภทกิจการและภายใต้เงื่อนไขที่กำหนด ทั้งนี้ตั้งแต่ต้นปีที่ผ่านมา จนถึงปัจจุบัน (วันที่ 1 กุมภาพันธ์ 2561 – 30 กันยายน 2561)  มีผู้ติดต่อขอข้อมูลสมาร์ทวีซ่า รวม 1,078 ราย มีผู้ยื่นขอรับรองคุณสมบัติ รวม 37 ราย และมีผู้ผ่านการรับรองคุณสมบัติและเป็นผู้มีสิทธิได้รับสมาร์ทวีซ่า แล้ว รวม 28 ราย ในสาขาดิจิทัล  และสาขาระบบอัตโนมัติและหุ่นยนต์
ผู้สนใจขอรับบริการหรือสอบถามข้อมูลเพิ่มเติมเกี่ยวกับสมาร์ทวีซ่าสามารถติดต่อได้ที่หน่วยสมาร์ทวีซ่า ศูนย์บริการวีซ่าและใบอนุญาตทำงาน อาคารจามจุรีสแควร์ โทร 022091109-10 และ E-mail: smartvisa@boi.go.th
********************************************

ที่มา : https://www.thaigov.go.th/news/contents/details/16721
