รัฐบาลไทย-ข่าวทำเนียบรัฐบาล-บริษัท วิทยุการบินแห่งประเทศไทย จำกัด ชี้แจงผลกระทบ กรณีข้อกล่าวหาความไร้ประสิทธิภาพ ของบริษัทฯ

วันศุกร์ที่ 26 ตุลาคม 2561
บริษัท วิทยุการบินแห่งประเทศไทย จำกัด ชี้แจงผลกระทบ กรณีข้อกล่าวหาความไร้ประสิทธิภาพ ของบริษัทฯ
บริษัท วิทยุการบินแห่งประเทศไทย จำกัด ชี้แจงผลกระทบ กรณีข้อกล่าวหาความไร้ประสิทธิภาพ ของบริษัทฯ
เมื่อวันที่ 11 ตุลาคม 2561 นายสมนึก รงค์ทอง กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) กระทรวงคมนาคม พร้อมด้วย นางสิริเกศ เนียมลอย ผู้อำนวยการใหญ่ (บริหารจราจรทางอากาศ) และ นายเถลิงศักดิ์ ผาทอง ผู้อำนวยการฝ่ายบริหารศูนย์ควบคุมจราจรทางอากาศเขตสนามบินกรุงเทพ ชี้แจงผลกระทบกรณีข้อกล่าวหาความไร้ประสิทธิภาพของบริษัท วิทยุการบินแห่งประเทศไทย
ตามที่ นายปีย์ มาลากุล ณ อยุธยา ได้เขียนบทความผ่าน Facebook ส่วนตัวว่ากรณีเครื่องบินโดยสารของบริษัทการบินไทยไถลออกนอกรันเวย์ที่ท่าอากาศยานสุวรรณภูมิ เป็นเพราะความไร้ประสิทธิภาพของบริษัท วิทยุการบินแห่งประเทศไทย จำกัด และบริษัทท่าอากาศยานไทย จำกัด เนื่องจากบริษัทวิทยุการบินฯ ไม่มีเรดาร์ตรวจอากาศที่มีประสิทธิภาพในการควบคุมการจราจรทางอากาศต้องอาศัยข้อมูลจากกรมอุตุนิยมวิทยาและข้อมูลเฉพาะหน้าจากนักบินที่กำลังทำการบินอยู่เท่านั้น ซึ่งส่งผลกระทบถึงมาตรฐานความปลอดภัยทางด้านการบิน จึงขัดแย้งกับแผนยุทธศาสตร์ชาติที่ต้องการผลักดันให้ประเทศไทยเป็นศูนย์กลางการบินระดับภูมิภาค
ข้อเท็จจริง
กรณีเครื่องบินของบริษัท การบินไทย จำกัด (มหาชน) เที่ยวบินที่ TG679 แบบ Boeing 747-400 (B744) เดินทางจากท่าอากาศยานกวางเจา สาธารณรัฐประชาชนจีน มายังท่าอากาศยานสุวรรณภูมิ ทำการลงทางวิ่งฝั่งตะวันตก (ทางวิ่ง 19R) เมื่อเวลา 22.48 น. (ของวันที่ 8 ตุลาคม 2561) และลื่นไถลออกนอกทางวิ่ง จนมีผลให้บริษัท ท่าอากาศยานไทย จำกัด (มหาชน) ต้องประกาศปิดทางวิ่งดังกล่าวตั้งแต่เวลา 00.03 น. จนถึง 17.00 น.  (ของวันที่ 9 ตุลาคม 2561) ซึ่งสาเหตุดังกล่าวอยู่ระหว่างการสอบสวนของคณะกรรมการสอบสวนอุบัติเหตุของอากาศยานในราชอาณาจักร อย่างไรก็ตามในการให้บริการจราจรทางอากาศแก่เที่ยวบินดังกล่าว บวท. ได้ปฏิบัติหน้าที่ตามขั้นตอนและเป็นไปตามมาตรฐานที่ ICAO กำหนด
กรณี บวท. ไม่มีเรดาร์ตรวจอากาศที่มีประสิทธิภาพในการควบคุมจราจรทางอากาศนั้น ปัจจุบัน บวท. ใช้ข้อมูลสภาพอากาศ จากเรดาร์ตรวจจับกลุ่มเมฆฝน (Weather Radar) ในการให้บริการควบคุมจราจรทางอากาศของกรมอุตุนิยมวิทยา (มีมากกว่า 20 สถานี ติดตั้งอยู่ทั่วทุกภูมิภาคของประเทศ) โดยมีรัศมีทำการ 120 และ 240 กิโลเมตร จากสถานีเรดาร์ แสดงทิศทางการเคลื่อนที่ของกลุ่มเมฆแบบภาพ ต่อเนื่อง (Loop)  เพื่อแสดงอัตราการเปลี่ยนแปลงข้อมูลให้เป็นปัจจุบัน (Update rate) ทุก ๆ 10-15 นาที ทั้งนี้ บวท. จะแจ้งข้อมูลสภาพอากาศแก่นักบินเพื่อประกอบการตัดสินใจในการทำการบิน ในขณะเดียวกันเจ้าหน้าที่ควบคุมจราจรทางอากาศจะใช้ข้อมูลดังกล่าว ในการวางแผนบริหารจัดการจราจรทางอากาศ ในภาพรวม ซึ่งข้อมูลเกี่ยวกับสภาพอากาศทั้งหมดในปัจจุบันที่ได้รับ เป็นไปตามข้อกำหนดและมาตรฐานขององค์การการบินพลเรือนระหว่างประเทศ (ICAO) นอกจากนี้ ระบบของ บวท. ยังมีข้อมูลจากการประมวลผลของระบบเรดาร์ปฐมภูมิ (Primary Surveillance Radar : PSR) ในลักษณะรูปภาพกราฟฟิก แสดงค่าความหนาแน่น ความเข้ม และระดับความรุนแรงของกลุ่มเมฆด้วยโทนสีต่าง ๆ ซึ่งมีติดตั้งใช้งานที่ท่าอากาศยานสุวรรณภูมิ
กรณีการไม่มีเรดาร์ตรวจอากาศจะทำให้นักบินได้ข้อมูลเรื่องข่าวอากาศการบินไม่ครบถ้วน ส่งผลกระทบถึงมาตรฐานความปลอดภัยทางด้านการบิน ซึ่งหาก บวท. ไม่จัดซื้อเรดาร์ตรวจอากาศมาใช้งานจะทำให้ขัดแย้งกับยุทธศาสตร์ชาติ ที่ต้องการผลักดันให้ประเทศไทย เป็นศูนย์กลางการบินระดับภูมิภาคซึ่ง บวท. ในฐานะหน่วยงานในสังกัด คค. ได้ปฏิบัติตามแผนแม่บทของ คค. เพื่อให้บรรลุยุทธศาสตร์ ตามที่รัฐบาลกำหนด แต่อย่างไรก็ตาม ในระเบียบสำนักงานการบินพลเรือนแห่งประเทศไทย (กพท.) ว่าด้วยการจัดทำข้อตกลงการปฏิบัติงานร่วมกันระหว่างหน่วยงานให้บริการอุตุนิยมวิทยาการบินกับหน่วยงานผู้มีอำนาจหน้าที่ในการให้บริการจราจรทางอากาศ พ.ศ. 2559 กำหนดไว้อย่างชัดเจนว่า ให้อุตุนิยมวิทยาการบินให้ข้อมูลจากสำนักงานอุตุนิยมวิทยาการบิน สำนักงานติดตามสภาวะอากาศการบินและสถานีตรวจอากาศการบินที่ส่งเป็นประจำ ให้กับหน่วยงานควบคุมจราจรทางอากาศ นอกจากนั้น กฎกระทรวงแบ่งส่วนราชการ กรมอุตุนิยมวิทยา กระทรวงดิจิทัลเพื่อเศรษฐกิจและสังคมยังกำหนดไว้ว่า ภารกิจของกรมอุตุนิยมวิทยาคือ การบริหารจัดการด้านอุตุนิยมวิทยา โดยปฏิบัติหน้าที่เกี่ยวกับการตรวจเฝ้าระวังติดตาม รายงานสภาวะอากาศ อากาศเพื่อการบิน และปรากฏการณ์ธรรมชาติ ไว้อย่างชัดเจน ดังนั้นการจัดหาเรดาร์ตรวจอากาศ จึงเป็นหน้าที่ของกรมอุตุนิยมวิทยาตามระเบียบกฎกระทรวงดังกล่าว
การดำเนินการของ บวท.
-บวท. ได้ปฏิบัติตามที่ กพท. ได้กำหนดไว้ในระเบียบสำนักงานการบินพลเรือนแห่งประเทศไทยว่าด้วยการจัดการข้อมูลการปฏิบัติงานร่วมกัน ระหว่างหน่วยงานให้บริการอุตุนิยมวิทยาการบิน กับ หน่วยงานผู้มีอำนาจหน้าที่ในการให้บริการจราจรทางอากาศ พ.ศ. 2559 โดยมีข้อตกลงร่วมกันว่า ให้จัดทำข้อตกลงระหว่างหน่วยงาน และให้ข้อมูลอุตุนิยมวิทยาการบิน จากสำนักงานอุตุนิยมวิทยาการบิน สำนักงานติดตามสภาวะอากาศการบิน และสถานีตรวจอากาศการบิน ที่ส่งเป็นประจำให้กับหน่วยควบคุมจราจรทางอากาศ ซึ่งปัจจุบันอุตุนิยมวิทยาได้ให้ข้อมูลแก่ บวท. ตามข้อกำหนดที่ ICAO อย่างครบถ้วน นอกจากนี้ บวท. ยังได้มีการแลกเปลี่ยนข้อมูลที่จำเป็นในการทำการบินกับหน่วยงานที่เกี่ยวข้อง ตามมาตรฐาน ICAO
----------------------------

ที่มา : https://www.thaigov.go.th/news/contents/details/16183
