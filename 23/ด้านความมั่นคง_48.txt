รัฐบาลไทย-ข่าวทำเนียบรัฐบาล-มท.2 ลงพื้นที่ตรวจราชการ ณ อำเภอเชียงคำ อำเภอภูซาง จังหวัดพะเยา พร้อมมอบนโยบายและแนวทางการปฏิบัติงาน ให้แก่ส่วนราชการ และองค์กรปกครองส่วนท้องถิ่นในพื้นที่

วันศุกร์ที่ 19 ตุลาคม 2561
มท.2 ลงพื้นที่ตรวจราชการ ณ อำเภอเชียงคำ อำเภอภูซาง จังหวัดพะเยา พร้อมมอบนโยบายและแนวทางการปฏิบัติงาน ให้แก่ส่วนราชการ และองค์กรปกครองส่วนท้องถิ่นในพื้นที่
มท.2 ลงพื้นที่ตรวจราชการ ณ อำเภอเชียงคำ อำเภอภูซาง จังหวัดพะเยา พร้อมมอบนโยบายและแนวทางการปฏิบัติงาน ให้แก่ส่วนราชการ และองค์กรปกครองส่วนท้องถิ่นในพื้นที่
เมื่อวันที่ 18 ต.ค. 61 เวลา 10.30 น. นายสุธี มากบุญ รัฐมนตรีช่วยว่าการกระทรวงมหาดไทย ลงพื้นที่ตรวจราชการ ณ ที่ว่าการอำเภอเชียงคำ จังหวัดพะเยา พร้อมมอบนโยบายให้แก่หัวหน้าส่วนราชการระดับอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่นในพื้นที่ โดยมีนายณรงค์ศักดิ์ โอสถธนากร ผู้ว่าราชการจังหวัดพะเยา นายวุฒิชัย เสาวโกมุท รองผู้ว่าราชการจังหวัดพะเยา นายจรัญ กาญจนปัญญานนท์ นายอำเภอเชียงคำ เข้าร่วมรับมอบนโยบายด้วย
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การมาในครั้งนี้มีจุดประสงค์เพื่อติดตามความก้าวหน้าของการดำเนินนโยบายตามโครงการของรัฐบาล และรับฟังข้อเสนอและปัญหาของพื้นที่ โดยได้เน้นย้ำให้อำเภอเป็นตัวกลางในการเชื่อมโยงการทำงานของท้องที่ และท้องถิ่น พร้อมมอบหลักในการทำงาน 5 หลัก เพื่อเป็นแนวทางในการทำงาน ได้แก่ 1) การเป็นข้าราชการในองค์สมเด็จพระเจ้าอยู่หัว 2) สนองนโยบายของรัฐบาลให้ดีที่สุดในทุกๆ เรื่องภายใต้กรอบกฎหมาย 3) เป็นที่พึ่งของประชาชนอย่างแท้จริง โดยยึดประชาชนเป็นศูนย์กลางในการพัฒนา 4) การยึดหลักธรรมาภิบาล และ 5) การบริหารจัดการเชิงยุทธศาสตร์แบบมุ่งเน้นผลสัมฤทธิ์ นอกจากนี้ ยังได้ติดตามการดำเนินงานตามนโยบายของรัฐบาล อาทิ โครงการไทยนิยม ยั่งยืน โครงการหมู่บ้านละ 200,000 โครงการสวัสดิการแห่งรัฐ โครงการเน็ตประชารัฐ การแก้ไขปัญหายาเสพติดในพื้นที่ ชุมชนท่องเที่ยว OTOP นวัตวิถี การให้บริการของศูนย์ดำรงธรรม และโครงการของกระทรวงเกษตรและสหกรณ์ โดยกำชับว่าจะต้องมีการติดตามประเมินผล เพื่อให้มีการพัฒนาอย่างต่อเนื่อง พร้อมทั้งสร้างความเข้าใจที่ถูกต้องให้กับพี่น้องประชาชนในพื้นที่ด้วย
นายสุธี มากบุญ ได้กล่าวเพิ่มเติมว่า การจัดทำแผนจะต้องจัดทำในลักษณะ One Plan โดยเชื่อมโยงแผนและยุทธศาสตร์ในทุกระดับ ตั้งแต่ แผนยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 ยุทธศาสตร์ความมั่นคง แผนปฏิรูปประเทศ 11 ด้าน แผนภาค/กลุ่มจังหวัด/จังหวัด แผนพัฒนาอำเภอ แผนท้องถิ่น แผนตำบล ไปจนถึงแผนหมู่บ้าน ให้สอดคล้องกัน และจะต้องทำงานตามยุทธศาสตร์ที่ทุกฝ่ายมีส่วนร่วมในการกำหนดวิสัยทัศน์ บนฐานของความโปร่งใสและข้อมูลที่ถูกต้อง ซึ่งอาจหาได้จากข้อมูล จปฐ. หรือ กชช.2ค นอกจากนี้ ยังได้กล่าวทิ้งท้ายว่า ขอให้ทุกหน่วยงานที่เกี่ยวข้องกับการเลือกตั้ง ส.ส. และการได้มาซึ่ง ส.ว. ดำเนินการไปตามกรอบของกฎหมาย และตามหลักเกณฑ์ของคณะกรรมการการเลือกตั้ง (กกต.) ทั้งนี้ เพื่อให้เกิดความโปร่งใส และเป็นธรรมกับทุกฝ่าย
จากนั้น รัฐมนตรีช่วยว่าการกระทรวงมหาดไทย ได้เดินทางไปเยี่ยมชมโครงการ OTOP นวัตวิถี ที่ตำบลบ้านปงใหม่ อำเภอภูซาง ซึ่งเป็นแหล่งท่องเที่ยวและเรียนรู้วิถีชุมชน ภายใต้สโลแกน “ท่องเก้าจุด ผุดไอเดียวเที่ยว วันเดียวคุ้ม” โดยมีแหล่งท่องเที่ยว ที่น่าสนใจ อาทิ ฟาร์มเห็ดสุขใจ บ้านยลศิลป์ อ่างเก็บน้ำห้วยปู บ่อเตาธรรมชาติ เป็นต้น และตรวจติดตามการดำเนินงานของจุดผ่อนปรนบ้านฮวก อำเภอภูซาง ที่ถูกพัฒนาขึ้นเพื่อรองรับเชื่อมโยงกับการท่องเที่ยว การค้า การลงทุน การขนส่ง ในกลุ่มอนุภูมิภาคลุ่มแม่น้ำโขง เพื่อติดตามความคืบหน้าความพร้อมในการยกระดับเป็นจุดผ่านแดนถาวรบ้านฮวก เพื่อรองรับการขยายตัวทางเศรษฐกิจของประเทศในอนาคต

ที่มา : https://www.thaigov.go.th/news/contents/details/16191
