รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลจับมือ LINE ถ่ายทอดสดผลการออกสลากกินแบ่งผ่าน LINE TODAY

วันพุธที่ 28 พฤศจิกายน 2561
สำนักงานสลากกินแบ่งรัฐบาลจับมือ LINE ถ่ายทอดสดผลการออกสลากกินแบ่งผ่าน LINE TODAY
สำนักงานสลากกินแบ่งรัฐบาลได้ลงนามความร่วมมือกับบริษัท ไลน์ คอมพานี (ประเทศไทย) จำกัด ถ่ายทอดสดผลการออกสลากกินแบ่งรัฐบาล บน LINE TODAY เพื่อเพิ่มช่องทางในการถ่ายทอดสดการออกรางวัลสลาก ให้ครอบคลุมมากขึ้นและเข้าถึงประชาชนมากขึ้น
วันนี้ (27 พฤศจิกายน 2561) เวลาประมาณ 14.30 น. ที่บริษัท ไลน์ คอมพานี (ประเทศไทย) จำกัด นายธนวรรธน์ พลวิชัย กรรมการและโฆษกคณะกรรมการสลากกินแบ่งรัฐบาล เปิดเผยว่า สำนักงานสลากกินแบ่งรัฐบาล ได้ลงนามความร่วมมือกับบริษัท ไลน์ คอมพานี (ประเทศไทย) จำกัด ถ่ายทอดสดผลการออกสลากกินแบ่งรัฐบาล บน LINE TODAY เพื่อเพิ่มช่องทางในการถ่ายทอดสดการออกรางวัลสลาก ให้ครอบคลุมมากขึ้นและเข้าถึงประชาชนมากขึ้น เนื่องจาก Application LINE เป็นช่องทางการสื่อสารที่สามารถเข้าถึงกลุ่มเป้าหมายได้รวดเร็วผ่านโทรศัพท์มือถือ และอุปกรณ์การสื่อสารอื่นๆ สอดคล้องกับนโยบายรัฐบาล Thailand 4.0 ในการนำเทคโนโลยีมาใช้ในการบริการประชาชน เป็นการอำนวยความสะดวกให้กับผู้ที่ต้องการรับชมการถ่ายทอดสดผ่านช่องทางอื่น นอกเหนือจากการถ่ายทอดสดผ่านเว็บไซต์สำนักงานฯ สถานีโทรทัศน์ไทยรัฐทีวี สถานีวิทยุโทรทัศน์กองทัพบก (ช่อง 5) และสถานีโทรทัศน์ข่าวสปริงนิวส์ ตลอดจนวิทยุกระจายเสียงแห่งประเทศไทย กรมประชาสัมพันธ์
นายธนวรรธน์ฯ  กล่าวต่อไปอีกว่า การถ่ายทอดสดผ่าน LINE TODAY จะเป็นการเชื่อมโยงสัญญาณการถ่ายทอดสดจากสำนักงานฯ โดยตรงด้วยสัญญาณภาพที่คมชัด ถูกต้อง เพิ่มความสะดวกให้กับประชาชนที่ประสงค์จะติดตามรับชมการถ่ายทอดสดการออกรางวัลของสำนักงานฯ และสร้างความเชื่อมั่นในความโปร่งใสของกระบวนการออกรางวัลตลอดจนอุปกรณ์และกระบวนการ ซึ่งจะช่วยป้องกันไม่ให้หลงเชื่อการแอบอ้างบอกใบ้เลขเด็ดจากกลุ่มมิจฉาชีพที่มีการหลอกลวงประชาชนทางสื่อออนไลน์ต่างๆ อยู่ในขณะนี้
สำหรับการจัดทำความร่วมมือระหว่างสำนักงานสลากกินแบ่งรัฐบาล และบริษัท ไลน์ คอมพานี (ประเทศไทย) จำกัด ในการถ่ายทอดสดการออกรางวัลสลากฯ ผ่าน LINE TODAY ที่จะเริ่มงวดแรกในงวดวันที่ 1 ธันวาคม 2561 นั้น  สำนักงานฯ จะได้สิทธิประโยชน์ ในการสร้าง LINE Official ซึ่งจะเป็นการเพิ่มช่องทางเผยแพร่ข้อมูลข่าวสารที่เป็นประโยชน์ของสำนักงานฯให้กับประชาชน และ Sticker LINE ให้ประชาชนดาวน์โหลดได้ฟรีอีกด้วย  โฆษกคณะกรรมการสลากกินแบ่งรัฐบาล กล่าวในตอนท้าย

ที่มา : https://www.thaigov.go.th/news/contents/details/17132
