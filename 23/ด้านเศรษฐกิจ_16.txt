รัฐบาลไทย-ข่าวทำเนียบรัฐบาล-ปลัด ก.อุตฯ ร่วมคณะนายกรัฐมนตรีลงพื้นที่ตรวจราชการ จ.ลำพูน

วันพุธที่ 3 ตุลาคม 2561
ปลัด ก.อุตฯ ร่วมคณะนายกรัฐมนตรีลงพื้นที่ตรวจราชการ จ.ลำพูน
นายพสุ โลหารชุน  ปลัดกระทรวงอุตสาหกรรม ได้ร่วมคณะพลเอกประยุทธ์ จันทร์โอชา นายกรัฐมนตรี ลงพื้นที่จังหวัดลำพูน เพื่อตรวจราชการและพบปะประชาชนในพื้นที่
วันนี้ (3 ตุลาคม 2561) นายพสุ โลหารชุน  ปลัดกระทรวงอุตสาหกรรม พร้อมด้วย นายสุรพล ชามาตย์ หัวหน้าผู้ตรวจราชการกระทรวงอุตสาหกรรม รักษาการในตำแหน่งรองปลัดกระทรวงอุตสาหกรรม นางสมจิณณ์ พิลึก ผู้ว่าการการนิคมอุตสาหกรรมแห่งประเทศไทย ผู้บริหารกระทรวงอุตสาหกรรม และนายพิชิต มิทราวงศ์ ผู้อำนวยการอาวุโสปฏิบัติหน้าที่ในสายงานการตลาดและนโยบายรัฐบาล ธนาคารวิสาหกิจขนาดกลางและขนาดย่อมแห่งประเทศไทย ได้ร่วมคณะพลเอกประยุทธ์ จันทร์โอชา นายกรัฐมนตรี ลงพื้นที่จังหวัดลำพูน เพื่อตรวจราชการและพบปะประชาชนในพื้นที่
โดยในช่วงเช้าได้เยี่ยมชมเส้นทางเมืองรองจังหวัดลำพูนตามโครงการไทยเที่ยวไทย...ไทยยั่งยืน ไปยังสถานที่สำคัญ โดยจุดแรก ได้เข้าสักการะอนุสาวรีย์พระนางจามเทวี ซึ่งเป็นองค์ปฐมกษัตริย์แห่งนครหริภุญไชย  พระนางเป็นปราชญ์ที่มีคุณธรรมและความกล้าหาญ ได้นำพุทธศาสนา ศิลปวัฒนธรรมมาเผยแพร่ในดินแดนแถบนี้จนมีความรุ่งเรืองสืบมาถึงปัจจุบัน จากนั้นเดินทางไปสักการะพระรอดลำพูน ณ วัดมหาวันวรวิหาร และเดินทางไปยังโบราณสถานกู่ช้าง กู่ม้าลำพูน ซึ่งเป็นสุสานช้างศึก ม้าศึกคู่บารมีของพระนางจามเทวี และเดินทางไปยังวัดพระธาตุหริภุญชัย วรมหาวิหาร ซึ่งเป็นวัดคู่บ้านคู่เมืองลำพูน พร้อมเยี่ยมชมลานวัฒนธรรม หมู่บ้าน OTOP นวัตวิถี

ที่มา : https://www.thaigov.go.th/news/contents/details/15827
