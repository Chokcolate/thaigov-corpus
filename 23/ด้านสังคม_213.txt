รัฐบาลไทย-ข่าวทำเนียบรัฐบาล-พม. กำชับทีม One Home ช่วยเหลือเด็กหญิงวัย 7 ขวบ พิการพูดไม่ได้ ประสบอุบัติเหตุจนเดินไม่ได้ ที่ จ.ปราจีนบุรี พร้อมเร่งเยียวยาจิตใจเด็กหญิงที่ถูกปู่ล่วงละเมิดทางเพศ ที่ จ.นครราชสีมา

วันศุกร์ที่ 14 ธันวาคม 2561
พม. กำชับทีม One Home ช่วยเหลือเด็กหญิงวัย 7 ขวบ พิการพูดไม่ได้ ประสบอุบัติเหตุจนเดินไม่ได้ ที่ จ.ปราจีนบุรี พร้อมเร่งเยียวยาจิตใจเด็กหญิงที่ถูกปู่ล่วงละเมิดทางเพศ ที่ จ.นครราชสีมา
พม. กำชับทีม One Home ช่วยเหลือเด็กหญิงวัย 7 ขวบ พิการพูดไม่ได้ ประสบอุบัติเหตุจนเดินไม่ได้ ครอบครัวยากจน ที่จ.ปราจีนบุรี พร้อมทั้งเร่งเยียวยาจิตใจเด็กหญิงวัย 5ขวบ ที่ถูกปู่ล่วงละเมิดทางเพศ ที่ จ.นครราชสีมา
วันนี้ (7 ธ.ค. 61) เวลา 08.30 น. นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 143/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัดกระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอภิชาติ กล่าวว่า จากกรณีเด็กหญิงวัย 7 ขวบ พิการพูดไม่ได้ตั้งแต่กำเนิดและเคยประสบอุบัติเหตุจนทำให้กระดูกขาคดงอผิดรูปและเดินไม่ได้ อาศัยอยู่กับผู้เป็นยาย เนื่องจากแม่เสียชีวิตและพ่อทอดทิ้งไป ครอบครัวมีฐานะยากจน ที่จังหวัดปราจีนบุรี นั้น ได้กำชับให้พัฒนาสังคมและความมั่นคงของมนุษย์จังหวัดปราจีนบุรี (พมจ.ปราจีนบุรี) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กและคนพิการ อีกทั้ง ประสานหน่วยงานที่เกี่ยวข้องในพื้นที่ติดตามเรื่องการรักษาพยาบาลอาการป่วยของเด็กอย่างใกล้ชิด รวมทั้งการให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และหาแนวทางในการดูแลเด็กที่เหมาะสมในระยะยาวต่อไป สำหรับกรณีเด็กหญิงวัย 5 ขวบ ถูกผู้เป็นปู่วัย 60 ปี บังคับข่มขืนกระทำชำเราจนได้รับบาดเจ็บ ซึ่งเด็กหญิงอาศัยอยู่เพียงลำพังกับผู้เป็นปู่ เนื่องจากพ่อติดยาเสพติดและแม่ทอดทิ้งไปมีครอบครัวใหม่ที่จังหวัดนครราชสีมา นั้น ได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมทีม พม. One Home ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก พร้อมทั้งเร่งเยียวยาสภาพจิตใจเด็กอย่างใกล้ชิด อีกทั้งให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย และประสานหน่วยงานที่เกี่ยวข้องหาแนวทางในการดูแลเด็กที่เหมาะสมในระยะยาวต่อไป ทั้งนี้ หากประชาชนที่ประสบภัยและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงชราวัย 60 ปี สภาพร่างกายไม่แข็งแรง ขาเดินไม่สะดวก อาศัยอยู่เพียงลำพังในบ้านสภาพเก่าทรุดโทรม เก็บเศษข้าวเปลือกที่ร่วงตามทุ่งนา เพื่อนำไปขายหาเงินประทังชีวิต และเก็บไว้เป็นค่ารถเพื่อใช้เดินทางไปเยี่ยมลูกชายที่ป่วยจิตบกพร่อง และถูกจำคุกในเรือนจำ ที่จังหวัดสุรินทร์ นั้น พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมทีม พม. One Home และหน่วยงานที่เกี่ยวข้องได้ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุเรียบร้อยแล้ว โดยมอบเงินสงเคราะห์ครอบครัวผู้ประสบปัญหาทางสังคมกรณีฉุกเฉิน พร้อมทั้งมอบสิ่งของอุปโภคบริโภค และประสานหน่วยงานที่เกี่ยวข้องในพื้นที่ปรับปรุงซ่อมแซมที่อยู่อาศัยให้ถูกสุขลักษณะและเหมาะสมกับการใช้ชีวิตประจำวันสำหรับผู้สูงอายุ รวมทั้งให้อุปกรณ์ปลูกผักและเลี้ยงปลา เพื่อบริโภคและนำไปขายสร้างอาชีพเลี้ยงดูตนเองในระยะยาวต่อไป

ที่มา : https://www.thaigov.go.th/news/contents/details/17381
