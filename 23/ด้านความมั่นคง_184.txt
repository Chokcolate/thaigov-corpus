รัฐบาลไทย-ข่าวทำเนียบรัฐบาล-มหาดไทย ร่วมกับ กองทุนการออมแห่งชาติ (กอช.) ส่งเสริมการออมในระดับพื้นทื่ หวังสร้างวินัย และกระตุ้นการออม เพื่อความมั่นคงในชีวิต

วันจันทร์ที่ 3 ธันวาคม 2561
มหาดไทย ร่วมกับ กองทุนการออมแห่งชาติ (กอช.) ส่งเสริมการออมในระดับพื้นทื่ หวังสร้างวินัย และกระตุ้นการออม เพื่อความมั่นคงในชีวิต
มหาดไทย ร่วมกับ กองทุนการออมแห่งชาติ (กอช.) ส่งเสริมการออมในระดับพื้นทื่ หวังสร้างวินัย และกระตุ้นการออม เพื่อความมั่นคงในชีวิต
วันนี้ (3 ธ.ค. 61) เวลา 10.00 น. ที่ห้องประชุมแกรนด์ฮอลล์ 1 โรงแรมรามาการ์เด้นส์ กรุงเทพมหานคร นายบุญธรรม เลิศสุขีเกษม รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานการประชุมร่วมกับ นายประสงค์ พูนธเนศ ปลัดกระทรวงการคลัง ในฐานะประธานกรรมการ กอช. ในการประชุมขับเคลื่อนโครงการส่งเสริมวินัยการออมกับ กอช. ในระดับพื้นที่ เพื่อชี้แจงแนวทางการขับเคลื่อนโครงการฯ และแนวทางการทำงาน เพื่อสร้างการรับรู้เพื่อให้การดำเนินงานในระดับพื้นที่เป็นไปในทิศทางเดียวกัน โดยมี ผู้ว่าราชการจังหวัดทุกจังหวัด เข้าร่วมประชุม
รองปลัดกระทรวงมหาดไทย กล่าวว่า ตามที่รัฐบาลได้มีนโยบายเพื่อส่งเสริมให้ผู้ที่ประกอบอาชีพอิสระหรืออยู่นอกระบบบำเหน็จบำนาญของรัฐ ได้ออมเงินเพื่อใช้ในยามเกษียณ ภายใต้การดำเนินการของ “กองทุนการออมแห่งชาติ หรือ กอช.” ซึ่งกระทรวงมหาดไทย และ กอช. ได้ร่วมกันกำหนดแนวทางในการดำเนินงานเพื่อเพิ่มสมาชิกกลุ่มเป้าหมายในภูมิภาค โดยใช้กลไกความร่วมมือในการขับเคลื่อนการดำเนินงานผ่านผู้ว่าราชการจังหวัดทุกจังหวัด และเพื่อให้เกิดผลอย่างเป็นรูปธรรม คณะกรรมการ กอช. จึงได้แต่งตั้ง “คณะอนุกรรมการขับเคลื่อนการดำเนินงานกองทุนการออมแห่งชาติในระดับพื้นที่” ขึ้น โดยมีปลัดกระทรวงมหาดไทยเป็นประธานอนุกรรมการฯ เพื่อเป็นกลไกขับเคลื่อนโครงการฯ ดังกล่าว ให้บรรลุเป้าหมาย และในวันนี้ จึงได้จัดการประชุมเพื่อชี้แจงแนวทางการขับเคลื่อน “โครงการส่งเสริมวินัยการออมกับ กอช. ในระดับพื้นที่” โดยเชิญผู้ว่าราชการจังหวัดทุกจังหวัดเข้าร่วมประชุม ในฐานะที่เป็นหัวใจสำคัญในการขับเคลื่อนงาน กอช.ในระดับพื้นที่ ตลอดจนแนวทางการทำงานของ “คณะทำงานขับเคลื่อนโครงการส่งเสริมวินัยการออมกับ กอช. จังหวัด”เพื่อสร้างการรับรู้และสร้างความเข้าใจ เพื่อให้ได้นำไปกำหนดเป็นแนวทางการขับเคลื่อนในระดับจังหวัด โดย “คณะทำงานขับเคลื่อนโครงการส่งเสริมวินัยการออมกับ กอช. จังหวัด” ประกอบไปด้วย รองผู้ว่าราชการจังหวัดที่ได้รับมอบหมายเป็นประธาน และมี เกษตรและสหกรณ์จังหวัด คลังจังหวัด ท้องถิ่นจังหวัด นายแพทย์สาธารณสุขจังหวัด ประชาสัมพันธ์จังหวัด พัฒนาสังคมและความมั่นคงของมนุษย์จังหวัด และแรงงานจังหวัด เป็นคณะทำงาน โดยมีปลัดจังหวัดและพัฒนาการจังหวัดเป็นเลขานุการคณะทำงานฯ เพื่อขับเคลื่อนงาน กอช.ในระดับพื้นที่ ทั้งนี้ กอช. และกระทรวงมหาดไทย จะเริ่มลงพื้นที่นำร่องใน 31 จังหวัด เพื่อให้คำแนะนำและส่งเสริมวินัยการออมกับ กอช. เพื่อสร้างการรับรู้ในวงกว้าง รวมถึงการสมัครเป็นสมาชิกของกลุ่มเป้าหมายหลังเกษียณอายุ โดยจะเริ่มดำเนินการตั้งแต่เดือนธันวาคม 2561 เป็นต้นไป
การประชุมฯ ในวันนี้นับเป็นโอกาสดีที่ได้ร่วมกันขับเคลื่อนการส่งเสริมวินัยการออมทั่วทุกพื้นที่โดยพร้อมเพรียงกันทั้งประเทศ ตามนโยบายและแนวทางที่กระทรวงมหาดไทยและ กอช. ได้ร่วมกันวางทิศทางและกรอบการดำเนินงานเพื่อให้เกิดผลสัมฤทธิ์ตามเป้าหมายส่งเสริมวินัยการออม ซึ่งเป็นไปตามแผนปฏิรูปประเทศด้านสังคม 1 ใน 11 ด้าน ของการปฏิรูปประเทศที่ต้องดำเนินการตามรัฐธรรมนูญแห่งราชอาณาจักรไทย พ.ศ.2560 เพื่อสร้างความมั่นคงของผู้สูงวัยให้มีรายได้ที่พอเพียงเมื่อวัยเกษียณ ซึ่งประเทศไทยจะก้าวเข้าสู่สังคมผู้สูงอายุแบบสมบูรณ์ ในปี 2564
ท้ายนี้ รองปลัดกระทรวงมหาดไทย ได้กล่าวย้ำว่า กระทรวงมหาดไทยมีความยินดี และพร้อมที่จะให้การสนับสนุน กอช. อย่างเต็มที่ในการขับเคลื่อนโครงการฯ ดังกล่าว โดยจะมีผู้ว่าราชการจังหวัดเป็นแกนหลักสำคัญในการขับเคลื่อนพร้อมทั้งหน่วยงานท้องที่และท้องถิ่น ตลอจนหน่วยงานภายใต้การกำกับดูแลของกระทรวงมหาดไทยที่จะช่วยให้การสนับสนุน และส่งเสริมการสร้างวินัยการออมให้เกิดผลสัมฤทธิ์อย่างเป็นรูปธรรม เพื่อสร้างหลักประกันและความมั่นคงให้กับชีวิต ลดความเหลื่อมล้ำในสังคม และสร้างความเข้มแข็งด้านเศรษฐกิจอย่างยั่งยืนต่อไป ทั้งนี้ พี่น้องประชาชนหรือผู้ที่สนใจ สามารถสอบถามข้อมูลเพิ่มเติมได้ที่ กองทุนการออมแห่งชาติ (กอช.) เว็บไซต์ www.nsf.or.th หรือ สายด่วนเงินออม 02-049-9000

ที่มา : https://www.thaigov.go.th/news/contents/details/17291
