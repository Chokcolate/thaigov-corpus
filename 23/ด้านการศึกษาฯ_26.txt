รัฐบาลไทย-ข่าวทำเนียบรัฐบาล-ผลประชุมองค์กรหลัก 22/2561

วันศุกร์ที่ 19 ตุลาคม 2561
ผลประชุมองค์กรหลัก 22/2561
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการประชุมผู้บริหารองค์กรหลัก ครั้งที่ 22/2561 เมื่อวันอังคารที่ 16 ตุลาคม 2561
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานการประชุมผู้บริหารองค์กรหลัก ครั้งที่ 22/2561 เมื่อวันอังคารที่ 16 ตุลาคม 2561 ณ ห้องประชุมราชวัลลภ โดยมีศาสตราจารย์คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ และผู้บริหารกระทรวงศึกษาธิการเข้าร่วมประชุม
นายชลำ อรรถธรรม เลขาธิการคณะกรรมการส่งเสริมการศึกษาเอกชน ในฐานะโฆษกกระทรวงศึกษาธิการ เปิดเผยผลการประชุมโดยสรุปดังนี้
● ศธ.เตรียมจัดหลักสูตรทุกระดับให้สอดคล้องยุทธศาสตร์ชาติ 20 ปี
นายชลำ อรรถธรรม โฆษกกระทรวงศึกษาธิการ เปิดเผยว่า สมเด็จพระเจ้าอยู่หัวมหาวชิราลงกรณ บดินทรเทพยวรางกูร มีพระราชโองการโปรดเกล้าฯ ประกาศในราชกิจจานุเบกษา เมื่อวันที่ 13 ตุลาคม 2561 ให้ประกาศใช้ยุทธศาสตร์ชาติ (พ.ศ.2561-2580) ประกอบด้วยยุทธศาสตร์ 6 ด้าน ได้แก่ ยุทธศาสตร์ชาติด้านความมั่นคง, ยุทธศาสตร์ชาติด้านการสร้างความสามารถในการแข่งขัน, ยุทธศาสตร์ชาติด้านการพัฒนาและเสริมสร้างศักยภาพทรัพยากรมนุษย์, ยุทธศาสตร์ด้านการสร้างโอกาสและความเสมอภาคทางสังคม, ยุทธศาสตร์ด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อม และยุทธศาสตร์ชาติด้านการปรับสมดุลและพัฒนาระบบบริหารจัดการภาครัฐ เพื่อใช้เป็นกรอบในการจัดทำแผนต่าง ๆ ให้สอดคล้องและบูรณาการ เกิดเป็นพลังผลักดันร่วมกันไปสู่เป้าหมายการพัฒนา “ประเทศชาติมั่นคง ประชาชนมีความสุข เศรษฐกิจพัฒนาอย่างต่อเนื่อง สังคมเป็นธรรม ฐานทรัพยากรธรรมชาติยั่งยืน”
ในส่วนของกระทรวงศึกษาธิการนั้น นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ได้มอบนโยบายให้จัดทำเนื้อหาเกี่ยวกับยุทธศาสตร์ชาติ เพื่อจัดการเรียนการสอนสร้างความรู้แก่นักเรียนในห้องเรียน เพราะมีความเกี่ยวข้องกับเยาวชนรุ่นหลังโดยตรง พร้อมมอบให้ทุกองค์กรหลักหารือร่วมกับสำนักงานคณะกรรมการการศึกษาขั้นพื้นฐาน (สพฐ.) ซึ่งเป็นหน่วยงานหลักในเรื่องนี้ เพื่อพิจารณาในรายละเอียดของการดำเนินงาน ทั้งเรื่องของระดับชั้นเรียน และความละเอียดลึกซึ้งของเนื้อหาในแต่ละระดับต่อไป
● แนวทางส่งเสริมกีฬาเข้าสู่ระบบการศึกษา พร้อมส่งเสริมมวยไทยในสถานศึกษา
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ได้กล่าวในที่ประชุมถึงข้อเสนอของคณะกรรมาธิการการศึกษาและการกีฬา สภานิติบัญญัติแห่งชาติ ด้านการส่งเสริมและอนุรักษ์ศิลปะมวยไทยไว้เป็นมรดกของชาติสืบไป โดยความร่วมมือระหว่างกระทรวงการท่องเที่ยวและกีฬา กระทรวงศึกษาธิการ และกระทรวงวัฒนธรรม ในการพิจารณาแนวทางและแผนงานที่จะผลักดันให้มีการจัดการเรียนการสอนวิชามวยไทยในทุกระดับชั้นในสถานศึกษาต่าง ๆ ซึ่งปัจจุบันกระทรวงศึกษาธิการได้เริ่มดำเนินการไปบ้างแล้วในลักษณะของวิชาเลือก และมีการส่งเสริมการแข่งขันทักษะขั้นพื้นฐานมวยไทย และการแข่งขันคีตะมวยไทย
นอกจากนี้ กระทรวงศึกษาธิการเตรียมจัดประชุมนโยบายการพัฒนาการกีฬาเข้าสู่ระบบการศึกษา ในวันจันทร์ที่ 22 ตุลาคม 2561 เพื่อกำหนดทิศทางการดำเนินงานร่วมกับหน่วยงานที่เกี่ยวข้อง ทั้งในส่วนของการจัดการเรียนรู้ในห้องเรียน การพัฒนาร่างกาย ทักษะด้านการกีฬา ตลอดจนทักษะการเอาตัวรอดและป้องกันตัว อาทิ การลอยตัวในน้ำ รวมถึงการเปิดสถานศึกษาให้เป็นที่ออกกำลังกายของประชาชนทั่วประเทศอย่างเป็นรูปธรรมมากยิ่งขึ้น
● พิธีวางศิลาฤกษ์อาคารศูนย์ประสานงานและบริหารการศึกษาจังหวัดชายแดนภาคใต้
โฆษกกระทรวงศึกษาธิการ กล่าวว่า กระทรวงศึกษาธิการ (ส่วนหน้า) จะจัดพิธีวางศิลาฤกษ์อาคารศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) ในวันศุกร์ที่ 19 ตุลาคม 2561 ที่จังหวัดปัตตานี โดยได้เรียนเชิญ พล.อ.ฉัตรชัย สาริกัลยะ รองนายกรัฐมนตรี เป็นประธานในพิธี และเชิญหน่วยงานทุกภาคส่วนเข้าร่วม โดยภายในงานมีการจัดมหกรรมทางวิชาการและวิชาชีพ “มิติการศึกษาเดินหน้าประเทศไทยจังหวัดภาคใต้ชายแดน” เพื่อสร้างการรับรู้ถึงทิศทาง ความก้าวหน้า และผลการดำเนินงานด้านการพัฒนาคุณภาพการศึกษาในพื้นที่จังหวัดชายแดนภาคใต้ ภายใต้ความร่วมมือของทุกองค์กรหลัก โดยมีสำนักงานปลัดกระทรวงศึกษาธิการเป็นผู้ริเริ่มสร้างการเรียนรู้ในพื้นที่ทั่วทั้งหมดด้วย
● เรื่องอื่นๆ ที่เกี่ยวข้องกับกระทรวงศึกษาธิการ
โฆษกกระทรวงศึกษาธิการ กล่าวด้วยว่า ในการประชุมคณะรัฐมนตรี เมื่อวันที่ 16 ตุลาคม 2561 มีประเด็นที่เกี่ยวข้องกับกระทรวงศึกษาธิการที่จะร่วมบูรณาการทำงาน ดังนี้
- การจัดมหกรรมนวัตกรรมและเทคโนโลยี “Digital Thailand Big Bang 2018” ครั้งยิ่งใหญ่ที่สุดในอาเซียน จัดโดยกระทรวงดิจิทัลเพื่อเศรษฐกิจและสังคม ซึ่ง พล.อ.ประยุทธ์ จันทร์โอชา นายกรัฐมนตรี มอบให้กระทรวงศึกษาธิการจัดงานนวัตกรรมด้านการศึกษาอย่างต่อเนื่อง ทั้งในส่วนกลางและส่วนภูมิภาคทั่วประเทศ โดยสื่อสารถ่ายทอดผ่านระบบ DLTV เพื่อสร้างการรับรู้อย่างทั่วถึง ทั้งนี้ พล.อ.สุรเชษฐ์ ชัยวงศ์ มอบให้ สพฐ.รับผิดชอบดำเนินการในเรื่องนี้ เน้นความต่อเนื่องทั่วถึงในทุกพื้นที่ ในรูปแบบและวิธีการที่หลากหลาย
- การนำเสนอวีดิทัศน์ “การรู้เท่าทันสื่อเพื่อคุ้มครองเด็ก” ของกระทรวงการพัฒนาสังคมและความมั่นคงของมนุษย์ เพื่อส่งเสริมการรู้เท่าทันสื่อในกลุ่มเด็กและเยาวชน การคุ้มครองเด็กจากสื่อออนไลน์ที่เป็นภัยคุกคาม ตลอดจนความเสี่ยงที่จะเกิดความรุนแรงในครอบครัว โดย พล.อ.ประยุทธ์ จันทร์โอชา นายกรัฐมนตรี มอบให้กระทรวงศึกษาธิการใช้ประโยชน์จากวีดิทัศน์ เพื่อสร้างการรับรู้แก่เด็กและเยาวชนด้วยวิธีการต่าง ๆ ทั้งภัยจากสื่อออนไลน์ การป้องกันตนเอง และการใช้สื่ออย่างเหมาะสม ซึ่งปัจจุบันพบข้อมูลว่าเยาวชนไทยใช้สื่อออนไลน์ในการเล่นเกมเฉลี่ย 13 ชั่วโมงต่อวัน เป็นระยะเวลาที่มากเกินไป และถือเป็นอีกโจทย์หนึ่งที่ทุกหน่วยงานจะต้องพิจารณาหาทางแก้ไขร่วมกัน
Written by ปารัชญ์ ไชยเวช, นวรัตน์ รามสูต
Photo Credit กิตติกร แซ่หมู่, ยุทธพงศ์ เลือกกลั่นดี
Rewriter นวรัตน์ รามสูต
Editor บัลลังก์ โรหิตเสถียร

ที่มา : https://www.thaigov.go.th/news/contents/details/16176
