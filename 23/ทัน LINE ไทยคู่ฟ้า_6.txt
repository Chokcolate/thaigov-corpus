รัฐบาลไทย-ข่าวทำเนียบรัฐบาล-รัฐบาลปฏิเสธข่าว หยุดโอนเงินเข้าบัญชีหากผู้สูงอายุไม่ไปรายงานตัว พร้อมยืนยันจ่ายเบี้ยตามหลักเกณฑ์เดิม

วันจันทร์ที่ 8 ตุลาคม 2561
รัฐบาลปฏิเสธข่าว หยุดโอนเงินเข้าบัญชีหากผู้สูงอายุไม่ไปรายงานตัว พร้อมยืนยันจ่ายเบี้ยตามหลักเกณฑ์เดิม
--
จากกรณีที่มีการแชร์ข้อความในไลน์ว่า รัฐบาลจะเพิ่มเบี้ยผู้สูงอายุ 100 บาท ให้กับทุกคน และให้ผู้สูงอายุรีบนำสำเนาบัตรประจำตัวประชาชน สำเนาทะเบียนบ้าน และหน้าสมุดบัญชีธนาคาร ไปรายงานตัวที่อบต. หรือสำนักงานเขต ภายในเดือน ต.ค.นี้ หากไม่ไปรายงานตัวจะไม่ได้รับเงินโอนเข้าบัญชี นั้น
"เรื่องดังกล่าวไม่เป็นความจริง โดยยืนยันว่าผู้สูงอายุที่ลงทะเบียนแล้วยังคงได้รับเบี้ยยังชีพตามปกติ และไม่ต้องไปรายงานตัว ส่วนยอดเงินที่ได้รับนั้นทุกคนสามารถตรวจสอบได้จากการอัพเดทบัญชีธนาคารที่ได้แจ้งไว้ หรือติดต่อที่ เทศบาล อบต. หรือสำนักงานเขต ที่ตนเองลงทะเบียน
โดยผู้ที่มีอายุ 60 - 69 ปี รับเบี้ยผู้สูงอายุ 600 บาท/เดือน อายุ 70 - 79 ปี 700 บาท/เดือน อายุ 80 - 89 ปี 800 บาท/เดือน และอายุ 90 ปีขึ้นไป 1,000 บาท/เดือน"
แต่ในส่วนของผู้สูงอายุที่ถือบัตรสวัสดิการแห่งรัฐซึ่งเป็นผู้มีรายได้น้อย จำนวนกว่า 4 ล้านคน รัฐบาลได้จัดสรรเงินเพิ่มให้ 50 - 100 บาท/เดือน/ราย เนื่องจากมีผู้สูงอายุจำนวนหนึ่งบริจาคเงินกลับคืนกองทุนผู้สูงอายุ โดยจะจ่ายเงินทุกวันที่ 15 ของเดือน เริ่มตั้งแต่วันที่ 15 ส.ค.61 ไปจนถึง 15 มิ.ย.62
สำหรับผู้สูงอายุที่มีรายได้ไม่เกิน 30,000 บาทต่อปี จะได้รับเงินเพิ่มเดือนละ 100 บาท และผู้ที่มีรายได้เกินกว่า 30,000 บาท แต่ไม่เกิน 100,000 บาทต่อปี จะได้รับเงินเพิ่มเดือนละ 50 บาท
จึงขอให้ประชาชนติดตามข้อมูลข่าวสารจากแหล่งที่เชื่อถือได้ หรือสอบถามจากเจ้าหน้าที่โดยตรง เพื่อป้องกันความสับสนที่เกิดขึ้นได้ตลอดเวลา

ที่มา : https://www.thaigov.go.th/news/contents/details/15942
