รัฐบาลไทย-ข่าวทำเนียบรัฐบาล-ศาสตร์พระราชา สู่การพัฒนาอย่างยั่งยืน วันศุกร์ที่ 30 พฤศจิกายน 2561

วันศุกร์ที่ 30 พฤศจิกายน 2561
ศาสตร์พระราชา สู่การพัฒนาอย่างยั่งยืน วันศุกร์ที่ 30 พฤศจิกายน 2561
พลเอก ประยุทธ์ จันทร์โอชา นายกรัฐมนตรี กล่าวในรายการ “ศาสตร์พระราชา สู่การพัฒนาอย่างยั่งยืน” ออกอากาศทางโทรทัศน์รวมการเฉพาะกิจแห่งประเทศไทย วันศุกร์ที่ 30 พฤศจิกายน 2561 เวลา 20.15 น.
สวัสดีครับ พ่อแม่พี่น้องชาวไทยที่รักทุกท่าน
วันที่ 5 ธันวาคม ของทุกปี นอกจากจะเป็น “วันชาติ” และ “วันพ่อแห่งชาติ” แล้ว  ยังเป็นวันคล้ายวันเฉลิมพระชนมพรรษา พระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งองค์การอาหารและการเกษตรแห่งสหประชาชาติ ได้ประกาศให้เป็น “วันดินโลก” อีกด้วย เพื่อแสดงความรำลึกถึงพระมหากรุณาธิคุณของพระองค์ ในด้านการอนุรักษ์และพัฒนาดิน ซึ่งไม่เพียงแต่จะสร้างคุณูปการในระดับประเทศเท่านั้น แต่ยังรวมถึงในระดับสากลด้วย  โดยสหภาพวิทยาศาสตร์ทางดินนานาชาติ ก็ได้ถวายเหรียญ “นักวิทยาศาสตร์ดินเพื่อมนุษยธรรม” เพื่อสดุดีและเทิดพระเกียรติแด่พระองค์ด้วยเช่นกัน  ดังนั้น วันดินโลกนี้ จึงเป็นเครื่องเตือนใจให้ชาวโลกได้ตระหนักว่า ความสำคัญของดิน ในฐานะที่เป็นองค์ประกอบสำคัญของระบบนิเวศ และเป็นส่วนสำคัญอย่างยิ่งต่อความมั่นคงของมนุษย์ ที่เชื่อมโยงกับพืชพันธุ์ธัญญาหาร ป่า น้ำ รวมทั้งความมั่นคงทางพลังงาน เนื่องจากดินเป็นหนึ่งในแหล่งกักเก็บคาร์บอนตามธรรมชาติที่สำคัญ นอกจากนี้ ยังเป็นตัวช่วยบรรเทาความสูญเสียทางชีวภาพ และการเปลี่ยนแปลงสภาพภูมิอากาศ อีกด้วยนะครับ
นอกจากนี้ วันที่ 4 ธันวาคม ของทุกปี เป็น “วันสิ่งแวดล้อมไทย” ซึ่งกำหนดขึ้นเพื่อระลึกถึงพระมหากรุณาธิคุณของในหลวงรัชกาลที่ 9 ที่ทรงมีพระราชดำรัสถึงสถานการณ์สิ่งแวดล้อมของประเทศไทย รวมทั้งปัญหาการเปลี่ยนแปลงสภาพภูมิอากาศโลก ซึ่งถือว่าเป็นหน้าที่ของทุกคนที่ต้องร่วมมือกันป้องกันและแก้ไขปัญหาสิ่งแวดล้อมเหล่านี้  โดยมีพระราชดำรัส เตือนคนไทยให้ตระหนักถึงปัญหาสิ่งแวดล้อม ที่กำลังทวีความรุนแรงขึ้น ใจความตอนหนึ่ง ว่า “...เมืองไทยนี้อีกหน่อยจะแห้ง ไม่มีน้ำเหลือ จนต้องไปซื้อน้ำจากต่างประเทศ ซึ่งก็อาจเป็นได้  ต้องบริหารให้ดี น้ำสำหรับบริโภค การเกษตร อุตสาหกรรม น้ำสะอาด น้ำมีคุณภาพที่ดี ทั้งในประเทศไทยและทั่วโลก...”  นอกจากนี้ ยังถือว่าวันที่ 4 ธันวาคม ของทุกปี เป็น “วันอาสาสมัครพิทักษ์ทรัพยากรธรรมชาติและสิ่งแวดล้อมหมู่บ้านแห่งชาติ” (วัน ทสม.แห่งชาติ) เพื่อเป็นสัญลักษณ์ของอาสาสมัครพิทักษ์ทรัพยากรธรรมชาติและสิ่งแวดล้อมหมู่บ้าน ในการรวมพลังด้วยประชาอาสา เพื่อจะสร้างคุณความดีพิทักษ์ทรัพยากรธรรมชาติและสิ่งแวดล้อมของชาติ
ในโอกาสนี้ ผมขอขอบคุณบรรดาห้างสรรพสินค้า รวมถึงร้านสะดวกซื้อ ที่พร้อมใจงดให้บริการถุงพลาสติกในวันที่ 4 ธันวาคม 2561 เพื่อจะเป็นจุดเริ่มต้นร่วมกันในการลดใช้ถุงพลาสติกและโฟมในชีวิตประจำวันลงให้ได้มากที่สุด ภายใต้แนวคิด "ทำความดีด้วยหัวใจ ลดภัยสิ่งแวดล้อม" โดยการปรับเปลี่ยนพฤติกรรม ไม่ถุง ไม่หลอด พกแก้วน้ำ ช้อนส้อม ขวดน้ำส่วนตัว พร้อมถุงผ้า ตะกร้า ปิ่นโต หรือกล่องใส่อาหาร สำหรับ "ถุงผ้า" นั้น ในกระบวนผลิต ก็ใช้ทรัพยากรและพลังงานด้วยเช่นกัน จึงแนะนำให้ใช้งานซ้ำมากกว่า 130 ครั้ง จึงจะถือว่าคุ้มค่า หากถ้าใครมีเยอะ ผมก็แนะนำให้แบ่งปันกัน เพื่อชักชวนให้คนรอบข้าง ปรับเปลี่ยนทัศนคติมุมมอง ต่อการลดใช้พลาสติก รวมถึงให้ความสำคัญกับการคัดแยกขยะก่อนทิ้งด้วย ก็จะช่วยลดปัญหาขยะพลาสติกในชีวิตประจำวันได้อย่างจริงจัง  ปัจจุบันเขตอุทยานแห่งชาติทั่วประเทศ มีนโยบายห้ามมิให้นำบรรจุภัณฑ์พลาสติกชนิดใช้ครั้งเดียวทิ้ง ได้แก่ กล่องพลาสติกบรรจุอาหาร จานพลาสติก ถุงพลาสติกหูหิ้ว และขวดน้ำที่มีพลาสติกหุ้มฝาขวด เข้าไปในพื้นที่อุทยานแล้ว ก็ขอความร่วมมือทุก ๆ คน มา ณ โอกาสนี้ด้วย
พี่น้องประชาชนที่รักครับ
ในวันอาทิตย์ที่ 9 ธันวาคมที่จะถึงนี้ สมเด็จพระเจ้าอยู่หัว พระราชทานพระราชานุญาตให้จัดกิจกรรมปั่นจักรยาน "Bike อุ่นไอรัก" ขึ้น ซึ่งถือเป็นส่วนหนึ่งของงาน "อุ่นไอรัก คลายความหนาว สายน้ำแห่งรัตนโกสินทร์" และเป็นที่น่ายินดีเป็นอย่างยิ่งที่มีประชาชนมาลงทะเบียนเข้าร่วมกิจกรรมแล้วมากกว่า 640,000 ราย โดยในวันที่ 1 - 2 ธันวาคม นี้ จะมีกิจกรรมรับเสื้อพระราชทานทั้งในกรุงเทพฯ และต่างจังหวัด รวมทั้งการซ้อมใหญ่ในเส้นทางปั่นจริง ในวันอาทิตย์ที่ 2 ธันวาคม จึงขอเชิญชวนพี่น้องประชาชน ใช้รถสาธารณะแทนการใช้รถยนต์ส่วนบุคคลเข้ามาในพื้นที่จัดกิจกรรม และหลีกเลี่ยงเส้นทางปั่นจักรยานในวันที่มีกิจกรรมดังกล่าว  โดยขอให้ติดตามข่าวสารคำแนะนำอย่างใกล้ชิดเกี่ยวกับจุดจอดรถสำหรับผู้เข้าร่วมกิจกรรม การให้บริการรถ Shuttle Bus รับ - ส่ง  ช่องทางการอำนวยความสะดวกด้านการจราจร ตลอดจนเส้นทางเลี่ยงและเส้นทางที่สะดวกในการเดินทาง หากเป็นไปได้ขอให้วันนั้นเป็น "วันปลอดรถ" (Car Free Day) นะครับ
ทั้งนี้ วันสำคัญต่าง ๆ ที่ผมได้กล่าวมาข้างต้น ถือเป็นโอกาสที่ปวงชนชาวไทยจะได้รำลึกถึงพระมหากรุณาธิคุณของสถาบันพระมหากษัตริย์ที่มีต่อพวกเราตลอดมา และแสดงให้ประชาคมโลกได้เห็นถึงฐานรากทางประวัติศาสตร์ที่สะท้อนความเป็นหนึ่งเดียวของคนในชาติ แม้จะมีความคิด ความเห็นที่แตกต่างกันไปบ้าง แต่เราชาวไทยจะยึดมั่นใน "ชาติ ศาสนา พระมหากษัตริย์" อันเป็นสถาบันหลักของชาติบ้านเมือง อันเป็นศูนย์รวมใจชาวไทยตลอดไป
สำหรับวันที่ 29 ธันวาคม 2561 จะเป็นอีกวันที่มีความสำคัญทางประวัติศาสตร์ของไทย และของโลก  เนื่องด้วยองค์การการศึกษาวิทยาศาสตร์และวัฒนธรรมแห่งสหประชาชาติ ได้รับรองอย่างเป็นทางการให้ "การแสดงโขนในประเทศไทย" ซึ่งเป็นศิลปะชั้นสูง เป็นมรดกภูมิปัญญาทางวัฒนธรรมที่จับต้องไม่ได้ของมนุษยชาติ ทั้งนี้ ด้วยพระมหากรุณาธิคุณอันยิ่งใหญ่หาที่สุดมิได้ของสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ที่ทรงอนุรักษ์ ฟื้นฟู ส่งเสริมการแสดงโขนในทุกมิติมาอย่างต่อเนื่องยาวนาน คงความเป็นมรดกของชาติไทยมาจนถึงปัจจุบัน อาทิ ทรงพระกรุณาโปรดเกล้าฯ ให้จัดสร้างเครื่องแต่งกายเครื่องประดับโขนชุดใหม่ พัฒนาการแต่งหน้าให้งดงามดึงดูดความสนใจ พัฒนาเทคนิคการแสดง ฉากเวที แสง สี เสียง อันเป็นที่มาของโขนพระราชทานที่มีเอกลักษณ์โดดเด่น เป็นต้น จึงทำให้โขนไทยยิ่งใหญ่อลังการสร้างความตื่นตาประทับใจแก่ชาวไทยและชาวต่างประเทศ อีกทั้งสร้างอัตลักษณ์ไทยในเวทีโลกได้อย่างสง่างามนะครับ
จากข่าวดีส่งท้ายปีดังกล่าว รัฐบาลมีแผนงานจัดกิจกรรมเฉลิมฉลองโขน ตลอดปี 2561- 2562 อาทิ การแสดงโขนรอบพิเศษ ตอน "พิเภกสวามิภักดิ์" และงานมหกรรมการแสดงโขน ทั้งในส่วนกลางและส่วนภูมิภาค เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 การจัดสร้างภาพยนตร์แอนิเมชั่นรามเกียรติ์ ตอน "รามาวตาร" เพื่อฉายในโรงภาพยนตร์ทั่วประเทศ การเผยแพร่องค์ความรู้ในรูปแบบต่าง ๆ เช่น การสาธิตงานช่างฝีมือโขน  สาธิตการแสดงโขน การเสวนาความรู้คุณค่าของโขน จัดพิมพ์หนังสือองค์ความรู้เกี่ยวกับโขนฉบับเยาวชน สารคดีโขน และคลังข้อมูลโขน ในรูปแบบดิจิทัล เป็นต้น รวมทั้ง การจัดกิจกรรมยกย่องเชิดชูเกียรติแก่บุคคล องค์กร ผู้ทำคุณประโยชน์ต่อวงการโขนอีกด้วย  โดยรายละเอียดต่าง ๆ ขอให้ติดตามได้จากช่องทางประชาสัมพันธ์ต่าง ๆ ต่อไปครับ
พี่น้องประชาชนที่รักครับ
นอกจากพลังของชาวไทย ในการแสดงให้เห็นถึงความมั่นคงของประเทศแล้ว ภารกิจการเยือนต่างประเทศของผมในฐานะตัวแทนของคนไทยทุกคน ก็จะช่วยเสริมสร้างบทบาทของไทยในเวทีโลก การรักษาผลประโยชน์ของชาติ และการพัฒนาร่วมกันอย่างยั่งยืน อีกทั้ง เป็นการนำพามิตรไมตรี และเจตนารมณ์ที่ดีของชาวไทย ไปสู่มิตรประเทศทั่วโลกอีกด้วย ทุกครั้งที่ต้องเดินทางไปปฏิบัติภารกิจในต่างแดน ผมจึงระลึกในสิ่งเหล่านี้อยู่เสมอ ในฐานะที่ไทยเราก็เป็นชาติเอกราช มีเกียรติภูมิและความเป็นไทยที่เราทุกคนภาคภูมิใจ
เมื่อกลางสัปดาห์ที่ผ่านมา ผมได้มีโอกาสเดินทางไปปฏิบัติภารกิจ ณ ต่างประเทศอีกครั้ง  โดยครั้งนี้เป็นการเดินทางไปยังประเทศเยอรมนี ซึ่งนับเป็นครั้งแรกของผมในฐานะนายกรัฐมนตรี  โดยจุดประสงค์สำคัญของการเดินทางครั้งนี้ ก็เพื่อเป็นการส่งเสริมความสัมพันธ์ระหว่าง 2 ประเทศ หลังจากที่ยุโรปได้เปิดประตูความสัมพันธ์กับไทยอีกครั้ง และเพื่อส่งเสริมความร่วมมือด้านเศรษฐกิจและการพัฒนาประเทศตามนโยบาย "ประเทศไทย 4.0"  เนื่องจากเยอรมนีเป็นประเทศที่มีความก้าวหน้าและเป็นผู้นำด้านอุตสาหกรรม 4.0 ทำให้มีความเชี่ยวชาญด้านการวิจัยและพัฒนาทางเทคโนโลยีใหม่ ๆ
รวมถึงการพัฒนาทรัพยากรบุคคล ในระหว่างการหารือกันนั้น ผมได้พูดคุยกับนางอังเกลา แมร์เคล นายกรัฐมนตรีของเยอรมนี โดยจะร่วมกันพัฒนาความสัมพันธ์ไปสู่ความเป็นหุ้นส่วนทางยุทธศาสตร์ทางเศรษฐกิจ  และตั้งเป้าที่จะเพิ่มการค้าระหว่างกันให้มากขึ้น เป็น 15,000 ล้านยูโร ภายในปี 2563 ส่งเสริมการลงทุนระหว่าง 2 ประเทศ อีกทั้งเรียนรู้แนวทางและประสบการณ์ในการพัฒนาอุตสาหกรรม 4.0 เพื่อนำมาประยุกต์ใช้ในการพัฒนาอุตสาหกรรมเป้าหมาย 11 สาขา ของไทย นอกจากนี้ ผมยังได้ขอให้เยอรมนีสนับสนุนการกลับมาหารือในเรื่อง "เขตการค้าเสรี" (FTA) ไทย-อียู และอาเซียน-อียู  ซึ่งทั้ง 2 ฝ่ายยืนยันในการสนับสนุนแนวทางการดำเนินการค้าเสรี และจะหารือกันอย่างใกล้ชิด เพื่อรับมือความท้าทายระหว่างประเทศร่วมกัน โดยเฉพาะในช่วงที่ไทยดำรงตำแหน่งประธานอาเซียน
นอกจากนี้ ผมได้ขอให้เยอรมนีช่วยสนับสนุนการปลดใบเหลืองของ EU ในกรณี IUU รวมทั้งสนับสนุนการวิจัยและพัฒนาเทคโนโลยีการอาชีวศึกษา และการพัฒนาศักยภาพ SMEs รวมทั้ง สตาร์ทอัพส์ ของไทย  เพื่อเพิ่มขีดความสามารถในการแข่งขันของเราให้ก้าวพ้นกับดักรายได้ปานกลาง และได้หยิบยกข้อเสนอของภาคเอกชนไทยขึ้นมาพูดคุยด้วย ซึ่งผมได้เชิญนายกรัฐมนตรีอังเกลา แมร์เคล เดินทางเยือนประเทศไทย ในช่วงที่ไทยเป็นประธานอาเซียน และเชิญให้เยอรมนีเป็นหุ้นส่วนด้านการพัฒนาของความร่วมมือระหว่างประเทศลุ่มแม่น้ำอิรวดี – เจ้าพระยา - แม่โขง หรือ ACMECS ด้วย อีกงานหนึ่งที่มีความสำคัญก็คือ งานสัมมนาด้านการค้าการลงทุนในไทย ที่มีผู้เข้าร่วมจากภาครัฐและเอกชนของเยอรมนีกว่า 180 คน ผมได้สร้างความมั่นใจให้กับนักลงทุน - นักธุรกิจชาวเยอรมัน และเชิญชวนให้บริษัทด้านระบบรางและบริษัทยานยนต์แห่งอนาคตของเยอรมนี ที่มีความสนใจหรือมีธุรกิจในไทยอยู่แล้ว ได้มีการพิจารณาขยายการลงทุนใน EEC เพิ่มเติมด้วย
นอกจากนี้ ผมยังมีโอกาสศึกษาดูงาน ณ สถาบันวิจัยประยุกต์ ฟรอน ฮอฟ เฟ่อ IPK ซึ่งมีความเชี่ยวชาญในด้านการวิจัยและพัฒนา ตลอดจนกระบวนการผลิตในอุตสาหกรรม 4.0 เพื่อเรียนรู้ในเทคโนโลยีใหม่ และได้เห็นแนวทางการทำงานร่วมกันระหว่างภาครัฐ เอกชน และภาควิชาการ ที่เป็นปัจจัยให้การส่งเสริมเทคโนโลยีและนวัตกรรมของเยอรมนีประสบผลสำเร็จ  อีกทั้งยังได้มีการลงนามในบันทึกความเข้าใจระหว่างกระทรวงดิจิทัลเพื่อเศรษฐกิจและสังคม กับสถาบัน ฟรอน ฮอฟ เฟ่อ IFF เพื่อส่งเสริมการวิจัยและร่วมกันพัฒนาในสาขาต่าง ๆ อาทิ ความมั่นคงทางไซเบอร์เทคโนโลยีสารสนเทศ รัฐบาลอิเล็กทรอนิกส์ และปัญญาประดิษฐ์ เป็นต้น
ผมขอขอบคุณพี่น้องชุมชนไทยในเยอรมนีทุกคน ที่ได้ให้การต้อนรับแก่ผมและคณะอย่างอบอุ่น ทำให้ผมสัมผัสได้ถึงความรักและห่วงใยบ้านเกิดเมืองนอนของคนไทยในต่างแดน ที่ไม่มีวันเสื่อมคลาย
สำหรับการเดินทางเยือนประเทศต่าง ๆ อย่างเป็นทางการ ตามคำเชิญของผู้นำประเทศ อาทิ สหรัฐอเมริกา รัสเซีย สหราชอาณาจักร ฝรั่งเศส จีน และญี่ปุ่น ที่ผ่านมา รวมทั้งเยอรมนีในครั้งนี้ อีกทั้งการเข้าร่วมประชุมสำคัญ ๆ ในเวทีระหว่างประเทศมาอย่างต่อเนื่อง ย่อมสะท้อนให้เห็นถึงความยอมรับ และความเชื่อมั่นทางการเมืองจากประเทศชั้นนำต่าง ๆ ต่อศักยภาพและบทบาทของไทยในเวทีโลก  ซึ่งการสอบผ่านบทพิสูจน์เหล่านี้ย่อมนำมาสู่ความไว้เนื้อเชื่อใจ และความร่วมมือที่จะนำพาประเทศของเรา บรรลุวิสัยทัศน์ "มั่นคง มั่งคั่ง ยั่งยืน" ได้ในที่สุด
พี่น้องประชาชนที่เคารพครับ
จากการติดตามมาตรการแก้ปัญหาราคายางพาราตกต่ำ ผมขอเล่าความคืบหน้าให้พี่น้องประชาชนได้ฟัง เกี่ยวกับ 2 แนวทางสำคัญ ได้แก่
1. แนวทางส่งเสริมการใช้ยางในประเทศ อาทิ โครงการส่งเสริมการใช้ยางของหน่วยงานภาครัฐปี 2561 ซึ่งคณะรัฐมนตรีมีมติเห็นชอบให้กระทรวงต่าง ๆ และกรุงเทพมหานคร สำรวจความต้องการ และพิจารณาปรับแผนงาน – โครงการ เพื่อให้มีการใช้ผลิตภัณฑ์ วัสดุ ครุภัณฑ์ สิ่งก่อสร้าง จากยางพาราเพิ่มมากขึ้น เช่น บล็อกยางปูพื้นภายนอกอาคาร (ทางเท้า สนามเด็กเล่น) ถนนงานยางพาราแอสฟัลต์ติกคอนกรีต และถนนงานดินซีเมนต์ผสมยางพารา เป็นต้น โดยให้ประสานแจ้งความต้องการใช้ยางพาราต่าง ๆ ต่อการยางแห่งประเทศไทย (กยท.) เพื่อนำยางพาราภายใต้โครงการรักษาเสถียรภาพราคา ที่มีต้นทุนการเก็บรักษางบประมาณภาครัฐ ปีละ 120 ล้านบาท มาผลิตตามโครงการต่าง ๆ ที่เสนอ เบื้องต้นทราบว่าความต้องการจากหน่วยงานต่าง ๆ มีความต้องการใช้เครื่องนอนยางพารารวม 450,000 ชุด ซึ่งจะใช้น้ำยางสดประมาณ 13,000 ตัน
สำหรับการใช้ยางทำถนนนั้น ในช่วงที่ผ่านมา การยางแห่งประเทศไทย (กยท.) ได้จัดทำรายละเอียดและระเบียบของทางราชการที่เกี่ยวกับโครงการทำถนนงานยางพารา อาทิ สูตรผสมยางพาราที่ใช้สำหรับทำถนน รูปแบบ ประมาณการ โครงสร้างถนน และราคากลาง ไว้พร้อมสำหรับการดำเนินการในช่วงต่อไปแล้ว ปัจจุบันกระทรวงเกษตรและสหกรณ์จับมือกับกระทรวงมหาดไทย สนับสนุนให้องค์กรปกครองส่วนท้องถิ่น (อปท.) ทั่วประเทศ เดินหน้าสร้างถนนยางพาราในกว่า 75,000 หมู่บ้าน และกว่า 7,200 ตำบลทั่วประเทศ ซึ่งหลายจังหวัดได้เริ่มลงมือแล้ว เช่น จังหวัดหนองบัวลำภูและอุทัยธานี และอีกหลายจังหวัดที่เตรียมดำเนินการอยู่ รวมถึงกรมชลประทานจะดำเนินโครงการสร้างถนนคันคลองชลประทานใน 53 จังหวัด เป็นการลดสต็อกยางโดยอัตโนมัติ ซึ่งการส่งเสริมการใช้ยางพาราในภาครัฐนี้ จะใช้น้ำยางพาราไม่น้อยกว่า 960,000 ตัน ในอัตราการสร้างถนน 1 กิโลเมตร ใช้น้ำยางพาราสด 12 ตัน และเมื่อมีความต้องการมากขึ้น คาดว่าจะทำให้ราคายางพาราปรับสูงขึ้น 5 บาทต่อกิโลกรัม ประโยชน์ที่จะเกิดขึ้นหลังจากนี้ นับว่าคุ้มค่า เพราะนอกจากจะทำให้มีการใช้ยางพาราในประเทศเพิ่มขึ้นแล้ว ยังส่งผลให้ราคายางพาราสูงขึ้นตามเป้าหมายและเกษตรกรจะมีรายได้เพิ่มขึ้นอีกด้วย ซึ่งจะไม่ใช่การแทรกแซงราคายาง หรือการซื้อชี้นำตลาดที่ไม่ได้ทำให้ราคายางสูงขึ้นอย่างยั่งยืน นอกจากจะเสียเงินไปซื้อผลิตภัณฑ์ยางมาเก็บแล้ว ยังต้องมีค่ารักษาตามมาอีกด้วย และเมื่อราคายางปรับสูงขึ้นจะนำยางในสต็อกที่ซื้อมาเก็บ ทั้งนี้ จากการถอดบทเรียนในอดีต พบว่ามีการใช้งบประมาณในลักษณะดังกล่าวในอดีต ตลอด 20 ปีที่ผ่านมา นับตั้งแต่ปี 2542 - 2561 ทำให้รัฐเสียงบประมาณไปจำนวนมาก ราว 1.8 แสนล้านบาท แต่กลับไม่ได้เป็นแนวทางแก้ปัญหาที่ยั่งยืน
2. แนวทางการปลูกพืชทดแทน หรือแซมในสวนยาง เพื่อลดการผลิตยางพาราให้สอดคล้องกับความต้องการของตลาดทั้งภายในและตลาดต่างประเทศ  ซึ่งปัจจุบันตลาดภายในประเทศและตลาดโลก มีความต้องการผลผลิต “โกโก้” มากขึ้น ประกอบกับเกษตรกรไทยเริ่มให้ความสนใจปลูกโกโก้กันมากขึ้น เพราะราคาซื้อขายค่อนข้างสูง  เมื่อเปรียบเทียบกับพืชอื่น ๆ แต่ต้องมีการวางแผนการผลิตตามความต้องการของตลาด ซึ่งเป็นแนวทางการปฏิรูปภาคการเกษตรของรัฐบาลที่ได้เริ่มดำเนินการไปบ้างแล้ว เช่น โครงการปลูกข้าวโพดอาหารสัตว์หลังฤดูการทำนา เป็นต้น
สำหรับแนวทางการดำเนินงานนี้ เพื่อสนับสนุนการปลูกโกโก้ทดแทนสวนยางที่มีอายุเกิน 25 ปี หรือสวนยางที่ให้น้ำยางน้อย ไม่คุ้มทุนการผลิต โดยให้มีการแต่งตั้งคณะทำงาน ซึ่งประกอบด้วยผู้แทนหน่วยงานที่เกี่ยวข้องจากกระทรวงเกษตรและสหกรณ์ รวมทั้งสถาบันวิจัยและพัฒนาตามความเหมาะสม มาทำหน้าที่ศึกษาข้อมูลด้านการตลาด พร้อมทั้งแนวโน้มความต้องการในอนาคต ศึกษาสภาพพื้นที่ในการเพาะปลูกโกโก้ตามคุณภาพดิน ในภูมิภาคต่าง ๆ ที่เหมาะสม ประมาณการต้นทุนและความยากง่าย เปรียบเทียบกับความคุ้มค่าในเชิงเศรษฐศาสตร์ในการเพาะปลูก – การบำรุงรักษาระหว่างเพาะปลูก และการแปรรูปโกโก้ออกเป็นผลผลิตสู่ตลาด ตามห่วงโซ่การผลิตโกโก้ ก่อนที่จะจัดทำแผนการผลิตโกโก้ นะครับ
ตัวอย่างความสำเร็จโกโก้ไทยไม่แพ้ชาติใดในโลก ภราดัย พาช็อกโกแลตไทยคว้า 2 รางวัลระดับโลก เมื่อวันที่ 17 พฤศจิกายน ที่เมืองฟลอเรนซ์ ประเทศอิตาลี ก่อนหน้านี้ ได้รางวัลในระดับภูมิภาคเอเชียแปซิฟิกของ International Chocolate Awards ประจำปีนี้ เช่นกัน เมื่อเดือนกันยายนที่ผ่านมา อย่างไรก็ตาม ผมไม่อยากให้เห็นแห่กันปลูก แต่ควรดำเนินการตามนโยบายตลาดนำการผลิต เสียตั้งแต่ต้น พื้นที่ที่ใดควรปลูก ปลูกแล้วสมบูรณ์ดี ให้ผลผลิตสูงสุด น้ำท่าดี อากาศเหมาะสม โดยใช้ Agri Map ที่สำคัญ ต้องส่งเสริมทั้งกระบวนการ ตั้งแต่ “ต้นทาง” คือแหล่งเพาะปลูกที่ไม่มากจนทำให้ราคาตกในอนาคต “กลางทาง” คือ การศึกษาวิจัยเพื่อปรับปรุงพันธุ์ การแปรรูปเป็นช็อกโกแลต เครื่องดื่ม ไปจนถึงการออกแบบหีบห่อผลิตภัณฑ์ ที่สะท้อนถึงความเป็นไทย ท้องถิ่นกำเนิด อย่างเช่น สินค้าชุมชนที่มีเครื่องบ่งชี้ทางภูมิศาสตร์ หรือ GI ที่รัฐบาลนี้ให้การสนับสนุนในปัจจุบัน ส่วน “ปลายทาง” ซึ่งต้องมองหา และรัฐบาลให้การส่งเสริมอย่างต่อเนื่อง เช่น การนำผลิตภัณฑ์ OTOP ของแต่ละท้องถิ่นทั่วไทย โฆษณาขายในแคตตาล็อกของการบินไทย เป็นต้น นอกจากนี้ ต้องไม่ลืมว่าในโลกการค้าเสรีที่มีการแข่งขันสูง เราจำเป็นต้องมีรางวัลการันตี หรือมาตรฐานการผลิตที่เป็นสากลด้วยนะครับ
นอกจากนี้ โครงการสานพลังประชารัฐ เพื่อสนับสนุนการปลูกข้าวโพดหลังฤดูทำนา ซึ่งเริ่มตั้งแต่วันที่ 1 พ.ย. นี้ จากการสำรวจเกษตรกรที่ต้องการปลูกข้าวโพดหลังนา เดือน ก.ย. และ ต.ค. ที่ผ่านมา มีเกษตรกรที่เป็นสมาชิกสหกรณ์การเกษตรและสมาชิกลูกค้า ธ.ก.ส. ทั่วประเทศต้องการเข้าร่วมโครงการนี้มากกว่า 1 แสนราย จำนวน 160,000 กว่าแปลง คิดเป็นพื้นที่ 1 ล้านกว่าไร่ ใน 33 จังหวัด โดย ณ วันที่ 22 พ.ย. 2561 มีเกษตรกรที่ปลูกข้าวโพดไปแล้ว 15 วัน มาขึ้นทะเบียนในโครงการแล้ว 84,090 ราย จำนวนเกือบ 130,000 แปลง คิดเป็นพื้นที่ 7 แสนกว่าไร่ หรือคิดเป็นอัตราส่วนพื้นที่ปลูกแล้ว 71% โดยได้รับความร่วมมือจากพลังประชารัฐ อาทิ บริษัทเอกชนที่ผลิตอาหารสัตว์ประมาณ 55 แห่ง ที่มีความต้องการข้าวโพด เพื่อนำไปผลิตเป็นอาหารสัตว์อีกจำนวนมาก ปัจจุบันปริมาณข้าวโพดในประเทศยังขาดแคลน และต้องการให้เพิ่มผลผลิตอีกปีละ 3 ล้านตัน ซึ่งอาจจะต้องส่งเสริมให้เกษตรกรขยายพื้นที่ปลูกข้าวโพดเพิ่มอีก 3 - 4 ล้านไร่ และหากสามารถเพิ่มผลผลิตได้อีกปีละ 3 ล้านตัน ก็จะเป็นประโยชน์กับทั้งตัวเกษตรกร ที่สามารถลดพื้นที่ทำนาแล้วหันมาปลูกพืชที่มีตลาดรับซื้อแน่นอน และได้ราคาที่เป็นธรรม ขณะเดียวกัน โรงงานผู้ผลิตอาหารสัตว์ก็จะมีวัตถุดิบในประเทศที่เพียงพอ สำหรับการผลิตอาหารสัตว์ และลดการสั่งซื้อวัตถุดิบจากต่างประเทศ ทั้งนี้ ทางสมาคมมีการกำหนดพื้นที่และบริษัทที่จะเข้าไปรับซื้อที่ชัดเจน จึงอยากเชิญชวนเกษตรกรที่สนใจสมัครเข้าร่วมโครงการได้จนถึง 15 ม.ค. 2562 พร้อมให้ความมั่นใจว่าผลผลิตจากโครงการส่งเสริมปลูกข้าวโพดหลังฤดูทำนาจะมีตลาดรับซื้ออย่างแน่นอน
พี่น้องประชาชนชาวไทยที่รักครับ
ในวันพรุ่งนี้ หรือวันที่ 1 ธันวาคมของทุกปี องค์การอนามัยโลก (WHO) ได้กำหนดให้เป็น "วันเอดส์โลก" ซึ่งมีหลายประเด็นที่เราคนไทยควรภาคภูมิใจในพัฒนาการและความสำเร็จร่วมกัน อาทิ ปัจจุบันสิทธิประโยชน์หลักประกันสุขภาพแห่งชาติ ได้ครอบคลุมทั้งการรักษาและการป้องกันการติดเชื้อเอชไอวีแล้ว และเป็นหนึ่งในปัจจัยที่ส่งผลให้ดัชนีความมีประสิทธิภาพด้านระบบดูแลสุขภาพของโลก ปี 2018 ของไทยปรับดีขึ้นมาถึง 14 อันดับ โดยมาอยู่ในอันดับที่ 27 จากทั้งหมด 56 ประเทศ และในปีงบประมาณ 2562 รัฐบาลได้จัดสรรงบบริการผู้ติดเชื้อเอชไอวีและผู้ป่วยเอดส์จำนวน 3,000 กว่าล้านบาท ล่าสุด องค์การเภสัชกรรมได้แถลงความสำเร็จในการผลิตยาต้านไวรัสเอดส์ จนได้รับการยอมรับจากองค์การอนามัยโลก คือ ยาเอฟฟาไวเรนส์ ซึ่งนับเป็นยารายการแรกของประเทศไทย และ เป็นประเทศเดียวในกลุ่มอาเซียน ที่ได้รับการรับรองมาตรฐานสากล จากองค์การอนามัยโลก นะครับ
สุดท้ายนี้ ผมอยากบอกเรื่องสำคัญ ๆ อีก 4 เรื่อง เรื่องแรกช่วยกันเฝ้าระวังรักษาสิทธิ์ รู้จักหน้าที่ในการที่จะป้องกันการขับขี่รถจักยานยนต์บนทางเท้าหรือฟุตบาธนะครับ ต้องช่วยกันเฝ้าระวัง ผู้ขับขี่พยายามอย่าขับขี่ขึ้นไปบนทางเท้า ก็ขอให้ทุกคนให้ความร่วมมือด้วย สอง คือเรื่องการบริหารจัดการขยะมีหลายอย่างสิ่งที่เราแก้ได้ก็คือต้นทาง ผู้ที่ทำให้เกิดขยะก็ลดการทำให้เกิดขยะให้ได้ การทิ้งขยะ มีการแยกขยะ ไม่ทิ้งขยะในพื้นที่สาธารณะจนทำให้บ้านเมืองเกิดความสกปรกเกิดความเสียหาย เรื่องที่สาม คือ เรื่องยาเสพติด ก็ขอให้ทุกคนช่วยกันเฝ้าระวัง ถ้าไม่ช่วยกันเฝ้าระวังช่วยกันดูแลสังคม ต่างคนต่างอยู่ก็จะแก้ปัญหาทุกปัญหาไม่ได้ เจ้าหน้าที่อย่างเดียวคงช่วยแก้ปัญหาอะไรต่าง ๆ ได้ไม่มากนัก ถ้าไม่มีข้อมูลข่าวสารมีการแจ้งความจากประชาชนในพื้นที่ อยากให้สังคมช่วยกันดูแลปัญหายาเสพติดซึ่งได้รับการร้องเรียนเป็นจำนวนมากนะครับ เรื่องที่สี่ เรื่องการแก้ปัญหาเกี่ยวกับในเรื่องความรุนแรงของคนในครอบครัว ความรุนแรงในสังคม เราเห็นภาพข่าวจากในโทรทัศน์ โซเชียลมีเดียมากมาย ก็ขอให้แก้ปัญหานี้ให้ได้ เป็นปัญหาสำคัญภายในครอบครัว จากปัญหาที่เกิดขึ้นในเรื่องของการรักษาสิทธิ์ของสตรี เด็ก คนชรา และคนพิการ เหล่านี้ช่วยกันดูแลด้วยนะครับ สังคมจะได้มีความน่าอยู่ยิ่งขึ้น ผมขอฝากทั้ง 4 เรื่องกับประชาชนทุกคนด้วย และขอกำชับเจ้าหน้าที่ให้ปฏิบัติงานอย่างเต็มกำลังนะครับ
สุดท้ายนี้ ช่วงนี้อากาศเปลี่ยนแปลงเร็ว หลายพื้นที่อาจประสบกับความหนาวเย็น ผมขอให้พี่น้องประชาชนระมัดระวังและรักษาสุขภาพให้แข็งแรงอยู่เสมอ ดื่มน้ำมาก ๆ ออกกำลังกายสม่ำเสมอและพักผ่อนให้เพียงพอ ทั้งนี้ เพื่อให้ร่างกายมีภูมิคุ้มกันที่แข็งแรง ขอบคุณครับ  ขอให้ทุกคนมีสุขภาพดี และทุกครอบครัวมีความสุขนะครับ สวัสดีครับ
..............................................

ที่มา : https://www.thaigov.go.th/news/contents/details/17233
