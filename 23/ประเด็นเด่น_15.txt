รัฐบาลไทย-ข่าวทำเนียบรัฐบาล-กรมธุรกิจพลังงานชี้แจงกรณี นโยบายส่งเสริมการใช้น้ำมันบี 7 พลัส

วันพุธที่ 31 ตุลาคม 2561
กรมธุรกิจพลังงานชี้แจงกรณี นโยบายส่งเสริมการใช้น้ำมันบี 7 พลัส
กรมธุรกิจพลังงานชี้แจงกรณี นโยบายส่งเสริมการใช้น้ำมันบี 7 พลัส
วันที่ 24 ตุลาคม 2561 นางสาวนันธิกา ทังสุพานิช อธิบดีกรมธุรกิจพลังงาน กระทรวงพลังงาน ชี้แจงประเด็นปัญหานโยบายส่งเสริมการใช้น้ำมันบี 7 พลัส ตามที่นายครรชิต ไชยสุโพธิ์ ประธานกลุ่มอุตสาหกรรมยานยนต์ สภาอุตสาหกรรมแห่งประเทศไทย และนายทองอยู่ คงขันธ์ ประธานสหพันธ์การขนส่งทางบกแห่งประเทศไทย ตั้งข้อสังเกตถึงนโยบายส่งเสริมการใช้น้ำมันบี 7 พลัส ดังนี้ 1. สัดส่วนที่ผสมเพิ่มขึ้นหรือสเปคบี 7 พลัส ต้องไม่กระทบกับเครื่องยนต์ ซึ่งต้องหาสเปกที่ยอมรับได้และต้องทดสอบร่วมกัน 2. สัดส่วนไบโอดีเซลที่มาก จะมีปัญหาการตกตะกอนของไขมันที่จะกระทบเครื่องยนต์ได้ โดยเฉพาะในช่วงเวลาที่อากาศเย็น ซึ่งในระยะยาวอาจทำให้เสียค่าบำรุงรักษาเพิ่มเติม3. ระยะเวลาประกันรถยนต์ ซึ่งรถยนต์รุ่นใหม่อาจเป็นเกิดปัญหา ย่อมกระทบต่อผู้บริโภค  4. ค่ายรถยนต์ต้องรับประกันว่าจะไม่มีปัญหาต่อเครื่องยนต์แต่อย่างใด เพื่อสร้างความมั่นใจให้กับประชาชนในฐานะผู้บริโภค 5. ที่ผ่านมา แม้กระทรวงพลังงานส่งเสริมการใช้บี 20 กับกลุ่มรถบรรทุก โดยช่วยเหลือราคาที่ลดลงต่ำกว่าดีเซลปกติ (บี7) ยังพบว่า การใช้น้อยมาก เนื่องจากไม่คุ้มกับการใช้งาน เพราะปัญหาไขเยอะต้องเพิ่มค่าบำรุงรักษา
กรมธุรกิจพลังงาน กระทรวงพลังงาน ขอชี้แจงประเด็น ดังนี้
ปริมาณผลผลิตปาล์มน้ำมันปี 2561 สำนักงานเศรษฐกิจการเกษตร (สศก.) ได้ประมาณการว่า จะมีปริมาณ 15.389 ล้านตัน ขณะที่ข้อมูลผลการตรวจสอบของคณะทำงานตรวจสต็อกน้ำมันปาล์มคงเหลือทั้งระบบระดับจังหวัด ณ สิ้นเดือนกันยายน 2561 ปรากฏว่ามีสต็อกน้ำมันปาล์มคงเหลือ 375,591 ตัน สูงกว่าระดับสต็อกปกติของประเทศที่ควรจะมีที่ 250,000 ตัน ซึ่งการมีสต็อกในระดับสูงมากดังกล่าว เป็นปัจจัยลบทำให้ราคาผลปาล์มน้ำมันเคลื่อนไหวอยู่ในเกณฑ์ต่ำอย่างต่อเนื่อง ส่งผลกระทบต่อรายได้และคุณภาพชีวิตของเกษตรกร ดังนั้น จึงมีความจำเป็นต้องมีการดำเนินมาตรการดูดซับสต็อกส่วนเกิน จำนวน 125,591 ตัน เพื่อให้ปริมาณสต็อกน้ำมันปาล์มดิบให้กลับเข้าสู่ภาวะสมดุล
ข้อเท็จจริง สภาพปัญหาที่เกิดขึ้นในปัจจุบัน
จากปัญหาสต็อกปาล์มน้ำมันดิบส่วนเกินและราคาผลผลิตปาล์มน้ำมันตกต่ำ กระทรวงพลังงานจึงได้มีแนวคิดเกี่ยวกับการดำเนินการปรับเพิ่มสัดส่วนผสมไบโอดีเซลในน้ำมันดีเซลหมุนเร็ว จากปัจจุบันที่กำหนดไว้ที่ร้อยละ 6.5 – 7 โดยปริมาตร เป็น บี7 พลัส เพื่อเป็นแนวทางหนึ่งในการช่วยดูดซับสต็อกน้ำมันปาล์มดิบส่วนเกินดังกล่าว ทั้งนี้ได้มีข้อสังเกตุจากนายครรชิต ไชยสุโพธิ์ ประธานกลุ่มอุตสาหกรรมยานยนต์ สภาอุตสาหกรรมแห่งประเทศไทย และนายทองอยู่ คงขันธ์ ประธานสหพันธ์การขนส่งทางบกแห่งประเทศไทย เกี่ยวกับการใช้น้ำมันบี 7 พลัส ว่าจะต้องมีการดำเนินการเพื่อให้มั่นใจว่าจะไม่ส่งผลกระทบต่อเครื่องยนต์และการรับประกันรถยนต์
การแก้ไขปัญหา
ในการปรับเพิ่มสัดส่วนผสมไบโอดีเซลในน้ำมันดีเซลหมุนเร็วเป็นบี7 พลัส กระทรวงพลังงานตระหนักดีถึงผลกระทบที่อาจเกิดขึ้นกับผู้ใช้รถยนต์ ดังนั้น เพื่อให้ได้ข้อมูลประกอบการพิจารณาที่รอบคอบและรอบด้าน กระทรวงพลังงานจึงได้เชิญสมาคมอุตสาหกรรมยานยนต์ไทย ซึ่งมีบริษัทรถยนต์ต่าง ๆ ทั้งค่ายญี่ปุ่นและค่ายยุโรปเป็นสมาชิกเข้าประชุมเพื่อหารือผลกระทบต่างๆ ในการปรับเพิ่มสัดส่วนผสมไบโอดีเซล ในน้ำมันดีเซลหมุนเร็วจากร้อยละ 6.7 – 7 โดยปริมาตร เป็น บี7 พลัส โดยปริมาตร ในวันที่ 25 ตุลาคม 2561 ทั้งนี้ เพื่อเป็นการช่วยเหลือเกษตรกรชาวสวนปาล์มในภาวะที่ปริมาณปาล์มล้นตลาด
--------------------------

ที่มา : https://www.thaigov.go.th/news/contents/details/16359
