รัฐบาลไทย-ข่าวทำเนียบรัฐบาล-กรมการขนส่งทางบกชี้แจง กรณีตัวแทนกรมการขนส่งทางบก สั่งห้ามวินมอเตอร์ไซค์ ร่วมกับทุกแอปพลิเคชัน เป็นความเข้าใจที่คลาดเคลื่อน

วันพุธที่ 7 พฤศจิกายน 2561
กรมการขนส่งทางบกชี้แจง กรณีตัวแทนกรมการขนส่งทางบก สั่งห้ามวินมอเตอร์ไซค์ ร่วมกับทุกแอปพลิเคชัน เป็นความเข้าใจที่คลาดเคลื่อน
กรมการขนส่งทางบกชี้แจง กรณีตัวแทนกรมการขนส่งทางบก สั่งห้ามวินมอเตอร์ไซค์ ร่วมกับทุกแอปพลิเคชัน เป็นความเข้าใจที่คลาดเคลื่อน
วันที่ 20 ตุลาคม 2561 นายพีระพล ถาวรสุภเจริญ อธิบดีกรมการขนส่งทางบก กรมการขนส่งทางบก กระทรวงคมนาคม  ชี้แจงประเด็นตัวแทนกรมการขนส่งทางบกสั่งห้าม "วินมอเตอร์ไซค์" ร่วมกับทุกแอปพลิเคชัน ตามที่แฟนเพจ springnews เผยแพร่คำให้สัมภาษณ์ของนายเฉลิม ชั่งทองมะดัน  นายกสมาคมผู้ขับขี่จักรยานยนต์รับจ้างแห่งประเทศไทย ที่ให้สัมภาษณ์ผ่านรายการเจาะลึกทั่วไทย Inside Thailand ว่า ตัวแทนกรมการขนส่งทางบกในฐานะอนุกรรมการประจำเขตท้องที่ห้วยขวางได้ประกาศห้ามวินมอเตอร์ไซค์เข้าร่วมกับทุกแอปพลิเคชัน หากฝ่าฝืนจะตัดสิทธิ์การเป็นผู้ขับขี่ทันที โดยได้กล่าวหาว่าทางสมาคมผู้ขับขี่จักรยานยนต์รับจ้างแห่งประเทศไทยมีผลประโยชน์ร่วมกับแอปพลิเคชัน ทำให้เกิดความสับสนในกลุ่มวินมอเตอร์ไซค์ เนื่องจากประกาศของ คสช. และกระทรวงคมนาคมสนับสนุนให้เข้าร่วมกับแอปพลิเคชัน เพื่อยกระดับอาชีพให้ประชาชนเข้าถึง
ข้อเท็จจริง
กรมการขนส่งทางบกร่วมกับ ทหาร ตำรวจและกรุงเทพมหานคร จัดระเบียบรถจักรยานยนต์สาธารณะพื้นที่กรุงเทพมหานครรอบ 3 เพื่อควบคุม กำกับ ดูแลและแก้ไขปัญหาของรถจักรยานยนต์สาธารณะให้มีประสิทธิภาพและเป็นระเบียบเรียบร้อยในภาพรวมมากยิ่งขึ้น โดยได้เปิดรับลงทะเบียนเพิ่มผู้ขับขี่ใหม่ระหว่างวันที่ 2 กรกฎาคม - 31 สิงหาคม 61 ปัจจุบันอยู่ระหว่างขั้นตอนการรายงานตัวและพิจารณาอนุมัติการเพิ่มผู้ขับขี่ใหม่และจัดตั้งวินใหม่ และจะต้องจดทะเบียนเป็นรถจักรยานยนต์สาธารณะให้เรียบร้อยภายในวันที่ 28 กุมภาพันธ์ 2562 นอกจากนี้ กรมการขนส่งทางบกยังมีนโยบายสนับสนุนการใช้เทคโนโลยีให้เกิดประโยชน์กับระบบการขนส่งสาธารณะทุกรูปแบบรวมถึงบริการเรียกรถผ่านแอปพลิเคชัน แต่ทั้งนี้ก็จะต้องปฏิบัติตามข้อกฎหมายที่เกี่ยวข้อง กล่าวคือ ประเด็นการใช้แอปพลิเคชันเรียกรถจักรยานยนต์รับจ้างถือเป็นการยกระดับการให้บริการและอำนวยความสะดวกให้กับผู้โดยสารซึ่งกรมการขนส่งทางบกพร้อมที่จะสนับสนุน  แต่บริษัทผู้ให้บริการแอปพลิเคชันดังกล่าวจะต้องควบคุมให้รถจักรยานยนต์ที่มาเข้าร่วมให้บริการรับ-ส่งผ่านแอปพลิเคชันต้องเป็นรถจักรยานยนต์สาธารณะ (ป้ายเหลือง) ตามข้อกำหนดใน พ.ร.บ. รถยนต์ พ.ศ. 2522 และไม่รับผู้โดยสารนอกพื้นที่ซึ่งตัวเองได้รับอนุญาต (ข้ามเขต)  ตามประกาศคณะกรรมการประจำกรุงเทพมหานครปี พ.ศ.2561
จากประเด็นที่ปรากฏในแฟนเพจ springnews ที่เผยแพร่คำให้สัมภาษณ์ของนายเฉลิม ชั่งทองมะดัน  นายกสมาคมผู้ขับขี่จักรยานยนต์รับจ้างแห่งประเทศไทย ว่า ตัวแทนกรมการขนส่งทางบกในฐานะอนุกรรมการประจำเขตท้องที่ห้วยขวางได้ประกาศห้ามวินมอเตอร์ไซค์เข้าร่วมกับทุกแอปพลิเคชัน หากฝ่าฝืนจะตัดสิทธิ์การเป็นผู้ขับขี่ นั้น จากการตรวจสอบข้อเท็จจริงจากเจ้าหน้าที่ผู้เกี่ยวข้อง ปรากฏว่า ในเหตุการณ์ดังกล่าว เกิดขึ้นในการเรียกรายงานตัวผู้ขับขี่จักรยานยนต์สาธารณะในเขตห้วยขวาง เมื่อวันที่ 9 ตุลาคม 61 ซึ่งเป็นการปฏิบัติงานร่วมกันของเจ้าหน้าที่ 4 ฝ่าย (ทหาร ตำรวจ เทศกิจ และกรมการขนส่งทางบก) ภายใต้ภารกิจการจัดระเบียบรถจักรยานยนต์สาธารณะในเขตกรุงเทพมหานครรอบที่ 3 โดยระหว่างการเรียกรายงานตัว เจ้าหน้าที่ฝ่ายต่าง ๆ ได้กำชับให้ผู้ขับขี่ฯ ทุกคนประพฤติปฏิบัติตนเป็นผู้ให้บริการที่ดี มีมารยาท แต่งกายสะอาดเรียบร้อยและถูกระเบียบ ใส่ใจในความสะดวก ปลอดภัยของผู้โดยสาร ตลอดจนกำชับให้ปฏิบัติตามข้อกฎหมายที่เกี่ยวข้องอย่างเคร่งครัดเพื่อความเป็นระเบียบเรียบร้อย
สำหรับประเด็นที่เป็นข่าวว่า ตัวแทนกรมการขนส่งทางบกสั่งห้าม "วินมอเตอร์ไซค์" ร่วมกับทุกแอปพลิเคชันนั้น น่าจะเป็นความเข้าใจที่คลาดเคลื่อน เนื่องจากทางเจ้าหน้าที่ของกรมการขนส่งทางบกที่เข้าร่วมกิจกรรมดังกล่าวมีเจตนารมณ์ที่จะสื่อสาร ว่าทางกรมการขนส่งทางบกไม่ขัดข้องหากมีการใช้แอปพลิชันเรียก แล้วใช้รถจักรยานยนต์สาธารณะถูกกฎหมาย (ป้ายเหลือง) ในการให้บริการ และต้องระมัดระวังไม่ให้เกิดการรับผู้โดยสารนอกพื้นที่สถานที่ตั้งวินของตน (ไม่รับข้ามเขต)
กรมการขนส่งทางบกได้ดำเนินการประชาสัมพันธ์อย่างต่อเนื่อง ให้ประชาชนเลือกใช้บริการรถโดยสารสาธารณะถูกกฎหมาย และสนับสนุนให้ใช้เทคโนโลยีในการยกระดับพัฒนาการขนส่งสาธารณะ เช่น การพัฒนาแอปพลิเคชัน TAXI OK  เพื่อเพิ่มช่องทางการเรียกใช้บริการรถยนต์รับจ้างสาธารณะให้เข้าถึงกลุ่มผู้ใช้บริการมากขึ้น โดยเฉพาะกลุ่มคนรุ่นใหม่ที่มีการตอบสนองต่อการเรียกใช้บริการรถโดยสารสาธารณะผ่านแอปพลิเคชันทางโทรศัพท์มือถือมากขึ้นในปัจจุบัน
แนวทางการดำเนินการของกรมการขนส่งทางบก
1. กรมการขนส่งทางบกอยู่ระหว่างดำเนินการสรุปและวิเคราะห์ผลรายงานการศึกษา การนำรถส่วนบุคคลมารับจ้างให้บริการ รับ-ส่ง ผู้โดยสาร  เพื่อศึกษาถึงข้อดี ข้อเสีย และผลกระทบในด้านต่าง ๆ ที่อาจเกิดขึ้นในอนาคตอย่างละเอียด
2. จัดตั้งคณะทำงานในการพิจารณาปรับปรุง แก้ไข ข้อกฎหมาย เพื่อให้เหมาะสมกับการเปลี่ยนแปลง โดยคำนึงถึงประโยชน์ที่ประชาชนจะได้รับจากการใช้บริการรถสาธารณะในภาพรวมเป็นหลัก
3. จัดชุดผู้ตรวจการขนส่งทางบกลงพื้นที่ร่วมกับฝ่ายทหาร ตำรวจและเทศกิจ เพื่อควบคุม ดูแลการใช้รถจักรยานยนต์รับจ้างที่ผิดกฎหมาย
------------------------

ที่มา : https://www.thaigov.go.th/news/contents/details/16356
