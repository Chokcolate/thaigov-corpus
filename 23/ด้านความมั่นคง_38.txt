รัฐบาลไทย-ข่าวทำเนียบรัฐบาล-“บิ๊กอู๋”ลงพื้นที่อยุธยา ขยายเครือข่าย ม.40 เข้าถึงแรงงานอิสระ มีหลักประกันที่มั่นคง

วันพุธที่ 17 ตุลาคม 2561
“บิ๊กอู๋”ลงพื้นที่อยุธยา ขยายเครือข่าย ม.40 เข้าถึงแรงงานอิสระ มีหลักประกันที่มั่นคง
รมว.แรงงาน ลงพื้นที่ จ.พระนครศรีอยุธยา สร้างความรับรู้ความเข้าใจ ตามโครงการ “หนึ่งตำบล หนึ่งหมู่บ้าน ประกันสังคมถ้วนหน้า” ให้แรงงานอิสระเข้าถึงหลักประกันทางสังคม มีความมั่นคงในชีวิต
เมื่อวันที่ 17 ตุลาคม 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน ลงพื้นที่บันทึกเทปรายการเดินหน้าประเทศไทย โครงการ “หนึ่งตำบล หนึ่งหมู่บ้าน ประกันสังคมถ้วนหน้า สู่ตำบลรางจรเข้” ณ ต.รางจรเข้ อ.เสนา จ.พระนครศรีอยุธยา โดยกล่าวว่า กระทรวงแรงงานให้ความสำคัญและมุ่งมั่นที่จะผลักดันนโยบายด้านแรงงานต่าง ๆ ทั้งการให้แรงงานอิสระเข้าถึงหลักประกันทางสังคม เพื่อสร้างความเป็นธรรมและเท่าเทียมแก่แรงงานทุกภาคส่วน ให้มีหลักประกันที่มั่นคงในการดำรงชีวิต โดย รมว.แรงงานได้กำชับให้สำนักงานประกันสังคมสร้างเครือข่าย ผลักดันให้เกิดการประกันสังคมถ้วนหน้า ตามโครงการ “หนึ่งตำบล หนึ่งหมู่บ้าน ประกันสังคมถ้วนหน้า” เพื่อรณรงค์ประชาสัมพันธ์ให้แรงงานอิสระในชุมชนสมัครเป็นผู้ประกันตนตามมาตรา 40 โดยการรณรงค์สร้างความรับรู้ ความเข้าใจ ตั้งแต่ 1 ต.ค. 60 - 30 ก.ย.62 โดยมีเป้าหมายจำนวนทั้งสิ้น 1 ล้านคน
พล.ต.อ.อดุลย์ฯ กล่าวต่อว่า กระทรวงแรงงาน โดยสำนักงานประกันสังคมได้จัดเจ้าหน้าที่เพื่อลงพื้นที่สร้างความรับรู้ความเข้าใจแก่แรงงานอิสระในชุมชนได้สมัครใจเป็นผู้ประกันตนตามมาตรา 40 เพื่อให้แต่ละอำเภอ ตำบล หมู่บ้าน เป็นเครือข่ายประกันสังคม ซึ่งจากการลงพื้นที่ในในครั้งนี้ มีหมู่บ้านที่มีลูกบ้านสมัครเป็นผู้ประกันตนตามมาตรา 40 ครบถ้วน 100% จำนวน 3 หมู่บ้าน ได้แก่ หมู่บ้านปลายนาเหนือ หมู่ที่ 1 หมู่บ้านปลายนาเหนือ หมู่ที่ 3 และหมู่บ้านปลายนาเหนือ หมู่ที่ 5 ซึ่งจะทำให้สามารถสร้างหลักประกันคุ้มครองแก่แรงงานผู้ประกอบอาชีพอิสระอย่างทั่วถึงตามนโยบาย “หนึ่งตำบล หนึ่งหมู่บ้าน ประกันสังคมถ้วนหน้า” ทั้งนี้ จึงขอเชิญชวนแรงงานนอกระบบที่สนใจ สมัครเป็นผู้ประกันตนตามมาตรา 40 ได้ที่สำนักงานประกันสังคมกรุงเทพมหานครพื้นที่/จังหวัด/สาขา ทั่วประเทศ โดยใช้บัตรประจำตัวประชาชนในการสมัคร ติดต่อสอบถามข้อมูลเพิ่มเติมได้สายด่วนกระทรวงแรงงาน 1506 ทุกวันไม่เว้นวันหยุดราชการ
นอกจากนี้ ภายในงานยังมีการออกบูธให้บริการของหน่วยงานในสังกัดกระทรวงแรงงาน อาทิ กรมการจัดหางาน การรับสมัครผู้รับงานไปทำที่บ้าน กรมพัฒนาฝีมือแรงงาน การบริการซ่อมแซมอุปกรณ์เครื่องใช้ไฟฟ้า บริการซ่อมแซมจักรยานยนต์ บริการเปลี่ยนถ่ายน้ำมันเครื่อง การรับสมัครฝึกอาชีพ กรมสวัสดิการและคุ้มครองแรงงาน บริการให้คำปรึกษาด้านกฎหมายแรงงาน สำนักงานประกันสังคม รับสมัครผู้ประกันตนมาตรา 40 บริการให้คำปรึกษาและตรวจสอบสิทธิประโยชน์ประกันสังคม และสำนักงานปลัดกระทรวงแรงงาน บริการให้ความรู้ด้านการคุ้มครองแรงงานนอกระบบ เป็นต้น
----------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
สำนักงานประกันสังคม - ข้อมูล/
17 ตุลาคม 2561

ที่มา : https://www.thaigov.go.th/news/contents/details/16137
