รัฐบาลไทย-ข่าวทำเนียบรัฐบาล-มท.2 บรรยายพิเศษ “ประสบการณ์นักบริหาร” แก่รองผู้ว่าราชการจังหวัดใหม่  พร้อมเน้นย้ำ ต้องประสานแบบพลเรือน ตัดสินใจแบบทหาร บนพื้นฐานข้อมูลที่ถูกต้อง

วันพุธที่ 17 ตุลาคม 2561
มท.2 บรรยายพิเศษ “ประสบการณ์นักบริหาร” แก่รองผู้ว่าราชการจังหวัดใหม่  พร้อมเน้นย้ำ ต้องประสานแบบพลเรือน ตัดสินใจแบบทหาร บนพื้นฐานข้อมูลที่ถูกต้อง
มท.2 บรรยายพิเศษ “ประสบการณ์นักบริหาร” แก่รองผู้ว่าราชการจังหวัดใหม่
พร้อมเน้นย้ำ ต้องประสานแบบพลเรือน ตัดสินใจแบบทหาร บนพื้นฐานข้อมูลที่ถูกต้อง
วันนี้ (17 ต.ค. 61) เวลา 09.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย
นายสุธี มากบุญ รัฐมนตรีช่วยว่าการกระทรวงมหาดไทย เป็นวิทยากรบรรยายพิเศษ เรื่อง “ประสบการณ์นักบริหาร” เพื่อมอบแนวทางการบริหารงานแก่รองผู้ว่าราชการจังหวัดใหม่ของกระทรวงมหาดไทย ตามโครงการปฐมนิเทศข้าราชการผู้ได้รับการแต่งตั้ง (เลื่อน) ให้ดำรงตำแหน่งรองผู้ว่าราชการจังหวัด รุ่นที่ 2 ประจำปีงบประมาณ พ.ศ. 2562 โดยจัดขึ้นระหว่างวันที่ 17 - 19 ตุลาคม 2561 เพื่อเตรียมความพร้อมให้แก่รองผู้ว่าราชการจังหวัดใหม่ของกระทรวงมหาดไทยในการบริหารราชการแบบบูรณาการเพื่อให้เกิดผลสัมฤทธิ์ที่เป็นประโยชน์ต่อประเทศชาติและประชาชน ซึ่งมีผู้เข้ารับฟังการบรรยาย จำนวน 22 คน
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า “จุดแตกหักของการพัฒนาอยู่ที่จังหวัด” ซึ่งจังหวัดถือเป็นหน่วยงานเชิงยุทธศาสตร์ที่มีความสำคัญอย่างยิ่งในการขับเคลื่อนงานให้เกิดผลสัมฤทธิ์ของการพัฒนา การดำเนินงานทุก ๆ ด้าน จึงต้องมุ่งเน้นประสิทธิภาพของการปฏิบัติหน้าที่ราชการให้เกิดประโยชน์สูงสุดเพื่อเป้าหมายในการแก้ไขปัญหาพื้นฐานสำคัญ 3 ประการ คือ 1. ความไม่รู้ 2. ความยากจน และ 3. ความเจ็บป่วย ผู้นำจึงต้องมีทั้งศาสตร์และศิลป์และตั้งอยู่บนพื้นฐานของคุณธรรมและจริยธรรม โดย “ต้องทำหน้าที่เพื่อหน้าที่และผลงาน ห้ามทำหน้าที่เพื่อผลประโยชน์เด็ดขาด” รวมทั้งต้องได้รับความร่วมมือร่วมใจจากประชาชนอย่างแท้จริง นั่นก็คือ การประพฤติปฏิบัติตัวของผู้นำแต่ละคนต้องเป็นที่ยอมรับและศรัทธาตามหลักการ “ครองตน ครองคน ครองงาน” และสิ่งสำคัญยิ่ง คือ การน้อมนำพระบรมราโชวาทของพระบาทสมเด็จพระปรมินทรมหาภูมิพลอดุลเดช บรมนาถบพิตร และสมเด็จพระเจ้าอยู่หัว มาเป็นหลักในการปฏิบัติราชการให้เกิดประโยชน์สุขแก่ประชาชน และมีความสำนึกในบุญคุณและทดแทนคุณของแผ่นดิน นอกจากนี้ ขอให้ผู้บริหารยุคใหม่นำเทคนิคการบริหารแบบมุ่งผลสัมฤทธิ์สมัยใหม่มาปรับใช้ให้สอดคล้องกับบริบทของสังคม สอดคล้องกับนโยบายรัฐบาล และการเปลี่ยนแปลงของโลกในปัจจุบัน เพื่อประโยชน์ต่อประชาชนที่จะได้รับบริการที่มีคุณภาพ สะดวก รวดเร็ว โดยยึดหลักการบริหารงานแบบบูรณาการเพื่อการเชื่อมโยงทุกองค์ประกอบเข้ามาสู่ความเป็นหนึ่งเดียว และสิ่งสำคัญอีกประการหนึ่ง คือการสร้างความมุ่งมั่นร่วมกันซึ่งต้องดำเนินการโดยการประสานงานอย่างใกล้ชิดกับทุกภาคส่วนที่เกี่ยวข้อง โดยจะต้องประสานงาน (แบบพลเรือน) และตัดสินใจ (แบบทหาร) บนพื้นฐานข้อมูลที่ถูกต้อง
สุดท้าย นายสุธี มากบุญ ได้เน้นย้ำถึงการปฏิบัติหน้าที่ราชการ ทั้งด้านการบริหารงานและการปกครอง โดยขอให้นำแนวทางและความรู้ที่ได้รับจากการถ่ายทอดทั้งทางวิชาการและการปฏิบัติงานไปประยุกต์ใช้ให้เหมาะสมกับสภาพภูมิสังคมอย่างเต็มกำลังความสามารถ ให้เป็นที่ประจักษ์แก่ส่วนราชการและพี่น้องประชาชนอย่างแท้จริง เพื่อส่งเสริมให้สถาบันผู้ว่าราชการจังหวัดเป็นที่ศรัทธาและพึ่งพาของประชาชน และขอให้ทุกคนเสียสละทำงานเพื่อประชาชนและประเทศชาติ ดั่งพระราชปณิธานของสมเด็จพระเจ้าบรมวงศ์เธอ กรมพระยาดำรงราชานุภาพ องค์ปฐมเสนาบดีกระทรวงมหาดไทยที่ว่า "บำบัดทุกข์ บำรุงสุข"

ที่มา : https://www.thaigov.go.th/news/contents/details/16142
