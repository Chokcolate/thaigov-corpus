รัฐบาลไทย-ข่าวทำเนียบรัฐบาล-พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.น่าน และยโสธร พร้อมเร่งเยียวยาจิตใจเด็กสาววัย 17 ปี ที่ถูกพ่อแท้ๆ ล่วงละเมิดทางเพศนาน 5 ปี โดยแม่รู้เห็นตลอด ที่ จ.สกลนคร

วันพุธที่ 10 ตุลาคม 2561
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.น่าน และยโสธร พร้อมเร่งเยียวยาจิตใจเด็กสาววัย 17 ปี ที่ถูกพ่อแท้ๆ ล่วงละเมิดทางเพศนาน 5 ปี โดยแม่รู้เห็นตลอด ที่ จ.สกลนคร
พม. เร่งช่วยเหลือผู้ด้อยโอกาสและประสบปัญหาทางสังคม ที่ จ.น่าน และยโสธร พร้อมเร่งเยียวยาจิตใจเด็กสาววัย 17 ปี ที่ถูกพ่อแท้ๆ ล่วงละเมิดทางเพศนาน 5 ปี โดยแม่รู้เห็นตลอด ที่ จ.สกลนคร
วันนี้ (10 ต.ค. 61) เวลา 08.30 น. นางสุภัชชา สุทธิพล รักษาการรองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 128/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางสุภัชชา กล่าวว่า จากกรณีหญิงวัย 40 ปี ป่วยเป็นโรคเชื้อราขึ้นสมอง และกล้ามเนื้ออ่อนแรง อาศัยอยู่กับพ่อวัย 64 ปี แม่วัย 62 ปี พี่สาว และลูกชายวัย 20 ปี ที่กำลังศึกษาอยู่มหาวิทยาลัย ปี 3 ด้านสามีแยกทางกัน จึงต้องรับภาระเลี้ยงดูลูกเพียงคนเดียว แต่เคราะห์ร้ายล้มป่วย และเกรงว่าลูกชายจะเรียนไม่จบ เนื่องจากไม่มีเงินส่งเสีย ครอบครัวมีฐานะยากจน ที่จังหวัดน่าน และกรณีชายชราวัย 87 ปี พิการทางการเคลื่อนไหว นอนป่วยติดเตียง ไม่สามารถช่วยเหลือตัวเองได้ อาศัยอยู่กับภรรยาแก่ชราวัย 69 ปี และลูกชาย ลูกสาว ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดน่าน อีกกรณีหญิงวัย 28 ปี นอนป่วยติดเตียง ช่วยเหลือตัวเองไม่ได้ ร่างกายผอมซูบ อาศัยอยู่กับลูกสาววัย 7 ขวบ และสามีใหม่วัย 32 ปี ที่ต้องทำงานหารายได้จุนเจือครอบครัวเพียงคนเดียว ครอบครัว มีฐานะยากจน ที่จังหวัดน่าน รวมทั้งกรณีเด็กสาววัย 18 ปี มีอาการบกพร่องทางสติปัญญาตั้งแต่กำเนิด อาศัยอยู่เพียงลำพังกับผู้เป็นพ่อ ที่พิการตาบอด 1 ข้าง ด้านผู้เป็นแม่เสียชีวิต ทั้ง 2 ชีวิต อาศัยในบ้านสภาพเก่าทรุดโทรม ไม่มีฝาผนัง หลังคารั่ว ครอบครัวมีฐานะยากจน ที่จังหวัดยโสธร นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.น่าน และ พมจ.ยโสธร พร้อมทีม One Home ทั้ง 2 จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุ เด็ก และคนพิการ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และดูแลเรื่องการศึกษาของเด็กที่กำลังศึกษาอยู่อย่างต่อเนื่องในระยะยาว รวมทั้ง การให้คำปรึกษาแนะนำเพื่อขอรับสิทธิตามกฎหมายตามความเหมาะสม พร้อมแนะนำในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคง และร่วมกันหาแนวทางการช่วยเหลือในระยะยาวต่อไป
นางสุภัชชา กล่าวต่อไปว่า อีกกรณีเด็กสาววัย 17 ปี ถูกพ่อแท้ๆบังคับข่มขืนกระทำชำเรานานกว่า 5 ปี ตั้งแต่อายุ 12 ปี ซึ่งผู้เป็นแม่รู้เห็นมาตลอด และยังบังคับให้ยอมผู้เป็นพ่อ ถ้าขัดขืนจะถูกทุบตีทำร้ายร่างกาย อีกทั้งเด็กสาวไม่ได้เรียนหนังสือ เนื่องจากผู้เป็นพ่อไม่ยอมให้ไปเรียน และกักขังไว้ตลอดเวลา ที่จังหวัดสกลนคร นั้น ได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) พร้อมทีม One Home เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด ทั้งนี้ กระทรวง พม. มีบ้านพักเด็กและครอบครัวจังหวัดสกลนคร พร้อมดูแลคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ต่อไป ทั้งนี้ นับว่ากรณีดังกล่าวเป็นปัญหาสังคม ซึ่งผู้เสียหายถูกคนในครอบครัวและคนใกล้ชิดเป็นผู้กระทำ จึงขอความร่วมมือจากผู้ปกครอง บุคคลในครอบครัว และทุกคนในสังคม ช่วยกันเฝ้าระวังและช่วยกันดูแลอย่างใกล้ชิด เพื่อป้องกันไม่ให้เกิดปัญหาลักษณะดังกล่าวขึ้นอีก และหากพบเบาะแสการกระทำความรุนแรงในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป
นางสุภัชชา กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงชราวัย 74 ปี ป่วยหลายโรครุมเร้า ต้องรับภาระเพียงลำพังดูแลเหลนวัย 11 ปี ที่พิการทางสมองตั้งแต่กำเนิด นอนป่วยติดเตียง ช่วยเหลือตัวเองไม่ได้ ที่จังหวัดปทุมธานี นั้น ทางทีม One Home ได้ลงพื้นที่เยี่ยมบ้านให้กำลังใจ พร้อมมอบเครื่องอุปโภค บริโภค พร้อมแนะนำเกี่ยวกับสิทธิและสวัสดิการต่างๆเพิ่มเติม นอกจากนี้ ทางครอบครัวเคยได้รับการช่วยเหลือเงินอุดหนุนค่าเลี้ยงดูเด็กในครอบครัวอุปถัมภ์ จำนวนเดือนละ 2,000 บาท ตั้งแต่ปี 2550 จนถึงปัจจุบัน จาก สนง.พมจ.ปทุมธานี ทุนการศึกษาสำหรับเด็กออทิสติกและพิการอย่างรุนแรงที่มีฐานะยากจน จำนวนเดือนละ 5,000 บาท ตั้งแต่ปี 2557 จนถึงปัจจุบัน รวมทั้ง มีการส่งนักกายภาพบำบัด และครูการศึกษาพิเศษ ลงพื้นที่ทำกายภาพบำบัด และมอบเครื่องอุปโภค บริโภค ให้แก่ครอบครัวเป็นระยะๆ จากศูนย์การศึกษาพิเศษประจำ จ.ปทุมธานี ในมูลนิธิคุณพุ่ม

ที่มา : https://www.thaigov.go.th/news/contents/details/15989
