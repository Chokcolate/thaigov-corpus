รัฐบาลไทย-ข่าวทำเนียบรัฐบาล-รองปลัดฯ สุรพล ร่วมคณะนายกรัฐมนตรี ลงพื้นที่ จ.พะเยา พบปะประชาชน และเยี่ยมชมผลิตภัณฑ์ชุมชน

วันจันทร์ที่ 29 ตุลาคม 2561
รองปลัดฯ สุรพล ร่วมคณะนายกรัฐมนตรี ลงพื้นที่ จ.พะเยา พบปะประชาชน และเยี่ยมชมผลิตภัณฑ์ชุมชน
รองปลัดฯ สุรพล ร่วมคณะนายกรัฐมนตรี ลงพื้นที่ จ.พะเยา พบปะประชาชน และเยี่ยมชมผลิตภัณฑ์ชุมชน
วันนี้ (29 ตุลาคม 2561) นายสุรพล ชามาตย์ รองปลัดกระทรวงอุตสาหกรรม ร่วมคณะนายกรัฐมนตรี พลเอกประยุทธ์ จันทร์โอชา ลงพื้นที่เยี่ยมชมผลิตภัณฑ์ชุมชน และพบปะประชาชน ณ ลานอเนกประสงค์ เทศบาลเมืองพะเยา จังหวัดพะเยา
ในการนี้ คณะนายกรัฐมนตรี ได้เยี่ยมชมผลการดำเนินงานโครงการพัฒนาอุตสาหกรรมแปรรูปและอุตสาหกรรมครบวงจร ซึ่งเป็นโครงการยกระดับโครงสร้างพื้นฐาน นวัตกรรมพัฒนาผลิตภัณฑ์และบรรจุภัณฑ์ของวิสาหกิจชุมชนและผู้ประกอบการ SMEs ในพื้นที่จังหวัดพะเยา เพื่อเป็นการสร้างมูลค่าเพิ่มอุตสาหกรรมแปรรูปโดยการสนับสนุนการใช้บริการในศูนย์ ITC ระดับจังหวัด
สำหรับผลิตภัณฑ์ที่นำมาจัดแสดงในครั้งนี้ ประกอบด้วย 1. กะละแมโบราณของกลุ่มกะละแมบ้านดอนไชย อำเภอเชียงคำ จังหวัดพะเยา ซึ่งเป็นสูตรของชาวไทลื้อ ที่มีการสืบทอดมาอย่างยาวนาน โดยเริ่มจากการนิยมทำกันในงานบุญประเพณีต่างๆ จนได้รวมกลุ่มกันจัดตั้งทำเป็นผลิตภัณฑ์ออกจำหน่าย และได้รับความนิยมเป็นอย่างมาก ปัจจุบันได้รับการรับรองมาตรฐานผลิตภัณฑ์ชุมชน กะละแม มผช.873/2559 และได้รับมาตรฐาน อย. และ 2. ปลาส้มไร้ก้างแม่ทองปอน ซึ่งนอกจากจะผลิตปลาส้มออกจำหน่ายในพื้นที่จังหวัดพะเยา และจังหวัดใกล้เคียงแล้ว ปัจจุบันยังส่งออกไปยังต่างประเทศ อาทิ ประเทศจีน พม่า โดยจุดเด่นของปลาส้มแม่ทองปอนนั้น ไม่ใช้สารกันบูด ไม่มีกลิ่นคาว สามารถบริโภคได้ทั้งดิบและสุก และได้รับรางวัล ผลิตภัณฑ์ OTOP ระดับ 5 ดาว ปี 2559 และได้รับมาตรฐาน อย. อีกด้วย

ที่มา : https://www.thaigov.go.th/news/contents/details/16414
