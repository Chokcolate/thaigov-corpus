รัฐบาลไทย-ข่าวทำเนียบรัฐบาล-กอช. จัดกิจกรรมส่งเสริมการออม กระตุ้นแรงงานนอกระบบ รับสิทธิสวัสดิการบำนาญจากรัฐบาล และมอบรางวัลส่งเสริมการออมดีเด่น ประจำปี 2561

วันพุธที่ 31 ตุลาคม 2561
กอช. จัดกิจกรรมส่งเสริมการออม กระตุ้นแรงงานนอกระบบ รับสิทธิสวัสดิการบำนาญจากรัฐบาล และมอบรางวัลส่งเสริมการออมดีเด่น ประจำปี 2561
“กอช. จัดกิจกรรมส่งเสริมการออม กระตุ้นแรงงานนอกระบบ รับสิทธิสวัสดิการบำนาญจากรัฐบาล และมอบรางวัลส่งเสริมการออมดีเด่น ประจำปี 2561เนื่องในวันออมแห่งชาติ ให้กับหน่วยงานความร่วมมือและหน่วยรับสมัครทั่วประเทศ”
กองทุนการออมแห่งชาติ หรือ กอช. จัดกิจกรรมงานมอบรางวัลส่งเสริมการออมดีเด่น ประจำปี 2561 เนื่องในวันออมแห่งชาติ วันที่ 31 ตุลาคม 2561 เป็นงานกิจกรรมขอบคุณหน่วยงานความร่วมมือและหน่วยรับสมัครสมาชิก กอช. พร้อมเชิญชวนประชาชนผู้ที่ยังไม่เป็นสมาชิก กอช. และผู้ที่ถือบัตรสวัสดิการแห่งรัฐ ตรวจสอบสิทธิในการรับสวัสดิการบำนาญจากรัฐบาลผ่านการออมเงินกับ กอช. และรับเงินสมทบจากรัฐบาล 50 – 100%
นายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง เปิดเผยว่า ประเทศไทยจำเป็นต้องสร้างระบบการออมที่เข้มแข็ง เพื่อเสริมเสถียรภาพของระบบเศรษฐกิจพื้นฐานของประเทศ รวมถึงรองรับสภาพสังคมของประเทศที่มีการเปลี่ยนแปลงโครงสร้างประชากรสู่สังคมผู้สูงอายุ ขณะที่ประชาชนทั้งที่เป็นแรงงานในระบบและแรงงานนอกระบบยังมีปริมาณการออมเพื่อการชราภาพในระดับที่น้อยมาก กอช.จึงเป็นกลไกสำคัญอย่างหนึ่งในการส่งเสริมให้กลุ่มแรงงานนอกระบบหรือผู้ประกอบอาชีพอิสระ ซึ่งเป็นประชากรส่วนใหญ่ของประเทศ จำนวน 21 ล้านคน ให้เข้าถึงการออมที่จะเป็นแหล่งรายได้ยามชราที่มั่นคงได้เหมือนผู้ที่ประกอบอาชีพอื่น  ทั้งนี้รัฐบาลได้มีนโยบายปลูกฝังการออม สำหรับผู้ถือบัตรสวัสดิการแห่งรัฐได้ออมเงินเมื่อเกิดการใช้จ่ายผ่านบัตร ตามนโยบายของคณะรัฐมนตรีที่มีมติเห็นชอบมาตรการชดเชยเงินให้แก่ผู้มีรายได้น้อยผ่านบัตรสวัสดิการแห่งรัฐ โดยใช้ข้อมูลจากจำนวนภาษีมูลค่าเพิ่มที่ผู้มีรายได้น้อยได้ชำระผ่านบัตรสวัสดิการแห่งรัฐ ซึ่งจะคงเงินที่จ่ายเป็นภาษีมูลค่าเพิ่มไว้ 1% ก่อน  อีก 5 % ส่วนนี้จะโอนเข้ากระเป๋าเงินอิเล็กทรอนิกส์ (e-Money) ในบัตรสวัสดิการแห่งรัฐ ภายในวันที่ 15 ของเดือนถัดไป และ 1% รัฐบาลจะแบ่งให้คุณได้ออมเงินกับกองทุนการออมแห่งชาติ (กอช.) เพื่อที่จะได้มีเงินบำนาญรายเดือนจากรัฐบาลไว้ใช้หลังอายุ 60 ปี
นายประสงค์ พูนธเนศ ปลัดกระทรวงการคลัง และประธานคณะกรรมการกองทุนการออมแห่งชาติ หรือ กอช. เปิดเผยว่า กอช. มีวัตถุประสงค์ในการจัดงานวันออมแห่งชาติ ประจำปี พ.ศ. 2561 ตามที่คณะรัฐมนตรีมีมติ เมื่อวันที่ 20 ตุลาคม พ.ศ. 2541 กำหนดให้วันที่ 31 ตุลาคมของทุกปี เป็น “วันออมแห่งชาติ” ซึ่ง กอช. จึงได้จัดงานให้เป็นไปตามนโยบายของ กอช. ในการส่งเสริมการออมอย่างมีเป้าหมายให้กับประชาชน และงานนี้ยังเป็นการมอบรางวัลส่งเสริมการออมดีเด่น ประจำปี 2561 จำนวน  57 รางวัล โดยแบ่งเป็น รางวัลสนับสนุนและส่งเสริมการออมดีเด่น จำนวน 26 รางวัล ได้แก่ ระดับภูมิภาค ระดับหน่วยรับสมัคร ระดับหน่วยงานความร่วมมือ รางวัลผลงานส่งเสริมการออมยอดเยี่ยม จำนวน 31 รางวัล ได้แก่ สำนักงานคลังจังหวัดดีเด่น สาขาธนาคารดีเด่น สถานศึกษาดีเด่น และเครือข่ายองค์กรการเงินชุมชน เพื่อเป็นการขอบคุณหน่วยงานความร่วมมือ หน่วยงานรับสมัคร เพื่อเป็นขวัญและกำลังใจในการส่งเสริมการออมให้ประชาชนได้ตระหนักรู้ เพื่อความมั่นคงของชีวิตต่อไป
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ กล่าวเพิ่มเติมว่า  งานวันออมแห่งชาติ ประจำปี 2561 เป็นปีแรกที่ กอช. จัดกิจกรรมมอบรางวัลให้กับหน่วยงานความร่วมมือและหน่วยงานรับสมัคร และสำหรับแรงงานนอกระบบ ที่มีอายุ 15 –  60 ปี  ไม่ได้เป็นผู้ประกันตน มาตรา 33, มาตรา 39, มาตรา 40 ทางเลือก 2, มาตรา 40 ทางเลือก 3 ไม่เป็นสมาชิกกองทุนสำรองเลี้ยงชีพ ไม่เป็นสมาชิกกองทุนบำเหน็จบำนาญข้าราชการ ยังไม่ได้รับสิทธิสวัสดิการบำนาญจากรัฐบาลได้เข้าถึงการออมกับ กอช. พร้อมได้รับเงินสมทบจากรัฐบาลเพิ่ม 50 – 100% และขอเชิญชวนประชาชนผู้ถือบัตรสวัสดิการแห่งรัฐ ที่มีสิทธิในการสมัครสมาชิก กอช. จำนวนกว่า 6 ล้านราย สามารถตรวจสอบสิทธิใน การสมัครออมเงินกับ กอช. ได้ตั้งวันนี้
ทั้งนี้ กอช. ยังมีช่องทางอำนวยความสะดวกให้กับสมาชิกและผู้ที่สนใจ สามารถดาวน์โหลด แอปพลิเคชัน “กอช” เพื่อสมัครสมาชิก ดูข้อมูลบัญชีเงินออม และใช้ตรวจสอบสิทธิการสมัครสมาชิกได้ทั้งระบบ iOS และAndroid หรือที่ www.nsf.or.th สอบถามข้อมูลเพิ่มเติมได้ที่สายด่วนเงินออม      02-049-9000 ทั้งนี้ ติดต่อสมัครสมาชิกและรับบริการอื่นๆ ของ กอช. ได้ที่เคาน์เตอร์เซอร์วิสทั่วประเทศ ธนาคารกรุงไทย ธนาคารออมสิน  ธ.ก.ส. และ ธอส. ทุกสาขา รวมทั้งสำนักงานคลังจังหวัด สถาบันการเงินชุมชน และเครือข่ายรับสมัครทั่วประเทศ”

ที่มา : https://www.thaigov.go.th/news/contents/details/16457
