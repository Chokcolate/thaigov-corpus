รัฐบาลไทย-ข่าวทำเนียบรัฐบาล-ใครว่าท่องเที่ยวไทยวิกฤต??

วันเสาร์ที่ 3 พฤศจิกายน 2561
ใครว่าท่องเที่ยวไทยวิกฤต??
- -
ปังปัง!! นักท่องเที่ยวต่างชาติใช้จ่ายเงินในไทยมากกว่าชาติไหนในเอเชีย
องค์การการท่องเที่ยวโลกแห่งสหประชาชาติ หรือ UN World Tourism Organization เผยข้อมูลล่าสุดระบุว่า ปี 2560 ประเทศไทยมียอดค่าใช้จ่ายของนักท่องเที่ยวสูงถึง 57,000 ล้านเหรียญสหรัฐ สูงกว่าเมืองท่องเที่ยวยอดฮิตหลาย ๆ เมือง อย่างเช่น ญี่ปุ่น (34,000 ล้านเหรียญสหรัฐ) ฮ่องกง (33,000 ล้านเหรียญสหรัฐ) จีน (33,000 ล้านเหรียญสหรัฐ) และไต้หวัน (12,000 ล้านเหรียญสหรัฐ)
การสำรวจนี้ เก็บข้อมูลยอดการใช้จ่ายผ่านบัตรเครดิต และยอดเงินสดที่มีใบเสร็จรับเงินในประเทศต่าง ๆ ทั่วโลก
ผลการสำรวจยังชี้ชัดด้วยว่า ประเทศไทยมีทุกอย่างสำหรับทุกคน ตั้งแต่วิลล่าหรูบนเกาะส่วนตัวไปจนถึงอาหารน่าตื่นตาบนท้องถนนที่มีราคาไม่แพง จึงไม่น่าแปลกใจที่นักท่องเที่ยวเลือกที่จะจ่าย
องค์การการท่องเที่ยวโลกฯ ยังคาดการณ์ว่า ฝีมือการประชาสัมพันธ์การท่องเที่ยวของไทย และการเข้ามาลงทุนของโรงแรมระดับ Top ของโลกในไทย จะทำให้รายรับจากการท่องเที่ยวของประเทศไทยสูงขึ้นอีกในปีหน้า
ยิ่งไปกว่านั้น....กรุงเทพฯ ยังเป็นเมืองสุดยอดจุดหมายปลายทางอันดับ 1 ของโลก ที่นักท่องเที่ยวต้องการมาเยือนและพักแรมมากที่สุด จากการจัดอันดับของมาสเตอร์การ์ด ประจำปี 2018 โดยเป็นการครองอันดับ 1 ต่อเนื่องเป็นปีที่ 3
และไทยยังเป็นประเทศเดียวที่มีจำนวนนักท่องเที่ยวมาเยือนติด Top 20 มากถึง 3 เมือง โดยจังหวัดภูเก็ตติดอันดับ 12 และเมืองพัทยา ติดอันดับ 18
สำหรับจุดแข็งด้านอื่น ๆ ที่ช่วยเสริมให้นักท่องเที่ยวอยากมาเยือนเมืองไทย คือ การมีโครงสร้างพื้นฐานที่ดี การผสมผสานที่ลงตัวระหว่างการเดินทางมาทำงานและพักผ่อน รวมไปถึงเสน่ห์ของวัฒนธรรมไทยที่เป็นเอกลักษณ์ ทำให้ชาวต่างชาติหลงใหล
นอกจากนี้ ประเทศไทยยังมีโอกาสเป็นเจ้าภาพจัดงานระดับโลกหลายรายการในปีที่ผ่านมา และรัฐบาลยังมีนโยบายปลดล็อกข้อยกเว้นให้กับนักท่องเที่ยวที่เข้ามาพักระยะสั้น รวมทั้งการเพิ่มจุดตรวจคนเข้าเมืองพิเศษสำหรับนักท่องเที่ยวชาวจีนด้วย
นับเป็นเรื่องดี ๆ ...ท่ามกลางกระแสข่าวว่า การท่องเที่ยวไทยเผชิญวิกฤต ที่ต้องบอกให้รู้กัน!!!
--------------------
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/16538
