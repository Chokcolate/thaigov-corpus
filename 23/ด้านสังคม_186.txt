รัฐบาลไทย-ข่าวทำเนียบรัฐบาล-พม. จัดประชุมขับเคลื่อนมาตรการระเบียบวาระแห่งชาติ เรื่อง สังคมสูงอายุ

วันศุกร์ที่ 30 พฤศจิกายน 2561
พม. จัดประชุมขับเคลื่อนมาตรการระเบียบวาระแห่งชาติ เรื่อง สังคมสูงอายุ
พม. จัดประชุมขับเคลื่อนมาตรการระเบียบวาระแห่งชาติ เรื่อง สังคมสูงอายุ
เมื่อวันที่ 29 พ.ย. 61 เวลา 10.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) นางไพรวรรณ พลวัน อธิบดีกรมกิจการผู้สูงอายุ และผู้แทนหน่วยงานที่เกี่ยวข้อง เข้าร่วมการประชุมขับเคลื่อนมาตรการระเบียบวาระแห่งชาติ เรื่อง สังคมสูงอายุ โดยมี พลเอก ฉัตรชัย สาริกัลยะ รองนายกรัฐมนตรี เป็นประธานการประชุม ณ ห้องประชุม 301 ตึกบัญชาการ 1 ทำเนียบรัฐบาล
พลเอก อนันตพร กล่าวว่า ที่ประชุมได้รับทราบการขับเคลื่อนมาตรการระเบียบวาระแห่งชาติ เรื่อง สังคมสูงอายุ ประจำปีงบประมาณ พ.ศ. 2562 - 2564 ซึ่งขณะนี้อยู่ระหว่างการเสนอคณะรัฐมนตรี ประกาศเป็นระเบียบวาระแห่งชาติ ทั้งนี้ พลเอก ฉัตรชัย สาริกัลยะ รองนายกรัฐมนตรี ได้มอบนโยบายให้หน่วยงานเจ้าภาพหลักซึ่งรับผิดชอบในแต่ละมาตรการให้เร่งรัดดำเนินการเร่งด่วน (Quick Win) ภายในระยะเวลา 6 เดือน และขับเคลื่อนแผนปฏิบัติการตามมาตรการขับเคลื่อนระเบียบวาระแห่งชาติ เรื่อง สังคมสูงอายุ ให้เป็นรูปธรรม ภายในปีงบประมาณ พ.ศ. 2562 เพื่อรองรับสังคมสูงอายุ โดยแผนปฏิบัติการมาตรการขับเคลื่อนระเบียบวาระแห่งชาติ เรื่อง สังคมสูงอายุที่สำคัญ อาทิ เรื่อง ส่งเสริมการจ้างงานผู้สูงอายุ ระบบการคุ้มครองผู้สูงอายุ ระบบสุขภาพรองรับสังคมผู้สูงอายุ การจัดสภาพแวดล้อมและสิ่งอำนวยความสะดวกสำหรับคนทุกวัย รวมทั้งการสร้างความรอบรู้ให้ประชาชนเพื่อเตรียมความพร้อมเป็นผู้สูงอายุที่มีคุณภาพในอนาคต
"นอกจากนี้ พลเอก ฉัตรชัย สาริกัลยะ รองนายกรัฐมนตรี ยังได้เน้นย้ำให้การดำเนินงานด้านผู้สูงอายุเกิดการบูรณาการระหว่างหน่วยงานที่เกี่ยวข้อง และเชื่อมโยงการขับเคลื่อนงานไปสู่การปฏิบัติเพื่อให้เกิดผลประโยชน์ต่อผู้สูงอายุตลอดจนคนทุกวัยในการเตรียมความพร้อมการเป็นสังคมสูงอายุอย่างสมบูรณ์ในอีก 3 ปีข้างหน้า” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17225
