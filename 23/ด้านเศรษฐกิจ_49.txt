รัฐบาลไทย-ข่าวทำเนียบรัฐบาล-ก.วิทย์ฯ ประกาศความพร้อมของประเทศไทย ในการจัดการแข่งขันหุ่นยนต์นานาชาติ RoboCup2021

วันพฤหัสบดีที่ 4 ตุลาคม 2561
ก.วิทย์ฯ ประกาศความพร้อมของประเทศไทย ในการจัดการแข่งขันหุ่นยนต์นานาชาติ RoboCup2021
งานแถลงข่าวการได้รับสิทธิ์จัดการแข่งขันหุ่นยนต์นานาชาติ RoboCup2021 Bangkok Thailand
เมื่อเวลา 13.00 น. (3 ตุลาคม 2561) ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี เปิดงานแถลงข่าวการได้รับสิทธิ์จัดการแข่งขันหุ่นยนต์นานาชาติ RoboCup2021 Bangkok Thailand ที่ประเทศได้เป็นเจ้าภาพในการจัดการแข่งขันฯในครั้งนี้ ซึ่งจะมีขึ้นในเดือนมิถุนายน 2564 พร้อมมุ่งปั้นประเทศไทยสู่ผู้นำอุตสาหกรรมหุ่นยนต์ของอาเซียน โดยมี ดร.เจนกฤษณ์ คณาธารณา รองผู้อำนวยการสำนักงานพัฒนาวิทยาศาสตร์และเทคโนโลยี (สวทช.) แถลงข่าวร่วมกับ ผศ.ดร.จักรกฤษณ์ ศุทธากรณ์ คณบดี คณะวิศวกรรมศาสตร์ มหาวิทยาลัยมหิดล,นางศุภวรรณ ตีระรัตน์ รองผู้อำนวยการ สายกลยุทธ์และพัฒนาธุรกิจ สำนักงานส่งเสริมการจัดประชุมและนิทรรศการ (องค์การมหาชน) และ นายศักดิ์ชัย ภัทรปรีชากุล กรรมการผู้จัดการ บริษัท เอ็น.ซี.ซี. อินเตอร์เนชั่นแนล อีเว้นท์ จำกัด ณ ห้องโถงชั้น 1 อาคารพระจอมเกล้า กระทรวงวิทยาศาสตร์และเทคโนโลยี
ดร.สุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี กล่าวว่า “การจะพัฒนาอุตสาหกรรมหุ่นยนต์ให้เติบโตได้อย่างแข็งแรงและมีความพร้อมที่จะสนับสนุนอุตสาหกรรมอื่นๆ ได้ จำเป็นต้องมีบุคลากรที่มีความรู้และทักษะเชิงเทคนิคเป็นจำนวนมาก การที่ประเทศไทยได้มีโอกาสในการจัดเมกะอีเว้นท์ที่เกี่ยวข้องโดยตรงกับหนึ่งในอุตสาหกรรมเป้าหมายในประเทศไทย 4.0 อย่างการแข่งขันรายการ RoboCup 2021 Bangkok, Thailand ถือว่าเป็นประโยชน์กับประเทศอย่างมาก รัฐบาลไทยโดยกระทรวงวิทยาศาตร์และเทคโนโลยี พร้อมสำนักงานส่งเสริมการจัดประชุมและนิทรรศการ (องค์การมหาชน) และหน่วยงานราชการต่างๆ ที่เกี่ยวข้อง ยินดีที่จะให้การสนับสนุนการจัดงาน RoboCup 2021 Bangkok, Thailand อย่างเต็มที่ และขอแสดงความยินดีกับมหาวิทยาลัยมหิดลและบริษัท เอ็น.ซี.ซี. อินเตอร์เนชั่นแนล อีเว้นท์ ที่สามารถประมูลสิทธิ์นำการแข่งขันวิชาการหุ่นยนต์ระดับนานาชาติเข้ามาจัดในประเทศไทย เพื่อช่วยสร้างเสริมบุคลากรไทยได้พัฒนาศักยภาพในการประดิษฐ์หุ่นยนต์ให้ทัดเทียมกับระดับโลก และนำความรู้ด้านวิชาการหุ่นยนต์จากผู้เชี่ยวชาญต่างประเทศมาให้คนไทยได้เรียนรู้และแลกเปลี่ยนประสบการณ์ การแข่งขันวิชาการหุ่นยนต์ระดับนานาชาติ RoboCup 2021 Bangkok, Thailand มีกำหนดที่จะจัดขึ้นในเดือนมิถุนายน 2564 โดยจะใช้กรุงเทพมหานครเป็นสถานที่จัดงาน ซึ่งจะเป็นโอกาสอันดีที่แสดงให้ผู้มาเยือนได้เห็นถึงศักยภาพของเมืองที่จะเป็น Smart City ระดับแนวหน้าของภูมิภาคนี้ ที่มีพร้อมทั้งเทคโนโลยีและวัฒนธรรมที่สวยงาม โดยกรุงเทพมหานครจะให้ความสนับสนุนเรื่องสื่อประชาสัมพันธ์ในวงกว้าง และการรณรงค์ให้เยาวชนและนักเรียนจากสถาบันศึกษาต่างๆ ได้มีโอกาสเข้าร่วมชมการแข่งขันรายการนี้ ซึ่งยังมีเวลาที่เหล่าผู้สนใจเข้าแข่งขัน นักประดิษฐ์หุ่นยนต์ชาวไทย และสถาบันการศึกษาทุกแห่งได้เตรียมตัวและพัฒนาหุ่นยนต์ของตนให้ดีที่สุด และพร้อมที่จะลงแข่งกับผู้เข้าแข่งขันจากทั่วโลก”
นอกจากนี้ ภายในงานแถลงข่าว RoboCup2021 นี้ ได้มีการนำหุ่นยนต์มาจัดแสดงโชว์ อาทิ หุ่นยนต์ Nao แตะฟุตบอล จากคณะวิศวกรรมศาสตร์ มหาวิทยาลัยเทคโนโลยีราชมงคลรัตนโกสินทร์, หุ่นยนต์ @Home จากคณะวิศวกรรมศาสตร์ มหาวิทยาลัยเกษตรศาสตร์, หุ่นยนต์กู้ภัยแบบควบคุมระยะไกลและหุ่นยนต์แพทย์อัจฉริยะสำหรับการวินิจฉัยและรักษาผ่านระบบโทรเวช จากคณะวิศวกรรมศาสตร์ มหาวิทยาลัยมหิดล

ที่มา : https://www.thaigov.go.th/news/contents/details/15882
