รัฐบาลไทย-ข่าวทำเนียบรัฐบาล-พม. ฉลองครบรอบ 16 ปี พร้อมมอบโล่ประกาศเกียรติคุณผลงานด้านการพัฒนาสังคมเป็นเลิศ มุ่งชูภาคธุรกิจเอกชนร่วมทำ CSR โดยจะไม่ทิ้งใครไว้ข้างหลัง

วันศุกร์ที่ 5 ตุลาคม 2561
พม. ฉลองครบรอบ 16 ปี พร้อมมอบโล่ประกาศเกียรติคุณผลงานด้านการพัฒนาสังคมเป็นเลิศ มุ่งชูภาคธุรกิจเอกชนร่วมทำ CSR โดยจะไม่ทิ้งใครไว้ข้างหลัง
พม. ฉลองครบรอบ 16 ปี พร้อมมอบโล่ประกาศเกียรติคุณผลงานด้านการพัฒนาสังคมเป็นเลิศ มุ่งชูภาคธุรกิจเอกชนร่วมทำ CSR โดยจะไม่ทิ้งใครไว้ข้างหลัง
วันนี้ (5 ต.ค. 61) เวลา 07.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีสงฆ์และบวงสรวงสิ่งศักดิ์สิทธิ์ประจำกระทรวงการพัฒนาสังคมและความมั่นคงของมนุษย์ เนื่องในวันคล้ายวันสถาปนากระทรวงการพัฒนาสังคมและความมั่นคงของมนุษย์ ครบรอบ 16 ปี ซึ่งตรงกับวันที่ 3 ตุลาคม2561 จากนั้น เวลา 09.00 น. เป็นประธานในพิธีประกาศเกียรติคุณผลงานด้านการพัฒนาสังคมเป็นเลิศ พร้อมทั้งมอบโล่ประกาศเกียรติคุณผลงานด้านการพัฒนาสังคมเป็นเลิศให้แก่หน่วยงานในสังกัดกระทรวง พม. ที่มีผลงานเป็นเลิศจำนวน 16 รางวัล และองค์กรเอกชนที่มีผลงาน CSR ที่มีความเป็นเลิศ จำนวน 16 รางวัล รวมจำนวนทั้งสิ้น 32 รางวัล นอกจากนี้ ยังได้เยี่ยมชมนิทรรศการ "พม. กับธุรกิจเพื่อสังคม” การจำหน่ายสินค้าและผลิตภัณฑ์จากหน่วยงานต่างๆ การแสดงของผู้แสดงความสามารถจากกลุ่มเป้าหมายของกระทรวง พม. และการประมูลทรัพย์หลุดจำนำ ณ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) ได้จัดตั้งขึ้นตาม พ.ร.บ.ปรับปรุงกระทรวง ทบวง กรม พ.ศ. 2545 และเมื่อวันที่ 3 ตุลาคม 2561 ที่ผ่านมา เป็นวันคล้ายวันสถาปนากระทรวง พม. ครบรอบ 16 ปี ซึ่งกระทรวง พม. เป็นหน่วยงานหลักของรัฐบาลในการขับเคลื่อนงานด้านสังคมที่รับผิดชอบดูแลประชาชนกลุ่มเป้าหมาย ประกอบด้วย เด็ก เยาวชน สตรี ผู้สูงอายุ คนพิการ ผู้ด้อยโอกาส และคนไร้ที่พึ่งและคนขอทาน รวมทั้งผู้มีรายได้น้อย ทั้งนี้ กระทรวง พม. ไม่สามารถรับผิดชอบดูแลประชาชนกลุ่มเป้าหมายทั้งหมดได้อย่างทั่วถึง จำเป็นต้องบูรณาการความร่วมมือในทำงานร่วมกับภาคีเครือข่าย ทั้งภาครัฐ ภาคเอกชน และองค์กรภาคเอกชนทั้งภายในประเทศและระหว่างประเทศ โดยได้วางกรอบการขับเคลื่อนภารกิจอย่างเป็นรูปธรรม และกำหนดเป็นโครงการสำคัญตามยุทธศาสตร์กระทรวง พม. พ.ศ. 2560 – 2564 อาทิ การจัดงาน Thailand Social Expo การให้เพื่อชีวิต ที่ดีกว่า การพัฒนาโครงการที่อยู่อาศัยตามแนวประชารัฐสำหรับผู้มีรายได้น้อยในเมืองและชนบทให้มีความมั่นคงในที่อยู่อาศัยและการป้องกันและแก้ไขปัญหาการค้ามนุษย์ เป็นต้น
พลเอก อนันตพร กล่าวต่อไปว่า กระทรวง พม. มีเป้าหมายสำคัญในการนำสังคมไทยก้าวไปสู่ความเจริญงอกงาม ซึ่งจำเป็นต้องอาศัยการทำงานร่วมกับภาคีเครือข่ายทุกภาคส่วนในสังคมตามวิสัยทัศน์ "พม. เป็นผู้นำด้านสังคมของไทยและอาเซียน มุ่งสู่คนอยู่ดีมีสุขในสังคมคุณภาพ” รวมทั้งเจตนารมณ์ที่มุ่งเน้นการดำเนินงานที่มีผลสัมฤทธิ์ รองรับนโยบายของรัฐบาล ที่มุ่งหวังยกระดับคุณภาพชีวิตประชาชน ลดความเหลื่อมล้ำ สร้างความเป็นธรรม นำพาสังคมไทยไปสู่เป้าหมาย "มั่นคง มั่งคั่ง ยั่งยืน” โดยจะไม่ทิ้งใครไว้ข้างหลัง และขับเคลื่อนภารกิจเร่งด่วน ตลอดจนการวางรากฐานการพัฒนาในระยะยาว ให้โอกาส เกียรติ กำลังใจแก่ประชาชนกลุ่มเป้าหมาย ให้ตระหนักถึงคุณค่าของตนเองและสามารถพัฒนาศักยภาพได้อย่างต่อเนื่องและยั่งยืน ทั้งนี้ การไปสู่เป้าหมายดังกล่าวนั้น จำเป็นต้องได้รับความร่วมมือจากทั้งบุคลากรของกระทรวง พม. ที่มุ่งบริการประชาชนอย่างมืออาชีพ และภาคีเครือข่ายการพัฒนา ที่เกี่ยวข้องในการเข้ามามีส่วนร่วมทั้ง ร่วมคิด ร่วมทำ ร่วมรับประโยชน์ในการทำงาน โดยเฉพาะจากองค์กรที่ทำ CSR (Corporate Social Responsibility) ที่มีความรับผิดชอบต่อสังคม ด้วยการดำเนินกิจกรรมที่ให้ความสำคัญและคำนึงถึงผลกระทบต่อสังคม ซึ่งเป็นหนึ่งในปัจจัยแห่งความสำเร็จในการบูรณาการภารกิจไปสู่เป้าหมายที่กำหนด โดยมีประชาชนเป็นศูนย์กลาง
พลเอก อนันตพร กล่าวต่ออีกว่า ทั้งนี้ เพื่อส่งเสริมความเป็นเลิศของภาคีเครือข่ายที่เข้ามามีส่วนร่วมในงานพัฒนาสังคมและความมั่นคงของมนุษย์อย่างเข้มแข็งและยั่งยืน เนื่องในวันคล้ายวันสถาปนากระทรวงการพัฒนาสังคมและความมั่นคงของมนุษย์ ครบรอบ 16 ปี ซึ่งตรงกับวันที่ 3 ตุลาคม 2561 ที่ผ่านมา จึงได้กำหนดจัดพิธีประกาศเกียรติคุณผลงานด้านการพัฒนาสังคมเป็นเลิศ พร้อมทั้งมอบโล่ประกาศเกียรติคุณผลงานด้านการพัฒนาสังคมเป็นเลิศให้แก่หน่วยงานในสังกัดกระทรวง พม. ที่มีผลงานเป็นเลิศ จำนวน 16 รางวัล โดยพิจารณาองค์กรที่มีการบริหารจัดการที่ดี มีผลการดำเนินงานที่โดดเด่นและเป็นรูปธรรม โปร่งใส มีวัฒนธรรมองค์กรเป็นที่ยอมรับของคนในองค์กรเชิงประจักษ์ว่าเป็นองค์กรแห่งความสุข ผู้ปฏิบัติงานมีความสุขกาย สุขใจ มีเครือข่ายร่วมทำงานด้วย และมีสวัสดิการอื่นๆ สำหรับบุคลากร นอกเหนือจากสิทธิของทางราชการ และ องค์กรเอกชนที่มีผลงาน CSR ที่มีความเป็นเลิศ จำนวน 16 รางวัล โดยพิจารณาบริษัทหรือภาคเอกชนที่มีผลการดำเนินงานรับผิดชอบต่อสังคมในเชิงรุก และดำเนินงานเพื่อส่งเสริม ช่วยเหลือ พัฒนากลุ่มเป้าหมายในสังคมอย่างเหมาะสมในทุกประเด็นรวมถึงด้านการพัฒนาสังคมและความมั่นคงของมนุษย์
"สำหรับทิศทางการดำเนินงานของกระทรวง พม. ในปีงบประมาณ 2562 ยังคงมุ่งเน้น "การเป็นผู้นำด้านสังคมของไทยและอาเซียน มุ่งสู่คนอยู่ดีมีสุขในสังคมคุณภาพ” โดยมีนโยบายเร่งด่วนที่ต้องขับเคลื่อนการดำเนินงานเช่นเดียวกับปีที่ผ่านมา แต่จะเพิ่ม ความเข้มข้น และมุ่งเน้นให้เกิดประสิทธิภาพและประโยชน์แก่ประชาชนกลุ่มเป้าหมายให้มากยิ่งขึ้นอย่างทั่วถึง ทั้งนี้ ภาคีเครือข่าย ทุกภาคส่วนสามารถเข้ามามีส่วนร่วมในการหนุนเสริมและร่วมขับเคลื่อนการพัฒนาสังคมพร้อมกระทรวง พม. ได้อย่างต่อเนื่อง อย่างไรก็ตาม ขอแสดงความชื่นชมและยินดีกับผู้รับโล่ประกาศเกียรติคุณผลงานด้านการพัฒนาสังคมเป็นเลิศทั้งหมด ที่ได้ให้ความสำคัญในความรับผิดชอบดูแล และสร้างแรงบันดาลใจในการดำเนินกิจการ เพื่อพัฒนาคนและสังคมอย่างมีคุณภาพ โดยจะไม่ทิ้งใครไว้ข้างหลัง” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/15903
