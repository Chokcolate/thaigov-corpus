รัฐบาลไทย-ข่าวทำเนียบรัฐบาล-“บิ๊กอู๋”ขึ้นเหนือ ฝึกอาชีพผู้สูงวัย แรงงานอิสระ นำภูมิปัญญาท้องถิ่น สร้างงาน สร้างรายได้

วันอังคารที่ 30 ตุลาคม 2561
“บิ๊กอู๋”ขึ้นเหนือ ฝึกอาชีพผู้สูงวัย แรงงานอิสระ นำภูมิปัญญาท้องถิ่น สร้างงาน สร้างรายได้
รมว.แรงงาน ลงพื้นที่เชียงราย ตรวจเยี่ยมผู้ฝึกอาชีพส่งเสริมการมีงานทำผู้สูงอายุ ผู้รับงานไปทำที่บ้าน แรงงานนอกระบบ นำภูมิปัญญาท้องถิ่น สร้างงาน มีอาชีพ มีรายได้ สร้างความมั่นคงในชีวิต พร้อมประชุมหัวหน้าส่วนบูรณาการขับเคลื่อนนโยบาย 3A
รมว.แรงงาน ลงพื้นที่เชียงราย ตรวจเยี่ยมผู้ฝึกอาชีพส่งเสริมการมีงานทำผู้สูงอายุ ผู้รับงานไปทำที่บ้าน แรงงานนอกระบบ นำภูมิปัญญาท้องถิ่น สร้างงาน มีอาชีพ มีรายได้ สร้างความมั่นคงในชีวิต พร้อมประชุมหัวหน้าส่วนบูรณาการขับเคลื่อนนโยบาย 3A ไปสู่การปฏิบัติอย่างเป็นรูปธรรม
เมื่อวันที่ 29 ตุลาคม 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เยี่ยมชมผลงานตามนโยบายส่งเสริมการมีงานทำผู้สูงอายุและผู้รับงานไปทำที่บ้านของกลุ่มแรงงานนอกระบบ ณ ศูนย์การเรียนรู้บ้านสันกอง ต.แม่ไร่ อ.แม่จัน จ.เชียงราย ซึ่งเป็นกิจกรรมส่งเสริมด้านอาชีพเพื่อให้ผู้สูงอายุใช้เวลาให้เกิดประโยชน์ตามความถนัด ความพร้อมและความสนใจ รวมถึงศักยภาพของผู้สูงอายุแต่ละคน ซึ่งสามารถนำไปพัฒนาต่อยอดการประกอบอาชีพเพื่อสร้างงาน สร้างรายได้ที่ยั่งยืน อาทิ การฝึกอาชีพสาขาการทำผลิตภัณฑ์หัตถกรรมล้านนา หลักสูตรการปักผ้าด้นมือโดยมีผู้เข้าร่วมฝึกอาชีพ จำนวน 11 คน และได้ขยายจำนวนผู้สูงอายุที่มีรายได้เนื่องจากการปักผ้าจนถึงปัจจุบันมีจำนวน 30 คน มีรายได้คนละประมาณ 300 -1,500 บาทต่อคนต่อเดือน จากนั้น รมว.แรงงาน ยังได้เยี่ยมผู้ประกันตนที่ทุพพลภาพของอำเภอแม่จันเพื่อสร้างขวัญและกำลังใจแก่ผู้ประกันตนอีกด้วย
ช่วงบ่าย รมว.แรงงาน และคณะยังได้เยี่ยมชมการดำเนินงาน Safety Thailand ของมหาวิทยาลัย
แม่ฟ้าหลวง และมหาวิทยาลัยราชภัฏเชียงราย กิจกรรมต้นแบบหัตถกรรมภูมิปัญญาสู่อาชีพที่ยั่งยืนของ
ผู้สูงอายุ ประกอบด้วย การสาธิตแสดงผลงานของผู้สูงอายุที่ผ่านการฝึก (โคม ตุง จักสาน) และการฝึกอาชีพผู้สูงอายุ สาขาการทำศิลปะประดิษฐ์ หัตถกรรมล้านนา (บายศรี กระทงเทียน โคม ตุง) กิจกรรมสนับสนุนนโยบาย Super Worker ประกอบด้วย ซึ่งได้ทดสอบมาตรฐานฝีมือแรงงานแห่งชาติ สาขาช่างไฟฟ้าภายในอาคาร ระดับ ๑ (ทดสอบภาคปฏิบัติ) ให้กับนักศึกษาจากมหาวิทยาลัยเทคโนโลยีราชมงคลล้านนาเชียงรายเมื่อวันที่ 29 ต.ค.61 จำนวน 22 คน จากเป้าหมายดำเนินการในปี 2562 จำนวน 500 คน ประเมินรับรองความรู้ความสามารถ เป้าหมายปี 2562 จำนวน 100 คน มีผู้มาสมัครและจะเข้ารับการประเมินฯ วันที่29 ต.ค.61 จำวน 18 คน การจัดการฝึกอาชีพเสริมให้กลุ่มผู้สูงอายุจากชมรมผู้สูงอายุ อ.พาน จ.เชียงราย จำนวน 20 คน สาขา“การทำผลิตภัณฑ์จากวัสดุเหลือใช้” ซึ่งดำเนินการฝึกระหว่างวันที่ 26 - 30 ต.ค. 61โดยปกติสมาชิกผลิต ตุง โคม เทียนหอม การบูร ต้นโพธิ์เงินโพธิ์ทอง เป็นผลิตภัณฑ์ของกลุ่มจำหน่าย และจัดแสดงผลิตภัณฑ์กลุ่มวิสาหกิจชุมชนผลิตภัณฑ์ทำมือบ้านจงเจริญ ซึ่งเข้าร่วมโครงการเพิ่มผลิตภาพแรงงานสู่ SME 4.0 ประจำปี 2561 สามารถช่วยลดการสูญเสียได้ร้อยละ 89.3 และเพิ่มผลิตภาพแรงงานได้ร้อยละ 37.38
จากนั้น พล.ต.อ.อดุลย์ฯ เป็นประธานการประชุมมอบนโยบายและทิศทางการดำเนินงานแก่หัวหน้าส่วนราชการ จ.เชียงราย ณ ห้องประชุมสถาบันพัฒนาฝีมือแรงงาน 20 เชียงราย โดยได้กำชับให้ส่วนราชการสังกัดกระทรวงแรงงานดำเนินการขับเคลื่อนตามนโยบายเน้นหนักของกระทรวงแรงงาน (3A) ในปี 2562 ซึ่งประกอบด้วย นโยบายเร่งด่วน (Agenda Based) 13 นโยบาย นโยบายระดับพื้นที่ (Area Based) 4 นโยบาย และนโยบายบริหารการพัฒนา (Administration Based) 7 นโยบาย โดยให้แรงงานจังหวัดเป็นเจ้าภาพหลักในการตั้งต้นจัดทำแผนปฏิบัติการ (Action Plan) ให้เป็นรูปธรรมและบรรลุตามเป้าหมายที่กำหนดไว้ รวมทั้งให้ทุกหน่วยงานในสังกัดกระทรวงแรงงานในพื้นที่ บูรณาการการดำเนินงานร่วมกันและเชื่อมโยงเครือข่ายการทำงาน ทั้งหน่วยงานภายใน และหน่วยงานภายนอก รวมทั้งเครือข่ายแรงงานในพื้นที่ในรูปแบบประชารัฐ และมีแผนปฏิบัติการร่วมกันในลักษณะ One Plan เพื่อให้การดำเนินการตามนโยบายเน้นหนักของกระทรวงสามารถบรรลุวัตถุประสงค์ และเป้าหมายได้อย่างมีประสิทธิภาพ โปร่งใส ตรวจสอบได้
สำหรับสถานการณ์ด้านแรงงานของจังหวัดเชียงราย ปัจจุบันมีกำลังแรงงาน 629,297 คน มีผู้มีงานทำ 626,297 คน มีผู้ว่างงาน 2,797 คน คิดเป็นอัตราการว่างงานร้อยละ 0.44 ผู้รอฤดูกาล 350 คน มีสถานประกอบการ 4,542 แห่ง ลูกจ้าง 50,338 คน ส่วนใหญ่เป็นสถานประกอบการขนาดเล็กที่มีลูกจ้าง 1-9 คน จำนวน 3,412 แห่ง คิดเป็นร้อยละ 75 มีแรงงานต่างด้าว 8,771 คน

ที่มา : https://www.thaigov.go.th/news/contents/details/16420
