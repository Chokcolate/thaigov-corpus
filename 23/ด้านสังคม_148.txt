รัฐบาลไทย-ข่าวทำเนียบรัฐบาล-พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 5/2561 เพื่อขับเคลื่อนการดำเนินงานด้านผู้สูงอายุ

วันศุกร์ที่ 23 พฤศจิกายน 2561
พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 5/2561 เพื่อขับเคลื่อนการดำเนินงานด้านผู้สูงอายุ
พม. จัดประชุมคณะกรรมการผู้สูงอายุแห่งชาติ (กผส.) ครั้งที่ 5/2561 เพื่อขับเคลื่อนการดำเนินงานด้านผู้สูงอายุ
เมื่อวันที่ 22 พ.ย. 61 เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการผู้สูงอายุแห่งชาติ (กผส.) ครั้งที่ 5/2561 เพื่อขับเคลื่อนการดำเนินงานด้านผู้สูงอายุ โดยมีนายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ นางไพรวรรณ พลวัน อธิบดีกรมกิจการผู้สูงอายุ พร้อมด้วยผู้แทนหน่วยงานที่เกี่ยวข้อง เข้าร่วมการประชุม ณ ห้องประชุม 301 ตึกบัญชาการ ทำเนียบรัฐบาล
พลเอก อนันตพร กล่าวว่า การประชุมครั้งนี้ ที่ประชุมได้พิจารณาเห็นชอบให้เสนอรายงานสถานการณ์ พ.ศ.2560 ต่อคณะรัฐมนตรี(ครม.) เพื่อให้หน่วยงานที่เกี่ยวข้องรับข้อเสนอไปดำเนินการ สำหรับการจัดทำรายงานสถานการณ์ผู้สูงอายุไทยในปีต่อไป ขอให้เร่งดำเนินงานให้แล้วเสร็จ เพื่อให้ทันต่อสถานการณ์ในปัจจุบัน  นอกจากนี้ที่ประชุมยังได้รับทราบความก้าวหน้าของการดำเนินงานด้านผู้สูงอายุของหน่วยงานที่เกี่ยงข้อง เช่น การจ่ายเบี้ยยังชีพผู้สูงอายุ การเตรียมการจัดทำแผนพัฒนาศักยภาพ กำลังคนภาครัฐให้พร้อมเข้าสู่สังคมผู้สูงอายุ ความก้าวหน้าการดำเนินงานเรื่องนักบริบาลชุมชน ตลอดจน การจัดตั้งศูนย์ ASEAN Center for Active Ageing and Innovation (ACAI) เป็นต้น
พลเอก อนันตพร กล่าวต่อไปว่า สำหรับการจัดทำรายงานสถานการณ์ผู้สูงอายุไทย พ.ศ. 2560 นั้น กผส. มีมติการประชุมครั้งที่ 5/2560 เมื่อวันที่ 22 พฤศจิกายน 2560 มอบหมายให้กองบริหารกองทุนผู้สูงอายุ พิจารณาสนับสนุนงบประมาณ ให้มูลนิธิสถาบันวิจัยและพัฒนาผู้สูงอายุไทย (มส.ผส.) เพื่อดำเนินการจัดทำรายงานสถานการณ์ผู้สูงอายุไทย พ.ศ.  2560  และขณะนี้  มส.ผส. ได้จัดทำรายงานสถานการณ์ผู้สูงอายุไทย เรียบร้อยแล้ว โดยในรายงานดังกล่าวได้ระบุว่า ในปี 2560 ประเทศไทยมีจำนวนผู้สูงอายุสูงขึ้นอย่างมาก คาดประมาณว่าอีกไม่เกิน 4 ปีข้างหน้านี้ประเทศไทยจะกลายเป็นสังคมสูงอายุอย่างสมบูรณ์ จึงมีข้อเสนอแนะ ดังนี้ 1) สนับสนุนให้ผู้สูงอายุอยู่ในที่อยู่อาศัยที่ช่วยส่งเสริมให้มีคุณภาพชีวิตที่ดี 2) สนับสนุนให้ผู้สูงอายุดำรงชีวิตอยู่อย่างมั่นคงและมีศักดิ์ศรี 3) ส่งเสริมให้ผู้สูงอายุมีหลักประกันรายได้ที่มั่นคงและยั่งยืน 4) จัดทำแผนช่วยเหลือผู้สูงอายุเมื่อเกิดภัยพิบัติ และ 5) ด้านสุขภาพอนามัยของผู้สูงอายุไทย นอกจากนี้ รายงานฯ ยังมีงานวิจัยเพื่อสังคมสูงอายุ ปี2560  ได้แก่ การถอดบทเรียนที่ดีของโรงเรียนและชมรมผู้สูงอายุ ที่มีกิจกรรมถ่ายทอดความรู้ การศึกษาและเรียนรู้ตลอดชีวิตของผู้สูงอายุไทย แนวทางการจัดสวัสดิการสังคมที่เหมาะสมของประเทศไทย โครงการติดตามและประเมินผลแผนผู้สูงอายุแห่งชาติ ฉบับที่ 2 (พ.ศ. 2545 - 2564) ระยะที่ 3 (พ.ศ. 2555 - 2559) การศึกษารูปแบบการให้บริการการบริหารและการจัดการ ที่พักสำหรับผู้สูงอายุ การพัฒนารูปแบบการจัดการสิ่งแวดล้อมโดยผู้สูงอายุในพื้นที่ชนบทของประเทศไทย การศึกษาปัญหาและความเสี่ยงในการถูกละเมิดสิทธิและ ประเมินสถานการณ์เพื่อพิทักษ์สิทธิของผู้สูงอายุ
พลเอก อนันตพร กล่าวต่ออีกว่า ทั้งนี้ ที่ประชุมได้เห็นชอบให้เสนอรายงานสถานการณ์ผู้สูงอายุไทย พ.ศ. 2560 ต่อคณะรัฐมนตรี และมอบหมายให้หน่วยงานที่เกี่ยวข้องขับเคลื่อนเชิงนโยบายต่อไป พร้อมทั้ง มอบหมายให้ มส.ผส.  ดำเนินการจัดทำรายงานสถานการณ์ผู้สูงอายุไทย พ.ศ. 2561 - 2562 ทั้งนี้ ให้สอดคล้องกับมาตรการขับเคลื่อนระเบียบวาระแห่งชาติ เรื่อง สังคมสูงอายุ โดยกองทุนผู้สูงอายุสนับสนุนงบประมาณ นอกจากนี้ ที่ประชุมยังได้เห็นชอบเป้าหมายการดำเนินงาน ศพอส.  ซึ่งกระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ได้กำหนดเป้าหมายในการขับเคลื่อน ศพอส. เพื่อขยายให้ครอบคลุมทุกพื้นที่ ในปี 2565 เพื่อเป็นศูนย์ในการจัดกิจกรรมส่งเสริมคุณภาพชีวิตผู้สูงอายุครอบคลุมทั้ง 4 มิติ คือ สุขภาพ สังคม เศรษฐกิจ และสภาพแวดล้อม อีกทั้งเป็นพื้นที่ในการบูรณาการของหน่วยงานภาครัฐ ภาคเอกชน และภาคีเครือข่ายการดำเนินงานผู้สูงอายุ
“อย่างไรก็ตาม รัฐบาลได้ตระหนักและเห็นความสำคัญของงานด้านผู้สูงอายุ จึงได้เห็นชอบให้เสนอเรื่องสังคมสูงอายุเป็นระเบียบวาระแห่งชาติ ซึ่งขณะนี้อยู่ระหว่างเร่งดำเนินการเสนอ ครม. เพื่อพิจารณาประกาศให้เรื่อง สังคมสูงอายุเป็นระเบียบวาระแห่งชาติ เพื่อให้เกิดการบูรณาการการทำงานอย่างเป็นองค์รวม ส่งผลให้ผู้สูงอายุมีคุณภาพชีวิตที่ดี และเตรียมพร้อมรองรับสถานการณ์การเข้าสู่สังคมสูงอายุอย่างสมบูรณ์ รวมทั้งเป็นของขวัญปีใหม่สำหรับผู้สูงอายุไทยทั่วประเทศ” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17011
