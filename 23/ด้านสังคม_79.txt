รัฐบาลไทย-ข่าวทำเนียบรัฐบาล-รมว.พม. เปิดงาน “ข่วงคุ้มครองละอ่อนเจียงคำ สืบสานวัฒนธรรม สร้างสรรค์สื่อออนไลน์” ที่จังหวัดพะเยา

วันอังคารที่ 30 ตุลาคม 2561
รมว.พม. เปิดงาน “ข่วงคุ้มครองละอ่อนเจียงคำ สืบสานวัฒนธรรม สร้างสรรค์สื่อออนไลน์” ที่จังหวัดพะเยา
รมว.พม. เปิดงาน “ข่วงคุ้มครองละอ่อนเจียงคำ สืบสานวัฒนธรรม สร้างสรรค์สื่อออนไลน์” ที่จังหวัดพะเยา
วันที่ 29 ต.ค. 61 เวลา 19.00 น. ที่ลานที่ว่าการอำเภอเชียงคำ จังหวัดพะเยา พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน"ข่วงคุ้มครองละอ่อนเจียงคำสืบสานวัฒนธรรมสร้างสรรค์สื่อออนไลน์” ภายใต้แนวคิด "กิ๋นข้าวแลงแยงผลงานละอ่อนเจียงคำ” ซึ่งเป็นกิจกรรมหนึ่งในโครงการ "สืบสานวัฒนธรรม สร้างสรรค์สื่อออนไลน์ เพื่อการปกป้องคุ้มครองเด็กและเยาวชนในระดับชุมชน” โดยเป็นการรวบรวมผลการดำเนินงานของทุกกิจกรรมที่สภาเด็กและเยาวชนอำเภอเชียงคำ และสภานักเรียนโรงเรียนเชียงคำวิทยาคม ได้ร่วมกันขับเคลื่อนมาตลอดระยะเวลา 3 เดือน โดยมีผู้แทนเด็กและเยาวชนที่ผ่านการเข้าร่วมจากทุกกิจกรรม จำนวน 200 คน เข้าร่วมงาน
พลเอก อนันตพร กล่าวว่า จากรายงานสถานการณ์ทางสังคมของสำนักงานพัฒนาสังคมและความมั่นคงของมนุษย์จังหวัดพะเยาประจำปี2559 โดยข้อมูลกลุ่มเป้าหมายระดับพื้นที่องค์กรปกครองส่วนท้องถิ่น (อปท.) พบว่ามีเด็กอายุต่ำกว่า 18 ปี จํานวนทั้งสิ้น 72,406 คน ในจำนวนนี้มีพฤติกรรมไม่เหมาะสมจำนวน 148 คน และตั้งครรภ์ในวัยรุ่น จำนวน 27 คน และมีเยาวชนอายุตั้งแต่อายุ 18 - 25 ปี จำนวนทั้งสิ้น 40,643 คน ในจำนวนนี้มีพฤติกรรมไม่เหมาะสมจำนวน 215 คน และตั้งครรภ์ในวัยรุ่น จำนวน 15 คน และจากข้อมูลการดำเนินงานการป้องกันและปราบปรามอาชญากรรมของฝ่ายความมั่นคงอำเภอเชียงคำปี 2561 พบว่า มีการดำเนินคดียาเสพติดกับเด็กอายุต่ำกว่า 18 ปีจำนวน 8 คน และเยาวชนอายุตั้งแต่ 18 - 25 ปี จำนวน 58 คน ทั้งนี้ จากสถานการณ์ดังกล่าวสภาเด็กและเยาวชนอำเภอเชียงคำ ร่วมกับสภานักเรียนโรงเรียนเชียงคำวิทยาคม ได้จัดทำประชาคมเด็กและเยาวชน เพื่อระดมความคิด รวบรวมข้อเสนอแนวทางการจัดกิจกรรม และวางแผนการดำเนินงานเพื่อการปกป้องคุ้มครองเด็กและเยาวชนภายใต้แนวคิด "เด็กคิด เด็กทำ เด็กนำ ผู้ใหญ่หนุน” โดยจัดเป็นโครงการ "สืบสานวัฒนธรรม สร้างสรรค์สื่อออนไลน์ เพื่อการปกป้องคุ้มครองเด็กและเยาวชนในระดับชุมชน” ซึ่งมีวัตถุประสงค์เพื่อส่งเสริมให้เด็กและเยาวชนมีส่วนร่วมในการป้องกันและแก้ไขปัญหาสังคมด้านเด็กและเยาวชน และให้เด็กและเยาวชนได้มีพื้นที่สร้างสรรค์ในการเรียนรู้การปกป้องคุ้มครองเด็กและเยาวชน รวมทั้งได้เรียนรู้การสืบสานวัฒนธรรมภูมิปัญญาท้องถิ่น และมีภูมิคุ้มกัน รู้เท่าทันสื่อออนไลน์ เลือกใช้สื่อจากอินเทอร์เน็ตได้อย่างปลอดภัยมีประสิทธิภาพ
พลเอก อนันตพร กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) ได้ขอความร่วมมือองค์กรปกครองส่วนท้องถิ่น จัดให้มีสภาเด็กและเยาวชนในระดับตำบล จำนวน 7,775 แห่ง และขอความร่วมมืออำเภอทุกอำเภอ จัดให้มีสภาเด็กและเยาวชนในระดับอำเภอ จำนวน 878 แห่ง ซึ่งสภาเด็กและเยาวชนอำเภอเชียงคำเป็นตัวอย่างของสภาเด็กและเยาวชนในระดับอำเภอที่ประสบความสำเร็จตามเจตนารมณ์ ของ พ.ร.บ. ส่งเสริมการพัฒนาเด็กและเยาวชนแห่งชาติ พ.ศ. 2560 สำหรับโครงการ"สืบสานวัฒนธรรม สร้างสรรค์สื่อออนไลน์ เพื่อการปกป้องคุ้มครองเด็กและเยาวชนในระดับชุมชน” กระทรวง พม. โดยกองทุนคุ้มครองเด็ก กรมกิจการเด็กและเยาวชน (ดย.) ภายใต้ พ.ร.บ. คุ้มครองเด็ก พ.ศ. 2546 ได้สนับสนุนงบประมาณให้อำเภอเชียงคำร่วมกับสภาเด็กและเยาวชนอำเภอเชียงคำ จัดโครงการดังกล่าวขึ้น โดยโครงการเป็นการเชื่อมโยงเด็กและเยาวชนในชุมชน ด้วยการสืบสานวัฒนธรรม ภูมิปัญญาท้องถิ่น และการผลิตสื่อออนไลน์ที่มีความเหมาะสม เพื่อให้สภาเด็กและเยาวชนอำเภอเชียงคำ เข้ามามีบทบาทในการปกป้องคุ้มครองเด็กและเยาวชนในระดับชุมชน โดยดำเนินการระยะยาว 3 เดือน ตั้งแต่เดือนสิงหาคม จนถึงตุลาคม 2561 ประกอบด้วย 8 กิจกรรมดังนี้ 1) การตีกลองและฟ้อนอาวุธชาติพันธุ์เผ่าไท (ไทยวน ไทลื้อ ไทใหญ่ และไทลาว) 2) การฟ้อนล้านนา 3) การเล่นดนตรีโปงลาง 4) การร้องเพลงพื้นบ้านภาคเหนือ (ขับซอ) 5) การประกอบอาหารพื้นเมือง 6) การเล่นกีฬาพื้นบ้าน 7) การเข้าค่ายผลิตสื่อออนไลน์รณรงค์แก้ไขปัญหาทางสังคมด้านเด็กและเยาวชน (ภาพยนตร์สั้น) และ 8) มหกรรม "ข่วงคุ้มครองละอ่อนเจียงคำ สืบสานวัฒนธรรม สร้างสรรค์สื่อออนไลน์” ภายใต้แนวคิด "กิ๋นข้าวแลง แยงผลงานละอ่อนเจียงคำ” ซึ่งเป็นกิจกรรมที่จัดขึ้นในวันนี้โดยเป็นการรวบรวมผลการดำเนินงานของทุกกิจกรรมที่สภาเด็กและเยาวชนอำเภอเชียงคำ สภานักเรียนโรงเรียนเชียงคำวิทยาคม ได้ร่วมกันขับเคลื่อนมาตลอดระยะเวลา 3 เดือน ซึ่งเด็กและเยาวชนที่เข้าร่วมกิจกรรมได้ใช้เวลาว่างหลังจากเลิกเรียน วันหยุด หรือวันปิดภาคเรียนให้เกิดประโยชน์ ทำให้ได้เรียนรู้การสืบสานวัฒนธรรมภูมิปัญญาท้องถิ่น สามารถนำไปพัฒนาทักษะหรือต่อยอดเพื่อประกอบอาชีพ สร้างคุณค่าให้ตนเองและครอบครัวได้อย่างยั่งยืน ตลอดจนเด็กและเยาวชนมีภูมิคุ้มกันรู้เท่าทันสื่อออนไลน์ สามารถเลือกใช้สื่อจากอินเทอร์เน็ตได้อย่างปลอดภัย มีประสิทธิภาพ เป็นการปกป้องคุ้มครองเด็กและเยาวชนจากภัยอันตรายที่แฝงมากับสื่อและเทคโนโลยี และการสื่อสารรูปแบบใหม่ๆ
"ทั้งนี้ ขอชื่นชมเด็กและเยาวชนในพื้นที่ ที่ร่วมกันจัดกิจกรรมที่ดีและสร้างสรรค์ สร้างความเข้มแข็งในชุมชน และขอขอบคุณทุกภาคส่วน ที่ส่งเสริม สนับสนุน สภาเด็กและเยาวชนเหล่านี้ด้วยดีมาอย่างต่อเนื่อง และขอให้สภาเด็กและเยาวชนทุกคนมีพลังกาย พลังใจ และพลังสติปัญญา ในการขับเคลื่อนงานทั้งด้านการพัฒนา ส่งเสริม และการคุ้มครองเด็กและเยาวชนสู่สังคมที่มีความมั่นคง มั่งคั่ง และยั่งยืนต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/16425
