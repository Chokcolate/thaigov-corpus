รัฐบาลไทย-ข่าวทำเนียบรัฐบาล-พาณิชย์ เผยคำขอที่เกี่ยวข้องกับสารสกัดจากกัญชา ประชาชนสามารถตรวจค้นได้

วันพุธที่ 21 พฤศจิกายน 2561
พาณิชย์ เผยคำขอที่เกี่ยวข้องกับสารสกัดจากกัญชา ประชาชนสามารถตรวจค้นได้
กระทรวงพาณิชย์ เน้นย้ำการพิจารณาตรวจค้นคำขอที่เกี่ยวข้องกับสารสกัดจากกัญชา เป็นไปตามกระบวนการและขั้นตอนทางกฎหมาย ประชาชนสามารถตรวจค้นได้
เผยมี 2 คำขอที่แจ้งปฏิเสธการจดสิทธิบัตรแล้ว แต่ยังต้องเปิดโอกาสให้ผู้ยื่นคำขอได้ชี้แจงหากไม่เห็นด้วยกับการแจ้งปฏิเสธดังกล่าว
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่าการพูดถึง 11 คำขอเดิม เป็นการพูดถึง 11 คำขอที่อ้างถึงในข่าว อย่างไรก็ดี ได้สั่งการให้ กรมทรัพย์สินทางปัญญาค้นข้อมูลคำขอสิทธิบัตรที่เกี่ยวข้องกับตำรับยา (องค์ประกอบที่มีหลายส่วนผสมซึ่งมีสารสกัดจากกัญชาเป็นส่วนผสมหนึ่งในนั้น) เพิ่มเติม และได้รับรายงานผลการตรวจค้นข้อมูลเบื้องต้นจากฐานข้อมูลสิทธิบัตรไทย ขณะนี้พบว่ามี 31 คำขอ
นายสนธิรัตน์ เปิดเผยว่า “คำขอสิทธิบัตรที่ผ่านการตรวจสอบเบื้องต้น กรมทรัพย์สินทางปัญญาจะประกาศโฆษณาเพื่อเปิดเผยรายละเอียดการประดิษฐ์ แก่สาธารณะ ซึ่งประชาชนสามารถเข้าไปตรวจค้นในระบบได้ด้วยตนเองทางเว็บไซต์ กรมทรัพย์สินทางปัญญา และหากต้องการคัดสำเนาคำขอก็สามารถมาขอดำเนินการได้ที่กรมฯ การดำเนินการในขั้นตอนต่างๆ ดังกล่าวเป็นที่เปิดเผย ไม่มีการปกปิด และสามารถตรวจสอบได้”
นายสนธิรัตน์ กล่าวเพิ่มเติมว่า “สำหรับประเด็นที่มีการกล่าวอ้างว่า กรมทรัพย์สินทางปัญญาเตรียมรับจดสิทธิบัตร 2 คำขอ ได้แก่ คำขอเลขที่ 0601002456 และคำขอเลขที่ 0501005232 ซึ่งปรากฏสถานะของคำขอบนเว็บไซต์ของกรมทรัพย์สินทางปัญญาว่า “พนักงานเจ้าหน้าที่สั่งชี้แจงก่อนรับจดทะเบียน” เป็นความเข้าใจที่คลาดเคลื่อน ที่จริงสองคำขอดังกล่าวเจ้าหน้าที่ได้แจ้งปฏิเสธการจดสิทธิบัตรแล้ว                แต่เนื่องจากในกระบวนการจดทะเบียนสิทธิบัตร เมื่อเจ้าหน้าที่ตรวจสอบขั้นการประดิษฐ์อย่างละเอียดแล้ว จะต้องแจ้งผลให้ผู้ยื่นคำขอทราบ และหากผู้ยื่นคำขอไม่เห็นด้วยก็จะชี้แจงเหตุผล ทั้งนี้ ถ้าผู้ยื่นคำขอไม่ชี้แจง กรมทรัพย์สินทางปัญญาจะยกเลิกคำขอตามกฎหมายต่อไป”

ที่มา : https://www.thaigov.go.th/news/contents/details/16963
