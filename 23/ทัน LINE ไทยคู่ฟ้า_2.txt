รัฐบาลไทย-ข่าวทำเนียบรัฐบาล-ปลื้ม! สหรัฐฯ จัดอันดับไทยแก้ไขปัญหาแรงงานเด็กสำเร็จระดับสูงสุด

วันอังคารที่ 2 ตุลาคม 2561
ปลื้ม! สหรัฐฯ จัดอันดับไทยแก้ไขปัญหาแรงงานเด็กสำเร็จระดับสูงสุด
- -
มีข่าวดีมาบอกอีกแล้ว!!
“ไทยเป็นประเทศที่บริหารจัดการการใช้แรงงานเด็กประสบความสำเร็จ ในระดับมาก (Significant Advancement) ซึ่งถือเป็นระดับสูงสุด โดยเป็น 1 ใน 17 ประเทศที่ถูกจัดให้อยู่ระดับนี้”
กระทรวงแรงงานสหรัฐอเมริกา เปิดเผยรายงานสถานการณ์และการจัดการการใช้แรงงานเด็กในรูปแบบที่เลวร้ายที่สุด (Findings on the Worst Forms of Child Labor) ประจำปี 2017 จากการประเมินความพยายามและผลการดำเนินการของประเทศต่าง ๆ จำนวน 132 ประเทศ ทั่วโลก
โดยประเทศไทยเป็น 1 ใน 5 ของอาเซียน ที่ได้รับการจัดอันดับความสำเร็จในระดับนี้ และนับเป็นปีที่ 2 ต่อเนื่องจากปี 2016
รายงานดังกล่าวระบุว่า ในปี 2017 ประเทศไทยมีความก้าวหน้าอย่างมีนัยสำคัญ โดยพยายามขจัดการใช้แรงงานเด็กในรูปแบบที่เลวร้ายที่สุด เช่น
รัฐบาลได้จัดหาล่าม 102 คน ไว้ที่สำนักงานต่าง ๆ ของกรมสวัสดิการและคุ้มครองแรงงานและศูนย์ตรวจสอบที่ท่าเรือ เพื่อให้บริการแก่ผู้อพยพและชนกลุ่มน้อยทางชาติพันธุ์ที่พูดภาษาไทยไม่ได้
เพิ่มจำนวนเจ้าหน้าที่ตำรวจสืบสวนสอบสวนอาชญากรรมทางอินเทอร์เน็ตต่อเด็ก
และยังได้ลงนามในข้อตกลงแบ่งปันข้อมูลกับศูนย์ติดตามเด็กหายและช่วยเหลือเด็กที่ถูกแสวงประโยชน์แห่งชาติของสหรัฐอเมริกา เพื่อปราบปรามการแสวงประโยชน์ทางเพศจากเด็กทางออนไลน์
นอกจากนี้ รัฐบาลยังออกกฎกระทรวงห้ามลูกจ้างที่มีอายุต่ำกว่า 15 ปี ทำงานบางประเภท ซึ่งเป็นการคุ้มครองอย่างเป็นทางการในเรื่องการจ้างงานเด็ก
สำหรับเรื่องนี้...คนไทยทั้งประเทศควรภาคภูมิใจว่า เราสามารถควบคุมดูแลการใช้แรงงานเด็กได้เป็นอย่างดี สอดคล้องตามหลักมาตรฐานสากล จนเป็นที่ยอมรับของนานาชาติ
ส่วนการทำงานในปีหน้านั้น รัฐบาลได้ประกาศนโยบายด้านแรงงาน โดยเน้น 13 นโยบายเร่งด่วน (Agenda Based) 4 นโยบายระดับพื้นที่ (Area Based) และ 7 นโยบายบริหารการพัฒนา (Administration Based)
โดยจะเพิ่มความเข้มข้นในการป้องกันและแก้ไขปัญหาการใช้แรงงานเด็กในรูปแบบที่เลวร้ายที่สุด เป็นหนึ่งในนโยบายเร่งด่วนด้านแรงงานของรัฐบาล เพื่อรักษาระดับมาตรฐานสูงสุดให้ได้ต่อไป
รายงานสถานการณ์การจัดการการใช้แรงงานเด็กในรูปแบบที่เลวร้ายที่สุด คืออะไร?
รายงานนี้มีวัตถุประสงค์เพื่อส่งเสริมการป้องกันและแก้ไขปัญหาการใช้แรงงานเด็กทั่วโลก จัดทำเป็นประจำทุกปีโดยกระทรวงแรงงานสหรัฐอเมริกา แบ่งเกณฑ์การประเมินออกเป็น 5 ระดับ คือ
1. ระดับความสำเร็จมาก (Significant Advancement) หมายถึง มีความก้าวหน้าของการดำเนินการในเรื่องกฎหมายและการบังคับใช้กฎหมาย การประสานงาน นโยบาย และแผนงานทางสังคมต่าง ๆ
2. ระดับความสำเร็จปานกลาง (Moderate Advancement) หมายถึง มีความก้าวหน้าของการดำเนินการบางประเด็น
3. ระดับความสำเร็จน้อย (Minimal Advancement) คือ มีความก้าวหน้าของการดำเนินการเพียงเล็กน้อย
4. ไม่มีความก้าวหน้าในการดำเนินการ (No Advancement)
5. ไม่ได้รับการประเมิน (No Assessment) เนื่องจากไม่มีปัญหา หรือประชากรน้อยจนแรงงานเด็กไม่ใช่ปัญหาของประเทศ
นี่คือ...อีกหนึ่งความสำเร็จของรัฐบาลและคนไทยทั้งชาติ ที่หลายคนอาจมองข้าม
------------------------------------
ภาพ/ข่าว กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/15786
