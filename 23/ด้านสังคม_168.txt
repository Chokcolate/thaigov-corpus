รัฐบาลไทย-ข่าวทำเนียบรัฐบาล-รมว.พม. ลงพื้นที่เยี่ยมคณะเยาวชนโครงการเรือเยาวชนเอเชียอาคเนย์ ปี 2561 พร้อมขอบคุณครอบครัวเจ้าภาพไทยที่ดูแลอย่างอบอุ่น ในพื้นที่เขตจตุจักรและเขตหลักสี่ กรุงเทพฯ

วันอังคารที่ 27 พฤศจิกายน 2561
รมว.พม. ลงพื้นที่เยี่ยมคณะเยาวชนโครงการเรือเยาวชนเอเชียอาคเนย์ ปี 2561 พร้อมขอบคุณครอบครัวเจ้าภาพไทยที่ดูแลอย่างอบอุ่น ในพื้นที่เขตจตุจักรและเขตหลักสี่ กรุงเทพฯ
รมว.พม. ลงพื้นที่เยี่ยมคณะเยาวชนโครงการเรือเยาวชนเอเชียอาคเนย์ ปี 2561 พร้อมขอบคุณครอบครัวเจ้าภาพไทยที่ดูแลอย่างอบอุ่น ในพื้นที่เขตจตุจักรและเขตหลักสี่ กรุงเทพฯ
เมื่อวันที่ 26 พ.ย. 61 เวลา 15.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายสมคิด สมศรี อธิบดีกรมกิจการเด็กและเยาวชน ลงพื้นที่เยี่ยม และแสดงความขอบคุณครอบครัวเจ้าภาพ จำนวน 3 ครอบครัว สำหรับการดูแลคณะเยาวชนที่เข้าร่วมโครงการเรือเยาวชน เอเชียอาคเนย์ ประจำปี 2561 เนื่องในโอกาสแวะเยือนประเทศไทยระหว่างวันที่ 24 - 27 พฤศจิกายน 2561 ณ บ้านพัก ครอบครัวเจ้าภาพ ในพื้นที่เขตจตุจักรและเขตหลักสี่ กรุงเทพฯ
พลเอก อนันตพร กล่าวว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ได้ตระหนักถึงความสำคัญของการพัฒนาเด็กและเยาวชน โดยมุ่งหวังให้เด็กและเยาวชนเป็นคนดีและคนเก่ง ด้วยความสามารถในการเรียนรู้ทักษะชีวิต โดยเฉพาะการแลกเปลี่ยนเรียนรู้ของเด็กและเยาวชนในระดับนานาชาติ สำหรับโครงการเรือ เยาวชนเอเชียอาคเนย์ (Ship for Southeast Asian and Japanese Youth Program) มีการดำเนินงานอย่างต่อเนื่อง ตามข้อตกลงร่วมกันระหว่างรัฐบาลญี่ปุ่นกับรัฐบาลประเทศสมาชิกอาเซียน รวม 10 ประเทศ ได้แก่ สาธารณรัฐอินโดนีเซีย มาเลเซีย สาธารณรัฐฟิลิปปินส์ สาธารณรัฐสิงคโปร์ ราชอาณาจักรไทย บรูไนดารุสซาลาม สาธารณรัฐสังคมนิยมเวียดนาม ราชอาณาจักรกัมพูชา สาธารณรัฐประชาธิปไตยประชาชนลาว และสาธารณรัฐแห่งสหภาพเมียนมา
พลเอก อนันตพร กล่าวต่อไปว่า สำหรับปี 2561 คณะเยาวชนโครงการเรือเยาวชนเอเชียอาคเนย์ได้เดินทางด้วยเรือนิปปอนมารู และแวะเยือนประเทศไทยระหว่างวันที่ 24 - 27 พฤศจิกายน 2561 ณ ท่าเรือกรุงเทพ ซึ่งคณะเยาวชน จากประเทศญี่ปุ่นและประเทศสมาชิกอาเซียน ที่เข้าร่วมโครงการฯ รวมจำนวนทั้งสิ้น 330 คน ร่วมกันทำกิจกรรมที่หลากหลาย ทั้งกิจกรรมบนเรือและกิจกรรมในประเทศที่เรือแวะเยือน ซึ่งกิจกรรมหนึ่งที่สำคัญ คือ การจัดให้ คณะเยาวชนพักกับครอบครัวเจ้าภาพ ทำให้คณะเยาวชนได้แลกเปลี่ยนเรียนรู้ถึงวิถีชีวิตความเป็นไทยทั้งสังคมและวัฒนธรรมอันดีงาม อีกทั้งสร้างมิตรภาพที่ดีต่อกันกับสมาชิกครอบครัวเจ้าภาพ ทั้งนี้ การแวะเยือนประเทศไทยครั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้จัดให้คณะเยาวชน พักกับครอบครัวเจ้าภาพไทยที่ผ่านการพิจารณาคัดเลือก จำนวน 144 ครอบครัว เป็นระยะเวลา 3 วัน 2 คืน ระหว่าง วันที่ 25 - 27 พฤศจิกายน 2561
"ครอบครัวเจ้าภาพ นับเป็นผู้แทนประเทศที่มีส่วนร่วมที่สำคัญในการส่งเสริมมิตรภาพและความเข้าใจอันดี ระหว่างเยาวชนไทย ญี่ปุ่น และอาเซียน รวมทั้งภาพลักษณ์ความเป็นไทยที่ดีงาม ทั้งนี้ ขอขอบคุณครอบครัวเจ้าภาพไทย ทุกครอบครัว ที่ให้การดูแลเป็นอย่างดีด้วยความอบอุ่นสำหรับคณะเยาวชนโครงการเรือเยาวชนเอเชียอาคเนย์ ประจำปี 2561” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17107
