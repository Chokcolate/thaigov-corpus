รัฐบาลไทย-ข่าวทำเนียบรัฐบาล-สมาคมแม่บ้านมหาดไทย จัดประชุมใหญ่สามัญประจำปี ครั้งที่ 2/2561  เดินหน้าขับเคลื่อน “ครอบครัวมหาดไทย ห่วงใยสิ่งแวดล้อม” ย้ำพร้อมสนับสนุนภารกิจของกระทรวงมหาดไทย และหน่วยงานในพื้นที่

วันจันทร์ที่ 22 ตุลาคม 2561
สมาคมแม่บ้านมหาดไทย จัดประชุมใหญ่สามัญประจำปี ครั้งที่ 2/2561  เดินหน้าขับเคลื่อน “ครอบครัวมหาดไทย ห่วงใยสิ่งแวดล้อม” ย้ำพร้อมสนับสนุนภารกิจของกระทรวงมหาดไทย และหน่วยงานในพื้นที่
สมาคมแม่บ้านมหาดไทย จัดประชุมใหญ่สามัญประจำปี ครั้งที่ 2/2561
เดินหน้าขับเคลื่อน “ครอบครัวมหาดไทย ห่วงใยสิ่งแวดล้อม”
ย้ำพร้อมสนับสนุนภารกิจของกระทรวงมหาดไทย และหน่วยงานในพื้นที่
เมื่อวันที่ 20 ต.ค. 61 เวลา 09.00 น. ที่ห้องประชุม 1 ชั้น 5 กรมป้องกันและบรรเทาสาธารณภัย สมาคมแม่บ้านมหาดไทยจัดประชุมใหญ่สามัญประจำปีครั้งที่ 2/2561 โดยมี นายฉัตรชัย พรหมเลิศ ปลัดกระทรวงมหาดไทย ให้เกียรติเป็นประธานเปิดการประชุม และมี ดร. ปฤถา พรหมเลิศ นายกสมาคมแม่บ้านมหาดไทยเป็นประธานการประชุม พร้อมด้วยประธานแม่บ้านมหาดไทยจังหวัด 76 จังหวัด และสมาชิกสมาคมแม่บ้านมหาดไทย เข้าร่วมการประชุม สำหรับการประชุมในวันนี้ เป็นการแนะนำสมาชิกของสมาคมแม่บ้านมหาดไทยที่เข้ารับตำแหน่งใหม่ พร้อมมอบนโยบาย และภารกิจหลักของสมาคมแม่บ้านมหาดไทย เพื่อให้การดำเนินงานเป็นไปในทิศทางเดียวกัน รวมถึงกิจกรรมต่างๆ ที่จะได้ดำเนินการในปีงบประมาณ 2562
โอกาสนี้ นายฉัตรชัย พรหมเลิศ ปลัดกระทรวงมหาดไทย ได้กล่าวแสดงความยินดีกับประธานแม่บ้านมหาดไทยจังหวัดใหม่ และผู้ที่ได้รับตำแหน่งใหม่ของสมาคมแม่บ้านมหาดไทยทุกท่าน  และการประชุมในวันนี้ ถือเป็นการรวมตัวของ “คนมหาดไทย” ที่แสดงถึงความเข้มแข็งในการร่วมกันที่จะทำกิจกรรมและขับเคลื่อนงานในภารกิจของสมาคมแม่บ้านมหาดไทย ซึ่งที่ผ่านมา พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้กล่าวชื่นชมและรู้สึกประทับใจในความพร้อมเพรียงของสมาชิกสมาคมแม่บ้านมหาดไทย ที่ได้ร่วมในการจัดกิจกรรมต่างๆ ทั้งในส่วนกลาง และจากการได้ลงพบปะในระดับพื้นที่ นับว่าเป็นสิ่งดีที่สมาคมฯ ได้ดำเนินการมา และการประชุมวันนี้ถือว่าเป็นการพบปะของสมาชิกเพื่อหารือแลกเปลี่ยนเรียนรู้ประสบการณ์ซึ่งกันและกัน เพื่อให้เกิดการพัฒนาและปรับปรุงงานในภารกิจให้เกิดผลสัมฤทธิ์อย่างเป็นรูปธรรม
จากนั้น ดร.ปฤถา พรหมเลิศ นายกสมาคมแม่บ้านมหาดไทย ประธานการประชุม เปิดเผยว่า การประชุมในครั้งนี้ นับเป็นก้าวสำคัญอีกครั้ง ของสมาคมแม่บ้านมหาดไทย ในการดำเนินกิจกรรมของสมาคม เพื่อให้มีประสิทธิภาพมากยิ่งขึ้น และจะร่วมขับเคลื่อนกิจกรรมต่างๆ ที่เป็นประโยชน์ในการพัฒนาประเทศชาติ และจัดกิจกรรมที่เป็นประโยชน์ต่อส่วนรวม ตามแนวทางศาสตร์พระราชา ร่วมกับข้าราชการมหาดไทย สำหรับภารกิจของสมาคมแม่บ้านมหาดไทยที่จะดำเนินการในปี 2562 ซึ่งจะยังเดินหน้าขับเคลื่อนโครงการ “ครอบครัวมหาดไทย ห่วงใยสิ่งแวดล้อม” เพื่อร่วมกันรณรงค์ในการลดปริมาณขยะ โดยนำหลัก 3Rs ทั้งการลดการใช้ (Reduce) การใช้ซ้ำ (Reuse) และการนำกลับมาใช้ใหม่ (Recycle) มาประยุกต์ใช้ในการบริหารจัดการขยะ โดยเริ่มต้นจากที่ตัวเราเองในครัวเรือนหรือที่จวนผู้ว่าฯ โดยจะทำการแยกขยะ แบ่งตามสีของขยะ คือ 1) ถังสีเขียว ขยะอินทรีย์ 2) ถังสีเหลือง ขยะรีไซเคิล 3) ถังสีแดง ขยะอันตราย หรือขยะพิษ และ 4) ถังสีน้ำเงิน ขยะทั่วไป รวมถึงการดำเนินการตามนโยบาย “ที่ว่างสร้างอาหาร” ซึ่งจะใช้พื้นที่ว่างในจวนผู้ว่าฯ หรือพื้นที่ว่างบริเวนบ้าน ในการจัดทำถังขยะอินทรีย์ หรือ ขยะเปียกครัวเรือน เพื่อทำเป็นปุ๋ยหมักและใช้ประโยชน์จากผลผลิตที่ได้ นอกจากนี้ ยังมีการรณรงค์ “ลดการใช้โฟม/ถุงพลาสติก (Say No to Plastic bags)” อีกด้วย รวมทั้งการขับเคลื่อนกิจกรรม “จังหวัดเคลื่อนที่ หรือ ผู้ว่าฯ พบประชาชน” โดยสมาคมแม่บ้านมหาดไทยจะให้การสนับสนุนและเข้าร่วมจัดกิจกรรมตามบริบทของในแต่ละพื้นที่ และนอกจากนี้ สมาคมฯ พร้อมให้การสนับสนุนและร่วมขับเคลื่อนงานของหน่วยงานภาคี อาทิ สภากาชาดไทย มูลนิธิร่วมจิตต์น้อมเกล้าฯ เพื่อเยาวชน ในพระบรมราชินูปถัมภ์ สภาสังคมสงเคราะห์ เป็นต้น
นายกสมาคมแม่บ้านมหาดไทย ได้กล่าวเพิ่มว่า สำหรับกิจกรรมสำคัญที่สมาคมฯ จะดำเนินการในช่วงนี้มี 2 กิจกรรม ประกอบด้วย 1) การจัดงานกาชาดประจำปี 2561 ซึ่งจะจัดขึ้นระหว่างวันที่ 23 พ.ย.-1 ธ.ค.2561 ที่สวนลุมพินี และ 2) การจัดงาน “อุ่นไอรัก คลายความหนาว” ตามพระราโชบายของสมเด็จพระเจ้าอยู่หัว ซึ่งจะจัดขึ้นในช่วงระหว่างวันที่ 15 ธ.ค.2561 - 19 ม.ค.2562 นี้ ซึ่งสมาคมแม่บ้านมหาดไทยพร้อมให้การสนับสนุนกิจกรรมดังกล่าว และเพื่อให้การดำเนินงานของสมาคมแม่บ้านมหาดไทยเกิดประสิทธิภาพสูงสุดและบรรลุตามวัตถุประสงค์ สมาคมแม่บ้านมหาดไทยได้เพิ่มช่องทางในการติดต่อสื่อสารเพื่อการประสานงานตามนโยบายแม่บ้านมหาดไทย 4.0 ผ่านช่องทางการสื่อสาร เช่น เว็บไซต์ (www.dokkaew.moi.go.th) Facebook (สมาคม แม่บ้านมหาดไทย) และแอพพลิเคชั่น ดอกแก้ว line ทั้งนี้ สมาคมแม่บ้านมหาดไทยภาคภูมิใจที่ได้ช่วยเหลือปวงชน และพร้อมอุทิศตนช่วยกันทำงานในการ “บำบัดทุกข์ บำรุงสุข” และพร้อมเป็นแบบอย่างที่ดีแก่ชุมชนและสังคมต่อไป

ที่มา : https://www.thaigov.go.th/news/contents/details/16239
