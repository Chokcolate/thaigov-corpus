รัฐบาลไทย-ข่าวทำเนียบรัฐบาล-รมว.พม. ส่งคณะเยาวชนโครงการเรือเยาวชนเอเชียอาคเนย์ กว่า 300 คน จาก 11 ประเทศ หลังเสร็จสิ้นภารกิจในไทย

วันอังคารที่ 27 พฤศจิกายน 2561
รมว.พม. ส่งคณะเยาวชนโครงการเรือเยาวชนเอเชียอาคเนย์ กว่า 300 คน จาก 11 ประเทศ หลังเสร็จสิ้นภารกิจในไทย
รมว.พม. ส่งคณะเยาวชนโครงการเรือเยาวชนเอเชียอาคเนย์ กว่า 300 คน จาก 11 ประเทศ หลังเสร็จสิ้นภารกิจในไทย
วันนี้ (27 พ.ย. 61) เวลา 15.00 น. ที่ท่าเรือกรุงเทพ (ท่าเรือ โอ บี) เขตคลองเตย กรุงเทพฯ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธาน ในพิธีส่งคณะเยาวชนโครงการเรือเยาวชนเอเชียอาคเนย์ ครั้งที่ 45 ประจำปี 2561 จำนวน 330 คน จากประเทศสมาชิกอาเซียนและประเทศญี่ปุ่น เนื่องในโอกาสแวะเยือนประเทศไทยระหว่างวันที่ 24 - 27 พฤศจิกายน 2561 ก่อนเดินทางโดยเรือนิปปอนมารูต่อไปยังนครโฮจิมินห์ ประเทศเวียดนาม จากนั้นเดินทางไปสิ้นสุดโครงการฯ ณ ประเทศญี่ปุ่น
พลเอก อนันตพร กล่าวว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ได้ขับเคลื่อนการพัฒนาประเทศให้มีความมั่นคง มั่งคั่ง และยั่งยืน ภายใต้ยุทธศาสตร์ชาติ 20 ปี (พ.ศ. 2561 - 2580) โดยยึดหลักปรัชญาเศรษฐกิจพอเพียง ที่มุ่งเน้นการพัฒนาเด็กและเยาวชนคนรุ่นใหม่อย่างมีประสิทธิภาพ เพื่อเป็นกำลังหลักในการพัฒนาประเทศทั้งในปัจจุบันและอนาคต ทั้งนี้ ได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) รับผิดชอบการส่งเสริมการพัฒนาเด็กและเยาวชนในภาพรวมทั้งประเทศ โดยมุ่งเน้นให้เด็กและเยาวชน มีคุณภาพเป็นทั้งคนดีและคนเก่ง ด้วยความสามารถในการเรียนรู้ทักษะชีวิตอย่างรอบด้าน
พลเอก อนันตพร กล่าวต่อไปว่า สำหรับโครงการเรือเยาวชนเอเชียอาคเนย์ เป็นโครงการตามข้อตกลงร่วมกันระหว่างรัฐบาลญี่ปุ่นและรัฐบาลประเทศสมาชิกอาเซียน โดยได้เริ่มดำเนินการขึ้นครั้งแรกในปี พ.ศ. 2517 มีวัตถุประสงค์เพื่อให้เยาวชนจากประเทศญี่ปุ่นและประเทศสมาชิกอาเซียนได้ใช้ชีวิตร่วมกัน ด้วยการสร้างความสัมพันธ์ ส่งเสริมมิตรภาพและความเข้าใจอันดีระหว่างกัน ตลอดจนแลกเปลี่ยนเรียนรู้อย่างรอบด้าน อาทิ วัฒนธรรม วิถีชีวิตความเป็นอยู่ ความคิดเห็น และทัศนคติ เป็นต้น ผ่านการทำกิจกรรมร่วมกันที่หลากหลาย ซึ่งส่งผลให้เยาวชนได้มีโลกทัศน์ที่กว้างไกล รวมถึงการสร้างความร่วมมือระหว่างประเทศ ด้วยเครือข่ายเยาวชนอย่างมีศักยภาพ สำหรับการดำเนินโครงการฯ ปี 2561 นับเป็นปีที่ 45 ซึ่งแต่ละประเทศ มีการพิจารณาคัดเลือกเยาวชน ประเทศละ 28 คน และหัวหน้าคณะเยาวชน ประเทศละ 1 คน จากประเทศสมาชิกอาเซียน 10 ประเทศ ได้แก่ สาธารณรัฐอินโดนีเซีย มาเลเซีย สาธารณรัฐฟิลิปปินส์ สาธารณรัฐสิงคโปร์ บรูไนดารุสซาลาม สาธารณรัฐสังคมนิยมเวียดนาม ราชอาณาจักรกัมพูชา สาธารณรัฐประชาธิปไตยประชาชนลาว สาธารณรัฐแห่งสหภาพเมียนมา และราชอาณาจักรไทย รวมทั้งเยาวชนจากประเทศญี่ปุ่น 40 คน รวมจำนวนทั้งสิ้น 330 คน
พลเอก อนันตพร กล่าวเพิ่มเติมว่า สำหรับเรือนิปปอน มารู เป็นพาหนะการเดินทางประจำโครงการฯ มีจุดเริ่มต้นที่ ประเทศญี่ปุ่นเป็นประเทศแรก จากนั้น มีการกำหนดแวะเยือนประเทศต่างๆ ในภูมิภาคเอเชียตะวันออกเฉียงใต้ จำนวน 4 ประเทศ ได้แก่ บรูไนดารุสซาราม สาธารณรัฐฟิลิปปินส์ ราชอาณาจักรไทย และสาธารณรัฐสังคมนิยมเวียดนาม ซึ่งระหว่างการเดินทาง มีกิจกรรมร่วมกันระหว่างเยาวชนทั้งกิจกรรมบนเรือและกิจกรรมในประเทศที่แวะเยือน ได้แก่ การอภิปรายทางวิชาการในหัวข้อที่กำหนด กิจกรรมกีฬาและนันทนาการ การแลกเปลี่ยนวัฒนธรรมเพื่อการเสริมสร้างความเข้าใจอันดีในกลุ่มเยาวชน การเข้าเยี่ยมคารวะบุคคลสำคัญระดับประเทศ การพักกับครอบครัวเจ้าภาพ และการไปทัศนศึกษายังสถานที่สำคัญ ทั้งนี้ ระหว่างวันที่ 24 – 27 พฤศจิกายน 2561 คณะเยาวชนทั้งหมดได้เดินทางมาแวะเยือนประเทศไทยและทำกิจกรรมร่วมกัน อาทิ การเยี่ยมคารวะ พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมงานเลี้ยงรับรอง การทำกิจกรรมร่วมกับเยาวชนท้องถิ่น ณ วิทยาลัยนานาชาติ มหาวิทยาลัยหอการค้าไทย มหาวิทยาลัยราชภัฎจันทรเกษม มหาวิทยาลัยกรุงเทพธนบุรี มหาวิทยาลัยธรรมศาสตร์ ท่าพระจันทร์ และมหาวิทยาลัยสวนดุสิต กิจกรรมการพักกับครอบครัวเจ้าภาพ และการเปิดเรือให้ครอบครัวเจ้าภาพเยี่ยมชม (Open Ship)
"สำหรับกิจกรรมในวันนี้ เป็นพิธีส่งคณะเยาวชนโครงการเรือเยาวชนเอเชียอาคเนย์ ครั้งที่ 45 ประจำปี 2561 ก่อนเดินทางโดยเรือนิปปอนมารูต่อไปยังนครโฮจิมินห์ ประเทศเวียดนาม และสิ้นสุดการเดินทาง ณ ประเทศญี่ปุ่น รวมระยะเวลาทั้งสิ้น 52 วัน ซึ่งขอแสดงความยินดีและชื่นชมรัฐบาลญี่ปุ่นที่เป็นกำลังสำคัญในการขับเคลื่อนโครงการนี้อย่างต่อเนื่อง เป็นการพัฒนาเยาวชนให้มีโลกทัศน์ที่กว้างไกลและการสร้างมิตรภาพอันดีงามระหว่างประเทศ อันนำไปสู่ความสามัคคีที่รวมกันเป็นหนึ่งเดียว ภายใต้ความหลากหลายทางวัฒนธรรมในภูมิภาคอาเซียน” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17140
