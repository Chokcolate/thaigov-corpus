รัฐบาลไทย-ข่าวทำเนียบรัฐบาล-มท. คิกออฟ “Friendly Design มหาดไทยเพื่อสังคมและคนทั้งมวล”  เสริมสร้างนวัตกรรม  พร้อมมอบป้ายประกาศเกียรติคุณ 14 สุดยอดสถานที่อารยสถาปัตย์ดีเด่น

วันจันทร์ที่ 3 ธันวาคม 2561
มท. คิกออฟ “Friendly Design มหาดไทยเพื่อสังคมและคนทั้งมวล”  เสริมสร้างนวัตกรรม  พร้อมมอบป้ายประกาศเกียรติคุณ 14 สุดยอดสถานที่อารยสถาปัตย์ดีเด่น
มท. คิกออฟ “Friendly Design มหาดไทยเพื่อสังคมและคนทั้งมวล”  เสริมสร้างนวัตกรรม
พร้อมมอบป้ายประกาศเกียรติคุณ 14 สุดยอดสถานที่อารยสถาปัตย์ดีเด่น
เมื่อวันที่ 2 ธ.ค. 61 เวลา 15.00 น. นายบุญธรรม เลิศสุขีเกษม รองปลัดกระทรวงมหาดไทย ได้รับมอบหมายจากนายฉัตรชัย พรหมเลิศ ปลัดกระทรวงมหาดไทย เป็นประธานในการคิกออฟ “Friendly Design มหาดไทยเพื่อสังคมและคนทั้งมวล” พร้อมมอบป้ายประกาศเกียรติคุณ 14 สุดยอดสถานที่อารยสถาปัตย์ดีเด่น ในงาน Thailand Friendly Design Expo 2018 : มหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 3
ซึ่งจัดโดย มูลนิธิอารยสถาปัตย์เพื่อคนทั้งมวล ร่วมกับ กระทรวงการพัฒนาสังคมและความมั่นคงของมนุษย์ กระทรวงการท่องเที่ยวและกีฬา และ เครือข่ายมหามิตร Friendly Design ไทยและนานาชาติ โดยมีวัตถุประสงค์เพื่อเผยแพร่ประชาสัมพันธ์ และจัดแสดงสินค้า ผลิตภัณฑ์ เทคโนโลยี นวัตกรรม และการออกแบบเกี่ยวกับอารยสถาปัตย์ที่เป็นมิตรกับคนทั้งมวล ที่เวทีกลาง ฮอลล์ 2 อิมแพ็ค เมืองทองธานี
โอกาสนี้ รองปลัดกระทรวงมหาดไทย กล่าวว่า ในนามกระทรวงมหาดไทย มีความยินดีที่ได้เข้าร่วมงาน Thailand Friendly Design Expo 2018 : มหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 3  กระทรวงมหาดไทยในฐานะหน่วยงานที่มีภารกิจหน้าที่ในการ “บำบัดทุกข์ บำรุงสุข” ได้มีนโยบายและกิจกรรมต่างๆ ด้านอารยสถาปัตย์ และมีเทคโนโลยีการออกแบบ Friendly Design และนวัตกรรมต่างๆ ที่เกี่ยวข้อง ในการส่งเสริมและสนับสนุนให้ผู้สูงอายุ ผู้พักฟื้น ผู้พิการ และผู้ที่ใช้รถเข็น สามารถเข้าถึงบริการของรัฐและใช้ประโยชน์สิ่งอำนวยความสะดวกต่างๆ ได้อย่างทั่วถึงและเท่าเทียม
ที่ผ่านมากระทรวงมหาดไทย และหน่วยงานในสังกัด ได้มีการขับเคลื่อนและสนับสนุนการดำเนินงานตามโครงการ Friendly Design มหาดไทยเพื่อสังคมและคนทั้งมวล ดังนี้ 1) กรมการปกครอง มีการให้บริการจัดทำบัตรประชาชน สำหรับคนพิการ ประชาชน และผู้ป่วยติดเตียงในพื้นที่ รวมทั้งให้การช่วยเหลือคนพิการและผู้สูงอายุในพื้นที่ และหากมีเรื่องเดือดร้อนที่ต้องแก้ไขจะดำเนินการประสานหน่วยงานที่เกี่ยวข้องให้ความช่วยเหลือได้อย่างทั่วถึง
โดยนายอำเภอ ปลัดอำเภอ กำนัน และผู้ใหญ่บ้านในพื้นที่ 2) กรมป้องกันและบรรเทาสาธารณภัย มีการเชื่อมโยงแผนป้องกันและบรรเทาสาธารณภัยชาติ สู่แผนปฏิบัติการสำหรับคนพิการ พร้อมทั้งได้จัดทำแผนการป้องกันและบรรเทาสาธารณภัยแห่งชาติ พ.ศ.2558 นำแนวคิดการลดความเสี่ยงจากสาธารณภัยมาเป็นปัจจัยหลักในการจัดการสาธารณภัยเชิงรุก เพื่อป้องกันภัยตามหลักสากล และมีการพัฒนานวัตกรรมเพื่องานป้องกันและบรรเทาสาธารณภัย
ช่วยผู้ประสบภัย ผู้พิการ เช่น เอทีวีพร้อมเปลอัตโนมัติ ซึ่งเป็นนวัตกรรมต้นแบบรถกู้ภัยคันแรกในประเทศไทยสำหรับใช้
ในการกู้ภัยลำเลียง และเคลื่อนย้ายผู้ประสบภัยออกจากพื้นที่ 3) กรมโยธาธิการและผังเมือง ซึ่งมีภารกิจในการออกกฎหมายฯ ตามกฎกระทรวงกำหนดสิ่งอำนวยความสะดวกในอาคารสำหรับผู้พิการหรือทุพพลภาพและคนชรา พ.ศ.2548 ปัจจุบันได้ดำเนินการปรับปรุงแก้ไขกฎกระทรวงให้ครอบคลุมมากขึ้น และออกแบบอาคารของทางภาครัฐ ให้สอดคล้องกับกฎกระทรวงฯ ดังกล่าว 4) กรมส่งเสริมการปกครองท้องถิ่น ได้จัดทำฐานข้อมูลผู้สูงอายุ ผู้พิการ และสนับสนุนสิทธิสวัสดิการต่างๆ ให้แก่ผู้สูงอายุและคนพิการ รวมทั้งจัดทำโครงการนวัตกรรมบ้านต้นแบบสุขภาวะผู้ป่วยเรื้อรังและผู้สูงอายุ ซึ่งเป็นการแสดงนวัตกรรมของการให้บริการผู้ป่วยติดเตียง ที่ได้รับรางวัลอาเซียน 5) กรมการพัฒนาชุมชน มีการสำรวจข้อมูลความจำเป็นพื้นที่ฐาน (จปฐ.) และนำข้อมูลดังกล่าวมาประกอบการดำเนินการโครงการสร้างสัมมาชีพชุมชน เพื่อเปิดโอกาสให้คนพิการในชุมชนที่ต้องการฝึกอาชีพ สามารถมาอบรมอาชีพได้ และส่งเสริมโอกาสในการเข้าถึงแหล่งทุนต่างๆ เพื่อเป็นทุนในการประกอบอาชีพ รวมถึงเปิดโอกาสให้คนพิการมาออกบูธแสดงและจำหน่ายผลิตภัณฑ์ ในงาน OTOP CITY OTOP Midyear และ OTOP ศิลปาชีพ ประทีปไทย เป็นประจำทุกปี
6) กรมที่ดิน โดยสำนักงานที่ดินทั่วประเทศได้จัดสิ่งอำนวยความสะดวกให้แก่คนพิการและผู้สูงอายุ เช่น มีทางลาด รถเข็น และห้องน้ำ สำหรับไว้บริการให้แก่คนพิการและผู้สูงอายุ และ 7) หน่วยงานรัฐวิสาหกิจในสังกัดกระทรวงมหาดไทย ได้แก่ การประปานครหลวง การประปาส่วนภูมิภาค การไฟฟ้านครหลวง และการไฟฟ้าส่วนภูมิภาค มีนวัตกรรมและโครงการต่างๆ ที่สนับสนุนการอำนวยความสะดวกของคนพิการและผู้สูงอายุ โดยการใช้ Mobile Application ซึ่งผลงานต่างๆ ที่กล่าวมาได้มีการนำเสนอที่บูธของกระทรวงมหาดไทยภายในงานนี้ด้วย เช่น การออกหน่วยบริการจัดทำบัตรประชาชนเคลื่อนที่ (Mobile Unit) สำหรับคนพิการและประชาชนทั่วไป การให้บริการระบบค้นหาตำแหน่งรูปแปลงที่ดินด้วยระบบภูมิสารสนเทศ (LandsMaps) แผนป้องกันบรรเทาสาธารณภัยและนวัตกรรมด้านคนพิการ ตัวอย่างอาคารอารยสถาปัตย์ การแสดงนวัตกรรมบ้านต้นแบบสุขภาวะผู้ป่วยเรื้อรังและผู้สูงอายุ นิทรรศการโครงการเติมฝัน ปันน้ำใจ ให้คนชราและคนพิการ, บ้าน Smart Home การจำหน่ายและแสดงสินค้า OTOP ด้านสุขภาพ/ผู้สูงอายุ เป็นต้น
รองปลัดกระทรวงมหาดไทย กล่าวเพิ่มเติมว่า จากผลงานที่ผ่านมา จะเห็นได้ว่า กระทรวงมหาดไทยได้จัดสวัสดิการสังคม สิ่งอำนวยความสะดวก และปรับปรุงสภาพแวดล้อม รวมทั้งส่งเสริมเศรษฐกิจฐานรากได้อย่างครอบคลุมเพื่อสังคมและคนทั้งมวล เพื่อส่งเสริมสิทธิความเสมอภาค ความเท่าเทียม และขจัดความเหลื่อมล้ำในสังคม
ซึ่งสอดคล้องกับนโยบายของรัฐบาล และยุทธศาสตร์ชาติ 20 ปี และเพื่อเป็นการสนับสนุนการขับเคลื่อนนโยบายรัฐบาลตามแนวทางประชารัฐ กระทรวงมหาดไทยพร้อมที่จะเป็นกลไกสำคัญในการผลักดันนโยบายและสนับสนุนหน่วยงานภาคีเครือข่ายในการขับเคลื่อนงานด้านอารยสถาปัตย์ เพื่อให้ประชาชนมีสิทธิความเสมอภาค เท่าเทียม ทั่วถึง และเป็นธรรม ตามภารกิจในการบำบัดทุกข์บำรุงสุข เพื่อการพัฒนาสู่ความยั่งยืน โดยไม่ทิ้งใครไว้ข้างหลัง ภายใต้สโลแกน “กระทรวงมหาดไทย ส่งเสริมอารยสถาปัตย์ ขจัดความเหลื่อมล้ำในสังคม”
รายชื่อ 14 สุดยอดสถานที่อารยสถาปัตย์ดีเด่น
1. สำนักงานเทศบาลตำบลสมเด็จ จังหวัดกาฬสินธุ์
2. สำนักงานเทศบาลตำบลท่ายาง จังหวัดชุมพร
3. เทศบาลเมืองแม่เหียะ จังหวัดเชียงใหม่
4. องค์การบริหารส่วน จังหวัดลำพูน
5. ศาลากลาง จังหวัดพระนครศรีอยุธยา
6. ศาลากลาง จังหวัดบุรีรัมย์
7. ศาลากลาง จังหวัดนครราชสีมา
8. ศาลากลาง จังหวัดนนทบุรี
9. ศาลากลาง จังหวัดเพชรบุรี
10. ศาลากลาง จังหวัดสุราษฎร์ธานี
11. ศาลากลาง จังหวัดชุมพร
12. ศาลากลาง จังหวัดอุบลราชธานี
13. องค์การบริหารส่วนตำบลเก่าขาม อำเภอน้ำยืน จังหวัดอุบลราชธานี
14. องค์การบริหารส่วนตำบลบ้านผึ่ง อำเภอเมือง จังหวัดนครพนม

ที่มา : https://www.thaigov.go.th/news/contents/details/17265
