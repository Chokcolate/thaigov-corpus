รัฐบาลไทย-ข่าวทำเนียบรัฐบาล-ทีม พม. One Home จังหวัด เร่งช่วยเหลือครอบครัวชายชราพิการทางการเห็น อายุ 81 ปี ที่ จ.สุรินทร์ พร้อมเด็กทารกแรกเกิดในกล่องกระดาษที่ถูกทิ้งข้างถนน ที่ จ.นครนายก

วันอังคารที่ 30 ตุลาคม 2561
ทีม พม. One Home จังหวัด เร่งช่วยเหลือครอบครัวชายชราพิการทางการเห็น อายุ 81 ปี ที่ จ.สุรินทร์ พร้อมเด็กทารกแรกเกิดในกล่องกระดาษที่ถูกทิ้งข้างถนน ที่ จ.นครนายก
ทีม พม. One Home จังหวัด เร่งช่วยเหลือครอบครัวชายชราพิการทางการเห็น อายุ 81 ปี ที่ จ.สุรินทร์ พร้อมเด็กทารกแรกเกิดในกล่องกระดาษที่ถูกทิ้งข้างถนน ที่ จ.นครนายก
วันนี้ (30 ต.ค. 61) เวลา 08.30 น. นางสาวอุษณี กังวารจิตต์ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 134/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัดกระทรวงพม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางสาวอุษณี กล่าวว่า จากกรณีชายชราพิการทางการเห็น อายุ 81 ปี ต้องรับภาระดูแลภรรยาที่พิการเป็นอัมพาต เดินไม่ได้ ซึ่งทั้งสองคนไม่มีลูกหลานคอยดูแล ต้องอาศัยอยู่กันเพียงลำพังในบ้านสภาพเก่าทรุดโทรม ได้รับเพียงเบี้ยยังชีพผู้สูงอายุและคนพิการสำหรับใช้ประทังชีวิต บางครั้งต้องอาศัยเพื่อนบ้านแบ่งปันข้าวให้กิน อีกทั้งต้องหาเก็บผักตามริมรั้วตามทางมากิน ที่จังหวัดสุรินทร์ นั้น ได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อม ทีม พม. One Home จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุและ คนพิการ พร้อมมอบสิ่งของเครื่องใช้ที่จำเป็นสำหรับใช้ในชีวิตประจำวัน อีกทั้งประสานหน่วยงานที่เกี่ยวข้องในพื้นที่ช่วยเหลือในเรื่องการรักษาพยาบาลและติดตามเยี่ยมบ้านเป็นระยะอย่างต่อเนื่อง รวมทั้งให้คำปรึกษาแนะนำเพื่อขอรับสิทธิสวัสดิการสังคมที่พึงได้รับตามกฎหมาย
นางสาวอุษณี กล่าวต่อว่า สำหรับกรณีพบเด็กทารกแรกเกิดเพศหญิง สภาพร่างกายไม่แข็งแรง ถูกห่อด้วยผ้าขนหนูในกล่องกระดาษ แล้วนำมาทิ้งไว้ข้างถนน ซึ่งมีพลเมืองดีพบเห็น จึงได้แจ้งเจ้าหน้าที่เข้าช่วยเหลือนำส่งโรงพยาบาลได้ อย่างปลอดภัย ที่จังหวัดนครนายก นั้น ได้กำชับให้พัฒนาสังคมและความมั่นคงของมนุษย์จังหวัดนครนายก (พมจ.นครนายก) พร้อมทีม พม. One Home จังหวัด ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก พร้อมทั้งประสานหน่วยงานที่เกี่ยวข้องช่วยเหลือด้านการตรวจสุขภาพและเร่งประสานความร่วมมือกับหน่วยงานที่เกี่ยวข้องให้การช่วยเหลือในเรื่องการติดตามหาพ่อแม่และญาติ เพื่อมารับเด็กไปดูแลต่อไป ทั้งนี้ กระทรวง พม. โดยบ้านพักเด็กและครอบครัวจังหวัดนครนายกพร้อมให้การดูแลเด็กชั่วคราว และหาแนวทางในการช่วยเหลือในระยะยาวต่อไป
นางสาวอุษณี กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีหญิงพิการ อายุ 20 ปี พิการซ้ำซ้อน ซึ่งผู้เป็นแม่ได้เสียชีวิต จึงอาศัยอยู่กับตาอายุ 66 ปี ที่จังหวัดน่าน นั้น ทางทีม พม. One Home จังหวัด ได้ลงพื้นที่ตรวจสอบข้อเท็จจริงและได้ให้การช่วยเหลือในเบื้องต้น ด้วยการมอบสิ่งของเครื่องใช้ที่จำเป็นสำหรับใช้ในชีวิตประจำวัน เงินสงเคราะห์ครอบครัว และเงินสงเคราะห์และฟื้นฟูสมรรถภาพคนพิการ อีกทั้งประสานสถานคุ้มครองและพัฒนาคนพิการการุณยเวศม์ จังหวัดชลบุรี เพื่อรับหญิงพิการดังกล่าวเข้ารับการคุ้มครอง และได้ประสานกับโรงพยาบาลส่งเสริมสุขภาพตำบลบ้านบุปผาราม จังหวัดน่าน ให้การช่วยเหลือดูแลด้านการตรวจสุขภาพอยู่เป็นประจำ นอกจากนี้ องค์การบริหารส่วนตำบลฝายแก้ว อำเภอภูเพียง จังหวัดน่าน ให้การช่วยเหลือ ด้วยการขอเบี้ยความพิการและเบี้ยยังชีพผู้สูงอายุ และประสานโรงพยาบาลภูเพียง ในการนำหญิงพิการดังกล่าวไป ตรวจสุขภาพ รวมทั้งประสานหน่วยงานที่เกี่ยวข้องร่วมหาแนวทางช่วยเหลือในระยะยาวต่อไป

ที่มา : https://www.thaigov.go.th/news/contents/details/16435
