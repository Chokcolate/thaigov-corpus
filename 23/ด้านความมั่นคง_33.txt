รัฐบาลไทย-ข่าวทำเนียบรัฐบาล-รมว.มท. เป็นประธานพิธีเปิดโครงการหน่วยพระราชทานจิตอาสาพัฒนาคลองผดุงกรุงเกษมเปรมประชากร

วันอังคารที่ 16 ตุลาคม 2561
รมว.มท. เป็นประธานพิธีเปิดโครงการหน่วยพระราชทานจิตอาสาพัฒนาคลองผดุงกรุงเกษมเปรมประชากร
รมว.มท. เป็นประธานพิธีเปิดโครงการหน่วยพระราชทานจิตอาสาพัฒนาคลองผดุงกรุงเกษมเปรมประชากร
เมื่อวันที่ 14 ต.ค. 61 เวลา 07.50 น. ที่โรงเรียนวัดรังสิต ตำบลหลักหก อำเภอเมืองปทุมธานี จังหวัดปทุมธานี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานพิธีเปิดโครงการหน่วยพระราชทานจิตอาสาพัฒนาคลองผดุงกรุงเกษมเปรมประชากร โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย อธิบดี ผู้ว่าราชการจังหวัดปทุมธานี หัวหน้าส่วนราชการ กำลังพล ประกอบด้วย ข้าราชการ ทหาร ตำรวจ และประชาชนจิตอาสา ร่วมในพิธี
ในเวลา 08.00 น. พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นำกำลังพลและประชาชนจิตอาสา ร่วมเคารพธงชาติ เสร็จแล้วนำกำลังพลถวายความเคารพ แล้วเปิดกรวยกระทงดอกไม้ที่หน้าพระฉายาลักษณ์สมเด็จพระเจ้าอยู่หัว กล่าวสำนึกในพระมหากรุณาธิคุณ และนำกำลังพลและประชาชนจิตอาสากล่าวคำปฏิญาณ "เราทำความดี ด้วยหัวใจ" และปล่อยแถวกำลังพลและประชาชนจิตอาสาไปปฏิบัติงานในแนวคลองเปรมประชากรและคลองรังสิตประยูรศักดิ์
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า โครงการจิตอาสาพระราชทานตามแนวพระราชดำริ "เราทำความดี ด้วยหัวใจ" ได้มีการดำเนินการพัฒนาพื้นที่สาธารณประโยชน์โดยกำลังพลและพี่น้องประชาชนจิตอาสาทั่วประเทศมาอย่างต่อเนื่อง มีเป้าหมายสำคัญ 3 เรื่อง คือ 1. การพัฒนาคูคลองให้สะอาด เรียบร้อย สวยงาม 2. การกำจัดแหล่งเพาะพันธุ์ลูกน้ำยุงลาย และ 3. การปลูกป่า ซึ่งจะดำเนินการตลอดเดือนตุลาคม 2561 โดยในวันนี้ เป็นการดำเนินการพัฒนาพื้นที่คลองเปรมประชากรและคลองรังสิตประยูรศักดิ์ในพื้นที่จังหวัดปทุมธานี ซึ่งเป็นแหล่งน้ำที่มีความสำคัญทั้งด้านการระบายน้ำ และการเกษตรกรรมของประชาชน ซึ่งจะดำเนินการถึงวันที่ 22 ตุลาคม 2561
จากนั้น พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และคณะ ร่วมทำกิจกรรมจิตอาสาทาสีสะพานข้ามคลองรังสิตประยูรศักดิ์ และเข้ารับฟังบรรยายสรุปสภาพทั่วไปของคลองเปรมประชากร พร้อมทั้งเดินทางตรวจเยี่ยมดูสภาพบ้านเรือนการใช้ชีวิตของประชาชนในแนวคลองเปรมประชากร ณ บริเวณประตูระบายน้ำคลองเปรมประชากรฝั่งใต้ และคลองรังสิตประยูรศักดิ์ พื้นที่อำเภอเมืองปทุมธานี อำเภอสามโคก จังหวัดปทุมธานี และพบปะพี่น้องประชาชน ที่ตำบลเชียงรากน้อย อำเภอบางปะอิน จังหวัดพระนครศรีอยุธยา

ที่มา : https://www.thaigov.go.th/news/contents/details/16105
