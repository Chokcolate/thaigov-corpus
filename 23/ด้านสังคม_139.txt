รัฐบาลไทย-ข่าวทำเนียบรัฐบาล-พม. จัดประชุมคณะอนุกรรมการเฉพาะกิจฯ ครั้งที่ 3/2561 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 ฉบับที่ 2

วันจันทร์ที่ 19 พฤศจิกายน 2561
พม. จัดประชุมคณะอนุกรรมการเฉพาะกิจฯ ครั้งที่ 3/2561 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 ฉบับที่ 2
พม. จัดประชุมคณะอนุกรรมการเฉพาะกิจฯ ครั้งที่ 3/2561 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 ฉบับที่ 2
วันนี้ (19 พ.ย. 61) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 3/2561 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทยประจำปี 2561 ฉบับที่ 2 และ ผลการดำเนินงานตามข้อเสนอแนะในรายงานการค้ามนุษย์ของสหรัฐอเมริกาประจำปี 2561 โดยมีนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ อาทิ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม กระทรวงแรงงาน และผู้ทรงคุณวุฒิ จำนวนกว่า 50 คน เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า การประชุมครั้งนี้ ที่ประชุมได้ร่วมกันพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 (มกราคม - ธันวาคม 2561) ฉบับที่ 2 ซึ่งทุกหน่วยงานได้ปรับและเพิ่มเติมข้อมูลในรายงานฯ ให้สมบูรณ์และเป็นปัจจุบันใน 3 ด้านสำคัญ ได้แก่ 1) ด้านการดำเนินคดี (Prosecution) 2) ด้านการคุ้มครอง (Protection) และ 3) ด้านการป้องกัน (Prevention) โดยเฉพาะสถิติการจับกุมดำเนินคดีกับผู้กระทำผิดค้ามนุษย์ จำนวนผู้เสียหายที่ได้รับการช่วยเหลือคุ้มครองการพัฒนารูปแบบการให้บริการแบบใหม่ รวมทั้งผลจากการเพิ่มประสิทธิภาพการบริหารจัดการแรงงานทั้งระบบ เพื่อสะท้อนผลการดำเนินงานที่สำคัญของรัฐบาลในการต่อต้านการค้ามนุษย์ที่เป็นรูปธรรม
พลเอก อนันตพร กล่าวต่อไปว่า สำหรับความก้าวหน้าในการรายงานฯ ด้านการช่วยเหลือคุ้มครองนั้น กระทรวง พม. ในฐานะหน่วยงานหลักด้านการคุ้มครอง ได้ให้ความช่วยเหลือผู้เสียหายจากการค้ามนุษย์ จำนวน 377 คน โดยมีผลลัพธ์จากการดำเนินงานที่ผู้เสียหายได้รับขณะอยู่ในความคุ้มครอง โดยเฉพาะในประเด็นที่เป็นข้อเสนอแนะจากสหรัฐฯที่ได้ดำเนินการไป เช่น การดูแลที่คำนึงถึงผลกระทบทางด้านจิตใจ โดยการเปิดโอกาสให้ผู้เสียหายมีทางเลือกในการเข้ารับการคุ้มครอง การทำบันทึก แถลงความเสียหายแทนการให้ผู้เสียหายพูดเรื่องราวที่กระทบจิตใจซ้ำๆ การเยียวยาผู้เสียหายจากเงินกองทุนฯ การเรียกร้องค่าสินไหมทดแทนตามความประสงค์ของผู้เสียหาย การให้ผู้เสียหายออกไปใช้ชีวิตภายนอกร่วมกับผู้อื่นในลักษณะค่ายสัมพันธ์ เป็นต้น นอกจากนี้ ยังนำเสนอเครื่องมือใหม่ๆ ที่เป็นกลไกจากความร่วมมือการทำงานร่วมกันระหว่างหน่วยงานภาครัฐ ภาคเอกชน และองค์กรระหว่างประเทศอีกด้วย
"ทั้งนี้ การดำเนินงานในระยะต่อไป ขอให้ทุกหน่วยงานได้มอบให้ทุกหน่วยงานนำร่างรายงานฯ ฉบับที่ 3 เสนอให้คณะอนุกรรมการฯพิจารณา ก่อนเสนอคณะกรรมการป้องกันและปราบปรามการค้ามนุษย์ที่มีพลเอก ประวิตร วงษ์สุวรรณ รองนายกรัฐมนตรี เป็นประธาน พิจารณาภายในสัปดาห์ที่สี่ของเดือนธันวาคม 2561 และเสนอนายกรัฐมนตรีให้ความเห็นชอบก่อนส่งให้สหรัฐอเมริกาภายในปลายเดือนมกราคม 2562” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/16904
