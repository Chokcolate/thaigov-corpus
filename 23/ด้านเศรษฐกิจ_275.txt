รัฐบาลไทย-ข่าวทำเนียบรัฐบาล-กอช. โปรโมชันพิเศษพร้อมของที่ระลึกเพียบ!! ในงาน “มหกรรมการลงทุนแห่งปี SET in the City 2018” พบกันบูธ A21 วันที่ 15 – 18 พฤศจิกายน 2561 ณ ศูนย์การค้าสยามพารากอน

วันจันทร์ที่ 12 พฤศจิกายน 2561
กอช. โปรโมชันพิเศษพร้อมของที่ระลึกเพียบ!! ในงาน “มหกรรมการลงทุนแห่งปี SET in the City 2018” พบกันบูธ A21 วันที่ 15 – 18 พฤศจิกายน 2561 ณ ศูนย์การค้าสยามพารากอน
กอช. จัดเต็มโปรโมชั่นพิเศษ ในงาน “มหกรรมการลงทุนแห่งปี SET in the City 2018” สร้างอนาคตการลงทุน ให้เหนือกว่าที่เคย พร้อมมอบของสมนาคุณมากมาย สำหรับประชาชนและสมาชิก กอช.
กองทุนการออมแห่งชาติ หรือ กอช. จัดเต็มโปรโมชั่นพิเศษ ในงาน “มหกรรมการลงทุนแห่งปี SET in the City 2018” สร้างอนาคตการลงทุน ให้เหนือกว่าที่เคย พร้อมมอบของสมนาคุณมากมาย สำหรับประชาชนและสมาชิก กอช. อาทิ โปรโมชั่นสมัครสมาชิกใหม่ หรือผู้สมัครบริการหักบัญชีเงินฝากส่งเป็นเงินออมต่อเนื่อง และยังมีของแจกเป็นที่ระลึกสำหรับผู้ร่วมกิจกรรมกับ กอช. บูธ A21 ณ รอยัล พารากอน ฮอลล์ ชั้น 5 ศูนย์การค้าสยามพารากอน
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. ขอเชิญชวนสมาชิก กอช. และประชาชนชาวกรุงเทพมหานคร และพื้นที่ใกล้เคียงร่วมกิจกรรมที่บูธ กอช. (บูธ A21)  ในงาน “มหกรรมการลงทุนแห่งปี SET in the City 2018” สร้างอนาคตการลงทุนให้เหนือกว่าที่เคย ณ รอยัล พารากอน ฮอลล์ ชั้น 5 ศูนย์การค้าสยามพารากอน วันที่ 15 – 18 พฤศจิกายน 2561  ซึ่ง กอช. ได้นำเทคโนโลยีล้ำสมัยที่สอดรับแนวคิดของการจัดงาน ให้บริการประชาชนด้วยแอพพลิเคชัน "กอช." ในการสมัครสมาชิก ตรวจสอบสิทธิ ดูยอดเงินสมทบจากรัฐ คำนวณเงินบำนาญรายเดือน ทั้งผู้สนใจสมัครสมาชิก ผู้ถือบัตรสวัสดิการแห่งรัฐ  สมาชิก กอช. สามารถส่งเงินสะสมได้ที่บูธ กอช. หรือ สมัครบริการหักบัญชีเงินฝากส่งเป็นเงินออมต่อเนื่อง ร่วมกิจกรรมที่บูธ กอช. ทั้งเลือกดาวน์โหลดแอป กอช. หรือ กดไลค์ ถ่ายภาพตัวเองพร้อมแฮชแท็ก #กอช. แล้วแชร์ผ่านเฟสบุ๊คเพียงเท่านี้รับของที่ระลึกมากมาย
สำหรับผู้ที่สมัครบริการหักบัญชีเงินฝากอัตโนมัติ (Direct Debit) ไม่ว่าท่านจะสะดวกสมัครที่ไหน ที่เป็นธนาคารหน่วยรับสมัครของ กอช. ทั้ง 4 แห่งทุกสาขาทั่วประเทศ ได้แก่ ธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสิน ธนาคารกรุงไทย และธนาคารอาคารสงเคราะห์ (ธอส.)                   ตั้งแต่วันนี้ ถึงวันที่ 31 ธันวาคม 2561 ผู้ที่สมัครบริการจะได้รับร่ม “รัก กอช.” ฟรี ตามสิทธิโปรโมชั่นพิเศษ โดยระบบจะดำเนินการหักบัญชีเงินฝากอัตโนมัติเพื่อส่งเงินสะสมสมาชิก กอช. เข้าในบัญชีกองทุน ทุกวันที่ 20 ของแต่ละเดือน ตามจำนวนเงินที่ผู้สมัครได้ระบุไว้ตั้งแต่ 50 - 1,100 บาทต่อเดือน ทำให้สมาชิกได้รับเงินสมทบจากรัฐอย่างต่อเนื่อง รวมทั้งไม่ต้องกังวลว่าจะลืมออม นอกจากนี้ยังเป็นช่องทางให้ผู้ปกครองสามารถออมให้บุตรหลาน และยังสามารถส่งเงินแทนสมาชิกท่านอื่นได้อีกด้วย
กอช. เป็นหน่วยงานของรัฐ อยู่ภายใต้การกำกับดูแลของกระทรวงการคลัง เพื่อเสริมสร้างระบบบำนาญให้แก่ผู้ที่เป็นแรงงานนอกระบบ แรงงานอิสระ นักเรียน นิสิตและนักศึกษา ที่ไม่เป็นผู้ประกันตนตามมาตรา 33, มาตรา 39, มาตรา 40 ทางเลือก 2, มาตรา 40 ทางเลือก 3  ไม่เป็นสมาชิกกองทุนบำเหน็จบำนาญข้าราชการ และไม่เป็นสมาชิกกองทุนสำรองเลี้ยงชีพ โดยสมาชิก กอช. สามารถส่งเงินออมได้ตั้งแต่ 50 - 13,200 บาทต่อปี ไม่จำเป็นต้องส่งออมเท่ากันทุกครั้ง ส่วนรัฐจะให้เงินสมทบอีก สูงสุด 600, 960 และ 1,200 บาทต่อปี ตามช่วงอายุและหลักเกณฑ์ รวมทั้งสมาชิกยังได้รับผลตอบแทนการลงทุนรายปีตามภาวะตลาด ขณะที่ยอดเงินที่ส่งออมภายในปียังใช้ลดหย่อนภาษีได้เต็มจำนวน (ตามเงื่อนไขของกรมสรรพากร)
และเมื่อสมาชิกออมไว้จนถึงอายุ 60 ปีบริบูรณ์ จะมีโอกาสได้รับเงินคืนเป็นบำนาญรายเดือนขั้นต่ำ 600 บาท สูงสุดกว่า 7,000 บาทไปตลอดชีพ โดยรัฐค้ำประกันผลตอบแทนการลงทุนตามหลักเกณฑ์ที่กำหนด
พบกับ กอช. ได้ที่บูธ A21 ในงาน “มหกรรมการลงทุนแห่งปี SET in the City 2018” สร้างอนาคตการลงทุนให้เหนือกว่าที่เคย ณ รอยัล พารากอน ฮอลล์ ชั้น 5 ศูนย์การค้าสยามพารากอน วันที่ 15 – 18 พฤศจิกายน 2561 สอบถามข้อมูลได้ที่สายด่วนเงินออม 02-049-9000 หรือ ดาวน์โหลดแอป กอช. ได้ทั้งระบบแอนดรอยด์และไอโอเอส พิมพ์ค้นหาคำว่า “กอช.” และที่เว็บไซต์ กอช. www.nsf.or.th

ที่มา : https://www.thaigov.go.th/news/contents/details/16726
