รัฐบาลไทย-ข่าวทำเนียบรัฐบาล-กรมควบคุมมลพิษชี้แจง ประเด็นปัญหาผลกระทบทางมลพิษ จากโรงไฟฟ้าพลังงานขยะต้นแบบ อ.หาดใหญ่ จ.สงขลา

วันอังคารที่ 13 พฤศจิกายน 2561
กรมควบคุมมลพิษชี้แจง ประเด็นปัญหาผลกระทบทางมลพิษ จากโรงไฟฟ้าพลังงานขยะต้นแบบ อ.หาดใหญ่ จ.สงขลา
กรมควบคุมมลพิษชี้แจง ประเด็นปัญหาผลกระทบทางมลพิษ จากโรงไฟฟ้าพลังงานขยะต้นแบบ อ.หาดใหญ่ จ.สงขลา
วันที่ ๖ พฤศจิกายน พ.ศ. ๒๕๖๑ นายประลอง ดำรงค์ไทย อธิบดีกรมควบคุมมลพิษ ชี้แจงประเด็นปัญหาผลกระทบทางมลพิษจากโรงไฟฟ้าพลังงานขยะต้นแบบ อ.หาดใหญ่ จ.สงขลา ตามที่นสพ.ผู้จัดการรายวัน รายงานข่าวโรงไฟฟ้าพลังงานขยะต้นแบบตามนโยบาย คสช.ที่เทศบาลนครหาดใหญ่ จ.สงขลา ร่วมกับ บมจ.อินเตอร์แนชั่นเนิลเอนจีเนียริง (IEC) ซึ่งเป็นบริษัทในเครือ กฟผ.ดำเนินการ ได้ส่งกลิ่นเหม็นรุนแรงอย่างต่อเนื่อง โดยถูกประชาชนร้องเรียนปัญหามลพิษทั้งฝุ่นควันและกลิ่นเหม็น มาอย่างต่อเนื่องเป็นระยะ นับตั้งแต่เปิดดำเนินการ ขณะที่รายงานผลการวิเคราะห์ตัวอย่างอากาศที่ระบายจากปล่องเตาเผา จากกรมควบคุมมลพิษ พบมีปริมาณแคดเมียมสูงกว่าค่ามาตรฐานและสารประกอบไดออกซิน (สารก่อมะเร็ง) มีค่ามากกว่าค่ามาตรฐานเช่นกัน จากนั้นวันที่ ๑๕ ธ.ค. ๕๙ บริษัทได้ปิดปรับปรุงโรงงานตามคำสั่งของสำนักงานอุตสาหกรรม จ.สงขลา และได้รับอนุญาตให้เปิดดำเนินการอีกครั้งในวันที่ ๑๕ ม.ค. ๖๐ และเมื่อวันที่ ๗ ก.ค. ๖๐ ได้เกิดอุบัติเหตุถุงกรองฝุ่นและมลพิษของโรงไฟฟ้ารั่ว ทำให้ฝุ่นผสมน้ำมันจากปล่องโรงงานกระจายตกบริเวณหมู่บ้านอิงกมล และหมู่บ้านเออบานา ทำความเสียหายต่อตัวบ้านและทรัพย์สิน  โดย รศ.ดร.เริงชัย ตันสกุล อดีตอาจารย์ ม.สงขลานครินทร์ ในฐานะผู้ได้รับความเดือดร้อน ระบุ คสช. ควรใช้กรณีโรงไฟฟ้าขยะหาดใหญ่ นำร่องในการป้องกันแก้ไขผลกระทบที่อาจจะเกิดจากโครงการลักษณะนี้ที่ คสช.กำลังเดินหน้าผลักดันอีกเกือบ ๕๐ แห่งทั่วประเทศ หากยอมรับความผิดพลาดจะเป็นประโยชน์ต่อประเทศชาติมากกว่าดึงดันเดินหน้าโครงการต่อไป
กรมควบคุมมลพิษ ขอชี้แจงการดำเนินการแก้ไขปัญหา สรุปได้ดังนี้
๑.)  โรงงานไฟฟ้าขยะของเทศบาลนครหาดใหญ่ลงทุนก่อสร้างและเดินระบบโดยบริษัท จีเดค จำกัด เปิดดำเนินการเมื่อวันที่ ๓ พฤศจิกายน ๒๕๕๗ ตั้งอยู่ในพื้นที่เทศบาลเมืองควนลัง อ.หาดใหญ่ จ.สงขลา เป็นเตาเผาขยะมูลฝอยที่สามารถกำจัดขยะมูลฝอยได้ ๓๐๐ ตันต่อวัน และเปลี่ยนความร้อนเป็นพลังงานไฟฟ้าขนาดกำลังการผลิตติดตั้ง ๗ เมกะวัตต์-ชั่วโมง และตั้งอยู่ใกล้กับหมู่บ้านแอร์พอร์ต หาดใหญ่ หมู่บ้านพรรณพฤกษา หมู่บ้านอิงกมล และสำนักงานบริการลูกค้าบริษัท ทีโอที จำกัด
๒.)  กรมควบคุมมลพิษ ร่วมกับกรมส่งเสริมคุณภาพสิ่งแวดล้อม ดำเนินโครงการเฝ้าระวังคุณภาพสิ่งแวดล้อมในพื้นที่ศูนย์กำจัดขยะมูลฝอยโดยเตาเผาของเทศบาลนครหาดใหญ่ โดยในปี ๒๕๕๙ ได้ตรวจวัดคุณภาพอากาศที่บ้านสวนอิสระ พบว่าสารมลพิษอยู่ในเกณฑ์มาตรฐานคุณภาพอากาศในบรรยากาศโดยทั่วไปและตรวจวัดมลพิษที่ระบายออกจากปล่องเตาเผามูลฝอย จำนวน ๒ ครั้ง พบว่า มีปริมาณแคดเมียม เท่ากับ ๐.๐๗๔ และ ๐.๐๐๖ มิลลิกรัมต่อลูกบาศก์เมตร (ค่ามาตรฐานฯ =  ๐.๐๕ มิลลิกรัมต่อลูกบาศก์เมตร) ค่าสารประกอบไดออกซิน (PCDD/PCDFs) เท่ากับ ๕.๑๑ และ ๑๕.๒๐ I-TEQ นาโนกรัมต่อลูกบาศก์เมตร (ค่ามาตรฐานฯ = ๐.๑ I-TEQ นาโนกรัมต่อลูกบาศก์เมตร) ก๊าซไฮโดรเจนคลอไรด์ (HCl) เท่ากับ ๔๐๑  และ ๒๔.๘๓ ส่วนในล้านส่วน (ppm) (ค่ามาตรฐานฯ =  ๒๕ ppm) ซึ่งไม่เป็นไปตามประกาศกระทรวงทรัพยากรธรรมชาติและสิ่งแวดล้อม เรื่อง กำหนดมาตรฐานควบคุมการปล่อยทิ้งอากาศเสียจากเตาเผามูลฝอย และปริมาณตะกั่วในเถ้าเบามีค่าเกินค่ามาตรฐานตามประกาศของกระทรวงอุตสาหกรรม ถือว่าเป็นของเสียอันตราย จึงได้มีหนังสือแจ้งให้สำนักงานทรัพยากรธรรมชาติและสิ่งแวดล้อมจังหวัดสงขลา และเทศบาลนครหาดใหญ่ ดำเนินการตามอำนาจหน้าที่ในส่วนที่เกี่ยวข้อง
๓.)  สำนักงานอุตสาหกรรมจังหวัดสงขลาได้มีหนังสือแจ้งให้บริษัท จีเดค จำกัด หยุดประกอบกิจการในส่วนเตาเผาขยะทันทีเพื่อปรับปรุงระบบขจัดมลพิษของเตาเผาขยะของโรงงานให้มีประสิทธิภาพเพียงพออยู่ในเกณฑ์ที่กฎหมายกำหนด เมื่อวันที่ ๒๓ พฤศจิกายน ๒๕๕๙
๔.)  โครงการบริหารจัดการกำจัดขยะมูลฝอยชุมชนโดยเปลี่ยนเป็นพลังงานไฟฟ้าเทศบาลนครหาดใหญ่ จังหวัดสงขลา เป็นโครงการที่มีการจัดทำรายงานการศึกษามาตรการป้องกันและแก้ไขผลกระทบต่อคุณภาพสิ่งแวดล้อมและความปลอดภัย (Environmental Safety Assessment ; ESA) ตามที่กรมโรงงานอุตสาหกรรมกำหนด และในรายงานดังกล่าว กำหนดให้บริษัท จีเดค จำกัด เป็นผู้รับผิดชอบดำเนินการด้านคุณภาพอากาศในบรรยากาศโดยทั่วไป และตรวจวัดสารมลพิษ ได้แก่ ฝุ่นละออง ก๊าซซัลเฟอร์ไดออกไซด์ ก๊าซออกไซด์ของไนโตรเจน ก๊าซไฮโดรเจนคลอไรด์ สารประกอบไดออกซิน และค่าความทึบแสง ที่ระบายออกจากปล่อง ปีละ ๒ ครั้ง กรมควบคุมมลพิษ จึงมีหนังสือถึงจังหวัดสงขลา เพื่อให้แจ้งบริษัท จีเดค จำกัด ดำเนินการให้เป็นไปตามข้อกำหนดในรายงานการศึกษาฯ (ESA) ดังกล่าว และขอให้มอบหมายหน่วยงานที่เกี่ยวข้อง กำกับดูแลการดำเนินการของบริษัทฯ ให้เป็นไปตามข้อกำหนดในรายงานการศึกษาอย่างถูกต้องครบถ้วน และต่อเนื่อง เมื่อวันที่ ๒๐ มิถุนายน ๒๕๖๐
๕.)  ปี ๒๕๖๑ กรมควบคุมมลพิษ ได้ประสานงานและติดตามผลการดำเนินการร่วมกับจังหวัดสงขลา เพื่อแก้ไขปัญหากรณีดังกล่าวอย่างต่อเนื่อง โดยบริษัท จีเดค จำกัด ได้แสดงผลการตรวจสอบคุณภาพอากาศจากปล่อง จำนวน ๒ ครั้ง (ครั้งที่ ๑ เมื่อวันที่ ๒๕ ธันวาคม ๒๕๖๐ และครั้งที่ ๒ เมื่อวันที่ ๑๒ – ๑๓ มีนาคม ๒๕๖๑) พบว่า ทุกดัชนีมีค่าเป็นไปตามประกาศกระทรวงทรัพยากรธรรมชาติและสิ่งแวดล้อม เรื่อง กำหนดมาตรฐานควบคุมการปล่อยทิ้งอากาศเสียจากเตาเผามูลฝอย โดยพบปริมาณสารประกอบไดออกซิน (PCDD/PCDFs) ครั้งที่ ๑ เท่ากับ ๐.๐๗๐ I-TEQ นาโนกรัมต่อลูกบาศก์เมตร และครั้งที่ ๒ เท่ากับ ๐.๐๙๔๗ I-TEQ นาโนกรัมต่อลูกบาศก์เมตร (ค่ามาตรฐานฯ = ๐.๑ I-TEQ นาโนกรัมต่อลูกบาศก์เมตร) และผลการตรวจสอบคุณภาพอากาศในบรรยากาศโดยทั่วไป จำนวน ๑ ครั้ง เมื่อวันที่ ๒๔ – ๒๗ ธันวาคม ๒๕๖๐ จำนวน ๓ จุด ได้แก่   (๑.) บริษัท ทีโอที จำกัด (มหาชน) (TOT ฝ่ายปฏิบัติการภาคใต้)   (๒.) หมู่บ้าน Airport และ (๓.) หมู่บ้านอิงกมล ปรากฏว่า ทุกจุดตรวจวัดมีค่าคุณภาพอากาศทุกดัชนีอยู่ในเกณฑ์มาตรฐานตามที่กฎหมายกำหนด
ดังนั้น เพื่อให้การแก้ไขปัญหามีความต่อเนื่องและยั่งยืน กรมควบคุมมลพิษ จึงมีหนังสือขอความร่วมมือจังหวัดสงขลา กำกับ ติดตาม เร่งรัดการดำเนินการแก้ไขปัญหาของบริษัท จีเดค จำกัด ให้เป็นไปตามมาตรการป้องกันและแก้ไขปัญหาผลกระทบต่อชุมชนตามที่กำหนดไว้อย่างครบถ้วนและต่อเนื่อง เพื่อมิให้ก่อให้เกิดปัญหากลิ่นเหม็นรบกวน สร้างความเดือดร้อนแก่ประชาชนที่อาศัยอยู่บริเวณใกล้เคียง เมื่อวันที่ ๒ กรกฎาคม ๒๕๖๑
๖.)  มาตรการในการป้องกันแก้ไขผลกระทบที่อาจจะเกิดขึ้นอย่างยั่งยืนสำหรับโรงไฟฟ้าขยะชุมชนอีก ๕๐ แห่งที่จะเกิดขึ้นในอนาคต กรมควบคุมมลพิษ เห็นควรให้หน่วยงานที่เกี่ยวข้องกับการอนุมัติ อนุญาต ดำเนินการกำหนดให้การควบคุมการปล่อยทิ้งอากาศเสียออกสู่สิ่งแวดล้อมตามประกาศกระทรวงทรัพยากรธรรมชาติและสิ่งแวดล้อม เรื่อง กำหนดมาตรฐานควบคุมการปล่อยทิ้งอากาศเสียจากเตาเผามูลฝอย เป็นเงื่อนไขในการอนุญาต และการต่อใบอนุญาต รวมทั้งให้ผู้ว่าราชการจังหวัด กำกับ สอดส่อง ติดตามให้เป็นไปตามเงื่อนไขในการอนุญาตให้ประกอบกิจการและบังคับใช้กฎหมายอย่างจริงจัง ตลอดจนให้เปิดเผยข้อเท็จจริงผลการตรวจวัดคุณภาพสิ่งแวดล้อมให้ชุมชน และหน่วยงานที่เกี่ยวข้องทราบต่อไป
-------------------------------

ที่มา : https://www.thaigov.go.th/news/contents/details/16701
