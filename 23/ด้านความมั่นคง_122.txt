รัฐบาลไทย-ข่าวทำเนียบรัฐบาล-“บิ๊กอู๋”ฝาก แรงงานไทยไปทำงานเกาหลี ตั้งใจ เก็บประสบการณ์มาต่อยอดอาชีพ

วันอังคารที่ 13 พฤศจิกายน 2561
“บิ๊กอู๋”ฝาก แรงงานไทยไปทำงานเกาหลี ตั้งใจ เก็บประสบการณ์มาต่อยอดอาชีพ
รมว.แรงงาน พบปะแรงงานไทยที่ได้รับคัดเลือกไปทำงานเกาหลี ตามระบบการจ้างแรงงานต่างชาติ (EPS) พร้อมมอบสัญญาจ้างงาน ย้ำ ตั้งใจทำงาน ปฏิบัติตามกฎหมาย ไม่ยุ่งเกี่ยวอบายมุข รู้จักเก็บออม นำประสบการณ์มาต่อยอดในการประกอบอาชีพ สร้างชื่อเสียงให้กับประเทศไทย
เมื่อวันที่ 13 พฤศจิกายน 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานกล่าวให้โอวาทและมอบสัญญาจ้างงานให้กับแรงงานไทยที่ได้รับการคัดเลือกไปทำงานสาธารณรัฐเกาหลี ตามระบบการจ้างแรงงานต่างชาติ (EPS) ณ ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน โดยมีแรงงานไทยเข้าร่วมจำนวน 320 คน ซึ่งส่วนใหญ่เป็นแรงงานในสาขาอุตสาหกรรมโดย รมว.แรงงาน กล่าวว่า ขอแสดงความยินดีกับทุกคน ที่ได้รับการคัดเลือกจากนายจ้างให้เดินทางไปทำงานสาธารณรัฐเกาหลี ซึ่งกว่าจะถึงวันนี้ต้องผ่านขั้นตอนการคัดเลือกหลายครั้ง รวมทั้งต้องฝึกฝนภาษาเกาหลี และทักษะการทำงานซึ่งเป็นสิ่งที่ต้องขอชื่นชม การไปทำงานสาธารณรัฐเกาหลี เป็นความใฝ่ฝันของคนไทยจำนวนไม่น้อย เนื่องจากอัตราค่าจ้างที่สูงมาก ประมาณ 40,000 – 45,000 บาทต่อเดือน
ปัจจุบันมีแรงงานไทยอยู่ทำงานในเกาหลีประมาณ 188,202 คน โดยเป็นแรงงานผิดกฎหมาย ประมาณ 122,192 คน โดยตั้งแต่ ม.ค. – พ.ย.61 มีแรงงานไทยเดินทางไปทำงานสาธารณรัฐเกาหลีแล้ว 5,176 คน ซึ่ง รมว.แรงงาน ได้มีนโยบายการขับเคลื่อนแก้ไขปัญหาแรงงานไทยไปทำงานสาธารณรัฐเกาหลี เพื่อดูแลแรงงานไทยโดยการจัดตั้งศูนย์ประสานงานแรงงานไทยที่สาธารณรัฐเกาหลี เพื่อให้การช่วยเหลือแรงงานไทยและอำนวยความสะดวกในการเปลี่ยนงาน การเดินทางกลับประเทศไทย จัดตั้งที่พักพิงสำหรับแรงงานระบบ EPS ที่รอเปลี่ยนนายจ้าง ณ วัดป่าพุทธรังษี ติดตามและผลักดันการเจรจากับสาธารณรัฐเกาหลีในประเด็นต่าง ๆ อาทิ การเพิ่มโควตาแรงงานไทยในระบบ EPS จาก 5,000 คน เป็น 15,000 คน การต่ออายุสัญญาจ้างแรงงานงานไทย จาก 9 ปี เป็น 14 ปี และคุณสมบัติด้านอายุจากไม่เกิน 39 ปี เป็น 45 ปี การเพิ่มตำแหน่งงานสำหรับสตรี การลดระยะเวลาขั้นตอนเอกสารจาก 89 วัน เหลือ 30 วัน จัดทำระบบรองรับการกลับมาของแรงงานไทยตามระบบ EPS โดยมีฐานข้อมูลแรงงานไทยที่กลับมาจากเกาหลี ฐานข้อมูลตำแหน่งงานรองรับในประเทศไทย รวมทั้งสถานประกอบการของทางเกาหลีที่มาลงทุนในประเทศไทย เป็นต้น
พล.ต.อ.อดุลย์ฯ ยังได้เน้นย้ำให้แรงงานไทยที่ได้รับการคัดเลือกไปทำงานสาธารณรัฐเกาหลีทุกคน ตั้งใจทำงาน รับผิดชอบงานที่ได้รับมอบหมายให้ดีที่สุด ปฏิบัติตามกฎหมาย และวัฒนธรรมของสาธารณรัฐเกาหลี ไม่ยุ่งเกี่ยวกับยาเสพติด สิ่งของมึนเมา และการพนัน รู้จักเก็บออม และส่งเงินให้กับครอบครัว รวมทั้งเก็บเกี่ยวประสบการณ์จากการทำงาน
“สิ่งใดที่ดีเป็นประโยชน์ ขอให้จดจำและนำกลับมาใช้ในประเทศไทย โดยเฉพาะภาษาเกาหลี ซึ่งเมื่อครบสัญญาจ้างและเดินทางกลับประเทศไทยแล้ว จะสามารถหางานทำได้โดยง่าย รวมทั้งถ่ายทอดให้กับสมาชิกในครอบครัว หรือคนในชุมชน ซึ่งจะเป็นประโยชน์กับตัวเอง ครอบครัว และชื่อเสียงของประเทศไทย รวมทั้งแรงงานไทยที่จะได้เดินทางไปทำงานในรุ่นต่อ ๆ ไปอีกด้วย”พล.ต.อ.อดุลย์ฯ กล่าวในท้ายสุด
-----------------------------------------
กองเผยแพร่และประชาสัมพันธ์/ชนินทร เพ็ชรทับ - ข่าว/สมภพ ศีลบุตร - ภาพ/13 พฤศจิกายน 2561

ที่มา : https://www.thaigov.go.th/news/contents/details/16759
