รัฐบาลไทย-ข่าวทำเนียบรัฐบาล-“บิ๊กอู๋” มอบเงินเยียวยาครอบครัวเด็กไฟดูดที่โคราช พร้อมเอาผิดนายจ้างตามกฎหมาย

วันศุกร์ที่ 12 ตุลาคม 2561
“บิ๊กอู๋” มอบเงินเยียวยาครอบครัวเด็กไฟดูดที่โคราช พร้อมเอาผิดนายจ้างตามกฎหมาย
รมว.แรงงาน มอบเงินเยียวยาช่วยเหลือครอบครัวเด็กนักเรียนที่ถูกไฟฟ้าดูดขณะทำงานอยู่ที่ร้านคาร์แคร์ จ.นครราชสีมา ในช่วงปิดเทอม พร้อมดำเนินการเอาผิดนายจ้างตามกฎหมา
เมื่อวันที่ 12 ตุลาคม 2561 พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน มอบเงินเยียวยาแก่ครอบครัวของนักเรียนที่ถูกไฟฟ้าดูดจนอาการสาหัสขณะทำงานอยู่ในร้านคาร์แคร์ จ.นครราชสีมา ซึ่ง ด.ช.ชัยวัฒน์ เสือสูงเนิน อายุ 14 ปี นักเรียนชั้น ม. 1 โรงเรียนมัธยมแห่งหนึ่งจังหวัดนครราชสีมา ทำงานร้านเอพี คาร์แคร์ ตั้งอยู่บ้านหนองบง หมู่ที่ 5 ต.สุรนารี อ.เมืองนครราชสีมา จ.นครราชสีมา เพื่อหารายได้ในช่วงปิดเทอมเดือน มี.ค. - พ.ค. และถูกไฟฟ้าดูดได้รับบาดเจ็บสาหัสจนเป็นเหตุให้อัมพาตนอนติดเตียงนั้น ในส่วนของกระทรวงแรงงาน ได้สั่งการให้กรมสวัสดิการและคุ้มครองแรงงานตรวจสอบข้อเท็จจริงหากพบนายจ้างไม่ปฏิบัติตามกฎหมายก็จะดำเนินการตามกฎหมาย รวมทั้งได้ให้สำนักงานประกันสังคมเข้าช่วยเหลือเยียวยาตามสิทธิประโยชน์แก่ลูกจ้างในทันที
พล.ต.อ.อดุลย์ฯ กล่าวต่อว่า จากการสอบสวนข้อเท็จจริงจากนายจ้างลูกจ้างและรวบรวมพยานหลักฐานทั้งหมดของกรมสวัสดิการและคุ้มครองแรงงาน พบว่า นายจ้างได้จ้าง ด.ช.ชัยวัฒน์ เสือสูงเนิน อายุ 13 ปี เข้าทำงานในตำแหน่งเด็กล้างรถ โดยได้รับค่าจ้างวันละ 200 บาท ซึ่งได้ดำเนินคดีกับนายจ้าง
1) มีความผิดตามพ.ร.บ.คุ้มครองแรงงาน 2541 มาตรา 44 ใช้แรงงานเด็กต่ำกว่า 15 ปี มีอัตราโทษปรับตั้งแต่ 4 แสน ถึง 8 แสนบาท ต่อลูกจ้างหนึ่งคน หรือจำคุกไม่เกิน 2 ปี หรือทั้งจำทั้งปรับ, 2) มาตรา 90 จ่ายค่าจ้างต่ำกว่าค่าจ้างขั้นต่ำ โทษจำคุกไม่เกิน 6 เดือนหรือปรับไม่เกิน 1 แสนบาท หรือ  ทั้งจำทั้งปรับ 3) มีความผิดตามพ.ร.บ.ความปลอดภัย อาชีวอนามัย และสภาพแวดล้อมในการทำงาน พ.ศ. 2554 ตามมาตรา 8 ประกอบกฏกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงานเกี่ยวกับไฟฟ้า ซึ่งนายจ้างไม่ดูแลสายไฟฟ้ากรณีชำรุดหรือมีกระแสไฟรั่วไหลก่อให้เกิดอันตรายต่อลูกจ้าง 4) มีความผิดตามมาตรา 34 กรณีลูกจ้างประสบอันตรายแล้วนายจ้างไม่แจ้งต่อพนักงานตรวจแรงงาน โดยมีโทษสูงสุดจำคุกไม่เกิน 1 ปี หรือปรับไม่เกิน 4 แสนบาท ทั้งนี้ นิติกรสำนักงานสวัสดิการและคุ้มครองแรงงานจังหวัดนครราชสีมาได้ดำเนินการร้องทุกข์กล่าวโทษเป็นคดีอาญาต่อพนักงานสอบสวนกับนายจ้างเรียบร้อยแล้วที่ สภ.โพธิ์กลาง อ.เมือง จ.นครราชสีมา พร้อมดำเนินการเรียกร้องส่วนต่างของค่าจ้างที่ลูกจ้างต้องได้รับตามอัตราค่าจ้างขั้นต่ำให้ลูกจ้างด้วย
สำหรับมาตรการช่วยเหลือเยียวยากรณีลูกจ้างประสบอันตรายหรือเจ็บป่วยจากทางทำงาน กระทรวงแรงงาน โดยสำนักงานประกันสังคมจะจ่ายเงินทดแทนกรณีหยุดพักรักษาตัว ได้รับค่าทดแทน 60 % ของค่าจ้าง ไม่เกิน 1 ปี เป็นเงิน 59,904 บาท กรณีทุพพลภาพ ได้รับค่าทดแทน 60% ของค่าจ้าง เป็นเวลา 15 ปี เป็นเงิน 898,560 บาท และค่ารักษาพยาบาลเท่าที่จ่ายจริงตามความจำเป็น แต่ไม่เกิน 2,000,000 บาท ทั้งนี้ กระทรวงแรงงาน ยังมีมาตรการในการประชาสัมพันธ์สร้างการรับรู้เพื่อให้นายจ้างปฏิบัติตามกฎหมายคุ้มครองแรงงานและความปลอดภัยในการทำงานอย่างเคร่งครัด โดยสามารถสอบถามได้ที่สำนักงานสวัสดิการและคุ้มครองแรงงานจังหวัดทั่วประเทศ หรือโทร.สายด่วนกระทรวงแรงงานน 1506
-----------------------------

ที่มา : https://www.thaigov.go.th/news/contents/details/16055
