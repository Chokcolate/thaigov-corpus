รัฐบาลไทย-ข่าวทำเนียบรัฐบาล-รองปลัดกระทรวงมหาดไทย เป็นประธานเปิดการอบรมหลักสูตรข้าราชการที่ดี รุ่นที่ 56  ย้ำเป็นข้าราชการที่ดี ต้องมีวินัย ใฝ่ใจเรียนรู้ ควบคู่คุณธรรม จริยธรรม

วันอังคารที่ 16 ตุลาคม 2561
รองปลัดกระทรวงมหาดไทย เป็นประธานเปิดการอบรมหลักสูตรข้าราชการที่ดี รุ่นที่ 56  ย้ำเป็นข้าราชการที่ดี ต้องมีวินัย ใฝ่ใจเรียนรู้ ควบคู่คุณธรรม จริยธรรม
รองปลัดกระทรวงมหาดไทย เป็นประธานเปิดการอบรมหลักสูตรข้าราชการที่ดี รุ่นที่ 56
ย้ำเป็นข้าราชการที่ดี ต้องมีวินัย ใฝ่ใจเรียนรู้ ควบคู่คุณธรรม จริยธรรม
วันนี้ (16 ต.ค. 61) เวลา 10.00 น. นายพรพจน์ เพ็ญพาส รองปลัดกระทรวงมหาดไทย เป็นประธานในพิธีเปิดโครงการศึกษาอบรม หลักสูตร “การเป็นข้าราชการที่ดี” รุ่นที่ 56 ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย จัดขึ้นโดย สถาบันดำรงราชานุภาพ กระทรวงมหาดไทย ทั้งนี้มีผู้เข้ารับการอบรมจำนวนทั้งสิ้น 120 คน ประกอบด้วย หน่วยงานในสังกัดกระทรวงมหาดไทย 115 คน และ สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) จำนวน 5 คน โดยการจัดอบรมครั้งนี้ มีวัตถุประสงค์เพื่อต้องการให้ข้าราชการบรรจุใหม่ได้เรียนรู้ระเบียบแบบแผนของทางราชการและเป็นข้าราชการที่ดี ใช้ระยะเวลาการอบรมจำนวน 10 วัน ระหว่างวันที่ 16 – 25 ตุลาคม 2561 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่เข้ารับการอบรม พร้อมมอบโอวาทว่า การเป็นข้าราชการที่ดีต้องมีการเตรียมความพร้อมทั้งในหน้าที่ความรับผิดชอบและตนเอง โดยจะต้องผ่านการดูแลเอาใจใส่ที่ดี และต้องได้รับความรู้ ความเข้าใจในบทบาทหน้าที่และความสำคัญของการเป็น “ข้าราชการ” ที่มีหน้าที่ต่อแผ่นดิน และจะต้องก้าวเดินในเส้นทางที่ถูกต้องตั้งแต่จุดเริ่มต้น โดยได้รับการปลูกฝังจิตสำนึกที่ดี มีใจบริการ และยึดมั่นอุดมการณ์ในการทำงาน ครองตนเป็นข้าราชการที่ดีมีคุณธรรมจริยธรรม มีความซื่อสัตย์สุจริต และปฏิบัติงานโดยยึดหลักกฎหมาย ระเบียบ และยึดถือประโยชน์ของส่วนรวมเป็นสำคัญ รวมทั้งต้องมีการพัฒนาตนเองอย่างต่อเนื่อง เพื่อให้มีความรู้ความสามารถในการปฏิบัติงานได้อย่างมีประสิทธิภาพ
จากนั้น รองปลัดกระทรวงมหาดไทย ได้เน้นย้ำหลักการทำงานเพื่อให้ข้าราชการมหาดไทยได้นำไปปฏิบัติ คือ 1. หลักอาวุโส ต้องรู้จักอ่อนน้อมถ่อมตน ให้ความเคารพและเชื่อฟังทั้งในด้านคุณวุฒิและวัยวุฒิ ให้ความนับถือเป็นพี่เป็นน้อง รู้จักผ่อนปรนและถ้อยทีถ้อยอาศัยซึ่งกันและกัน 2. การยึดมั่นในระเบียบ วินัย โดยเฉพาะการแต่งกาย ให้ถูกต้องตามกาละเทศะ และสถานที่ 3. การมีจิตอาสา หรือจิตสาธารณะ รู้จักเสียสละและมีความอดทนในการทำงาน ซึ่งการเป็นข้าราชการที่ดีนั้นจะอาศัยแต่ความเก่งอย่างเดียวไม่ได้ จะต้องยึดหลักคุณธรรม จริยธรรม มาเป็นแนวทางในการปฏิบัติ ขอให้ยึดมั่นในคุณงามความดี มีความซื่อสัตย์สุจริต สร้างตนให้มีคุณค่า และพร้อมเป็นแบบอย่างที่ดี ยืนหยัดอยู่ในสังคมได้อย่างมั่นคงและมีศักดิ์ศรี นอกจากนี้ ยังได้ย้ำว่าการเข้ารับการปฐมนิเทศในครั้งนี้ นอกจากเป็นการย้ำเตือนถึงบทบาทหน้าที่ของการเป็นข้าราชการที่ดีแล้ว ยังเป็นการสร้างเครือข่ายในการทำงานร่วมกัน ดังคำที่ว่า “รู้อะไรไม่สู้ รู้จักกัน” เพื่อช่วยเหลือเกื้อกูลซึ่งกันและกัน ท้ายนี้ขอให้ผู้เข้ารับการฝึกอบรม หมั่นศึกษาเรียนรู้ ทั้งในด้านทักษะและวิทยาการใหม่ๆ เพื่อพัฒนางานที่ดำรงอยู่ให้มีความเจริญก้าวหน้าและเกิดผลสัมฤทธิ์ของงาน เพื่อประโยชน์สุขของประชาชน และประเทศชาติต่อไป

ที่มา : https://www.thaigov.go.th/news/contents/details/16107
