รัฐบาลไทย-ข่าวทำเนียบรัฐบาล-รัฐมนตรีเกษตรฯ ร่วมถก รัฐมนตรีเกษตร 10 ประเทศ เร่งแก้ปัญหาเชื้อดื้อยาในภาคเกษตรและปศุสัตว์ในเวทีโลก

วันพุธที่ 31 ตุลาคม 2561
รัฐมนตรีเกษตรฯ ร่วมถก รัฐมนตรีเกษตร 10 ประเทศ เร่งแก้ปัญหาเชื้อดื้อยาในภาคเกษตรและปศุสัตว์ในเวทีโลก
รัฐมนตรีเกษตรฯ ร่วมถก รัฐมนตรีเกษตร 10 ประเทศ เร่งแก้ปัญหาเชื้อดื้อยาในภาคเกษตรและปศุสัตว์ในเวทีโลก
(เมื่อวันที่ 29 ตุลาคม 2561) นายกฤษฎา บุญราช รัฐมนตรีว่าการกระทรวงเกษตรและสหกรณ์ ขึ้นเวทีร่วมเสวนาแนวทางการป้องกันและลดปัญหาเชื้อดื้อยาในภาคเกษตร ปศุสัตว์ และสัตว์น้ำ ร่วมกับ 10 รัฐมนตรี เช่น เยอรมนี นอร์เวย์ ญี่ปุ่น เซเนกัล โมร๊อคโค เซอร์เบีย อุซเบกิสถาน บอสวานา และไทย ซึ่งเป็นประเทศตัวแทนจากแต่ละภูมิภาคที่มีผลงานและความคืบหน้าในการป้องกันและลดปัญหาเชื้อดื้อยาในภาคเกษตรและปศุสัตว์ ในการเสวนาโต๊ะกลมระดับรัฐมนตรี ขององค์การสุขภาพสัตว์โลก (OIE) ณ เมืองมาราเกซ ประเทศโมร๊อคโค โดยได้ชี้แจงยืนยันในนโยบายที่ชัดเจนและการดำเนินงานในการป้องกันและแก้ไขปัญหาเชื้อดื้อยาในภาคเกษตร ปศุสัตว์ และสัตว์น้ำของประเทศไทย ซึ่งเป็นการทำงานร่วมกันทุกภาคส่วน ทั้งกระทรวงสาธารณสุข กระทรวงเกษตรและสหกรณ์ ผู้ประการภาคเอกชน สถาบันการศึกษา สมาคมวิชาชีพต่างๆ เกษตรกร และองค์กรคุ้มครองผู้บริโภค ซึ่งไทยดำเนินงานตามแผนยุทธศาสตร์และแผนปฏิบัติการเพื่อจัดการปัญหาการดื้อยาตามแนวทางสุขภาพหนึ่งเดียว (One Health) ที่ให้ความสำคัญต่อสุขภาพที่ดีของคน สัตว์ และสิ่งแวดล้อม ตามแผนยุทธศาสตร์ชาติในการจัดการการดื้อยาต้านจุลชีพ พ.ศ. 2560 – 2564 ซึ่ง ครม.ได้ให้ความเห็นชอบให้ทุกหน่วยงานที่เกี่ยวข้องทำงานร่วมกัน
สำหรับในส่วนที่กระทรวงเกษตรฯ รับผิดชอบได้ตั้งเป้าหมายให้ภายในปี 2564 มีการลดการใช้ยาต้านจุลชีพในสัตว์ลงร้อยละ 30 มีการให้ความรู้เรื่องเชื้อดื้อยาและการใช้ยาต้านจุลชีพอย่างเหมาะสมในกลุ่มเกษตรกรเพิ่มขึ้นร้อยละ 20 และเร่งพัฒนาระบบจัดการการดื้อยาต้านจุลชีพที่มีประสิทธิภาพตามมาตรฐานสากล โดยกำหนดให้มีการใช้ยาต้านจุลชีพตามใบสั่งสัตวแพทย์ และลดการใช้ยาต้านจุลชีพในฟาร์มปศุสัตว์และสัตว์น้ำ
ทั้งนี้ได้เน้นย้ำในที่ประชุมว่า ไทยจะร่วมมือกับองค์กรระหว่างประเทศต่างๆ เช่น องค์การสุขภาพสัตว์โลก (OIE) องค์การอนามัยโลก (WHO) องค์การอาหารและเกษตรแห่งสหประชาชาติ (FAO) เพื่อดำเนินการตามแผนยุทธศาสตร์ชาติด้านการจัดการปัญหาการดื้อยาต้านจุลชีพในภาคเกษตร ปศุสัตว์ และสัตว์น้ำ ให้สอดคล้องกับแผนงานของสหประชาชาติและองค์กรระหว่างประเทศ เพื่อทำให้คนและสัตว์ปลอดภัยจากปัญหาเชื้อดื้อยา
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/16453
