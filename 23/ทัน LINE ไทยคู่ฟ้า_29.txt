รัฐบาลไทย-ข่าวทำเนียบรัฐบาล-ครั้งแรกในประวัติศาสตร์! ยูเนสโกยก “โขนไทย” เป็นมรดกวัฒนธรรมโลก

วันเสาร์ที่ 1 ธันวาคม 2561
ครั้งแรกในประวัติศาสตร์! ยูเนสโกยก “โขนไทย” เป็นมรดกวัฒนธรรมโลก
- -
มติเอกฉันท์จากประเทศสมาชิกกว่า 181 ประเทศขององค์การการศึกษา วิทยาศาสตร์ และวัฒนธรรมแห่งสหประชาชาติ หรือ ยูเนสโก
ลงคะแนนให้ "โขนไทย (Khon, masked dance drama in Thailand)” ขึ้นบัญชีมรดกวัฒนธรรมที่จับต้องไม่ได้ ประเภทรายการตัวแทนมรดกวัฒนธรรมที่จับต้องไม่ได้ของมนุษยชาติ
ระหว่างการประชุมคณะกรรมการอนุสัญญาว่าด้วยการสงวนรักษามรดกทางวัฒนธรรมที่จับต้องไม่ได้ของยูเนสโก ครั้งที่ 13 ที่เมืองพอร์ตหลุยส์ ประเทศมอริเชียส
โดยปีนี้ถือเป็นปีแรกที่ประเทศไทยนำเสนอรายการมรดกวัฒนธรรมที่จับต้องไม่ได้ให้ยูเนสโกพิจารณา หลังจากเข้าร่วมภาคีตั้งแต่ปี 2559
การขึ้นทะเบียนตามอนุสัญญามรดกทางวัฒนธรรมที่จับต้องไม่ได้ของยูเนสโก มีทั้งหมด 3 ประเภท คือ
1. บัญชีรายการตัวแทนมรดกทางวัฒนธรรมของมนุษยชาติ (representative list of intangible cultural heritage of humankind)
2. รายการที่ต้องได้รับการสงวนรักษาอย่างเร่งด่วน (urgent list)
3. รายการมรดกทางวัฒนธรรมที่เป็นแบบอย่างที่ดีในการสงวนรักษา (good practice)
"โขน" เป็นศิลปะชั้นสูงที่เก่าแก่ตั้งแต่สมัยกรุงศรีอยุธยา มีเอกลักษณ์โดดเด่น รวมศาสตร์และศิลป์หลายแขนงเข้าไว้ด้วยกัน ทั้งนาฏศิลป์ ดนตรี วรรณกรรม พิธีกรรม และงานช่างฝีมือต่าง ๆ
การขึ้นทะเบียนครั้งนี้ เป็นการแสดงให้ชาวโลกประจักษ์ว่า เรามีของดีที่ควรค่าแก่การอนุรักษ์ และกระตุ้นให้คนไทยเห็นความสำคัญของสมบัติล้ำค่าของไทย และร่วมกันรักษา ส่งเสริม และต่อยอดต่อไป
นอกจากนี้ ไทยยังเตรียมเสนอมรดกภูมิปัญญาของไทยเสนอต่อยูเนสโก เพื่อขึ้นบัญชีมรดกภูมิปัญญาทางวัฒนธรรมของมนุษยชาติในปีต่อไป เช่น นวดแผนไทย และโนรา เป็นต้น
โอกาสดี ๆ แบบนี้ รัฐบาลจึงเตรียมจัดกิจกรรมเฉลิมฉลองโขนไทย โดยจะจัดแสดงโขนรอบพิเศษ ตอน "พิเภกสวามิภักดิ์” ในวันที่ 3 - 4 ธ.ค. 61 ณ ศูนย์วัฒนธรรมแห่งประเทศไทย จัดสร้างภาพยนตร์แอนิเมชันรามเกียรติ์ ตอน รามาวตาร เพื่อฉายในโรงภาพยนตร์ทั่วประเทศ และอื่น ๆ อีกหลายอย่าง
มาร่วมภาคภูมิใจไปด้วยกัน....
————————
ภาพ / ข่าว กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมนตรี

ที่มา : https://www.thaigov.go.th/news/contents/details/17243
