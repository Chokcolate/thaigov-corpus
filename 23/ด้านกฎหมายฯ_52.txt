รัฐบาลไทย-ข่าวทำเนียบรัฐบาล-“ยุติธรรม” พัฒนาศักยภาพนักกฎหมายด้านการยกร่างกฎหมายของกระทรวงยุติธรรม

วันพุธที่ 21 พฤศจิกายน 2561
“ยุติธรรม” พัฒนาศักยภาพนักกฎหมายด้านการยกร่างกฎหมายของกระทรวงยุติธรรม
กระทรวงยุติธรรม พัฒนาศักยภาพนักกฎหมายด้านการยกร่างกฎหมายของกระทรวงยุติธรรม
ในวันพุธที่ ๒๑ พฤศจิกายน ๒๕๖๑ เวลา ๐๙.๐๐ น.
พันตำรวจโท พงษ์ธร ธัญญสิริ รองปลัดกระทรวงยุติธรรม
เป็นประธานเปิดโครงการสัมมนา “การพัฒนาศักษาภาพนักกฎหมายด้านการยกร่างกฎหมาย
ของกระทรวงยุติธรรม ให้สอดคล้องกับบทบัญญัติมาตรา ๗๗ ของรัฐธรรมนูญแห่งราชอาณาจักรไทย
พุทธศักราช ๒๕๖๐” เพื่อเสริมสร้างความรู้ความเข้าใจในขั้นตอนและกระบวนการดำเนินงาน
ตลอดจนวิธีการค้นคว้าข้อมูลทางกฎหมาย เพื่อนำมาประกอบการพิจารณายกร่างกฎหมาย
รวมทั้งสร้างเครือข่ายและเสริมสร้างความสัมพันธ์ในการประสานงานระหว่างหน่วยงาน
ภายในกระทรวงยุติธรรม และพัฒนาศักยภาพนักกฎหมายกระทรวงยุติธรรมให้มีความรู้ความสามารถ
ในการปฏิบัติหน้าที่อย่างมีประสิทธิภาพ และเกิดประโยชน์สูงสุดแก่ประเทศชาติต่อไป
โดยมีบุคลากรผู้ปฏิบัติงานด้านกฎหมายจากหน่วยงานในสังกัดกระทรวงยุติธรรม จำนวน ๕๐ คน เข้าร่วมฯ
ซึ่งจัดขึ้นระหว่างวันที่ ๒๑-๒๓ พฤศจิกายน ๒๕๖๑
ณ โรงแรมทีเค พาเลซ แจ้งวัฒนะ กรุงเทพฯ และ โรงแรมเดอะ ไซมีส พัทยา จังหวัดชลบุรี
ในโอกาสนี้ รองปลัดกระทรวงยุติธรรม กล่าวว่า บทบาทและหน้าที่ของกระทรวงยุติธรรม
นับเป็นงานอำนวยความยุติธรรมให้แก่ประชาชนในขอบข่ายของงานที่กว้างขวาง
ซึ่งจะต้องมีการบูรณาการความร่วมมือกับหน่วยงานที่เกี่ยวข้อง ทั้งหน่วยงานภายในกระทรวงยุติธรรม
และหน่วยงานอื่นๆ ด้วย อย่างไรก็ตามภารกิจดังกล่าวจะต้องได้รับความมุ่งมั่นทุ่มเทของผู้บริหารระดับสูง
และเจ้าหน้าที่ผู้ปฏิบัติงาน เพื่อให้การทำงานเป็นไปอย่างมีประสิทธิภาพ และตอบสนองความต้องการ
ของประชาชนได้อย่างแท้จริง ดังนั้น เจ้าหน้าที่ผู้ปฏิบัติงานด้านกฎหมายของกระทรวงยุติธรรม
จึงจำเป็นต้องมีการพัฒนาศักยภาพของตนอย่างสม่ำเสมอ เพื่อให้เป็นผู้มีความรู้ความเข้าใจ
เกี่ยวกับการพัฒนากฎหมายของประเทศรู้เท่าทันกับสภาวการณ์ที่เปลี่ยนแปลงไป
หรือบริบทของสังคมในปัจจุบัน เพื่อให้สามารถปฏิบัติงานได้อย่างมีประสิทธิภาพต่อไป

ที่มา : https://www.thaigov.go.th/news/contents/details/16981
