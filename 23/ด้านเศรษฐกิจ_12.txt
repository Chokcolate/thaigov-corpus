รัฐบาลไทย-ข่าวทำเนียบรัฐบาล-รมว.เกษตรฯ มอบนโยบายแก่บุคลากรกรมวิชาการเกษตร เนื่องในโอกาสครบรอบ 46 ปี

วันพฤหัสบดีที่ 4 ตุลาคม 2561
รมว.เกษตรฯ มอบนโยบายแก่บุคลากรกรมวิชาการเกษตร เนื่องในโอกาสครบรอบ 46 ปี
รมว.เกษตรฯ มอบนโยบายแก่บุคลากรกรมวิชาการเกษตร เนื่องในโอกาสครบรอบ 46 ปี กำหนดทิศทางการดำเนินงานให้เร่งรัดเดินหน้างานตามโครงการนโยบายสำคัญของกระทรวงเกษตรฯ อย่างต่อเนื่อง
นายกฤษฎา บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังงานวันคล้ายวันสถาปนากรมวิชาการเกษตร ครบรอบ 46 ปี 1 ตุลาคม 2561 ณ กรมวิชาการเกษตร ว่า กรมวิชาการเกษตร เป็นหน่วยงานในกลุ่มภารกิจการผลิตของกระทรวงเกษตรและสหกรณ์ มีภารกิจหลักด้านการวิจัยและพัฒนาพันธุ์พืช เทคโนโลยีการผลิต การตรวจรับรองมาตรฐาน สถานการณ์ภาพรวมเกษตร รวมทั้งงานควบคุมตามพระราชบัญญัติ 6 ฉบับ งานบริการที่เกี่ยวข้องกับปัจจัยการผลิต และการส่งออกผลผลิตทางการเกษตร นับเป็นภารกิจที่มีความสำคัญยิ่งต่อการพัฒนาการเกษตรของไทย
สำหรับในปีงบประมาณ พ.ศ. 2562 กระทรวงเกษตรและสหกรณ์ได้กำหนดทิศทางการดำเนินงาน โดยมุ่งเร่งรัดเดินหน้างานตามโครงการนโยบายสำคัญอย่างต่อเนื่อง ซึ่งกรมวิชาการเกษตรเป็นหน่วยงานหลัก ในการกำกับดูแลโครงการเกษตรอินทรีย์ให้เกิดผลเป็นรูปธรรม ตามที่รัฐบาลได้กำหนดวิสัยทัศน์ในยุทธศาสตร์การพัฒนาเกษตรอินทรีย์แห่งชาติ พ.ศ. 2560 - 2564 ว่า "ประเทศไทยเป็นผู้นำในระดับภูมิภาคด้านการผลิต การบริโภค การค้าสินค้า และการบริการเกษตรอินทรีย์ ที่มีความยั่งยืนและเป็นที่ยอมรับในระดับสากล" ซึ่งแนวทางการดำเนินงานจะต้องขับเคลื่อนไปทั้งระบบ ตั้งแต่การวิจัยสร้างองค์ความรู้ นวัตกรรม จัดทำฐานข้อมูลเกษตรอินทรีย์ของประเทศเพื่อการวิเคราะห์และใช้ประโยชน์ รวมถึงบริหารจัดการให้มีพื้นที่ที่เหมาะสมกับการทำเกษตรอินทรีย์ ตลอดจนบูรณาการร่วมกับหน่วยงานที่เกี่ยวข้อง เพื่อส่งเสริมการตลาดสินค้าเกษตรอินทรีย์ในทุกรูปแบบ
อย่างไรก็ตาม มุ่งหวังให้บุคลากรของกรมวิชาการเกษตรนำหลักการดำเนินงานดังกล่าวมาประยุกต์ใช้กับการปฏิบัติงานทุกภารกิจ เพื่อยกระดับทั้งภาควิชาการ ภาคการผลิต และคุณภาพชีวิตของเกษตรกรให้ดีขึ้นอย่างมั่นคงและยั่งยืน และพัฒนาองค์ความรู้ นวัตกรรมที่เป็นประโยชน์ต่อเกษตรกรและประเทศไทยให้มีความมั่นคงก้าวหน้าตลอดไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/15819
