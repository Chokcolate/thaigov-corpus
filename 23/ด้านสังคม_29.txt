รัฐบาลไทย-ข่าวทำเนียบรัฐบาล-รมว.พม. ลงพื้นที่ตรวจเยี่ยมและพบปะผู้อยู่อาศัยโครงการฟื้นฟูเมืองชุมชนดินแดง ระยะที่ 1 พร้อมเดินหน้าขับเคลื่อนโครงการฯ ในระยะต่อไป

วันพฤหัสบดีที่ 11 ตุลาคม 2561
รมว.พม. ลงพื้นที่ตรวจเยี่ยมและพบปะผู้อยู่อาศัยโครงการฟื้นฟูเมืองชุมชนดินแดง ระยะที่ 1 พร้อมเดินหน้าขับเคลื่อนโครงการฯ ในระยะต่อไป
รมว.พม. ลงพื้นที่ตรวจเยี่ยมและพบปะผู้อยู่อาศัยโครงการฟื้นฟูเมืองชุมชนดินแดง ระยะที่ 1 พร้อมเดินหน้าขับเคลื่อนโครงการฯ ในระยะต่อไป เพื่อพัฒนาที่อยู่อาศัยสำหรับผู้มีรายได้น้อย
วันนี้ (11 ต.ค. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) ลงพื้นที่เพื่อตรวจเยี่ยมและติดตามความก้าวหน้าโครงการฟื้นฟูเมืองชุมชนดินแดง ระยะที่ 1 พร้อมพบปะเยี่ยมเยียนผู้อยู่อาศัย อีกทั้งมอบนโยบายการขับเคลื่อนโครงการฯ และเยี่ยมชมกิจกรรมสร้างสุขสำหรับผู้สูงอายุ โดยมี ดร.ธัชพล กาญจนกูล ผู้ว่าการการเคหะแห่งชาติ คณะผู้บริหาร และชาวชุมชนดินแดง ให้การต้อนรับ ณ โครงการฟื้นฟู เมืองชุมชนดินแดง ระยะที่ 1 แปลง G บริเวณหัวมุมถนนวิภาวดี-รังสิตตัดกับถนนดินแดง เขตดินแดง กรุงเทพฯ
พลเอก อนันตพร กล่าวว่า โครงการฟื้นฟูเมืองชุมชนดินแดง เป็นโครงการสำคัญภายใต้แผนแม่บทการพัฒนาที่อยู่อาศัยระยะ 20 ปี (พ.ศ.2560 - 2579) ซึ่งรัฐบาลให้ความสำคัญกับคุณภาพชีวิตของชาวชุมชนดินแดง เนื่องจากสภาพอาคารที่ทรุดโทรม ด้วยสภาพแวดล้อมชุมชนที่แออัด จึงได้มอบหมายให้กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) หน่วยงานภาคีเครือข่าย และผู้อยู่อาศัยในชุมชนดินแดง ร่วมกันขับเคลื่อนโครงการดังกล่าว โดยการจัดสร้างที่อยู่อาศัยที่มี ความมั่นคงและปลอดภัย ด้วยรูปแบบอาคารสูงที่ทันสมัย พร้อมระบบป้องกันอัคคีภัยและแผ่นดินไหว โดยเฉพาะการชำระค่าเช่า ในราคาเดิม เพียงเพิ่มค่าบริหารสาธารณูปโภคและสาธารณูปการ ตลอดจนการคำนึงถึงคุณภาพชีวิตที่ดีของผู้อยู่อาศัยเป็นสำคัญ ทั้งนี้ โครงการฟื้นฟูเมืองชุมชนดินแดง ระยะที่ 1 แปลง G ได้ก่อสร้างเสร็จและมีผู้อยู่อาศัยเรียบร้อยแล้ว โดยได้รับเกียรติจาก พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดอาคารฯ เมื่อวันที่ 9 กรกฎาคม 2561
พลเอก อนันตพร กล่าวต่อไปว่า การลงพื้นที่ในวันนี้ มีการพบปะเยี่ยมเยียนผู้อยู่อาศัย จำนวน 3 กลุ่ม ในโครงการฟื้นฟู เมืองชุมชนดินแดง ระยะที่ 1 แปลง G ได้แก่ 1) กลุ่มผู้สูงอายุ เนื่องจากมีผู้อยู่อาศัยเป็นผู้สูงอายุจำนวนมากถึง 156 ราย คิดเป็น ร้อยละ 21 ของผู้อยู่อาศัยทั้งหมด 737 คน ใน 238 ห้อง โดยพบว่า การอยู่อาศัยในอาคารสูงไม่มีผลกระทบใดๆ ต่อผู้สูงอายุ เนื่องจาก กคช. ได้ออกแบบห้องพักอาศัยและบริเวณรอบโครงการฯ เพื่อรองรับกลุ่มผู้สูงอายุได้เป็นอย่างดี อีกทั้งภายในอาคารยังมีทางลาด และลิฟต์เพื่ออำนวยความสะดวกอีกด้วย นอกจากนี้ มีการจัดเตรียมห้องสันทนาการสำหรับกิจกรรมของผู้สูงอายุไว้ที่ชั้น 6 โดยมีการจัดกิจกรรมสร้างความสุขให้กับผู้สูงอายุตลอดทั้งปี เช่น การให้ความรู้ด้านการออกกำลังกาย การดูแลสุขภาพ การฝึก สมาธิ และการฝึกอาชีพ เป็นต้น 2) กลุ่มจิตอาสา เป็นการรวมตัวของผู้อยู่อาศัยที่อยากเห็นชุมชนน่าอยู่อาศัยและเป็นระเบียบเรียบร้อย มีการดูแลช่วยกันทั้งในเรื่องของความสะอาดและการใช้ประโยชน์ทรัพย์สินส่วนรวม ตามที่ผู้อยู่อาศัยดีได้ร่างระเบียบที่อยู่อาศัยโครงการฟื้นฟูเมืองชุมชนดินแดงร่วมกัน ถึงแม้ จะมีระบบรักษาความปลอดภัยที่เข้มงวดอยู่แล้ว แต่ผู้อยู่อาศัยจำเป็นต้องช่วยกันเป็นหูเป็นตา ให้ปราศจากยาเสพติดและอาชญากรรมต่างๆ เพื่อเป็นชุมชนที่น่าอยู่อาศัยต่อไป และ 3) กลุ่มผู้ที่แจ้งซ่อมห้องพักอาศัย เนื่องจาก เป็นปัญหาที่ส่งผลกระทบต่อการอยู่อาศัย จึงมีการเยี่ยมเยียนผู้อยู่อาศัยที่แจ้งซ่อมเรื่องน้ำซึมที่ฝ้า เพดาน เป็นเพียงปัญหาทั่วไป ซึ่งทาง กคช. ได้เร่งประสานเพื่อดำเนินการแก้ไขในทุกปัญหาภายใน 24 ชั่วโมง เพื่อความพึงพอใจของผู้อยู่อาศัย
พลเอก อนันตพร กล่าวต่อไปอีกว่า สำหรับการดำเนินงานโครงการฟื้นฟูเมืองชุมชนดินแดงในระยะ 2 3 และ 4 คณะรัฐมนตรี (ครม.) ได้มีมติอนุมัติให้กระทรวง พม. โดย กคช. ดำเนินโครงการฯ เพื่อรองรับผู้อยู่อาศัยเดิม จำนวน 6,212 หน่วย ภายใต้วงเงินลงทุนรวม 10,115.238 ล้านบาท ตลอดจนอนุมัติในหลักการบริหารจัดการคนเข้าอยู่อาศัยในโครงการฯ เพื่อรองรับผู้อยู่อาศัยเดิม ระยะที่ 1 - 4 ในกรณีที่มีหน่วยพักอาศัยคงเหลือจากการบรรจุผู้อยู่อาศัยเดิมในแต่ละระยะของโครงการฯ ซึ่งขณะนี้ โครงการฯ ระยะที่ 1 ได้ก่อสร้างเสร็จเรียบร้อยแล้ว และบรรจุผู้อยู่อาศัยที่ได้รับสิทธิเช่ารวมทั้งครอบครัวขยาย จำนวน 238หน่วย ซึ่งยังมีห้องว่าง จำนวน 96 หน่วย ทั้งนี้ กระทรวง พม. ได้มอบนโยบาย กคช. บรรจุผู้อยู่อาศัยเดิมให้ครบ และยังไม่เปิดโอกาสสำหรับผู้อยู่อาศัยใหม่ อีกทั้ง ให้ผู้อยู่อาศัยเดิมที่ได้รับสิทธิในโครงการฯ ระยะที่ 2 ยื่นคำร้องขอขึ้นอาคารโครงการฯ ระยะที่ 1 ขณะนี้ มีผู้ยื่นคำร้องจำนวน 106 ราย ซึ่งมีจำนวนมากกว่าห้องที่เหลืออยู่ ทำให้ กคช. จำเป็นต้องดำเนินการจับฉลากผู้ได้สิทธิต่อไป
พลเอก อนันตพร กล่าวเพิ่มเติมว่า ทั้งนี้ การก่อสร้างโครงการฟื้นฟูเมืองชุมชนดินแดง ระยะที่ 2 ขณะนี้ อยู่ระหว่าง การหาผู้รับจ้างเพื่อรื้อถอนอาคารเดิม (แฟลตที่ 18 - 22) ซึ่งจะเริ่มรื้อถอนประมาณเดือนพฤศจิกายน 2561 ถึงเดือนกุมภาพันธ์ 2562 ซึ่งในขั้นตอนนี้ จะดำเนินการควบคู่ระหว่างการหาผู้รับจ้างดำเนินโครงการฯ ระยะที่ 2 โดยจะประกาศหาผู้รับจ้างภายใน เดือนพฤศจิกายน 2561 และคาดว่าจะเริ่มดำเนินการก่อสร้างโครงการฯ ได้ภายในเดือนมีนาคม 2562 สำหรับโครงการฯ ระยะที่ 2 มีจำนวนรวมทั้งสิ้น 1,247 หน่วย แบ่งออกเป็น 2 อาคาร คือ 1) อาคาร A1 อยู่บริเวณถนนจตุรทิศ (รองรับผู้อยู่อาศัยเดิมจากแฟลต 9 – 17 และ 63 – 64) เป็นอาคารสูง 32 ชั้น 1 อาคาร จำนวน 635 หน่วย และ 2) อาคาร D1 อยู่บริเวณถนนวิภาวดีรังสิต (รองรับผู้อยู่อาศัยเดิมจากแฟลตที่ 23 – 32) เป็นอาคารสูง 35 ชั้น 1 อาคาร จำนวน 612 หน่วย
"อย่างไรก็ตาม การแก้ปัญหาด้านที่อยู่อาศัยนั้น รัฐบาล โดยกระทรวง พม. ได้ขับเคลื่อนการดำเนินการตามยุทธศาสตร์ การพัฒนาที่อยู่อาศัยระยะ 20 ปี (พ.ศ. 2560-2579) โดยยังคงมุ่งเน้นการขับเคลื่อนโครงการฟื้นฟูเมืองชุมชนดินแดง และโครงการ พัฒนาที่อยู่อาศัยสำหรับผู้มีรายได้น้อย และรายได้ปานกลางอย่างเป็นรูปธรรมและต่อเนื่อง เพื่อให้ประชาชนมีคุณภาพภาพชีวิตที่ดี ด้วยการมีที่อยู่อาศัยเป็นของตนเองอย่างมั่นคงและถ้วนทั่วต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/16034
