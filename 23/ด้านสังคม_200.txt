รัฐบาลไทย-ข่าวทำเนียบรัฐบาล-พม. จัดประชุมพิจารณาร่างรายงานค้ามนุษย์ 2561 ฉบับที่ 3 เน้นปรับข้อมูลด้านการคุ้มครอง ป้องกัน และดำเนินคดี อย่างเป็นรูปธรรม

วันอังคารที่ 4 ธันวาคม 2561
พม. จัดประชุมพิจารณาร่างรายงานค้ามนุษย์ 2561 ฉบับที่ 3 เน้นปรับข้อมูลด้านการคุ้มครอง ป้องกัน และดำเนินคดี อย่างเป็นรูปธรรม
พม. จัดประชุมพิจารณาร่างรายงานค้ามนุษย์ 2561 ฉบับที่ 3 เน้นปรับข้อมูลด้านการคุ้มครอง ป้องกัน และดำเนินคดี อย่างเป็นรูปธรรม
วันนี้ (4 ธ.ค. 61) เวลา 14.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการเฉพาะกิจกำกับและติดตามการดำเนินงานป้องกันและปราบปรามการค้ามนุษย์ ครั้งที่ 4/2561 โดยมี นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และผู้แทนหน่วยงานที่เกี่ยวข้องในการดำเนินงานป้องกันและปราบปรามการค้ามนุษย์ เข้าร่วมการประชุม อาทิ สำนักงานอัยการสูงสุด สำนักงานศาลยุติธรรม กรมสอบสวนคดีพิเศษ กระทรวงยุติธรรม กระทรวงแรงงาน กรมการปกครอง กระทรวงมหาดไทย สำนักงานตำรวจแห่งชาติ และผู้ทรงคุณวุฒิ เป็นต้น จำนวนกว่า 50 คน ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร เปิดเผยว่า ที่ประชุมได้ร่วมกันพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2561 (มกราคม – ธันวาคม 2561) ฉบับที่ 3 ทั้งนี้ ทุกหน่วยงานได้มีการปรับและเพิ่มเติมข้อมูลในรายงานดังกล่าวให้มีความสมบูรณ์และเป็นปัจจุบันใน 3 ด้านสำคัญ ได้แก่ 1) การดำเนินคดี 2) การคุ้มครอง และ 3) การป้องกัน โดยเฉพาะสถิติการจับกุมดำเนินคดีกับผู้กระทำผิดค้ามนุษย์ จำนวนผู้เสียหายที่ได้รับการช่วยเหลือคุ้มครองการพัฒนารูปแบบการให้บริการแบบใหม่ และผลจากการเพิ่มประสิทธิภาพการบริหารจัดการแรงงานทั้งระบบ เพื่อสะท้อน ถึงผลการดำเนินงานที่สำคัญของรัฐบาลในการต่อต้านการค้ามนุษย์ที่เป็นรูปธรรม
พลเอก อนันตพร กล่าวต่ออีกว่า สำหรับความก้าวหน้าของรายงานฯ ในด้านการช่วยเหลือคุ้มครองผู้เสียหายจากการค้ามนุษย์ ทาง กระทรวง พม. ในฐานะหน่วยงานหลักด้านการคุ้มครอง ได้นำเสนอผลลัพธ์การดำเนินงานที่สำคัญ ได้แก่ 1) การให้ความคุ้มครองช่วยเหลือผู้เสียหายจากการค้ามนุษย์ จำนวน 377 คน 2) การรับเงินเยียวยาของผู้เสียหายฯ จากเงินกองทุนเพื่อการป้องกันและปราบปรามการค้ามนุษย์ จำนวน 5,800,000 บาท 3) การส่งเสริมโอกาสในการทำงานของผู้เสียหายฯ เพื่อสร้างรายได้ โดยมีผู้เสียหายฯ ออกไปทำงานภายนอกสถานคุ้มครองสวัสดิภาพผู้เสียหายจากการค้ามนุษย์ จำนวน 65 คน และทำงานภายในสถานคุ้มครองฯ จำนวน 290 คน 4) การเพิ่มมาตรการในการเรียกร้องค่าสินไหมทดแทนตามความประสงค์ของผู้เสียหาย และ 5) การบังคับคดีให้เป็นไปตามคำพิพากษาด้วยมาตรการส่งเสริมความร่วมมือระหว่างหน่วยงานภาครัฐ ภาคเอกชน และองค์กรระหว่างประเทศ ในการเข้ามาช่วยเหลือคุ้มครองผู้เสียหายฯ รวมทั้งกรณีตัวอย่าง ที่ประสบผลสำเร็จในการคุ้มครองช่วยเหลือผู้เสียหายอย่างมีประสิทธิภาพ
พลเอก อนันตพร กล่าวเพิ่มเติมว่า กระทรวง พม. จะนำร่างรายงานฯ ฉบับที่ 3 ที่ผ่านความเห็นชอบจากที่ประชุม ในวันนี้ เสนอคณะกรรมการป้องกันและปราบปรามการค้ามนุษย์ที่มีรองนายกรัฐมนตรี (พลเอก ประวิตร วงษ์สุวรรณ) เป็นประธาน พิจารณาภายในสัปดาห์ที่ 4 ของเดือนธันวาคม 2561 จากนั้น จะได้เสนอนายกรัฐมนตรีพิจารณาให้ความเห็นชอบ ก่อนนำส่งให้สหรัฐอเมริกาภายในปลายเดือนมกราคม 2562 ต่อไป

ที่มา : https://www.thaigov.go.th/news/contents/details/17318
