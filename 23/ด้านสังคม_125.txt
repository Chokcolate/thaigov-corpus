รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดา ฯ  สยามบรมราชกุมารี เสด็จพระราชดำเนินไปทรงเปิดงาน 100 ปี การสาธารณสุขไทย อาคารพิพิธภัณฑ์การสาธารณสุขและการแพทย์ไทย และอาคาร 100 ปี สธ.

วันอังคารที่ 13 พฤศจิกายน 2561
สมเด็จพระเทพรัตนราชสุดา ฯ  สยามบรมราชกุมารี เสด็จพระราชดำเนินไปทรงเปิดงาน 100 ปี การสาธารณสุขไทย อาคารพิพิธภัณฑ์การสาธารณสุขและการแพทย์ไทย และอาคาร 100 ปี สธ.
วันนี้ (13 พฤศจิกายน 2561)  เวลา 17.30 น.  สมเด็จพระเทพรัตนราชสุดา ฯ  สยามบรมราชกุมารี เสด็จพระราชดำเนินไปทรงเปิดงาน 100 ปี การสาธารณสุขไทย ณ กระทรวงสาธารณสุข อ.เมือง จ.นนทบุรี       โดยมีศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนต
สมเด็จพระเทพรัตนราชสุดา ฯ  สยามบรมราชกุมารี เสด็จพระราชดำเนินไปทรงเปิดงาน 100 ปี การสาธารณสุขไทย อาคารพิพิธภัณฑ์การสาธารณสุขและการแพทย์ไทย และอาคาร 100 ปี สธ.
วันนี้ (13 พฤศจิกายน 2561)  เวลา 17.30 น.  สมเด็จพระเทพรัตนราชสุดา ฯ  สยามบรมราชกุมารี เสด็จพระราชดำเนินไปทรงเปิดงาน 100 ปี การสาธารณสุขไทย ณ กระทรวงสาธารณสุข อ.เมือง จ.นนทบุรี       โดยมีศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุข  ผู้ว่าราชการจังหวัดนนทบุรี  ผู้พิพากษาหัวหน้าศาลจังหวัดนนทบุรี ผู้บัญชาการมณฑลทหารบกที่ 11 ผู้บังคับการตำรวจจังหวัดนนทบุรี รองปลัดกระทรวงสาธารณสุข อธิบดี ผู้บริหาร ข้าราชการ บุคลากรกระทรวงสาธารณสุข และประชาชน เฝ้ารับเสด็จ ฯ
ศาสตราจารย์คลินิก เกียรติคุณ นายแพทย์ปิยะสกลกราบบังคมทูลรายงานว่า วันที่ 27 พฤศจิกายนของทุกปี เป็นวันคล้ายวันสถาปนากระทรวงสาธารณสุข ซึ่งเป็นวันที่พระบาทสมเด็จพระมงกุฎเกล้าเจ้าอยู่หัว ทรงพระกรุณาโปรดเกล้าโปรดกระหม่อมประกาศตั้งกรมสาธารณสุขขึ้น เมื่อวันที่ 27 พฤศจิกายน พ.ศ.2461 โดยมีสมเด็จพระเจ้าบรมวงศ์เธอ กรมพระยาชัยนาทนเรนทร ทรงเป็นอธิบดีพระองค์แรก ทรงบำเพ็ญพระราชกรณียกิจอันเป็นประโยชน์ต่อการแพทย์ การพยาบาล การสาธารณสุข และการเภสัชกรรม ทำให้การสาธารณสุขไทยพัฒนาอย่างต่อเนื่อง และยกฐานะเป็นกระทรวงสาธารณสุขเมื่อวันที่ 10 มีนาคม 2485 เนื่องในปี 2561 เป็นปีครบรอบ 100 ปี การสาธารณสุขไทย กระทรวงสาธารณสุขจึงได้จัดงาน 100 ปี การสาธารณสุขไทย (พ.ศ.2461 – 2561) ขึ้น  เพื่อเป็นการระลึกถึงความสำคัญของงานสาธารณสุขที่ได้พัฒนาอย่างเป็นรูปธรรม เกิดความร่วมมือระหว่างหน่วยงานที่เกี่ยวข้อง เกิดขวัญกำลังใจแก่ข้าราชการ พนักงาน และลูกจ้างของกระทรวงสาธารณสุข
ในการนี้ ได้พระราชทานของที่ระลึกแก่นายวศิน ไสยวรรณ รองผู้จัดการใหญ่อาวุโส ธนาคารไทยพาณิชย์ จำกัด (มหาชน) ทรงเปิดงาน 100 ปีการสาธารณสุขไทย ทอดพระเนตรนิทรรศการ 100 ปีการสาธารณสุขไทย  และเสด็จ ฯ ไปยังกรมการแพทย์แผนไทยและการแพทย์ทางเลือก  ทอดพระเนตรสวนสมุนไพรเทเวศร์รมณีย์  ทรงเปิดอาคารพิพิธภัณฑ์การสาธารณสุขและการแพทย์ไทย ทรงลงพระนามาภิไธยบนสมุดที่ระลึก ทอดพระเนตรพิพิธภัณฑ์การสาธารณสุขและการแพทย์ไทย ทรงปลูกต้นการบูรซึ่งเป็นต้นไม้ประจำกระทรวงสาธารณสุข จากนั้น เสด็จ ฯ ไปยังกรมวิทยาศาสตร์การแพทย์ ทรงเปิด “อาคาร 100 ปี สธ.” ทอดพระเนตรพิพิธภัณฑ์และนิทรรศการแสดงผลงานกรมวิทยาศาสตร์การแพทย์ และทรงลงพระนามาภิไธยบนแผ่นศิลา
ทั้งนี้ กระทรวงสาธารณสุข ได้จัดนิทรรศการ 100 ปีการสาธารณสุขไทย ประกอบด้วย 1.นิทรรศการกลาง อาทิ “ใต้ร่มพระบารมี 100 ปีการสาธารณสุขไทย เล่าเรื่องเกี่ยวกับพระราชกรณียกิจของพระมหากษัตริย์กับการสาธารณสุขตั้งแต่ต้นรัตนโกสินทร์จนถึงปัจจุบัน “เพื่อประชาชนสุขภาพดี 100 ปีแห่งการพัฒนา” เล่าพัฒนาการการสาธารณสุข “เรียนรู้อดีต เข้าใจปัจจุบัน สร้างสรรค์อนาคต” นำเสนอเรื่องการตั้งหอจดหมายเหตุสาธารณสุขแห่งชาติ และ 2.นิทรรศการสะท้อนประวัติศาสตร์การพัฒนาด้านการแพทย์และสาธารณสุขไทย ผลงานเด่น โครงการพระราชดำริ/โครงการที่เกี่ยวเนื่องกับพระบรมวงศานุวงศ์ และความท้าทายงานสาธารณสุขในอนาคต ของสำนักงานปลัดกระทรวงสาธารณสุข กรมวิชาการ และภาคีเครือข่าย 16 หน่วยงาน
***********************************  13 พฤศจิกายน 2561

ที่มา : https://www.thaigov.go.th/news/contents/details/16764
