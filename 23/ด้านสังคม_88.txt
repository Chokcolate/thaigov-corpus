รัฐบาลไทย-ข่าวทำเนียบรัฐบาล-สธ. กำหนดนโยบายปี 2562 เน้น 5 เรื่องสำคัญ เพื่อประชาชนสุขภาพดี เจ้าหน้าที่มีความสุข

วันพฤหัสบดีที่ 1 พฤศจิกายน 2561
สธ. กำหนดนโยบายปี 2562 เน้น 5 เรื่องสำคัญ เพื่อประชาชนสุขภาพดี เจ้าหน้าที่มีความสุข
กระทรวงสาธารณสุข  กำหนดนโยบายปี 2562 เน้น 5 เรื่องสำคัญ พัฒนาระบบบริการปฐมภูมิ การใช้ยาอย่างสมเหตุผล การป้องกันควบคุมวัณโรค การปฏิรูปกำลังคนด้านสุขภาพ และการปฏิรูปเทคโนโลยีด้านดิจิทัล เพื่อประชาชนสุขภาพดี เจ้าหน้าที่มีความสุข ระบบสุขภาพยั่งยืน
วันนี้ (1 พฤศจิกายน 2561) ที่กระทรวงสาธารณสุข จ.นนทบุรี ศาสตราจารย์คลินิก เกียรติคุณ นายแพทย์ ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ภายหลังเป็นประธานพิธีลงนามคำรับรองการปฏิบัติงาน (Performance Agreement : PA) ประจำปี 2562 ระหว่าง ปลัดกระทรวงสาธารณสุข รองปลัดกระทรวงสาธารณสุข อธิบดี กับรัฐมนตรีว่าการกระทรวงสาธารณสุข ว่าปีงบประมาณ พ.ศ. 2562  กระทรวงสาธารณสุข ได้จัดทำคำรับรองการปฏิบัติงาน รวม 15 แผนงาน 40 โครงการ 55 ตัวชี้วัด ให้หน่วยงานในสังกัดนำไปเป็นแนวทางการดำเนินงาน เน้นหนักใน 5 เรื่องสำคัญดังนี้
1.การพัฒนาระบบบริการปฐมภูมิ ประกอบด้วย คณะกรรมการพัฒนาคุณภาพชีวิตระดับอำเภอ คลินิกหมอครอบครัว และรพ.สต.ติดดาว เพื่อให้ประชาชนได้รับบริการพื้นฐานใกล้บ้าน มีทีมหมอครอบครัวดูแลใกล้ชิด 2.การใช้ยาอย่างสมเหตุผล (RDU) และระบบการจัดการการดื้อยาต้านจุลชีพอย่างบูรณาการ เพื่อลดค่าใช้จ่ายด้านยา ลดการเสียชีวิตจากเชื้อดื้อยา 3.การพัฒนาโครงการเฉลิมพระเกียรติและพื้นที่เฉพาะรักษาวัณโรคปอดรายใหม่ ให้มีอัตราความสำเร็จในการรักษาผู้ป่วยมากกว่าร้อยละ 85 ให้วัณโรคหมดไปจากประเทศไทย
4.การพัฒนาระบบบริหารจัดการกำลังคนด้านสุขภาพ (HRH Transformation) บูรณาการ ข้อมูลบุคลากรให้เห็นเป็นภาพรวมของประเทศ เพื่อการวางแผนการบริหารกำลังคนอย่างมีประสิทธิภาพ และ5.การพัฒนาระบบข้อมูลสารสนเทศด้านสุขภาพ (Digital Transformation) บูรณาการข้อมูลกระทรวงสาธารณสุขให้เป็นหนึ่งเดียว เร่งสร้าง Application PCC, Smart Hospital ระบบ Health Information ระดับจังหวัด ให้เกิดเป็นรูปธรรม
ศาสตราจารย์คลินิก เกียรติคุณ นายแพทย์ปิยะสกลกล่าวต่อว่า การจัดทำคำรับรองการปฏิบัติงานช่วยให้รู้เป้าหมายในการทำงานร่วมกัน เป็นข้อตกลงของทั้ง 2ฝ่ายที่จะทำงานร่วมกันให้บรรลุเป้าหมายที่กำหนดไว้ เน้นการบริหารจัดการเชิงรุก ขับเคลื่อนการดำเนินงานอย่างไร้รอยต่อ นำไปสู่ความเป็นเลิศด้านสาธารณสุข 4 ด้าน คือ ด้านการส่งเสริมสุขภาพป้องกันโรคและคุ้มครองผู้บริโภค การบริการ บุคลากร และการบริหารด้วยธรรมาภิบาล โดยมีการติดตามความคืบหน้าทุก 3, 6, 9 และ 12 เดือน
“คำรับรองการปฏิบัติงานหรือPAเป็นหัวใจของการบริหารงาน เป็นข้อตกลงที่ผ่านการพิจารณาว่าเป้าหมายเราจะทำอะไรในปีที่จะถึง เราจะทำอะไรเพื่อให้บรรลุเป้าหมาย เป็นการยินยอมจะทำงานร่วมกันทั้งสองฝ่าย ซึ่งการทำPAในปีที่ผ่านมา เห็นความสำเร็จของงาน และบรรลุเป้าหมายขององค์กรในหลายเรื่องอาทิ ช่วยแก้วิกฤตทางการเงินการคลังของหน่วยบริการ โครงการ Happy Money Program ช่วยแก้ไขปัญหาด้านการเงินของบุคลากร จึงอยากจะขอฝากการทำPAไว้ในองค์กร ช่วยพัฒนาองค์กรสู่ความสำเร็จ”ศาสตราจารย์คลินิก เกียรติคุณ นายแพทย์ปิยะสกลกล่าว
********************** 1 พฤศจิกายน 2561

ที่มา : https://www.thaigov.go.th/news/contents/details/16495
