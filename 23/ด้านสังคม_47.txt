รัฐบาลไทย-ข่าวทำเนียบรัฐบาล-รองปลัด สธ.เยี่ยมครอบครัวพยาบาลผู้เสียชีวิตและผู้ได้รับบาดเจ็บที่ รพ.บุรีรัมย์

วันพุธที่ 17 ตุลาคม 2561
รองปลัด สธ.เยี่ยมครอบครัวพยาบาลผู้เสียชีวิตและผู้ได้รับบาดเจ็บที่ รพ.บุรีรัมย์
รองปลัดกระทรวงสาธารณสุขลงพื้นที่ เยี่ยมให้กำลังใจครอบครัวผู้เสียชีวิตและผู้ได้รับบาดเจ็บ ในระหว่างปฏิบัติหน้าที่ส่งต่อผู้ป่วยไปรับการรักษาที่โรงพยาบาลบุรีรัมย์เกิดอุบัติเหตุเฉี่ยวชนกับรถกระบะ ผู้บาดเจ็บทุกรายมีอาการดีขึ้น พยาบาลที่บาดเจ็บยังคงรักษาตั
รองปลัดกระทรวงสาธารณสุขลงพื้นที่ เยี่ยมให้กำลังใจครอบครัวผู้เสียชีวิตและผู้ได้รับบาดเจ็บ ในระหว่างปฏิบัติหน้าที่ส่งต่อผู้ป่วยไปรับการรักษาที่โรงพยาบาลบุรีรัมย์เกิดอุบัติเหตุเฉี่ยวชนกับรถกระบะ ผู้บาดเจ็บทุกรายมีอาการดีขึ้น พยาบาลที่บาดเจ็บยังคงรักษาตัวในหอผู้ป่วยหนัก
วันนี้ (17 ตุลาคม 2561) ที่โรงพยาบาลบุรีรัมย์ นายแพทย์ประพนธ์ ตั้งศรีเกียรติกุล รองปลัดกระทรวงสาธารณสุข ได้รับมอบหมายจากนายแพทย์สุขุม กาญจนพิมาย ปลัดกระทรวงสาธารณสุข ลงพื้นที่ติดตามเยี่ยมให้กำลังใจครอบครัวพยาบาลผู้เสียชีวิตและผู้ได้รับบาดเจ็บ จากเหตุรถพยาบาลฉุกเฉินประสบอุบัติเหตุระหว่างส่งต่อผู้ป่วยจากโรงพยาบาลประโคนชัย ไปยังโรงพยาบาลบุรีรัมย์ กล่าวว่า จากการเข้าเยี่ยมพยาบาลที่ได้รับบาดเจ็บที่หอผู้ป่วยหนัก ซึ่งได้รับการผ่าตัดเอาเลือดออกสมองเรียบร้อยแล้ว และผ่าตัดม้ามเนื่องจากม้ามฉีก ขณะนี้อาการปลอดภัยแล้ว แต่ยังคงรักษาตัวอยู่ในหอผู้ป่วยหนัก ได้กำชับให้แพทย์ให้การดูแลรักษาอย่างใกล้ชิด พร้อมให้กำลังใจและให้ทีมสุขภาพจิตเร่งเยียวยาจิตใจ สำหรับผู้ป่วยส่งต่อคลอด แม่และลูกปลอดภัย ส่วนญาติผู้ป่วยที่มีอาการบาดเจ็บทางสมองเล็กน้อย ไม่ต้องผ่าตัด รอสังเกตอาการ กระดูกส้นเท้าและข้อเท้าหัก ได้รับการรักษา อาการดีขึ้นแล้ว ย้ำขอให้โรงพยาบาลทุกแห่งปฏิบัติตามมาตรการป้องกันการเกิดอุบัติเหตุของรถพยาบาล  ของกระทรวงสาธารณสุขอย่างเคร่งครัด
สำหรับเรื่องคดีความให้เป็นหน้าที่ของเจ้าหน้าที่ตำรวจดำเนินการ โดยให้ทางสำนักงานสาธารณสุขจังหวัดบุรีรัมย์ติดตามประสานความร่วมมืออย่างใกล้ชิด เหตุการณ์ดังกล่าวเป็นสิ่งที่ไม่มีใครอยากให้เกิดขึ้น ฝากถึงผู้ใช้รถใช้ถนนให้ขับขี่ด้วยความระมัดระวัง มีสติ ขับรถด้วยความไม่ประมาท ใช้ความเร็วตามที่กฎหมายกำหนด พักผ่อนให้เพียงพอก่อนขับรถหรือเดินทางไกลเมื่อรู้สึกง่วง อ่อนเพลีย เหนื่อยล้า ควรหยุดพักทันทีหรือเปลี่ยนคนขับ ไม่ดื่มเครื่องดื่มแอลกอฮอล์ รวมทั้งยาที่ทำให้ง่วงซึม เช่นยาแก้แพ้ ยาลดน้ำมูก ปฏิบัติตามกฎหมายจราจรอย่างเคร่งครัด ไม่แซงหรือเปลี่ยนช่องการจราจรอย่างกะทันหัน เพื่อป้องกันการเกิดอุบัติเหตุ
********************************* 17 ตุลาคม 2561

ที่มา : https://www.thaigov.go.th/news/contents/details/16148
