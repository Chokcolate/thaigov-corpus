รัฐบาลไทย-ข่าวทำเนียบรัฐบาล-พม. จับมือภาคีเครือข่ายจัดงาน “สร้างไทยไปด้วยกัน : สร้างบ้าน สร้างชุมชน ไทยทุกคนมั่นคง เข้มแข็ง” เนื่องในวันที่อยู่อาศัยโลก (World Habitat Day) ประจำปี 2561

วันพุธที่ 10 ตุลาคม 2561
พม. จับมือภาคีเครือข่ายจัดงาน “สร้างไทยไปด้วยกัน : สร้างบ้าน สร้างชุมชน ไทยทุกคนมั่นคง เข้มแข็ง” เนื่องในวันที่อยู่อาศัยโลก (World Habitat Day) ประจำปี 2561
พม. จับมือภาคีเครือข่ายจัดงาน “สร้างไทยไปด้วยกัน : สร้างบ้าน สร้างชุมชน ไทยทุกคนมั่นคง เข้มแข็ง” เนื่องในวันที่อยู่อาศัยโลก (World Habitat Day) ประจำปี 2561
วันนี้ (10 ต.ค. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน "สร้างไทยไปด้วยกัน : สร้างบ้าน สร้างชุมชน ไทยทุกคนมั่นคง เข้มแข็ง” Housing For All: World Habitat Day Thailand 2018 พร้อมทั้งมอบโล่ประกาศเกียรติคุณ แก่หน่วยงานและบุคคลที่สนับสนุนการพัฒนาที่อยู่อาศัยสำหรับผู้มีรายได้น้อย ซึ่งกระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) และสถาบันพัฒนาองค์กรชุมชน (องค์การมหาชน) หรือ พอช. ร่วมกับคณะกรรมการเศรษฐกิจและสังคมแห่งเอเชียและแปซิฟิก (ESCAP) และมูลนิธิที่อยู่อาศัยแห่งเอเชีย(ACHR) จัดขึ้นเนื่องในวันที่อยู่อาศัยโลก (World Habitat Day) ประจำปี 2561 โดยมีผู้แทนจากองค์กรชุมชน เครือข่ายการพัฒนาที่อยู่อาศัยในประเทศไทย ผู้แทนจากเครือข่ายการพัฒนาที่อยู่อาศัยในประเทศเอเชีย อาทิ ประเทศอินเดีย ศรีลังกา กัมพูชา และอินโดนีเซีย เป็นต้น และผู้แทนจากหน่วยงานที่เกี่ยวข้องจำนวนกว่า 200 คน เข้าร่วมงาน ณ ศูนย์ประชุมสหประชาชาติ ถนนราชดำเนินนอก กรุงเทพฯ
พลเอก อนันตพร กล่าวว่า วันจันทร์แรกของเดือนตุลาคมของทุกปี องค์การสหประชาชาติกำหนดให้เป็น "วันที่อยู่อาศัยโลก”หรือ World Habitat Day โดยมีเป้าหมายเพื่อให้นานาประเทศให้ความสำคัญกับการแก้ไขปัญหาการขาดแคลนที่อยู่อาศัย หรือมีที่อยู่อาศัยที่ไม่เหมาะสม และหาแนวทางแก้ไขปัญหาดังกล่าว และในปี 2561 ได้กำหนดหัวข้อหลักในการรณรงค์ คือ "การจัดการขยะโดยเทศบาล (Municipal Solid Waste Management)” ซึ่งการขจัดขยะเป็นเรื่องสำคัญและมีผลต่อสิ่งแวดล้อม จำเป็นที่ชุมชน ท้องถิ่น และหน่วยงานที่เกี่ยวข้องต้องร่วมมือกันในการจัดการท้องถิ่นและชุมชนต้องมีบทบาทในเรื่องนี้มากขึ้น สำหรับการจัดงานที่อยู่อาศัยของประเทศไทย ในปี 2561 ได้ให้ความสำคัญเรื่องการพัฒนาที่อยู่อาศัยสำหรับทุกคน (Housing for all) การทำให้คนไทยมีบ้านอยู่อาศัยอย่างทั่วถึง รวมถึง ชุมชนเข้มแข็ง มีความมั่นคงในการอยู่อาศัย มีสภาพแวดล้อม ความเป็นอยู่และคุณภาพชีวิตที่ดี โดย "บ้าน” จะเป็นศูนย์กลางของการพัฒนาด้านต่าง ๆ (Housing at a center) ทั้งนี้ หน่วยงานที่เกี่ยวข้องกับการพัฒนาที่อยู่อาศัยในประเทศไทย ได้แก่ กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) สถาบันพัฒนาองค์กรชุมชน (องค์การมหาชน) หรือ พอช. และเครือข่ายขบวนองค์กรชุมชนทั่วประเทศ จึงได้บูรณาการความร่วมมือจัดกิจกรรมต่างๆ เพื่อรณรงค์เนื่องในวันที่อยู่อาศัยโลกตลอดช่วงเดือนตุลาคม
พลเอก อนันตพร กล่าวต่อไปว่า สำหรับการจัดงาน "สร้างไทยไปด้วยกัน : สร้างบ้าน สร้างชุมชน ไทยทุกคนมั่นคง เข้มแข็ง” เนื่องในวันที่อยู่อาศัยโลก ในวันนี้ ประกอบด้วยกิจกรรมต่างๆ อาทิ การจัดบูธนิทรรศการ การจัดเวทีเสวนา ในหัวข้อ "ทิศทางข้างหน้าในการพัฒนาเมืองและที่อยู่อาศัย” และการมอบโล่ประกาศเกียรติคุณให้แก่หน่วยงานและบุคคลที่สนับสนุนการพัฒนาที่อยู่อาศัยสำหรับผู้มีรายได้น้อยจำนวน 15 ราย ได้แก่ 1. เทศบาลเมืองสุรินทร์ จังหวัดสุรินทร์ 2. องค์การบริหารส่วนตำบลข่วงเปา จังหวัดเชียงใหม่ 3. เครือข่ายคนไร้บ้าน 4. คณะทำงานแก้ไขปัญหาที่อยู่อาศัยและพัฒนาคุณภาพชีวิตตำบลระบำ จังหวัดอุทัยธานี 5. โครงการบ้านเอื้ออาทรรัตนาธิเบศร์ (ท่าอิฐ) 6. โครงการบ้านเอื้ออาทรระยอง (วังหว้า) 7. มหาวิทยาลัยวลัยลักษณ์ จังหวัดนครศรีธรรมราช 8. มหาวิทยาลัยราชภัฎพระนคร 9. กรมธนารักษ์10.สำนักปฏิรูปที่ดินเพื่อการเกษตรกรรม (ส.ป.ก.) 11. กรมเจ้าท่า 12. ธนาคารอาคารสงเคราะห์ 13. บริษัท ปูนซิเมนต์ไทย จำกัด (มหาชน) หรือ SCG 14. เครือข่ายชุมชนริมคลอง และ 15.นายจรัส อมรชัยนนท์ (เจ้าของที่ดินชุมชนเมืองใหม่มาลัยทอง)
พลเอก อนันตพร กล่าวต่ออีกว่า ประเทศไทยได้กำหนดแนวทางการพัฒนาที่อยู่อาศัยที่สอดคล้องกับเป้าหมายการพัฒนาที่ยั่งยืน (SDGs) ขององค์การสหประชาติ เป้าหมายที่ 11 เรื่อง "การทำให้เมืองและการตั้งถิ่นฐานของมนุษย์มีความสามารถในการปรับตัว มีภูมิต้านทานและยืดหยุ่นต่อการเปลี่ยนแปลงให้เกิดสุขภาวะอย่างครอบคลุมและยั่งยืน”และวาระใหม่ในการพัฒนาเมือง (New urban agenda –NUA ) โดยคณะรัฐมนตรีได้มีมติรับรองวาระใหม่ในการพัฒนาเมืองตั้งแต่วันที่ 11 ตุลาคม 2559 และมอบหมายให้กระทรวง พม. และกระทรวงมหาดไทยเป็นหน่วยงานหลักจัดทำแผนการพัฒนาเพื่อให้เกิดการพัฒนาอย่างยั่งยืน นอกจากนี้ กระทรวง พม. ได้จัดทำแผนแม่บทพัฒนาที่อยู่อาศัยระยะ 20 ปี ( พ.ศ.2560 - 2579) ซึ่งแผนแม่บทดังกล่าวมีวิสัยทัศน์"คนไทยทุกคนมีที่อยู่อาศัยถ้วนทั่วและมีคุณภาพชีวิตที่ดีภายในปี 2579” โดยเฉพาะกลุ่มประชาชนผู้มีรายได้น้อยกว่า 3 ล้านครัวเรือน ทั้งนี้ แผนแม่บทดังกล่าว มีกลไกในการขับเคลื่อนงาน คือ มีคณะกรรมการนโยบายที่อยู่อาศัยแห่งชาติที่มีนายกรัฐมนตรี เป็นประธาน และมีคณะอนุกรรมการด้านต่างๆ เช่น ด้านที่อยู่อาศัย ด้านการเงินเพื่อที่อยู่อาศัย ฯลฯ รวมทั้งมีคณะกรรมการพัฒนาที่อยู่อาศัยจังหวัด เพื่อให้แต่ละจังหวัดได้มีส่วนร่วมสำคัญในการพัฒนาที่อยู่อาศัยมากขึ้น โดยรัฐบาลมีการเร่งรัดให้มีการจัดทำแผนพัฒนาที่อยู่อาศัยระดับจังหวัดให้แล้วเสร็จภายในเดือนธันวาคม 2562 ส่วนที่ยังอยู่ในระหว่างการดำเนินการ เช่น การจัดตั้งกองทุนพัฒนาที่อยู่อาศัยผู้มีรายได้น้อย และการจัดตั้งศูนย์ข้อมูลที่อยู่อาศัยการใช้ที่ดินรัฐสำหรับที่อยู่อาศัยผู้มีรายได้น้อย ฯลฯ
พลเอก อนันตพร กล่าวเพิ่มเติมว่า จากการขับเคลื่อนแผนแม่บทพัฒนาที่อยู่อาศัยในปี 2560 รัฐบาลโดยกระทรวง พม. ได้จัดที่อยู่อาศัยสำหรับผู้มีรายได้น้อยในหลายรูปแบบ เพื่อให้สอดคล้องกับความต้องการและความสามารถในการจ่ายของทุกกลุ่มเป้าหมาย จำนวนทั้งสิ้น 79,785 ครัวเรือน สำหรับพื้นที่ชนบท รัฐบาลได้ให้ความสำคัญในการจัดที่ดินทำกินสำหรับผู้ไร้ที่ดินทำกิน โดยสนับสนุนการสร้างชุมชนใหม่ในพื้นที่ที่ถูกยึดคืนจากการครอบครองที่ไม่ถูกต้อง โดยให้สำนักงานปฏิรูปที่ดินเพื่อเกษตรกรรม (ส.ป.ก.) ร่วมกับหน่วยงานต่างๆ ในการจัดการ และให้ พอช.สนับสนุนการพัฒนาที่อยู่อาศัย สำหรับการแก้ไขปัญหาชุมชนแออัดตามโครงการบ้านมั่นคงในเมืองไปสู่บ้านมั่นคงในชนบท มีการสนับสนุนการใช้ที่ดินรัฐที่ชุมชนอาศัยอยู่แล้ว หรือ ที่ดินรัฐที่ยังไม่ได้ใช้ประโยชน์อื่นมาจัดเป็นที่อยู่อาศัยชุมชนการจัดให้สหกรณ์เช่าที่ดินในลักษณะแปลงรวมในราคาผ่อนปรนโดยกรมธนารักษ์ รวมทั้งการเปิดโอกาสให้ชุมชนที่อาศัยอยู่ในที่ดินที่กรมเจ้าท่าดูแล ได้มีโอกาสปรับปรุงซ่อมแซมที่อยู่อาศัย การจัดระเบียบและการวางผังการพัฒนาที่อยู่อาศัยชุมชนควบคู่กับการพัฒนาสภาพแวดล้อมและเศรษฐกิจชุมชน นอกจากนี้ พอช. มีเป้าหมายสนับสนุนการสร้างบ้านมั่นคงชนบทในที่ดิน ส.ป.ก.ประมาณ 2,000 ครัวเรือน ซึ่งขณะนี้ดำเนินการไปเรียบร้อยแล้วในพื้นที่หลายจังหวัด
"อย่างไรก็ตาม ตนเชื่อมั่นว่างานพัฒนาที่อยู่อาศัยในประเทศไทย มีทั้งแผนแม่บทการพัฒนาที่อยู่อาศัยระดับชาติเป็นกลไกของคณะกรรมการทั้งในระดับชาติและระดับจังหวัด และการให้ความสำคัญกับกระบวนการมีส่วนร่วมของภาคีเครือข่าย โดยรัฐให้การสนับสนุนในเรื่องงบประมาณ และการคลี่คลายปัญหาข้อติดขัดต่างๆ ทำให้การพัฒนาที่อยู่อาศัยในประเทศไทยสามารถบรรลุเป้าหมายตามแผนแม่บทฯ ของประเทศสู่เป้าหมายการพัฒนาที่ยั่งยืน โดยประเทศไทยพร้อมที่จะร่วมมือและแลกเปลี่ยนเรียนรู้ประสบการณ์การพัฒนาที่อยู่อาศัยสำหรับผู้มีรายได้น้อย กับสมาชิกประเทศอาเซียนและประเทศอื่นๆ ต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/16004
