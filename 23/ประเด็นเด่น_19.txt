รัฐบาลไทย-ข่าวทำเนียบรัฐบาล-กระทรวงมหาดไทยชี้แจง ความคืบหน้าการดำเนินงานโครงการไทยนิยม ยั่งยืน

วันพุธที่ 7 พฤศจิกายน 2561
กระทรวงมหาดไทยชี้แจง ความคืบหน้าการดำเนินงานโครงการไทยนิยม ยั่งยืน
กระทรวงมหาดไทยชี้แจง ความคืบหน้าการดำเนินงานโครงการไทยนิยม ยั่งยืน
เมื่อวันที่ 28 ตุลาคม 2561 นายพรพจน์ เพ็ญพาส รองปลัดกระทรวงมหาดไทย สำนักงานปลัดกระทรวงมหาดไทย กระทรวงมหาดไทย และนายบุญธรรม เลิศสุขีเกษม รองปลัดกระทรวงมหาดไทย ในฐานะผู้ช่วยเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ชี้แจงประเด็นข้อเรียกร้องให้ชี้แจงผลการดำเนินงานโครงการไทยนิยม ยั่งยืน  โดยจากกรณีดังกล่าวมีข้อเท็จจริง ดังนี้
1. โครงการไทยนิยม ยั่งยืน ประกอบไปด้วยโครงการ/กิจกรรมของส่วนราชการต่าง ๆ ภายใต้แผนงานโครงการไทยนิยม ยั่งยืน เป็นการบูรณาการการทำงานร่วมกันกับหน่วยงานในพื้นที่ทุกระดับ เพื่อแก้ไขปัญหาด้านเศรษฐกิจ สังคม และความมั่นคง โดยมุ่งพัฒนาเศรษฐกิจฐานราก ลดความเหลื่อมล้ำ เน้นการมีส่วนร่วมของประชาชน ในการร่วมคิด ร่วมทำ โดยลงพื้นที่เพื่อวิเคราะห์สภาพปัญหา ความต้องการของประชาชนในหมู่บ้าน/ชุมชน ไปแล้วจำนวน 4 ครั้ง ในระหว่างวันที่ 21 กุมภาพันธ์ - 30 มิถุนายน 2561 ซึ่งเป็นช่วงแรกของการขับเคลื่อน
2. สำหรับในช่วงขณะนี้การดำเนินโครงการไทยนิยม ยั่งยืน มีความคืบหน้าไปตามลำดับ โดยมีโครงการที่กำหนดจะดำเนินการแล้วเสร็จภายในเดือนธันวาคม 2561 คือ โครงการพัฒนาคุณภาพชีวิตเพื่อขับเคลื่อนเศรษฐกิจฐานรากในพื้นที่ (โครงการหมู่บ้าน/ชุมชนละ 2 แสนบาท) ดำเนินการโดย กรมการปกครอง และโครงการพัฒนาคุณภาพชีวิตผู้ถือบัตรสวัสดิการแห่งรัฐ ดำเนินการโดย กระทรวงการคลัง และโครงการที่อยู่ระหว่างการดำเนินการ ได้แก่ โครงการปฏิรูปโครงสร้างการผลิตภาคการเกษตร ดำเนินการโดย กระทรวงเกษตรและสหกรณ์ โครงการพัฒนาหมู่บ้านและชุมชนอย่างยั่งยืนโดยศาสตร์พระราชาตามแนวทางประชารัฐ โดยสำนักงานกองทุนหมู่บ้านและชุมชนเมืองแห่งชาติ และโครงการชุมชนท่องเที่ยว OTOP นวัตวิถี ดำเนินการโดย กรมการพัฒนาชุมชน มีชุมชนเข้าร่วมโครงการ 3,273 ชุมชน ซึ่งขณะนี้ในหมู่บ้าน/ชุมชน OTOP นวัตวิถี กำลังร่วมกันดำเนินการตามเป้าหมายอย่างเข้มแข็งเพื่อให้เป็นไปตามแนวทางที่กำหนด
3. ตามที่ได้มีผู้กล่าวถึงการดำเนินโครงการไทยนิยม ยั่งยืน ขณะนี้ดูซบเซา ไม่เคลื่อนไหวนั้น กระทรวงมหาดไทย ในฐานะฝ่ายเลขานุการคณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ได้ขอความร่วมมือทุกส่วนราชการที่มีโครงการ/กิจกรรม ภายใต้โครงการไทยนิยม ยั่งยืน ในการขับเคลื่อนการดำเนินการในพื้นที่และการเผยแพร่ประชาสัมพันธ์ข้อมูลข่าวสารต่าง ๆ ขอให้ทำความเข้าใจหรือให้อ้างถึงว่าเป็นโครงการ/กิจกรรม ภายใต้ “โครงการไทยนิยม ยั่งยืน” เพื่อให้พี่น้องประชาชนที่อาจจะไม่ทราบว่าโครงการ/กิจกรรมดังกล่าวเป็นส่วนหนึ่งของโครงการไทยนิยม ยั่งยืน ได้รับรู้และรับทราบโดยทั่วกันด้วย
-------------------------

ที่มา : https://www.thaigov.go.th/news/contents/details/16550
