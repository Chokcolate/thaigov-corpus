รัฐบาลไทย-ข่าวทำเนียบรัฐบาล-รมว.ทส. ตรวจเยี่ยมและมอบนโยบายกรมป่าไม้

วันพุธที่ 24 ตุลาคม 2561
รมว.ทส. ตรวจเยี่ยมและมอบนโยบายกรมป่าไม้
รัฐมนตรีว่าการกระทรวงทรัพยากรธรรมชาติและสิ่งแวดล้อม ตรวจติดตามความก้าวหน้าการดำเนินงานพร้อมมอบนโยบายกรมป่าไม้
รมว.ทส. ตรวจเยี่ยมและมอบนโยบายกรมป่าไม้
วันนี้ (19 ตุลาคม 2561) เวลา 13.30 น. รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์  กาญจนรัตน์) ตรวจเยี่ยมและติดตามความก้าวหน้าการดำเนินงานตามนโยบายรัฐบาลของกรมป่าไม้ พร้อมมอบนโยบายเพื่อเป็นแนวทางในการดำเนินงาน โดยมี นายพงศ์บุณย์  ปองทอง รองปลัดกระทรวงทรัพยากรธรรมชาติและสิ่งแวดล้อม รักษาราชการแทนอธิบดีกรมป่าไม้ และผู้บริหาร ข้าราชการ พนักงาน เจ้าหน้าที่กรมป่าไม้ เข้าร่วมรับฟังและบรรยายสรุปความก้าวหน้าการดำเนินงานตามนโยบายรัฐบาลและตามข้อสั่งการของรัฐมนตรีว่าการกระทรวงทรัพยากรธรรมชาติและสิ่งแวดล้อม ณ ห้องประชุมใหญ่ ชั้น 2 อาคารเทียมคมกฤส กรมป่าไม้
ในการมอบนโยบาย รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ให้แนวทางในการดำเนินงาน ดังนี้
1) การแก้ปัญหาเรื่องคนกับป่า ในการดำเนินงานให้ยึดความสุขของประชาชนเป็นหลักควบคู่ไปกับการอนุรักษ์และฟื้นฟูพื้นที่ป่า "ให้ประชาชนอยู่กับป่าได้อย่างมีความสุข สมดุล และยั่งยืน"
2) เรื่องเกี่ยวกับกฏหมาย พระราชบัญญัติสวนป่า โฉนดชุมชน
3) การส่งเสริมให้ประชาชนปลูกไม้เศรษฐกิจเพื่อสร้างรายได้ โดยจะต้องมีการบูรณาการความร่วมมือกับกระทรวงเกษตรและสหกรณ์ และกระทรวงพานิชย์ ให้เข้ามามีส่วนร่วมในเรื่องนี้
สิ่งสำคัญคือ ทุกวันนี้มีการเปลี่ยนแปลงของโลก "ขอให้เจ้าหน้าที่ผู้บฏิบัติงานปรับตัวตามการเปลี่ยนแปลง"
โอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้บำรุงต้นไม้ทรงปลูก "พญาสัตบรรณ" ของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงปลูกไว้บริเวณด้านหน้าอาคารเทียมคมกฤส เมื่อ ปี พ.ศ. 2540 และบำรุงต้นไม้ที่ รมว.ทส. ได้เคยมาปลูกไว้ พร้อมทั้งเยี่ยมชมศูนย์ปฏิบัติการพิทักษ์ป่า กระทรวงทรัพยากรธรรมชาติและสิ่งแวดล้อม (ศปก.พป.) อีกด้วย

ที่มา : https://www.thaigov.go.th/news/contents/details/16213
