รัฐบาลไทย-ข่าวทำเนียบรัฐบาล-ศูนย์พึ่งได้ รพ.ปทุมธานี ดูแลช่วยเหลือเด็กและสตรีที่ถูกกระทำรุนแรงแบบวันสตอป เซอร์วิส

วันอาทิตย์ที่ 4 พฤศจิกายน 2561
ศูนย์พึ่งได้ รพ.ปทุมธานี ดูแลช่วยเหลือเด็กและสตรีที่ถูกกระทำรุนแรงแบบวันสตอป เซอร์วิส
ศูนย์พึ่งได้ โรงพยาบาลปทุมธานี ให้การดูแลเด็กและสตรีที่ถูกกระทำรุนแรงแบบวันสตอป เซอร์วิส  เชื่อมโยงหน่วยงานที่เกี่ยวข้อง ดูแลความสะดวก ปลอดภัย การพิทักษ์สิทธิ์ และรักษาความลับผู้ป่วยและครอบครัว
ศูนย์พึ่งได้ โรงพยาบาลปทุมธานี ให้การดูแลเด็กและสตรีที่ถูกกระทำรุนแรงแบบวันสตอป เซอร์วิส  เชื่อมโยงหน่วยงานที่เกี่ยวข้อง ดูแลความสะดวก ปลอดภัย การพิทักษ์สิทธิ์ และรักษาความลับผู้ป่วยและครอบครัว
วันนี้ (4 พฤศจิกายน 2561) คณะผู้เข้าร่วมประชุมการประชุมระดับโลก ว่าด้วยการป้องกันการบาดเจ็บ และส่งเสริมความปลอดภัย ครั้งที่ 13 จำนวน 14 คน ศึกษาดูงานการดำเนินงานช่วยเหลือเด็กและสตรีที่ถูกกระทำรุนแรงของศูนย์พึ่งได้ (OSCC) โรงพยาบาลปทุมธานี จ.ปทุมธานี
นายแพทย์อนุกูล ไทยถานันดร์ ผู้อำนวยการโรงพยาบาลปทุมธานี ให้สัมภาษณ์ว่า ศูนย์พึ่งได้ (OSCC) โรงพยาบาลปทุมธานี เปิดให้บริการเมื่อกันยายน 2545 ให้การดูแลเด็ก สตรี และผู้ประสบปัญหาความรุนแรงในครอบครัว ปัญหาตั้งครรภ์ไม่พร้อม และปัญหาสังคมต่าง ๆ จัดระบบบริการแบบครบวงจร เน้นการทำงานในรูปแบบบูรณาการ โดยทีมสหวิชาชีพ อาทิ แพทย์ พยาบาล นักสังคมสงเคราะห์ นักจิตวิทยา และนักวิชาชีพอื่น ๆ และหน่วยงานภายนอก ได้แก่ พนักงานเจ้าหน้าที่ ตำรวจ อัยการ ศาล และองค์ภาคเอกชนต่างๆ ยึดหลักการพิทักษ์สิทธิ์และการรักษาความลับของผู้ป่วยและครอบครัว และจัดสถานที่เป็นสัดส่วน แยกออกจากการให้บริการผู้ป่วยระบบปกติ เพื่อให้ผู้ที่ประสบปัญหารับบริการด้วยความรู้สึกปลอดภัยและไว้วางใจ รวมทั้งมีการประสานงานส่งต่อและติดตามผล ทำให้สามารถจัดการช่วยเหลือกรณีที่มีความยุ่งยากซับซ้อนได้อย่างมีประสิทธิภาพ
ผลการดำเนินงานที่ผ่านมามีผู้รับบริการด้านความรุนแรงในครอบครัวและตั้งครรภ์ไม่พร้อมเพิ่มมากขึ้น โดยมีผู้ถูกกระทำรุนแรงในครอบครัวรับบริการในปีงบประมาณ 2561 จำนวน 290 ราย และผู้มีปัญหาการตั้งครรภ์ไม่พร้อมรับบริการ 112 ราย ซึ่งเกิดจากการสร้างความร่วมมือและพัฒนาองค์ความรู้เครือข่ายในพื้นที่ เช่น องค์การปกครองส่วนท้องถิ่น สถาบันการศึกษา และองค์ภาคเอกชน ช่วยให้กลุ่มเสี่ยงและกลุ่มผู้ถูกกระทำความรุนแรงที่อยู่ในพื้นที่เข้ามารับบริการได้รวดเร็วมากขึ้น และการประชาสัมพันธ์ให้ประชาชนรับทราบและเกิดความไว้วางใจเข้ามารับบริการ ทำให้ศูนย์ OSCC โรงพยาบาลปทุมธานีเป็นที่ยอมรับและศึกษาดูงานจากหน่วยงานต่าง ๆ ทั้งภายในประเทศและต่างประเทศ ล่าสุดได้รับรางวัลรางวัลชนะเลิศ ร่วมกับสำนักงานอัยการจังหวัดปทุมธานี ในงานพระราชทานรางวัลสำนักงานอัยการจังหวัดยุติความรุนแรงดีเด่น ประจำปี พ.ศ.2560 จากพระเจ้าหลานเธอ พระองค์เจ้าพัชรกิติยาภา เมื่อเดือนพฤษภาคม 2561
ทั้งนี้ กระทรวงสาธารณสุข ได้จัดตั้งศูนย์พึ่งได้ (OSCC) ในโรงพยาบาลทุกแห่ง ตามมติคณะรัฐมนตรีเมื่อปี 2542 เพื่อเป็นศูนย์บริการช่วยเหลือเด็กและสตรีในภาวะวิกฤตจากความรุนแรงอย่างครบวงจร โดยให้บริการช่วยเหลือด้านการแพทย์และสาธารณสุข เป็นศูนย์แจ้งเหตุกรณีเด็กและสตรีถูกทำร้าย ทางสายด่วน 1669 สนับสนุนการได้รับความยุติธรรมทางกฎหมาย บริการสังคมสงเคราะห์และให้ความคุ้มครอง รวมทั้งเป็นศูนย์ข้อมูลในการประสานการให้ความช่วยเหลือระหว่างหน่วยงานที่เกี่ยวข้อง
****************************************  4 พฤศจิกายน 2561

ที่มา : https://www.thaigov.go.th/news/contents/details/16546
