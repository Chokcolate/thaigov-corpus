รัฐบาลไทย-ข่าวทำเนียบรัฐบาล-สธ.หารือ 9 องค์กรวิชาชีพ จัดระบบการทำงาน ปลอดภัยทั้งผู้ให้บริการและผู้รับบริการ

วันอังคารที่ 27 พฤศจิกายน 2561
สธ.หารือ 9 องค์กรวิชาชีพ จัดระบบการทำงาน ปลอดภัยทั้งผู้ให้บริการและผู้รับบริการ
กระทรวงสาธารณสุขหารือ 9 องค์กรวิชาชีพ จัดระบบการทำงาน นำเทคโนโลยีเข้ามาช่วย ให้เกิดความปลอดภัยทั้งผู้ให้บริการและผู้รับบริการ ดูแลสวัสดิการเจ้าหน้าที่ ค่าตอบแทน บ้านพัก พัฒนาองค์กรสร้างสุข
กระทรวงสาธารณสุขหารือ 9 องค์กรวิชาชีพ จัดระบบการทำงาน นำเทคโนโลยีเข้ามาช่วย ให้เกิดความปลอดภัยทั้งผู้ให้บริการและผู้รับบริการ ดูแลสวัสดิการเจ้าหน้าที่ ค่าตอบแทน บ้านพัก พัฒนาองค์กรสร้างสุข
นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ภายหลังประชุมหารือกับ 9 องค์กรวิชาชีพ ได้แก่ แพทย์ พยาบาล เภสัชกร นักเทคนิคการแพทย์ แพทย์แผนไทย ทันตแพทย์ นักรังสีการแพทย์ สาธารณสุขชุมชน และกายภาพบำบัดว่า ได้หารือ 9 องค์กรวิชาชีพเพื่อจัดระบบการทำงาน ให้โรงพยาบาลทุกแห่งจัดระบบบริการที่คำนึงถึงความปลอดภัยของผู้ป่วยและบุคลากรสาธารณสุข (Patient and Personnel Safety : 2P Safety) จะต้องปรับระบบการทำงาน ให้เจ้าหน้าที่มีความสมดุลในชีวิตการทำงาน มีชั่วโมงการปฏิบัติงานที่เหมาะสม ลดชั่วโมงการทำงานที่มากกว่าที่ควรจะเป็น ไม่ให้เกิดความเหนื่อยล้าซึ่งส่งผลกระทบต่อผู้ใช้บริการลดภาระงานที่ไม่จำเป็นหรือให้ผู้อื่นทำแทน ทั้งในโรงพยาบาล ในชุมชน และการส่งต่อผู้ป่วย รวมทั้งดูแลสวัสดิการเจ้าหน้าที่ ค่าตอบแทน บ้านพัก พัฒนาองค์กรสร้างสุข
นายแพทย์สุขุมกล่าวต่อว่า ได้ให้แต่ละวิชาชีพจัดทำรายละเอียดการทำงานโดยคำนึงถึงอนาคตที่ประเทศไทยเข้าสู่สังคมผู้สูงอายุ โรคต่าง ๆ มีความซับซ้อนเพิ่มขึ้น ต้องจัดทีมหมอครอบครัวให้เพียงพอ และมีการนำเทคโนโลยีเข้ามาช่วยในการทำงาน  และกระทรวงฯ จะนำข้อมูลที่ได้มาจัดระบบบุคลากรสาธารณสุขให้ครบวงจรทุกมิติ เป็นแผนแม่บทในอนาคต โดยศึกษาตามบริบทโรงพยาบาลในแต่ละระดับว่า จะต้องมีบุคลากรเท่าไหร่ รูปการทำงานเป็นทีม และการกำหนดกลุ่มงานที่เหมาะสม Happy work place และ healthy work place ได้ให้แต่ละวิชาชีพไปจัดทำรายละเอียดให้ชัดเจนและจะมาหารืออีกครั้งใน 2 สัปดาห์
นอกจากนี้ ต้องให้ความสำคัญกับมาตรฐานความปลอดภัยในการส่งต่อผู้ป่วยและรถพยาบาล เพื่อสร้างความมั่นใจให้กับผู้ป่วยและเจ้าหน้าที่ กรณีเกิดประสบอุบัติเหตุ กระทรวงพร้อมสนับสนุนดูแลเยียวยา” นายแพทย์สุขุมกล่าว
**************************************** 27 พฤศจิกายน 2561

ที่มา : https://www.thaigov.go.th/news/contents/details/17127
