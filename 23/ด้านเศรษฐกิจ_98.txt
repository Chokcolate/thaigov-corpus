รัฐบาลไทย-ข่าวทำเนียบรัฐบาล-เลขาธิการ คปภ. ย้ำนโยบายคุ้มครองสิทธิประโยชน์ประชาชนด้านประกันภัย

วันศุกร์ที่ 12 ตุลาคม 2561
เลขาธิการ คปภ. ย้ำนโยบายคุ้มครองสิทธิประโยชน์ประชาชนด้านประกันภัย
• โดยตรวจเข้มนายหน้าประกันภัยรวมถึงธนาคารพาณิชย์ที่ได้รับใบอนุญาตเป็นนายหน้าประกันภัยทั่วประเทศ พร้อมประชุมให้ธนาคารขายประกันภัยปฏิบัติตามกฎหมายอย่างเคร่งครัด
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่าที่ผ่านมา สำนักงาน คปภ. มีนโยบายที่ชัดเจนในการขับเคลื่อนการคุ้มครองผู้บริโภคด้านการประกันภัยตั้งแต่กระบวนการต้นน้ำจนถึงปลายน้ำ เพื่อกำกับดูแลการดำเนินงานของบริษัทประกันภัยให้อยู่บนพื้นฐานความถูกต้องเป็นไปตามหลักกฎหมาย และจรรยาบรรณของผู้ประกอบธุรกิจประกันภัย โดยเฉพาะการคุ้มครองสิทธิประโยชน์เชิงป้องกัน (Preventive) ทั้งการกำกับดูแลด้านเสถียรภาพความมั่นคงทางการเงินของบริษัทประกันภัย (Prudential Supervision) และการยกระดับพฤติกรรมทางการตลาดของอุตสาหกรรมประกันภัย (Market Conduct) ซึ่งหนึ่งในกระบวนการสำคัญในการกำกับพฤติกรรมทางการตลาดของระบบประกันภัยเพื่อให้ประชาชนผู้บริโภคเกิดความเชื่อมั่น และเชื่อถือ คือกระบวนการตรวจสอบคนกลางประกันภัยที่เข้มข้น ที่ได้มีการดำเนินการอย่างต่อเนื่อง โดยมีวัตถุประสงค์เพื่อให้คนกลางประกันภัยมีการปฏิบัติงานที่สอดคล้องกับกฎหมาย กฎระเบียบ รวมทั้งประชาชนได้รับประโยชน์สูงสุดจากการทำประกันภัย ซึ่งขอบเขตการตรวจสอบครอบคลุมตัวแทนและนายหน้าประกันภัย ทั้งประเภทบุคคลธรรมดาและประเภทนิติบุคคล รวมถึงธนาคารที่ได้รับใบอนุญาตเป็นนายหน้าประกันภัยด้วย เนื่องจากทุกช่องทางถือเป็นช่องทางการเข้าถึงระบบประกันภัยของประชาชนที่ล้วนแล้วแต่มีความสำคัญ
ในปี 2561 สำนักงาน คปภ. ยังคงดำเนินการออกตรวจสอบนายหน้าประกันภัยประเภทนิติบุคคล รวมถึงธนาคารอย่างเข้มข้นต่อเนื่อง สำหรับการตรวจสอบธนาคารพาณิชย์นั้น สำนักงาน คปภ. ได้จัดทีมดำเนินการออกตรวจทั้งในส่วนกลางและส่วนภูมิภาคเพื่อให้ครอบคลุมสาขาของธนาคารที่มีอยู่ทั่วประเทศ โดยอาศัยกำลังสำคัญของสำนักงาน คปภ. ในส่วนภูมิภาคที่กระจายอยู่ทั่วประเทศ และในการตรวจสอบธนาคารพาณิชย์ สำนักงาน คปภ. ยังได้ประสานความร่วมมือกับธนาคารแห่งประเทศไทย (ธปท.) ในฐานะหน่วยงานกำกับดูแลหลักของภาคธนาคารร่วมกันตรวจสอบการดำเนินการของธนาคารที่ทำหน้าที่เสนอขายผลิตภัณฑ์ประกันภัยให้ประชาชน รวมถึงยังมีการบูรณาการความร่วมมือกับสมาคมธนาคารไทย โดยได้มีการประชุมหารือร่วมกันเพื่อแลกเปลี่ยนข้อมูลที่เป็นประโยชน์ในการกำกับดูแลควบควบคุมคุณภาพการเสนอขายผลิตภัณฑ์ประกันภัยของธนาคารอย่างต่อเนื่อง ทั้งนี้ ผลจากการตรวจสอบหากพบการกระทำความผิด สำนักงาน คปภ. จะใช้มาตรการจากเบาไปหาหนัก เพื่อเปิดโอกาสให้มีการปรับปรุงแก้ไขก่อน ควบคู่ไปกับการแจ้งข้อสังเกตไปยังธนาคารแห่งประเทศไทย และธนาคารพาณิชย์ที่เกี่ยวข้องด้วย
อนึ่ง กระบวนการออกตรวจสอบของ สำนักงาน คปภ. ครอบคลุมการตรวจสอบพฤติกรรมทางการตลาดในการเสนอขายผลิตภัณฑ์ประกันภัยของธนาคารในทุกด้าน ตั้งแต่การตรวจสอบพื้นที่ที่ทำการเสนอขายผลิตภัณฑ์ประกันภัย การตรวจสอบคุณสมบัติของพนักงานที่เสนอขาย กระบวนการควบคุมคุณภาพการเสนอขายผลิตภัณฑ์ประกันภัย เอกสารประกอบการเสนอขาย ระบบการควบคุมภายในและระบบการควบคุมความเสี่ยง และยังรวมถึงกระบวนการเสนอขายและการให้ข้อมูลของพนักงานกับลูกค้าว่ามีความถูกต้องเพียงพอหรือไม่ นอกจากนี้ ยังได้มีการประชุมเชิญผู้บริหารของธนาคารเข้ามารับฟังแนวนโยบายในการกำกับดูแลคนกลางประกันภัย เพื่อให้เกิดความชัดเจนในการให้ข้อมูลของธนาคารต่อผู้บริโภคในการซื้อผลิตภัณฑ์ประกันภัย โดยล่าสุดเมื่อวันที่ 2 ตุลาคม ที่ผ่านมา เนื่องในโอกาสที่เลขาธิการ คปภ. พร้อมคณะผู้บริหารสำนักงาน คปภ. ได้ลงพื้นที่จังหวัดพัทลุง จึงได้เชิญนายปิยะ วงศ์แสงคำประธานชมรมธนาคารจังหวัดพัทลุง กรรมการชมรม และผู้แทนจากธนาคารพาณิชย์ สถาบันการเงินทั้ง 13 แห่งในจังหวัดพัทลุงมาประชุมเพื่อรับมอบนโยบายเกี่ยวกับการเสนอขายกรมธรรม์ประกันภัยผ่านธนาคาร โดยเน้นย้ำให้ธนาคารปฏิบัติตามกฎหมายอย่างเคร่งครัด เพื่อลดปัญหาข้อร้องเรียน และขจัดปัญหาการฝ่าฝืนกฎหมายที่อาจสุ่มเสี่ยงต่อการถูกดำเนินคดีและเพิกถอนใบอนุญาต
“เพื่อให้ประชาชนได้รับความคุ้มครองจากการทำประกันภัยมากที่สุด สำนักงาน คปภ. จึงขอให้ประชาชนที่สนใจในการทำประกันภัย มีการตรวจสอบใบอนุญาตผู้เสนอขาย แจ้งความต้องการการทำประกันภัยให้ชัดเจน ตรวจสอบเอกสารก่อนที่จะยืนยันการทำประกันภัยเพื่อให้มั่นใจว่าได้รับความคุ้มครองตรงตามที่ต้องการ โดยสามารถศึกษาข้อมูลเพิ่มเติมได้จากข้อแนะนำประชาชนในการซื้อประกันภัยผ่านธนาคารจากเว็บไซต์ของสำนักงาน คปภ. (www.oic.or.th) ทั้งนี้ หากมีเรื่องปรึกษา/ร้องเรียนเกี่ยวกับการทำประกันภัย สามารถติดต่อมายังสำนักงาน คปภ. ได้ทั้งในส่วนกลางและส่วนภูมิภาคทั่วประเทศ หรือสายด่วน คปภ. 1186” เลขาธิการ คปภ. กล่าวย้ำในตอนท้าย

ที่มา : https://www.thaigov.go.th/news/contents/details/16046
