รัฐบาลไทย-ข่าวทำเนียบรัฐบาล-พม. ร่วมประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ ประจำปีงบประมาณ พ.ศ. 2562 คณะที่ 5.1 ครั้งที่1/2561

วันศุกร์ที่ 30 พฤศจิกายน 2561
พม. ร่วมประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ ประจำปีงบประมาณ พ.ศ. 2562 คณะที่ 5.1 ครั้งที่1/2561
พม. ร่วมประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ ประจำปีงบประมาณ พ.ศ. 2562 คณะที่ 5.1 ครั้งที่1/2561
เมื่อวันที่ 29 พ.ย. 61 เวลา 09.00 พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) ร่วมประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ประจำปีงบประมาณ พ.ศ. 2562 คณะที่5.1 ครั้งที่1/2561 เพื่อพิจารณาแนวทางขับเคลื่อนแผนงานบูรณาการฯ งบประมาณประจำปี พ.ศ. 2562 ได้แก่ 1) แผนงานบูรณาการพัฒนาศักยภาพคนตลอดช่วงชีวิต และ 2) แผนงานบูรณาการสร้างความเสมอภาคเพื่อรองรับสังคมผู้สูงอายุ โดยมี พลเอก ฉัตรชัย สาริกัลยะ รองนายกรัฐมนตรี เป็นประธานการประชุม ณ ห้องประชุม 301 ตึกบัญชาการ 1 ทำเนียบรัฐบาล
พลเอก อนันตพร กล่าวว่า ตามที่พระราชบัญญัติงบประมาณรายจ่ายประจำปีงบประมาณ พ.ศ. 2562 ได้ผ่านการพิจารณาของสภานิติบัญญัติแห่งชาติ และตามระเบียบว่าด้วยการบริหารงบประมาณรายจ่ายสำหรับแผนงานบูรณาการ พ.ศ. 2559 กำหนดให้หน่วยงานจัดทำแผนการปฏิบัติงานและแผนการใช้จ่ายงบประมาณ ส่งให้สำนักงบประมาณพิจารณาให้ความเห็นชอบก่อนวันเริ่มต้นปีงบประมาณ กระทรวงการพัฒนาสังคมและความมั่นคงของมนุษย์ (พม.) โดยสำนักงานปลัดกระทรวง พม. เป็นเจ้าภาพแผนงานบูรณาการพัฒนาศักยภาพคนตลอดช่วงชีวิต ได้ร่วมกับหน่วยงานภายใต้แผนงานบูรณาการฯ จัดทำแผนการปฏิบัติงานและแผนการใช้จ่ายงบประมาณ เพื่อเป็นกรอบแนวทางในการขับเคลื่อนแผนงานประจำปี พ.ศ. 2562 เสนอสำนักงบประมาณให้ความเห็นชอบเรียบร้อยแล้ว
พลเอก อนันตพร กล่าวต่อไปว่า สำหรับเป้าหมายแผนงานบูรณาการพัฒนาศักยภาพคนตลอดช่วงชีวิต ประจำปี พ.ศ. 2562 ได้แก่ เป้าหมายที่ 1 คนไทยมีการพัฒนาศักยภาพตลอดช่วงชีวิต ประกอบด้วย แนวทางที่ 1 ส่งเสริมการเกิดอย่างมีคุณภาพและการมีพัฒนาการสมวัย (0-5 ปี) แนวทางที่ 2 ส่งเสริมการเรียนรู้และทักษะการดำรงชีวิตสู่ศตวรรษที่ 21 (5 - 21 ปี) แนวทางที่ 3 พัฒนาทักษะและสมรรถนะสู่ศตวรรษที่ 21 อย่างต่อเนื่อง (15-59 ปี) แนวทางที่ 4 เสริมสร้างทักษะดำรงชีวิต การเรียนรู้และการพัฒนาตลอดชีวิต (60 ปีขึ้นไป) และเป้าหมายที่ 2 คนไทยทุกช่วงวัยมีความมั่นคงในชีวิต ประกอบด้วย แนวทางที่ 1 สร้างความพร้อมให้เด็กปฐมวัย (0-5 ปี) แนวทางที่ 2 พัฒนาโอกาสทางการศึกษาในระดับที่สูงขึ้น และเสริมสร้างประสบการณ์การเรียนรู้ (5-21ปี) แนวทางที่ 3 สร้างความมั่นคงให้ชีวิตแรงงาน (15 - 59 ปี) แนวทางที่ 4 สร้างความมั่นคงในชีวิตของผู้สูงอายุ (60 ปีขึ้นไป) ส่วนของแนวทางการกำกับติดตาม และรายงานผลการดำเนินงานตามแผนงานบูรณาการพัฒนาศักยภาพคนตลอดช่วงชีวิต ประจำปีงบประมาณ พ.ศ. 2562 นั้นได้กำหนดหน่วยงานเจ้าภาพตามช่วงวัยเพื่อการติดตามประเมินผลแต่ละช่วงวัย ประกอบด้วย ช่วงวัยเด็กปฐมวัย/แรกเกิด (0 - 5 ปี) มีกระทรวงสาธารณสุข เป็นหน่วยงานเจ้าภาพ ช่วงวัยเด็กวัยเรียน วัยรุ่น นักศึกษา (5 - 21 ปี) มีกระทรวง พม.ร่วมกับกระทรวงศึกษาธิการ เป็นหน่วยงานเจ้าภาพ ช่วงวัยแรงงาน (15 - 59 ปี) มีกระทรวงแรงงานเป็นหน่วยงานเจ้าภาพ และช่วงวัยผู้สูงอายุ (60 ปีขึ้นไป) มีกระทรวง พม. ร่วมกับกระทรวงสาธารณสุข เป็นหน่วยงานเจ้าภาพ
พลเอก อนันตพร กล่าวเพิ่มเติมว่า กระทรวง พม. โดยกรมกิจการผู้สูงอายุ (ผส.) เป็นหน่วยงานเจ้าภาพในแผนงานบูรณาการสร้างความเสมอภาคเพื่อรองรับสังคมผู้สูงอายุ ได้ร่วมกับหน่วยงานภายใต้แผนงานบูรณาการฯ จัดทำแผนการปฏิบัติงานและแผนการใช้จ่ายงบประมาณ เพื่อเป็นกรอบแนวทางในการขับเคลื่อนแผนงานประจำปี พ.ศ. 2562 เสนอสำนักงบประมาณให้ความเห็นชอบเรียบร้อยแล้ว โดยเป้าหมายแผนงานบูรณาการสร้างความเสมอภาคเพื่อรองรับสังคมผู้สูงอายุ ประจำปี พ.ศ. 2562 ได้แก่ เป้าหมายที่ 1 ผู้สูงอายุและประชากรก่อนวัยสูงอายุมีความมั่นคงทางเศรษฐกิจและสังคม ประกอบด้วย แนวทางที่ 1 พัฒนากลไกในการสร้างความมั่นคงทางเศรษฐกิจและสังคมมีกระทรวง พม. เป็นหน่วยงานเจ้าภาพ และ เป้าหมายที่ 2 สภาพแวดล้อม และนวัตกรรมที่เอื้อต่อการมีสุขภาวะที่ดีเพื่อรองรับสังคมผู้สูงอายุ ประกอบด้วย แนวทางที่ 1 ส่งเสริมการใช้เทคโนโลยีและนวัตกรรม มีกระทรวงสาธารณสุข เป็นหน่วยงานเจ้าภาพ แนวทางที่ 2 พัฒนาระบบและกลไกการดูแลสุขภาพและการคุ้มครองทางสังคมผู้สูงอายุ มีกระทรวงสาธารณสุข เป็นหน่วยงานเจ้าภาพ และแนวทางที่ 3 การปรับปรุงสภาพแวดล้อมและสิ่งอำนวยความสะดวก มีกระทรวง พม. เป็นหน่วยงานเจ้าภาพ
"ทั้งนี้ ที่ประชุมได้พิจารณาเห็นชอบแนวทางขับเคลื่อนแผนงานบูรณาการพัฒนาศักยภาพคนตลอดช่วงชีวิตประจำปีงบประมาณ พ.ศ. 2562 และแนวทางขับเคลื่อนแผนงานบูรณาการสร้างความเสมอภาคเพื่อรองรับสังคมผู้สูงอายุ ประจำปีงบประมาณ พ.ศ. 2562 ตามแผนการปฏิบัติงานและแผนการใช้จ่ายงบประมาณประจำปี พ.ศ. 2562” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17224
