รัฐบาลไทย-ข่าวทำเนียบรัฐบาล-ปลัดกระทรวงมหาดไทย ให้การต้อนรับนักศึกษา วปอ. รุ่น 61 ศึกษาดูงานย้ำภารกิจมหาดไทยคือ บำบัดทุกข์ บำรุงสุขประชาชน

วันพฤหัสบดีที่ 18 ตุลาคม 2561
ปลัดกระทรวงมหาดไทย ให้การต้อนรับนักศึกษา วปอ. รุ่น 61 ศึกษาดูงานย้ำภารกิจมหาดไทยคือ บำบัดทุกข์ บำรุงสุขประชาชน
ปลัดกระทรวงมหาดไทย ให้การต้อนรับนักศึกษา วปอ. รุ่น 61 ศึกษาดูงานย้ำภารกิจมหาดไทยคือ บำบัดทุกข์ บำรุงสุขประชาชน
วันนี้ (18 ต.ค. 61) เวลา 09.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายฉัตรชัย พรหมเลิศ ปลัดกระทรวงมหาดไทยเป็นประธาน การต้อนรับและกล่าวต้อนรับ พลโท ขจรฤทธิ์ นิลกำแหง ผู้อำนวยการวิทยาลัยป้องกันราชอาณาจักร และคณะนักศึกษาวิทยาลัยป้องกันราชอาณาจักร หลักสูตรการป้องกันราชอาณาจักร (วปอ.) รุ่นที่ 61 จำนวน 160 คน โดยมี ผู้บริหารระดับสูงของกระทรวงมหาดไทย ร่วมต้อนรับและบรรยายสรุปภารกิจของส่วนราชการระดับกรมในสังกัดกระทรวงมหาดไทย
ปลัดกระทรวงมหาดไทย ได้กล่าวต้อนรับคณะดูงาน โดยกระทรวงมหาดไทยมีความยินดีเป็นอย่างยิ่งที่ได้ต้อนรับคณาจารย์และนักศึกษา วปอ. รุ่นที่ 61 ซึ่งเดินทางมาดูกิจการและศึกษาภูมิประเทศภาคการปฐมนิเทศ (กรุงเทพมหานคร) ภารกิจของกระทรวงมหาดไทยมีอำนาจหน้าที่ในการบำบัดทุกข์ บำรุงสุขให้กับประชาชนซึ่งมีภารกิจและขอบเขตงานที่กว้าง ผ่านกลไกการทำงาน 2 ด้านคือ การทำงานตามอำนาจหน้าที่ตามกฏหมาย โดยผ่านกลไกการทำงาน ทั้งส่วนกลางที่ผ่านส่วนราชการระดับกรม/รัฐวิสาหกิจในลักษณะกลุ่มภารกิจ (Cluster) และส่วนภูมิภาคและส่วนท้องถิ่น ผู้ว่าราชการ 76 จังหวัดและนายอำเภอ 878 อำเภอ ในฐานะผู้จัดการ/ผู้อำนวยการพื้นที่ (Area Manager) ผู้ปกครองท้องถิ่น ท้องที่ ร่วมกับกำลังสนับสนุนการดำเนินงานของภาครัฐในพื้นที่ต่างๆ เช่น สมาชิกกองอาสารักษาดินแดน (อส.) คณะกรรมการหมู่บ้าน (กม.) อาสาสมัครป้องกันภัยฝ่ายพลเรือน (อพปร.) ซึ่งทั้งหมดเป็นกลไกการทำงาน ของกระทรวงมหาดไทยที่สำคัญในบูรณาการการทำงานในระดับในพื้นที่ทุกมิติ และการทำงานบนความคาดหวังของประชาชน เพื่อสร้างสมดุลการปฎิบัติราชการ เช่น การอำนวยความเป็นธรรมผ่านศูนย์ดำรงธรรมที่มิใช่เพียงการรับเรื่องร้องทุกข์บูรณาการทำงานประสานการแก้ไขปัญหาร่วมกับหน่วยงานราชการอื่นในพื้นที่ "เน้นหลักดำเนินการในพื้นที่ทันที" การแก้ไขปัญหาที่ดิน และการกำกับดูแล ใบอนุญาตบางประเภท เป็นต้น
ปลัดกระทรวงมหาดไทย ได้กล่าวเพิ่มเติมว่า การบูรณาการการทำงานทั้งภาครัฐและภาคเอกชน จึงมีความสำคัญ งานสำเร็จได้ขึ้นอยู่กับความร่วมมือทุกภาคส่วนที่เกิดได้จากจุดเชื่อมจากหลักสูตรนี้ หวังว่าการบรรยายสรุปภารกิจของกระทรวงจะเป็นประโยชน์ในการปฏิบัติงานในอนาคต

ที่มา : https://www.thaigov.go.th/news/contents/details/16167
