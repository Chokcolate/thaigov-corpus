รัฐบาลไทย-ข่าวทำเนียบรัฐบาล-สธ.เตือนประชาชน กินเนื้อวัวควาย หมู ดิบ หรือ สุก ๆดิบ ๆ เสี่ยงโรคพยาธิตืด

วันเสาร์ที่ 3 พฤศจิกายน 2561
สธ.เตือนประชาชน กินเนื้อวัวควาย หมู ดิบ หรือ สุก ๆดิบ ๆ เสี่ยงโรคพยาธิตืด
กระทรวงสาธารณสุข เตือนประชาชนชอบกินเนื้อวัว ควาย หมู ดิบ หรือ สุกๆ ดิบๆ เสี่ยงเป็นโรคระบบทางเดินอาหาร ที่อันตรายคือไข้หูดับและโรคพยาธิตืด หากมีอาการเบื่ออาหาร น้ำหนักลด ปวดท้องท้องเสียให้ไปพบแพทย์ ไม่ควรซื้อยาถ่ายพยาธิรับประทานเอง แนะให้รับประทานอาหา
กระทรวงสาธารณสุข เตือนประชาชนชอบกินเนื้อวัว ควาย หมู ดิบ หรือ สุกๆ ดิบๆ เสี่ยงเป็นโรคระบบทางเดินอาหาร ที่อันตรายคือไข้หูดับและโรคพยาธิตืด หากมีอาการเบื่ออาหาร น้ำหนักลด ปวดท้องท้องเสียให้ไปพบแพทย์ ไม่ควรซื้อยาถ่ายพยาธิรับประทานเอง แนะให้รับประทานอาหารปรุงสุกล้างผักผลไม้ ดื่มน้ำสะอาดรักษาสุขอนามัยส่วนบุคคล
นายแพทย์ประพนธ์ ตั้งศรีเกียรติกุล รองปลัดกระทรวงสาธารณสุข ให้สัมภาษณ์ว่า การรับประทานอาหารจากเนื้อวัว เนื้อควาย เนื้อหมูดิบ หรือที่ปรุงสุก ๆ ดิบๆ เช่น ลาบ แหนม มีความเสี่ยงเป็นโรคอุจจาระร่วง ไทฟอยด์ อาหารเป็นพิษ รวมทั้งโรคที่เป็นอันตรายถึงชีวิตเช่นไข้หูดับหรือโรคพยาธิได้ โดยโรคพยาธิที่พบบ่อยได้แก่ พยาธิตืดหมู ตืดวัว ซึ่งในเนื้อนั้นมีถุงพยาธิตืดลักษณะคล้ายเม็ดสาคูที่มีตัวอ่อนของพยาธิอยู่ ตัวอ่อนจะเติบโตเป็นพยาธิตัวเต็มวัยในลำไส้เล็กของคน และที่สำคัญ คนมีโอกาสเป็นโรคพยาธิถุงตืดหมูจากการกินไข่พยาธิเข้าไปโดยตรงจากการปนเปื้อนอุจจาระของคนที่เป็นโรคพยาธิตืด หรือใช้มือที่เปื้อนไข่พยาธิตืดเข้าปาก หรือจากคนได้รับไข่พยาธิตืดซึ่งอยู่ในลำไส้ัของตนเองเข้าไป หรือติดทางอ้อมโดยการการกินผักสด ผลไม้ หรือน้ำดื่มที่มีไข่พยาธิตืดปนเปื้อน ไข่พยาธิตืดจะเจริญเป็นตัวอ่อน สร้างถุงหุ้มตัวเป็นถุงพยาธิตืดตามอวัยวะต่าง ๆ ในร่างกายคน เช่น สมอง ตา หัวใจ ปอด และกล้ามเนื้อ หากอยู่ในสมองและไขสันหลัง อาจทำให้มีอาการทางระบบประสาท ชัก อาจรุนแรงถึงตาย หรืออยู่ในตาอาจตาบอดได้
นายแพทย์ประพนธ์กล่าวว่า ส่วนใหญ่ผู้ป่วยที่มีพยาธิตืดในลำไส้มักไม่แสดงอาการ บางรายอาจมีอาการป่วย ซึ่งจะขึ้นอยู่กับชนิดของพยาธิตืดและตำแหน่งที่พยาธิตืดอาศัยอยู่ จึงขอให้ประชาชนที่รับประทานเนื้อวัว เนื้อควาย เนื้อหมูดิบ หรือสุกๆ ดิบๆ สังเกตอาการผิดปกติ เช่น เบื่ออาหาร น้ำหนักลด คลื่นไส้ เหนื่อยล้า อ่อนแอปวดท้อง ท้องเสีย ปวดศีรษะ ตาพร่ามัว มีไข้ มีถุงน้ำหรือก้อนเนื้อตามร่างกาย ควรพบแพทย์เพื่อตรวจรักษาและรับประทานยาตามแพทย์สั่ง ไม่ควรซื้อยาถ่ายพยาธิมารับประทานเอง โดยแพทย์จะให้ยาตามน้ำหนักตัวของคนไข้และแนะนำให้คนไข้กินยาก่อนนอน เพื่อลดอาการข้างเคียงของยา เช่น วิงเวียนและคลื่นไส้ อาเจียน เป็นต้น คนที่เป็นโรคพยาธิตืดหมู ควรกินยาขณะท้องว่างและกินยาระบายด้วยเพื่อลดโอกาสที่จะเกิดการขย้อนปล้องสุกของพยาธิกลับเข้าไปในกระเพาะอาหาร ซึ่งจะทำให้เป็นโรคถุงพยาธิตืดได้ ส่วนคนที่เป็นโรคถุงพยาธิตืดในอวัยวะต่างๆ หากเป็นที่สมองและมีอาการชัก ปวดศีรษะมาก อาจต้องให้ยารักษาหรือผ่าตัดตามความเหมาะสม
ด้านนายแพทย์สุวรรณชัย วัฒนายิ่งเจริญชัย อธิบดีกรมควบคุมโรค กล่าวเสริมว่า ขอให้ประชาชนดูแลสุขอนามัยส่วนบุคคล รับประทานอาหารที่ปรุงจากเนื้อวัวควาย หรือหมูที่ปรุงสุกด้วยความร้อนควรจะซื้อเนื้อดังกล่าวที่ผ่านการตรวจจากโรงฆ่าสัตว์แล้วเท่านั้น ล้างผักสดและผลไม้ให้สะอาดก่อนรับประทาน และดื่มน้ำสะอาด ถ่ายอุจจาระลงในส้วมที่ถูกสุขลักษณะ ล้างมือให้สะอาดทุกครั้งก่อนรับประทานอาหาร ก่อนปรุงอาหารและหลังถ่ายอุจจาระทุกครั้ง
******************************  3 พฤศจิกายน 2561

ที่มา : https://www.thaigov.go.th/news/contents/details/16540
