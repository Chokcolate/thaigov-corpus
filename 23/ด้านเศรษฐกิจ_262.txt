รัฐบาลไทย-ข่าวทำเนียบรัฐบาล-ธพว.ติดดาวเอสเอ็มอีชุมชน 7 หมื่นรายทั่วไทย ปักหมุดแจ้งเกิดบนโลกการค้าออนไลน์ หนุนเพิ่มช่องทางตลาด ดันยอดขาย ขยายธุรกิจโต พาถึงแหล่งทุนดอกเบี้ยต่ำ

วันพฤหัสบดีที่ 8 พฤศจิกายน 2561
ธพว.ติดดาวเอสเอ็มอีชุมชน 7 หมื่นรายทั่วไทย ปักหมุดแจ้งเกิดบนโลกการค้าออนไลน์ หนุนเพิ่มช่องทางตลาด ดันยอดขาย ขยายธุรกิจโต พาถึงแหล่งทุนดอกเบี้ยต่ำ
SME Development Bank จับมือ ดีแทค และ ไปรษณีย์ไทย เดินหน้า “ปักหมุด ธุรกิจติดดาว by SME D Bank” พาผู้ประกอบการเอสเอ็มอีระดับชุมชน 70,000 ราย แจ้งเกิดบนโลกการค้าออนไลน์  หนุนเพิ่มช่องทางตลาด สร้างรายได้สูง ขยายธุรกิจโต พร้อมเข้าถึงความรู้คู่เงินทุน
นายมงคล ลีลาธรรม  กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME Development Bank  กล่าวว่า  จากการเติบโตอย่างสูงของการค้าออนไลน์ หรือ e-commerce  นับเป็นโอกาสสำคัญของผู้ประกอบการเอสเอ็มอีไทย  โดยเฉพาะรายย่อยตามภูมิภาคต่างๆ ที่จะเพิ่มช่องทางขาย เพิ่มรายได้ และขยายธุรกิจ ดังนั้น ธนาคารได้จัดกิจกรรมสัมมนาเชิงปฏิบัติการ “ปักหมุด ธุรกิจติดดาว by SME D Bank” สนับสนุนให้ผู้ประกอบการเอสเอ็มอี มีความรู้ความชำนาญในการทำตลาดออนไลน์ และที่สำคัญ สร้างตัวตนทางธุรกิจอยู่บนโลกการค้าออนไลน์   ด้วยวิธีการ “ปักหมุด” ซึ่งจะช่วยให้ลูกค้าสามารถค้นเจอธุรกิจได้เพียงปลายนิ้วสัมผัสบนหน้าจอสมาร์ทโฟน
สำหรับการดำเนินโครงการนั้น ธนาคารจะลงพื้นที่ทั่วประเทศ จัดอบรมเชิงปฏิบัติการให้ความรู้การทำตลาดออนไลน์แก่เอสเอ็มอี และวิสาหกิจชุมชนแบบครบวงจร ตั้งแต่ขั้นพื้นฐานจนสามารถค้าขายออนไลน์ได้โดยสมบูรณ์ เช่น แนะนำการทำเว็บไซต์ สร้างแฟนเพจเฟซบุ๊ก แนะนำการปักหมุดที่ถูกต้อง  การถ่ายภาพสินค้าให้สวยงามดึงดูดใจผู้ซื้อ และการเขียนแนะนำสินค้าให้โดนใจ เป็นต้น  ซึ่งโปรแกรมการสอนลักษณะนี้  โดยทั่วไปจะคิดค่าอบรมอย่างน้อยหลักสูตรละ 20,000 บาท แต่ทางธนาคาร มาให้บริการแก่ผู้ประกอบการชุมชนโดยไม่มีค่าใช้จ่ายใดๆ ทั้งสิ้น ซึ่งเบื้องต้น กำหนดจัดกิจกรรม 5 ครั้ง ภายในปี 2561   ได้แก่ ภูเก็ต  ขอนแก่น เชียงใหม่ ระยอง และกรุงเทพฯ เบื้องต้นคาดจะมีผู้ประกอบการชุมชนผ่านโครงการไม่ต่ำกว่า 500 ราย และจะขยายไปถึงชุมชนท้องถิ่น 70,000 รายทั่วประเทศ ต่อไป
อีกทั้ง ผู้ประกอบการเอสเอ็มอีเมื่อผ่านการอบรมแล้ว ธนาคารจะมอบป้ายสติ๊กเกอร์ “สุดยอด SMEs ปักหมุดธุรกิจติดดาว” ให้นำไปติดยังร้านค้า สถานประกอบการ หรือใช้โปรโมทผ่านสื่อต่างๆ เป็นการการันตีคุณภาพว่า ธุรกิจได้ยกระดับการพัฒนาด้านการค้าออนไลน์มาแล้ว  ลูกค้าสามารถค้นเจอได้ในอินเตอร์เน็ต สั่งซื้อสินค้าผ่านออนไลน์ได้ทันที เป็นการเพิ่มช่องทางตลาด สร้างโอกาสเพิ่มยอดขาย และผลักดันให้ธุรกิจเติบโตยิ่งขึ้น
นายมงคล กล่าวต่อว่า โครงการดังกล่าวได้รับความร่วมมือกับจากหน่วยงานพันธมิตร  เพื่อจะสนับสนุนผู้ประกอบการชุมชนอย่างครบวงจร  ได้แก่  บริษัท โทเทิ่ล แอ็คเซ็ส คอมมูนิเคชั่น จำกัด (มหาชน) หรือ DTAC  ซึ่งมีโครงการ “ดีแทค เน็ตอาสา” สนับสนุนการขับเคลื่อนเศรษฐกิจชุมชนด้วยดิจิทัล   จะมาทำหน้าที่เป็นวิทยากรแนะนำความรู้การทำตลาดออนไลน์  และบริษัท ไปรษณีย์ไทย จำกัด มาให้ความรู้การจัดส่งสินค้าออนไลน์ อีกทั้ง เปิดโอกาสให้ผู้ประกอบการชุมชนที่ผ่านการอบรมนำสินค้าขึ้นแพลตฟอร์มwww.thailandpostmart.com   เว็บไซต์และแอปพลิเคชันของบริษัท ไปรษณีย์ไทย จำกัด ซึ่งรวบรวมสินค้าจากเอสเอ็มอีและวิสาหกิจชุมชนทั่วประเทศมาจำหน่าย มีจุดเด่นให้บริการรับส่งสินค้าจากผู้ผลิตถึงผู้สั่งสินค้าโดยตรงบริหารจัดการด้านการเงินอย่างเป็นระบบ รวมไปถึง มีช่องทางการจำหน่ายสินค้าออนไลน์ โดยที่ไม่เสียค่าธรรมเนียมหรือค่าบริการอื่นๆ ผ่านสาขาของไปรษณีย์ไทยทั่วประเทศ
นอกจากนั้น ธนาคารได้จัดเตรียมเงินทุนดอกเบี้ยพิเศษไว้สนับสนุนผู้ประกอบการชุมชนที่ต้องการขยายธุรกิจ เช่น สินเชื่อเศรษฐกิจติดดาว สำหรับบุคคลธรรมดา หรือนิติบุคคล ดอกเบี้ย 3%ต่อปี และสินเชื่อเถ้าแก่ 4.0 ของกระทรวงอุตสาหกรรม สำหรับนิติบุคคล ดอกเบี้ยเพียง 1% ต่อปี เป็นต้น โดยสามารถยื่นกู้ง่ายๆ ได้ทันที ทุกที่ ทุกเวลา ผ่านออนไลน์บนแพลตฟอร์ม SME D Bank
“จากการสำรวจพบว่าประเทศไทยยังมีผู้ประกอบการรายย่อยอยู่นอกระบบกระจายอยู่ในพื้นที่ต่างๆ ทั่วประเทศกว่า 3 ล้านราย กิจกรรม “ปักหมุด ธุรกิจติดดาว by SME D Bank” นอกจากจะช่วยให้ผู้ประกอบการเอสเอ็มอีรายย่อย มีตัวตนการค้าอยู่บนโลกอินเตอร์เน็ต ช่วยเพิ่มช่องทางการตลาด เพิ่มรายได้แล้ว ยังเป็นส่วนหนึ่งที่จะช่วยพาผู้ประกอบการรายย่อยเข้าถึงการสนับสนุนต่างๆจากภาครัฐ ทั้งด้านความรู้และเงินทุน ช่วยให้ธุรกิจอยู่รอด เติบโต และยั่งยืน” นายมงคล กล่าว

ที่มา : https://www.thaigov.go.th/news/contents/details/16660
