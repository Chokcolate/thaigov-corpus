รัฐบาลไทย-ข่าวทำเนียบรัฐบาล-พาณิชย์นำทัพผู้บริหารระดับสูง ผลักดันการค้าของไทยร่วมกับสมาคมผู้นำเข้าเกาหลี (KOIMA)

วันศุกร์ที่ 23 พฤศจิกายน 2561
พาณิชย์นำทัพผู้บริหารระดับสูง ผลักดันการค้าของไทยร่วมกับสมาคมผู้นำเข้าเกาหลี (KOIMA)
วันที่ 22 พฤศจิกายน 2561 เวลา 16.30 น. - นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ นำคณะผู้บริหารระดับสูงของกระทรวงพาณิชย์เข้าพบ Mr. Shin Myoung-Jin ประธานสมาคมผู้นำเข้าเกาหลี หรือ KOIMA (Korea Importers Association)
เพื่อหารือแนวทางในการผลักดันการส่งออกสินค้าไทยในตลาดเกาหลีใต้
นายสนธิรัตน์ รัฐมนตรีว่าการกระทรวงพาณิชย์ ได้นำคณะผู้บริหารระดับสูงของกระทรวงพาณิชย์ ซึ่งประกอบไปด้วยปลัดกระทรวงพาณิชย์ อธิบดีกรมส่งเสริมการค้าระหว่างประเทศ และรองอธิบดีกรม  ส่งเสริมการค้าระหว่างประเทศ เดินทางไปยัง KOIMA เพื่อหารือร่วมกับ Mr. Shin Myoung-Jinประธานสมาคม KOIMA เกี่ยวกับแนวทางในการผลักดัน และขยายตลาดของสินค้าไทยในเกาหลีใต้ ผ่านช่องทางความร่วมมือและการสนับสนุนของ KOIMA ซึ่งเป็นสมาคมการค้าเดียวในเกาหลีใต้ที่มุ่งเน้นส่งเสริมการนำเข้าจากต่างประเทศและมีเครือข่ายสมาชิกของสมาคมที่เป็นผู้ประกอบการนำเข้าจำนวนกว่า 8,500 บริษัท
KOIMA เป็นสมาคมการค้าภาคเอกชนของเกาหลีใต้ที่อยู่ภายใต้การกำกับดูแลของ Ministry of Trade, Industry and Energy (MOTIE)เกาหลีใต้ และเป็นสมาคมการค้าที่มีความสัมพันธ์ที่ดีกับประเทศไทยมาโดยตลอด ทั้งกับกรมส่งเสริมการค้าระหว่างประเทศ และสำนักงานส่งเสริมการค้าในต่างประเทศ  ณ กรุงโซล โดยได้ร่วมกันจัดกิจกรรมส่งเสริมการค้าร่วมกันมาอย่างต่อเนื่องซึ่งล่าสุดระหว่างวันที่ 11-14 กรกฎาคม 2561 KOIMA ได้เดินทางเยือนประเทศไทย และได้มีโอกาสเยี่ยมคารวะรัฐมนตรีว่าการกระทรวงพาณิชย์ ซึ่งการเดินทางเยือนไทยข้างต้น KOIMA ได้จัดตั้ง “Korea – Thailand Trade Partnership” เพื่อสร้างเครือข่ายทางการค้ากับประเทศไทยโดยเฉพาะ
โดยที่การพบและหารือร่วมกันระหว่างผู้บริหารระดับสูงของกระทรวงพาณิชย์ กับ KOIMA ในครั้งนี้ ทั้งสองฝ่ายต่างเล็งเห็นถึงความสำคัญของความสัมพันธ์ที่ใกล้ชิดระหว่างกระทรวงพาณิชย์ และ KOIMA ในการดำเนินการค้าระหว่างไทยและเกาหลีใต้ และตั้งเป้าที่จะผลักดันให้เกิดความร่วมมือในการขยายการส่งออกสินค้าและบริการของไทยในตลาดเกาหลีใต้ โดยใช้ประโยชน์จากกลุ่ม Korea–Thailand Trade Partnership ที่ KOIMA จัดตั้งขึ้น เพื่อเป็นช่องทางเร่งด่วนในการสนับสนุนให้เกิดการนำเข้าสินค้าไทยได้อย่างเป็นรูปธรรม โดยที่ KOIMA คาดการณ์ว่าในระยะสั้นของปี 2561 นี้ จะสามารถส่งเสริมให้สมาชิกของ KOIMA ใช้ประโยชน์จากกลุ่ม Korea – Thailand Trade Partnership เพื่อขยายการนำเข้าสินค้าจากไทยให้เพิ่มขึ้นอีก ทั้งนี้ ในระยะยาว    คาดการณ์ว่าจะสามารถใช้ประโยชน์จาก Korea – Thailand Trade Partnership ของ KOIMA ในการนำเข้าสินค้าไทยได้คิดเป็นมูลค่ากว่า 300 ล้านบาทในปี2562

ที่มา : https://www.thaigov.go.th/news/contents/details/17020
