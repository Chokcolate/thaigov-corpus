รัฐบาลไทย-ข่าวทำเนียบรัฐบาล-กสร. รุดสอบเหตุเพลิงไหม้โรงงานเครื่องสำอาง นนทบุรี

วันศุกร์ที่ 30 พฤศจิกายน 2561
กสร. รุดสอบเหตุเพลิงไหม้โรงงานเครื่องสำอาง นนทบุรี
กรมสวัสดิการและคุ้มครองแรงงาน สั่งพนักงานตรวจความปลอดภัยลงพื้นที่เร่งสอบเหตุเพลิงไหม้โรงงานเครื่องสำอาง จังหวัดนนทบุรี พร้อมชี้แจงสิทธิประโยชน์ที่ลูกจ้างจะได้รับตามกฎหมาย
นายทศพล กฤตวงศ์วิมาน รองอธิบดีกรมสวัสดิการและคุ้มครองแรงงาน (กสร.) เปิดเผยถึงกรณีเกิดเหตุเพลิงไหม้โรงงานผลิตเครื่องสำอางที่จังหวัดนนทบุรี เมื่อวันที่ 29 พฤศจิกายน 2561 ที่ผ่านมาว่า กสร. ได้สั่งการให้พนักงานตรวจความปลอดภัยลงพื้นที่เพื่อตรวจสอบข้อเท็จจริงทันที ในเบื้องต้นพบว่าสถานที่เกิดเหตุเป็นบริษัท มินเทค แล็ปบอราทอรี่ จำกัด ตั้งอยู่เลขที่ 15/4 หมู่ 1 ตำบลบ้านใหม่ อำเภอปากเกร็ด จังหวัดนนทบุรี ซึ่งประกอบกิจการผลิตน้ำหอมและเครื่องสำอาง มีลูกจ้าง 35 คน ขณะเกิดเหตุมีลูกจ้างบาดเจ็บ 3 ราย เสียชีวิต 1 ราย ทั้งนี้ พนักงานตรวจความปลอดภัยจะเรียกนายจ้างมาพบหลังจากนี้ เพื่อชี้แจงข้อเท็จจริงในวันที่ 4 ธันวาคม 2561 และจะรวบรวมพยานหลักฐานเพื่อดำเนินการตามอำนาจหน้าที่ต่อไป
นายทศพล กล่าวต่อไปว่า อย่างไรก็ตาม สวัสดิการและคุ้มครองแรงงานจังหวัดนนทบุรี พร้อมด้วยหน่วยงานสังกัดกระทรวงแรงงานได้เดินทางไปเยี่ยมลูกจ้างที่ได้รับบาดเจ็บที่โรงพยาบาล และชี้แจงสิทธิประโยชน์ที่ลูกจ้างจะได้รับตามกฎหมายให้กับญาติของลูกจ้างที่ได้รับบาดเจ็บทราบในเบื้องต้นแล้ว และขอย้ำเตือนไปยังสถานประกอบกิจการอื่น ๆ ให้ตระหนักและให้ความสำคัญกับการดูแลเรื่องความปลอดภัยในการทำงาน เพื่อป้องกันมิให้เกิดเหตุการณ์เช่นนี้อีก

ที่มา : https://www.thaigov.go.th/news/contents/details/17212
