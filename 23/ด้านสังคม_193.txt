รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายอายุ 46 ปี ที่มีอาการทางสมองและป่วยเป็นวัณโรค ถูกน้องชายทำร้ายร่างกาย ที่เขตปทุมวัน กทม.

วันจันทร์ที่ 3 ธันวาคม 2561
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายอายุ 46 ปี ที่มีอาการทางสมองและป่วยเป็นวัณโรค ถูกน้องชายทำร้ายร่างกาย ที่เขตปทุมวัน กทม.
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือชายอายุ 46 ปี ที่มีอาการทางสมองและป่วยเป็นวัณโรค ถูกน้องชายทำร้ายร่างกาย ที่เขตปทุมวัน กทม.
วันนี้ (3 ธ.ค. 61) เวลา 09.00 น. นางสุภัชชา สุทธิพล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 รวมทั้งหน่วยงานที่เกี่ยวข้อง ลงพื้นที่เยี่ยมและให้ความช่วยเหลือในเบื้องต้น กรณีชายอายุ 46 ปีรายหนึ่ง ที่ป่วยล้มหัวฟาดพื้นทำให้สมองขาดออกซิเจน มีอาการทางสมอง ปัสสาวะขับถ่ายไม่เป็นที่ และเป็นวัณโรค โดยถูกน้องชายทำร้ายทุบตี เนื่องจากเกิดจากความเครียดที่ต้องดูแลพี่ชาย. ครอบครัวมีฐานะยากจน ที่เขตปทุมวัน กรุงเทพมหานคร
นางสุภัชชา กล่าวว่า จากกรณี ชายรายหนึ่ง อายุ 46 ปี ที่มีอาการทางสมอง ปัสสาวะขับถ่ายไม่เป็นที่ เนื่องจากป่วยล้มหัวฟาดพื้นทำให้สมองขาดออกซิเจน และเป็นวัณโรค โดยได้รับการรักษาที่โรงพยาบาล เมื่อ 7 ปีที่แล้ว แต่ปัจจุบัน ขาดการรักษาและรับประทานยาวัณโรค โดยยังไม่ได้รับการประเมินความพิการ ซึ่งชายคนดังกล่าวมีลูกสาว 1 คน อายุ 28 ปี อาศัยอยู่ที่จังหวัดปทุมธานี แต่เนื่องจากลูกสาวถูกผู้เป็นพ่อทอดทิ้งตั้งแต่เด็กจึงไม่ประสงค์จะรับตัวบิดาไปดูแล ปัจจุบันชายคนดังกล่าวอาศัยอยู่กับน้องชายวัย 44 ปี เพียง 2 คน ที่ย่านแขวงรองเมือง เขตปทุมวัน กรุงเทพมหานคร ด้านน้องชายประกอบอาชีพรับจ้างขับรถส่งของในบริษัทเอกชนแห่งหนึ่ง และต้องจ่ายค่าเช่าบ้านรวมค่าน้ำค่าไฟ 1,200 บาทต่อเดือน และหากผู้เป็นน้องไปทำงานจะขังชายคนดังกล่าวไว้ในบ้าน และอาศัยเพื่อนบ้านนำอาหารมาให้ ต่อมาชายคนดังกล่าวได้ถูกน้องชายทำร้ายทุบตี เนื่องจากเกิดจากความเครียดที่ต้องดูแลพี่ชายและความโมโหจากการขับถ่ายไม่เป็นที่ของพี่ชาย จึงทำร้ายร่างกาย เป็นแผลที่แขน และลำตัว ด้วยการใช้สายยางในการทุบตี
นางสุภัชชา กล่าวต่อไปว่า สำหรับวันนี้ กระทรวงการพัฒนาสังคมและความมั่นคงของมนุษย์ (พม.) พร้อมเจ้าหน้าที่ ศูนย์ช่วยเหลือสังคม สายด่วน 1300 บริการฟรี 24 ชั่วโมง และหน่วยงานที่เกี่ยวข้องในสังกัดกระทรวง พม. ได้แก่ กรมพัฒนาสังคมและสวัสดิการ (พส.) กรมส่งเสริมและพัฒนาคุณภาพชีวิตคนพิการ (พก.) กรมกิจการสตรีและสถาบันครอบครัว (สค.) สำนักงานเขตปทุมวัน ศูนย์บริการสาธารณสุข 5 จุฬาลงกรณ์ และอาสาสมัครพัฒนาสังคมและความมั่นคงของมนุษย์ (อพม.) เขตปทุมวัน ได้ร่วมกันลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและประเมินทางสังคม อีกทั้งให้ความช่วยเหลือในเบื้องต้นตามภารกิจของกระทรวง พม. อาทิ 1) การมอบเครื่องอุปโภคบริโภคที่จำเป็นในชีวิตประจำวัน และเงินสงเคราะห์ครอบครัวยากจน 2) การประเมินความพิการ และทำบัตรประจำตัวคนพิการ เพื่อขอรับสิทธิสวัสดิการสังคมที่พึงได้รับจากภาครัฐต่อไป 3) การเยียวยาสภาพจิตใจ และให้คำปรึกษาแนะนำในเรื่องการป้องกันความรุนแรงในครอบครัว 4) ประสานความร่วมมือในการช่วยเหลือในเรื่องการรักษาพยาบาลชายดังกล่าวอย่างต่อเนื่องในระยะยาว และ 5) ประสาน อพม. เขตปทุมวัน ลงพื้นที่เยี่ยมบ้านและติดตามการช่วยเหลือตามความต้องการเป็นระยะอย่างต่อเนื่อง
"สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. จะกำหนดการวางแผนร่วมกันเพื่อบูรณาการแนวทางช่วยเหลือดูแลในเรื่องการจัดสวัสดิการสังคมที่เหมาะสมสำหรับชายคนดังกล่าว เพื่อพัฒนาคุณภาพชีวิตที่ดีอย่างมั่นคง ทั้งนี้ หากประชาชนพบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการฟรี 24 ชั่วโมง ซึ่ง กระทรวง พม. พร้อมประสานหน่วยงานที่เกี่ยวข้อง เพื่อเร่งให้การช่วยเหลืออย่างเต็มที่ต่อไป” นางสุภัชชา กล่าวในตอนท้าย

ที่มา : https://www.thaigov.go.th/news/contents/details/17281
