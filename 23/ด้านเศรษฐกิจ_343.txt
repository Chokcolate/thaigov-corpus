รัฐบาลไทย-ข่าวทำเนียบรัฐบาล-กรุงไทยจับมือสมอ.ก้าวสู่สังคมไร้เงินสด ผ่านระบบ Krungthai Digital Platform

วันพุธที่ 21 พฤศจิกายน 2561
กรุงไทยจับมือสมอ.ก้าวสู่สังคมไร้เงินสด ผ่านระบบ Krungthai Digital Platform
ปลัดกระทรวงอุตสาหกรรม และรองกรรมการผู้จัดการใหญ่อาวุโส ธนาคารกรุงไทย เป็นประธานในพิธีลงนามความร่วมมือในโครงการ Cashless Society @ TISI 4.0 เมื่อวันที่ 21 พฤศจิกายน 2561 ที่กระทรวงอุตสาหกรรม
นายพสุ โลหารชุน ปลัดกระทรวงอุตสาหกรรม และ นายปริญญา พัฒนภักดี รองกรรมการผู้จัดการใหญ่อาวุโส ธนาคารกรุงไทย เป็นประธานในพิธีลงนามความร่วมมือระหว่าง นายกิตติพัฒน์ เพียรธรรม ผู้ช่วยกรรมการผู้จัดการใหญ่อาวุโส ธนาคารกรุงไทย และ นายวันชัย พนมชัย รองเลขาธิการ รักษาราชการแทนเลขาธิการสำนักงานมาตรฐานผลิตภัณฑ์อุตสาหกรรม (สมอ.) ในโครงการ Cashless Society @ TISI 4.0 เมื่อวันที่ 21 พฤศจิกายน 2561 ที่กระทรวงอุตสาหกรรม
นายพสุ โลหารชุน เปิดเผยว่า ตามที่กระทรวงการคลังได้กำหนดให้ส่วนราชการดำเนินการรับจ่ายเงินและนำส่งเงินส่งคลังผ่านระบบอิเล็กทรอนิกส์ เพื่อให้สอดคล้องกับแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment Master Plan) โดยใช้บริการระบบ Krungthai Corporate Online เพื่อการรับจ่ายเงินและนำเงินส่งคลังกับธนาคารกรุงไทย ซึ่ง สมอ. มีนโยบายพลิกโฉมการให้บริการด้านมาตรฐาน ไปสู่ สมอ. 4.0 (TISI 4.0) หรือ TISI Transformation โดยนำระบบอิเล็กทรอนิกส์มาใช้ดำเนินการ เช่น ระบบ e-License เพื่อรับรองผลิตภัณฑ์ ระบบ e-Surveillance เพื่อใช้การตรวจติดตามคุณภาพผลิตภัณฑ์ เป็นต้น สมอ. ได้พัฒนาระบบการรับเงินผ่านระบบอิเล็กทรอนิกส์ได้สำเร็จ สามารถเชื่อมโยงได้กับระบบ e-License และ e-Surveillance ทำให้ระบบการทำงานของ สมอ. มีความสะดวก รวดเร็ว ทันการเปลี่ยนแปลงในยุคดิจิทัล
นายกิตติพัฒน์ เพียรธรรม  กล่าวว่า ธนาคารกรุงไทยในฐานะธนาคารพาณิชย์ของรัฐ ได้ให้ความร่วมมือในการขับเคลื่อนสังคมไทยสู่สังคมไร้เงินสด ด้วยการทำนวัตกรรมทางการเงิน เพื่อให้ลูกค้าและประชาชนทำธุรกรรมต่างๆ ผ่านช่องทางอิเล็กทรอนิกส์ ความร่วมมือกับ สมอ.ในครั้งนี้ เป็นส่วนหนึ่งในการสนับสนุนสมอ.ก้าวสู่สังคมไร้เงินสดเต็มรูปแบบ (Cashless Society @ TISI 4.0) ด้วยการรับชำระค่าธรรมเนียมผ่านช่องทางต่างๆ ของธนาคาร เพื่อเพิ่มความสะดวกสบายให้กับผู้ประกอบการ  โดยในระยะแรกธนาคารให้บริการรับชำระเงินค่าธรรมเนียมการขอใบอนุญาตประเภท ECO Sticker และใบอนุญาตมาตรฐานผลิตภัณฑ์อุตสาหกรรม (มอก.) ด้วย Bill Payment ผ่าน Krungthai NEXT ตู้ ATM และสาขาทั่วประเทศ และเตรียมขยายบริการรับชำระค่าธรรมเนียมการขอใบอนุญาตอื่นๆ และพัฒนาแอปพลิเคชั่นกับสมอ. รวมทั้งบริการ Cross Bank Payment ตลอดจนบริการ Payment Gateway ในเร็วๆ นี้
ด้านนายวันชัย พนมชัย กล่าวว่า ระบบ TISI e-Payment ของ สมอ. สามารถให้บริการ Bill Payment รับชำระเงินค่าใบอนุญาต ค่าธรรมเนียมการตรวจโรงงาน ค่าธรรมเนียมการรับรองระบบงาน โดยมีระบบแจ้งสถานะการจ่ายเงิน (Tracking) ด้วย QR Code พร้อมให้บริการทั้งหมดในปี 2562  ซึ่งจะทำให้ผู้ประกอบการที่มารับบริการกับ สมอ. ได้รับความสะดวก รวดเร็ว และเป็นประโยชน์ต่อการดำเนินธุรกิจ สอดคล้องกับแนวทางพัฒนา สมอ. 4.0 สามารถติดตามข่าวสารจาก สมอ.ได้ที่ www.tisi.go.th และ www.facebook.com/tisiofficial
ฝ่ายสื่อสารองค์กรและภาพลักษณ์
โทร. 0-2208-4174-7

ที่มา : https://www.thaigov.go.th/news/contents/details/16969
