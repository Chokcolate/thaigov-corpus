รัฐบาลไทย-ข่าวทำเนียบรัฐบาล-การประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๑

วันจันทร์ที่ 5 พฤศจิกายน 2561
การประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๑
การประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๑
การประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๑
พลเอก ประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหม เป็นประธานการประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ ๓/๒๕๖๑ เมื่อวันพฤหัสบดีที่ ๑ พฤศจิกายน ๒๕๖๑ เวลา ๑๐.๐๐ น. ณ ห้องประชุมชั้น ๒ อาคารสำนักเลขาธิการคณะรัฐมนตรี โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นรองประธานคนที่ ๑ นายธานี ทองภักดี รองปลัดกระทรวงการต่างประเทศ แทนรัฐมนตรีว่าการกระทรวงการต่างประเทศ เป็นรองประธานคนที่ ๒ นายอนันต์ ชูโชติ อธิบดีกรมศิลปากร แทนรัฐมนตรีว่าการกระทรวงวัฒนธรรม เป็นรองประธานคนที่ ๓ นายสุรพงษ์ โตวิจักษณ์ชัยกุล รองปลัดกระทรวงทรัพยากรธรรมชาติและสิ่งแวดล้อม กรรมการ และมี ดร.รวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ทำหน้าที่เป็นกรรมการและเลขานุการในการประชุม พร้อมด้วยผู้ทรงคุณวุฒิ และกรรมการจากหน่วยงานที่เกี่ยวข้อง อาทิ กระทรวงการต่างประเทศ กระทรวงวัฒนธรรม กระทรวงกลาโหม กระทรวงทรัพยากรธรรมชาติและสิ่งแวดล้อม กระทรวงมหาดไทย กระทรวงศึกษาธิการ กองบัญชาการกองทัพไทย สภาความมั่นคงแห่งชาติ และสำนักงบประมาณ โดยที่ประชุมมีมติรับทราบสรุปรายงานผลการจัดกิจกรรมโครงการศึกษาดูงานแหล่งมรดกทางธรรมชาติ พื้นที่กลุ่มป่าแก่งกระจานสำหรับคณะทูตานุทูตรัฐภาคีสมาชิกคณะกรรมการมรดกโลก ในระหว่างวันที่ ๒๑ – ๒๓ กันยายน ๒๕๖๑  และที่ประชุมได้พิจารณาวาระตามที่ฝ่ายเลขานุการนำเสนอ และมีมติดังนี้ ๑) เห็นชอบให้ นายสีหศักดิ์  พวงเกตุแก้ว  อดีตเอกอัครราชทูตไทย ประจำกรุงปารีส เป็นหัวหน้าคณะผู้แทนไทยในการสมัครเข้ารับการคัดเลือกเป็นกรรมการในคณะกรรมการมรดกโลก และมอบหมายให้สำนักงานนโยบายและแผนทรัพยากรธรรมชาติและสิ่งแวดล้อมนำเสนอเรื่องดังกล่าว ต่อคณะรัฐมนตรีเพื่อพิจารณาให้ความเห็นชอบต่อไป และ ๒) เห็นชอบร่างเอกสารรายงานสถานภาพการอนุรักษ์แหล่งมรดกโลก นครประวัติศาสตร์พระนครศรีอยุธยา และมอบหมายให้กรมศิลปากร กรมองค์การระหว่างประเทศ กระทรวงการต่างประเทศ และสำนักงานนโยบายและแผนทรัพยากรธรรมชาติและสิ่งแวดล้อม ตรวจสอบความถูกต้อง ครบถ้วนของเอกสาร และภาษาก่อนจัดส่งให้ศูนย์มรดกโลก ภายในวันที่ ๑ ธันวาคม ๒๕๖๑ ต่อไป

ที่มา : https://www.thaigov.go.th/news/contents/details/16556
