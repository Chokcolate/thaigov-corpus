รัฐบาลไทย-ข่าวทำเนียบรัฐบาล-พม. เร่งช่วยเหลือเด็กชายที่ถูกผู้เป็นแม่แท้ๆ ทำร้ายร่างกายที่จังหวัดระยอง พร้อมทั้งช่วยเหลือครอบครัวเด็กหญิงที่ก่อเหตุลักทรัพย์แล้วถูกทำร้ายร่างกาย ที่จังหวัดปัตตานี

วันศุกร์ที่ 19 ตุลาคม 2561
พม. เร่งช่วยเหลือเด็กชายที่ถูกผู้เป็นแม่แท้ๆ ทำร้ายร่างกายที่จังหวัดระยอง พร้อมทั้งช่วยเหลือครอบครัวเด็กหญิงที่ก่อเหตุลักทรัพย์แล้วถูกทำร้ายร่างกาย ที่จังหวัดปัตตานี
พม. เร่งช่วยเหลือเด็กชายที่ถูกผู้เป็นแม่แท้ๆ ทำร้ายร่างกายที่จังหวัดระยอง พร้อมทั้งช่วยเหลือครอบครัวเด็กหญิงที่ก่อเหตุลักทรัพย์แล้วถูกทำร้ายร่างกาย ที่จังหวัดปัตตานี
วันนี้ (19 ต.ค. 61) เวลา 08.30 น. นายอภิชาติ อภิชาตบุตร รองปลัดกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 131/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอภิชาติ กล่าวว่า จากกรณีเด็กชายวัย 5 ขวบ ถูกผู้เป็นแม่แท้ๆ ทำร้ายร่างกาย ได้รับบาดเจ็บฟกช้ำทั่วทั้งลำตัว สาเหตุเกิดจากทะเลาะกับสามีใหม่ แล้วเกิดอาการเครียด ที่จังหวัดระยอง นั้น ได้กำชับให้พัฒนาสังคมและความมั่นคงของมนุษย์จังหวัดระยอง (พมจ.ระยอง) พร้อมทีม One Home ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. โดยให้คำปรึกษาแนะนำเพื่อขอรับสิทธิตามกฎหมายตามความเหมาะสม พร้อมทั้งนำเด็กไปตรวจรักษาจากการถูกทำร้ายร่างกาย และเร่งเยียวยาสภาพจิตใจอย่างใกล้ชิด รวมทั้งให้การคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ส่วนกรณีเด็กทารกเพศชาย วัยแรกคลอด ยังมีคราบเลือดและสายสะดือติดอยู่ ถูกห่อด้วยผ้าและนำมาทิ้งไว้บริเวณหน้าบ้านพักคนงานก่อสร้าง ที่จังหวัดพระนครศรีอยุธยา และกรณีหญิงชราวัย 64 ปี ต้องรับภาระดูแลเด็กชายวัย 10 เดือน เนื่องจากแม่ของเด็กได้จ้างให้เลี้ยงดู แต่ขาดการติดต่อหายไป ที่จังหวัดยะลา นั้น ได้กำชับให้พัฒนาสังคมและความมั่นคงของมนุษย์จังหวัดพระนครศรีอยุธยา (พมจ.พระนครศรีอยุธยา) และพัฒนาสังคมและความมั่นคงของมนุษย์จังหวัดยะลา (พมจ.ยะลา) พร้อมทีม One Home ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. พร้อมทั้งประสานหน่วยงานที่เกี่ยวข้องติดตามหาผู้ปกครองหรือญาติของเด็กเพื่อให้รับเด็กไปดูแล หากประเมินทางสังคมแล้วไม่สามารถเลี้ยงดูเด็กได้จะประสานทางสถานสงเคราะห์ เพื่อรับเด็กดูแลต่อไป
นายอภิชาติ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคม ตามภารกิจกระทรวง พม. มีดังนี้ กรณีเด็กหญิงวัย 14 ปี ก่อเหตุลักขโมยเงินจำนวน 12,000 บาท ภายหลังถูกจับได้ เจ้าของเงินจึงบันดาลโทสะใช้สายยางฟาดเด็กหญิงอย่างรุนแรง จนได้รับบาดเจ็บทั่วร่างกาย ที่จังหวัดปัตตานีนั้น ทางทีม One Home พร้อมด้วยหน่วยงานที่เกี่ยวข้อง ได้ลงพื้นที่ตรวจสอบข้อเท็จจริง พบว่าเด็กหญิงดังกล่าวได้รักษาตัวที่โรงพยาบาลแห่งหนึ่ง ภายหลังถูกญาติเจ้าของเงินทำร้ายร่างกายเพราะบันดาลโทสะ ส่วนกรณีการก่อเหตุลักทรัพย์อยู่ในระหว่างการสืบสวนของเจ้าหน้าที่ตำรวจ และจากการตรวจสอบครอบครัวของเด็กหญิง พบว่า พ่ออายุ 44 ปี ประกอบอาชีพรับจ้าง แม่อายุ 31 ปี ป่วยเป็นโรคนิ่วในไต ไม่ได้ประกอบอาชีพ น้องชาย อายุ 8 ปี และน้องสาว อายุ 4 ปี ที่กำลังศึกษาอยู่ในโรงเรียนแห่งหนึ่ง ซึ่งทางทีม One Home ได้ประสานหน่วยงานที่เกี่ยวข้องเตรียมแผนช่วยเหลือครอบครัวเด็กหญิงดังนี้ ส่งเสริมให้แม่เด็กได้ประกอบอาชีพ เพื่อหารายได้เลี้ยงดูครอบครัว พร้อมทั้งประสานช่วยเหลือรับส่งไปรักษาอาการป่วยที่โรงพยาบาล รวมทั้งช่วยเหลือด้านการศึกษาของเด็กทั้ง 3 คน ในระยะยาวต่อไป

ที่มา : https://www.thaigov.go.th/news/contents/details/16188
