รัฐบาลไทย-ข่าวทำเนียบรัฐบาล-กรมการขนส่งทางบกชี้แจง ผลกระทบกรณีห้ามรถตู้โดยสารอายุใช้งานเกิน 10 ปี ให้บริการประชาชน

วันพฤหัสบดีที่ 11 ตุลาคม 2561
กรมการขนส่งทางบกชี้แจง ผลกระทบกรณีห้ามรถตู้โดยสารอายุใช้งานเกิน 10 ปี ให้บริการประชาชน
กรมการขนส่งทางบกชี้แจง ผลกระทบกรณีห้ามรถตู้โดยสารอายุใช้งานเกิน 10 ปี ให้บริการประชาชน
เมื่อวันที่ 23 กันยายน 2561 นายพีระพล ถาวรสุภเจริญ รองปลัดกระทรวงคมนาคม รักษาราชการแทนอธิบดีกรมการขนส่งทางบก กระทรวงคมนาคม ชี้แจงผลกระทบกรณีห้ามรถตู้โดยสารอายุใช้งานเกิน 10 ปี ให้บริการประชาชน ตามที่ชมรมรถตู้โดยสารปรับอากาศร่วมบริการสาธารณะเขตกรุงเทพมหานครฯ และปริมณฑล ประกาศหยุดวิ่งรถตู้โดยสารกว่า 1,800 คัน ตั้งแต่วันที่ 1 ต.ค. 61 เนื่องจากกรมการขนส่งทางบก (ขบ.) ไม่อนุมัติการขยายอายุใช้งานรถตู้ที่กำลังจะหมดอายุใช้งานสิ้นเดือนกันยานยนนี้ เพราะว่ามีอายุใช้งานรถเกิน 10 ปี นั้น
ขบ. ขอชี้แจงข้อเท็จจริงดังนี้
1. เนื่องจากพบว่ามีปัญหาสภาพรถตู้ที่ทรุดโทรมเนื่องจากมีอายุใช้งานเป็นเวลานาน มีการใช้งานรถอย่างต่อเนื่องจนขาดการบำรุงรักษาที่เหมาะสม และเกิดอุบัติเหตุแก่ผู้โดยสารและผู้ใช้รถใช้ถนนทั่วไป ดังนั้น เพื่อรักษามาตรฐานคุณภาพการให้บริการ คณะกรรมการควบคุมการขนส่งทางบกกลาง ซึ่งมีรองปลัดกระทรวงคมนาคมเป็นประธาน ได้มีมติเมื่อการประชุมครั้งที่ 8/2551 วันที่ 6 พ.ค. 51 กำหนดให้รถตู้โดยสารประจำทางมีอายุการใช้งานได้ไม่เกิน 10 ปี นับแต่วันที่จดทะเบียนครั้งแรก สำหรับรถตู้โดยสารประจำทางที่อยู่ในระบบและมีอายุใช้งานเกิน 10 ปี ให้ดำเนินการเปลี่ยนรถใหม่ภายในวันที่ 1 มิ.ย. 53
2. ขบ. ได้ดำเนินการจ้างคณะวิศวกรรมศาสาตร์ มหาวิทยาลัยสงขลานครินทร์ ดำเนินโครงการศึกษาการกำหนดอายุการใช้งานรถโดยสารสาธารณะและรถบรรทุกในภาพรวม เมื่อปี 2553 จากผลการศึกษาพบว่า รถตู้โดยสารสาธารณะควรมีอายุใช้งานไม่เกิน 10 ปี เพื่อให้เกิดความปลอดภัยต่อผู้โดยสาร ลดการก่อมลพิษทางอากาศ และไม่มีความคุ้มทุนทางด้านเศรษฐศาสตร์ เนื่องจากจะมีค่าใช้จ่ายในการซ่อมบำรุงรักษาเพิ่มมากขึ้น
3. เนื่องจากได้รับการเรียกร้องให้พิจารณาขยายอายุการใช้งานรถตู้โดยสารจาก 10 ปี เป็น
15 ปี ขบ. จึงได้นำเรื่องดังกล่าวเสนอคณะทำงานแก้ไขปัญหาจากการจัดระเบียบรถตู้โดยสาร เมื่อ 13 ก.ย. 61  โดยมี พล.ม.2 รอ. เป็นประธาน ที่ประชุมมีมติให้คงเงื่อนไขอายุการใช้งานรถตู้โดยสาร 10 ปี ตามกฎหมายเดิม เนื่องจากรถตู้โดยสารมีความเสี่ยงต่อการเกิดอุบัติเหตุสูง รถเก่าจะก่อให้เกิดมลพิษทางอากาศ และไม่มีความคุ้มทุน
4. สถิติจำนวนรถตู้โดยประจำทางทั่วประเทศ ข้อมูล ณ 30 ก.ย. 60 มีจำนวนทั้งสิ้น 16,694 คัน จะมีรถตู้โดยสารประจำทางกรุงเทพและปริมณฑล (หมวด 1 และหมวด 4 กทม) ที่มีอายุการใช้งานครบ 10 ปี ในปี พ.ศ. 2561 จำนวน 969 คัน
การดำเนินการของกรมการขนส่งทางบก
1. เพื่อเป็นการส่งเสริมให้มีการเปลี่ยนรถตู้โดยสารสาธารณะเป็นรถโดยสารขนาดเล็กที่มีมาตรฐานความปลอดภัย ขบ. จึงได้เสนอคณะกรรมการควบคุมการขนส่งทางบกกลาง (ในการประชุมครั้งที่ 5/2560 เมื่อ 21 มิ.ย. 60 และครั้งที่ 7/2560 เมื่อ 7 ก.ย. 60) เพื่อกำหนดมารตการต่าง ๆ ดังนี้
1.1 ห้ามเพิ่มรถตู้โดยสารในเส้นทางรถโดยสารประจำทางทุกหมวด ตั้งแต่ 21 มิ.ย. 60
1.2 กำหนดมาตรการการเปลี่ยนทดแทนรถตู้โดยสารประจำทางคันเดิมที่หมดอายุ ดังนี้
ก) การนำรถตู้โดยสารมาเปลี่ยนทดแทน ต้องดำเนินการทางทะเบียนและภาษีรถให้แล้วเสร็จภายใน 30 ก.ย. 60
ข) ตั้งแต่ 1 ต.ค. 60 ต้องนำรถตู้โดยสารขนาดเล็กที่ได้มาตรฐาน มาเปลี่ยนทดแทนเท่านั้น  ซึ่งรถโดยสารขนาดเล็กที่นำมาเปลี่ยนจะต้องมีระบบห้ามล้อแบบ ABS ( Anti-lock Brake System) หรือระบบห้ามล้อแบบอื่นที่มีมาตรฐานเท่ากันหรือสูงกว่า พร้อมทั้งติดตั้งอุปกรณ์แสดงผลความเร็ว (Speed Monitor) ตามมาตรฐานที่กรมการขนส่งกำหนด
1.3 กรณีเส้นทางหมวด 1 หมวด 4 ในเขตกรุงเทพมหานครและในส่วนภูมิภาค ให้ขยายเวลาการนำรถ ตู้โดยสารมาเปลี่ยนทดแทนรถตู้โดยสารคันเดิมได้ถึง 30 ก.ย. 62
1.4 กรณีเส้นทางหมวด 3 ที่ไม่มีจุดจอดรับ – ส่งผู้โดยสารระหว่างทาง ให้ขยายเวลาการนำรถตู้โดยสารมาเปลี่ยนทดแทนรถตู้โดยสารประจำทางคันเดิมได้ถึง 30 ก.ย. 62
2. เพื่อสนับสนุนให้ผู้ประกอบการเปลี่ยนรถตู้โดยสารเป็นรถโดยสารขนาดเล็กที่มีมาตรฐาน ขบ. ได้ทำบันทึกข้อตกลงความร่วมมือ (MOU) กับ บขส., ธนาคารกรุงไทย จำกัด (มหาชน) และบรรษัทประกันสินเชื่ออุตสาหกรรมขนาดย่อม (บสย.) เมื่อ 28 มิ.ย. 61 ภายใต้โครงการ “เปลี่ยนรถโดยสารประจำทางขนาดเล็กแทนรถตู้โดยสาร” โดยมีวงเงินกู้ต่อราย 20 ล้านบาท ผ่อนชำระนานสูงสุด 7 ปี อัตราดอกเบี้ยต่ำสุด MRR-1.5% ต่อปี และสามารถใช้ บสย.     ค้ำประกันเต็มวงเงินแทนการใช้หลักทรัพย์ค้ำประกัน รวมทั้งยังให้สินเชื่อเพื่อชำระค่าเบี้ยประกันภัยรถโดยสาร และประกันชีวิต วงเงินกู้โครงการรวม 2,000 ล้านบาท
3. ขบ. ได้แก้ไขระเบียบการขอจดทะเบียนเป็นรถนั่งส่วนบุคคลเกิน 7 คน (ป้ายฟ้า) ให้รถตู้โดยสารที่ปลดระวาง สามารถนำไปจดทะเบียนใช้งานเป็นการส่วนตัวได้โดยสะดวกแล้ว
มาตรการรองรับเพื่อช่วยเหลือผู้โดยสารที่ได้รับผลกระทบ กรณีที่มีการหยุดวิ่งของรถตู้โดยสาร
1. ขบ. สามารถใช้อำนาจตามมาตรา 41 ของ พรบ. การขนส่งทางบก พ.ศ. 2522 เพื่อสั่งเปลี่ยนแปลงเส้นทางการเดินรถ เวลา และจำนวนเที่ยวของการเดินรถ หรือให้ผู้ได้รับใบอนุญาตประกอบการขนส่งส่งรถที่ตนได้รับอนุญาตไปช่วยเหลือเป็นการชั่วคราวตามควรแก่กรณี
2. ขบ. ได้เชิญหน่วยงานที่เกี่ยวข้อง ได้แก่ พล.ม.2 รอ., ขสมก., บขส. และตำรวจ เพื่อเตรียมการแก้ไขสถานการณ์ดังกล่าว ในวันจันทร์ที่ 24 ก.ย. 61 เวลา 13:00 น. ณ กรมการขนส่งทางบก
-----------------------

ที่มา : https://www.thaigov.go.th/news/contents/details/15777
