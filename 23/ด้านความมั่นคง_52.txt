รัฐบาลไทย-ข่าวทำเนียบรัฐบาล-ทส. จัดประชุมคณะอนุกรรมการเพื่อบูรณาการการจัดการขยะอิเล็กทรอนิกส์และเศษพลาสติกที่นำเข้าจากต่างประเทศอย่างเป็นระบบ

วันศุกร์ที่ 19 ตุลาคม 2561
ทส. จัดประชุมคณะอนุกรรมการเพื่อบูรณาการการจัดการขยะอิเล็กทรอนิกส์และเศษพลาสติกที่นำเข้าจากต่างประเทศอย่างเป็นระบบ
กระทรวงทรัพยากรธรรมชาติและสิ่งแวดล้อม จัดการประชุมคณะอนุกรรมการเพื่อบูรณาการการจัดการขยะอิเล็กทรอนิกส์และเศษพลาสติกที่นำเข้าจากต่างประเทศอย่างเป็นระบบ บูรณาการความร่วมมือหน่วยงานที่เกี่ยวข้อง
ทส. จัดประชุมคณะอนุกรรมการเพื่อบูรณาการการจัดการขยะอิเล็กทรอนิกส์และเศษพลาสติกที่นำเข้าจากต่างประเทศอย่างเป็นระบบ
กระทรวงทรัพยากรธรรมชาติและสิ่งแวดล้อม จัดการประชุมคณะอนุกรรมการเพื่อบูรณาการการจัดการขยะอิเล็กทรอนิกส์และเศษพลาสติกที่นำเข้าจากต่างประเทศอย่างเป็นระบบ บูรณาการความร่วมมือหน่วยงานที่เกี่ยวข้อง
วานนี้ (17 ตุลาคม 2561) รัฐมนตรีว่าการกระทรวงทรัพยากรธรรมชาติและสิ่งแวดล้อม (พลเอก สุรศักดิ์ กาญจนรัตน์) เป็นประธานการประชุมคณะอนุกรรมการเพื่อบูรณาการการจัดการขยะอิเล็กทรอนิกส์และเศษพลาสติกที่นำเข้าจากต่างประเทศอย่างเป็นระบบ ครั้งที่ 4/256 โดยมีผู้เข้าร่วมประชุม ประกอบด้วย รัฐมนตรีช่วยว่าการกระทรวงมหาดไทย (นายสุธี มากบุญ) ผู้แทนกระทรวงอุตสาหกรรม กระทรวงมหาดไทย กระทรงพาณิชย์ กระทรวงการคลัง กองอำนวยการรักษาความมั่นคงภายในราชอาณาจักร กระทรวงสาธารณสุข และมีปลัดกระทรวงทรัพยากรธรรมชาติและสิ่งแวดล้อม และกรมควบคุมมลพิษ เป็นคณะอนุกรรมการและเลขานุการ
ในการประชุมครั้งนี้ ที่ประชุมมีมติดังนี้
1. รับทราบความคืบหน้าการดำเนินงานการออกประกาศรายการขยะอิเล็กทรอนิกส์ที่ห้ามนำเข้า และประกาศรายการสินค้าที่ต้องควบคุมการนำเข้า (เครื่องใช้ไฟฟ้าและอุปกรณ์อิเล็กทรอนิกส์ที่ที่ใช้แล้ว และเศษโลหะ)
2. มอบหมายให้กระทรวงพาณิชย์ และกรมโรงงานอุตสาหกรรม ออกประกาศที่เกี่ยวข้องเพื่อจำกัดการนำเข้าและควบคุมการจัดการขยะอิเล็กทรอนิกส์ เครื่องใช้ไฟฟ้าและอุปกรณ์อิเล็กทรกนิกส์ที่ใช้แล้ว และเศษโลหะโดยเร็ว
3. เร่งรัดให้กรมศุลกากร ตรวจสอบพิกัดขยะอิเล็กทรอนิกส์ที่ห้ามนำเข้า และส่งให้กรมโรงงานอุตสาหกรรมและกระทรวงพาณิชย์พิจารณาดำเนินการต่อไป
4. มอบหมายให้กรมโรงงานอุตสาหกรรม กรมศุลกากร และกระทรวงพาณิชย์ ร่วมกำหนดโควต้าเศษพลาสติกให้เหมาะสมกับการใช้ประโยชน์จริงของประเทศ และคำนึงถึงผลกระทบต่อสุขภาพอนามัยและสิ่งแวดล้อม
5. มอบหมายให้คณะอนุกรรมการบริหารจัดการขยะพลาสติก ภายใต้คณะกรรมการสิ่งแวดล้อมแห่งชาติ ศึกษาแนวทางการส่งเสริม สนับสนุนให้โรงงานรีไซเคิลขยะพลาสติก ใช้ขยะพลาสติกจากภายในประเทศเป็นวัตถุดิบในขบวนการผลิต เพื่อยุติการนำเข้าเศษพลาสติกจากต่างประเทศหรือให้นำเข้าให้น้อยที่สุด
6. มอบหมายให้กระทรวงสาธารณสุข โดยอาศัยอำนาจตามพระราชบัญญัติการสาธารณสุข พ.ศ.2535 นำกลไกการบริหารราชการส่วนภูมิภาค มาใช้ในการแก้ไขปัญหาการจัดการขยะอิเล็กทรอนิกส์ในระดับพื้นที่ได้อย่างมีประสิทธิภาพต่อไป
อนึ่ง คณะกรรมอนุกรรมการฯ ชุดนี้ เป็นคณะอนุกรรมการภายใต้คณะกรรมการการขับเคลื่อนและปฏิรูปการบริหารราชการแผ่นดิน คณะที่ 5 คณะกรรมการขับเคลื่อน และปฏิรูปด้านความมั่นคง ลดความเหลื่อมล้ำ การเกษตร ทรัพยากรธรรมชาติและสิ่งแวดล้อม เพื่อให้การปฏิรูปและขับเคลื่อนการบริหารราชการแผ่นดินด้านการจัดการขยะอิเล็กทรอนิกส์และเศษพลาสติกที่นำเข้าจากต่างประเทศเป็นไปอย่างมีระบบ โดยการบูรณาการการดำเนินงานของหน่วยงานที่เกี่ยวข้อง ในการจัดทำมาตรการการจัดการขยะอิเล็กทรอนิกส์และเศษพลาสติกที่นำเข้าจากต่างประเทศให้มีความละเอียดรอบครอบ เป็นไปอย่างรวดเร็วและมีประสิทธิภาพ บังเกิดผลสัมฤทธิ์อย่างเป็นรูปธรรม

ที่มา : https://www.thaigov.go.th/news/contents/details/16211
