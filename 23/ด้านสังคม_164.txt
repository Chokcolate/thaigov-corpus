รัฐบาลไทย-ข่าวทำเนียบรัฐบาล-พม. รวมพลังภาคีเครือข่าย เดินรณรงค์ยุติความรุนแรงทั่วประเทศ มุ่งสร้างสังคมที่เข้มแข็งและปราศจากความรุนแรงในทุกรูปแบบอย่างยั่งยืน

วันจันทร์ที่ 26 พฤศจิกายน 2561
พม. รวมพลังภาคีเครือข่าย เดินรณรงค์ยุติความรุนแรงทั่วประเทศ มุ่งสร้างสังคมที่เข้มแข็งและปราศจากความรุนแรงในทุกรูปแบบอย่างยั่งยืน
พม. รวมพลังภาคีเครือข่าย เดินรณรงค์ยุติความรุนแรงทั่วประเทศ มุ่งสร้างสังคมที่เข้มแข็งและปราศจากความรุนแรงในทุกรูปแบบอย่างยั่งยืน
เมื่อวันที่ 25 พ.ย. 61 เวลา 15.50 น. ที่ลานพระประชาบดี กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ  พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานกิจกรรมการประกาศ Kick off รณรงค์ยุติความรุนแรงต่อเด็ก สตรี บุคคลในครอบครัว และความรุนแรงในสังคมทุกรูปแบบ ภายใต้แนวคิด “He For She : ปรับพฤติกรรม เปลี่ยนความคิด ยุติความรุนแรง” เพื่อสร้างกระแสสังคมให้เกิดความตระหนักและตื่นตัวต่อปัญหาความรุนแรง อันนำไปสู่การรวมพลังของภาคีเครือข่ายทุกภาคส่วนในการยุติความรุนแรงต่อเด็ก  สตรี บุคคลในครอบครัว และความรุนแรงในสังคมทุกรูปแบบ ด้วยความร่วมมือของภาคีเครือข่าย ประกอบด้วย ข้าราชการ ทหาร ตำรวจ นักเรียน นิสิต นักศึกษา และประชาชนทั่วไป จำนวน 1,000 คน เดินรณรงค์ยุติความรุนแรงจากลานพระประชาบดี กระทรวง พม. สะพานขาว กรุงเทพฯ ไปจนถึง
ลานคนเมือง ศาลาว่าการกรุงเทพมหานคร
พลเอก อนันตพร กล่าวว่า ปัจจุบัน ปัญหาความรุนแรงในสังคม นับเป็นปัญหาสำคัญของสังคมไทย ซึ่งมีแนวโน้มความรุนแรงมากขึ้นทุกปี โดยเฉพาะความรุนแรงต่อเด็ก สตรี และบุคคลในครอบครัว ทั้งในรูปแบบของร่างกาย วาจา และจิตใจ ส่งผลกระทบต่อสุขภาพกายและจิตของเด็ก สตรี และบุคคลในครอบครัว ทั้งนี้ รัฐบาลได้ตระหนักถึงความสำคัญของปัญหาดังกล่าว จึงได้มีมติคณะรัฐมนตรี เมื่อวันที่ 29 มิถุนายน 2542 กำหนดให้เดือนพฤศจิกายนของทุกปีเป็น “เดือนรณรงค์ยุติความรุนแรงต่อเด็กและสตรี” โดยมีภาคีเครือข่ายทั้งทั้งภาครัฐ เอกชน และประชาสังคม ทั้งในส่วนกลางและส่วนภูมิภาคร่วมกันจัดกิจกรรมรณรงค์ยุติความรุนแรงต่อเด็ก สตรี และบุคคลในครอบครัว เป็นประจำทุกปี โดยกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) เป็นหน่วยงานหลักของภาครัฐในการประสานการดำเนินงานรณรงค์ยุติความรุนแรงในภาพรวมทั้งประเทศ เพื่อสร้างกระแสสังคมให้เกิดความตระหนักและตื่นตัวต่อปัญหาดังกล่าว ด้วยการร่วมเป็นหนึ่งเสียงในการรณรงค์ยุติความรุนแรงต่อ
เด็ก สตรี และบุคคลในครอบครัวอย่างกว้างขวางทั่วประเทศ
พลเอก อนันตพร กล่าวต่อไปว่า สำหรับปี 2561 กระทรวง พม. โดย สค. ได้กำหนดจัดงานรณรงค์ยุติความรุนแรงต่อเด็ก สตรี และบุคคลในครอบครัว รวมทั้งความรุนแรงในสังคมทุกรูปแบบ ภายใต้แนวคิด “He For She : ปรับพฤติกรรมเปลี่ยนความคิดยุติความรุนแรง” โดยมุ่งเน้นการมีส่วนร่วมของผู้ชายทุกวัยและทุกสาขาอาชีพ เป็นพลังยุติความรุนแรงในทุกรูปแบบ ด้วยการติดสัญลักษณ์ริบบิ้นขาว (White Ribbon) และ “ไม่ยอมรับ ไม่นิ่งเฉย ไม่กระทำความรุนแรงต่อเด็ก สตรี และบุคคลในครอบครัว รวมทั้งความรุนแรงในสังคมทุกรูปแบบ” โดยกำหนดจัดกิจกรรมรณรงค์ยุติความรุนแรงในภาพรวมทั่วประเทศ ทั้งในพื้นที่ส่วนกลางและภูมิภาค เริ่มจากการจัดงานเปิดตัวรณรงค์ยุติความรุนแรง โดยมี พลเอก ฉัตรชัย สาริกัลยะ รองนายกรัฐมนตรี เป็นประธานในพิธีเปิดงาน พร้อมทั้งมอบโล่รางวัลประกวดการ์ตูนคาแรคเตอร์ “ท่าทางที่อยากเห็นและไม่อยากเห็นในครอบครัว” และมอบโล่ประกาศเกียรติคุณ ให้แก่ บุคคล หน่วยงาน และสื่อ ที่ไม่นิ่งเฉยต่อความรุนแรงในครอบครัว เมื่อวันที่ 23 พฤศจิกายน ที่ผ่านมา ณ ตึกสันติไมตรี ทำเนียบรัฐบาล กรุงเทพฯ
พลเอก อนันตพร กล่าวเพิ่มเติมว่า และในวันนี้ (25 พ.ย. 61) มีการจัดกิจกรรมรณรงค์ยุติความรุนแรงทั่วประเทศทั้งในส่วนกลางและภูมิภาค ประกอบด้วย 1) ส่วนกลาง  การจัดกิจกรรมเดินรณรงค์ยุติความรุนแรงต่อเด็ก สตรี บุคคลในครอบครัว และความรุนแรงในสังคมทุกรูปแบบ ด้วยความร่วมมือของภาคีเครือข่าย ประกอบด้วย ข้าราชการ ทหาร ตำรวจ นักเรียน นิสิต นักศึกษา และประชาชนทั่วไป จำนวน 1,000 คน โดยแบ่งเส้นทางการเดินขบวนรณรงค์ยุติความรุนแรงเชิงสัญลักษณ์ จำนวน 4 เส้นทาง ได้แก่ เส้นทางที่ 1 จากลานพระประชาบดี กระทรวงการพัฒนาสังคมและความมั่นคงของมนุษย์ ถึงลานคนเมือง ศาลาว่าการกรุงเทพมหานคร เส้นทางที่ 2 จากสำนักงานสหประชาชาติ (UN) ถึงลานคนเมือง ศาลาว่าการกรุงเทพมหานคร เส้นทางที่ 3 จากโรงแรมรัตนโกสินทร์(เดิม) ถึงลานคนเมือง ศาลาว่าการกรุงเทพมหานคร และ เส้นทางที่ 4 จากถนนข้าวสาร ถึงลานคนเมือง ศาลาว่าการกรุงเทพมหานคร นอกจากนี้ ยังมีกิจกรรมการเสวนาของเหล่าศิลปิน ดารา และนักแสดง ร่วมแสดงทัศนะต่อปัญหาความรุนแรงในสังคมและแนวทางแก้ไขปัญหาดังกล่าว  พร้อมการแสดงมินิคอนเสิร์ต และ 2) ส่วนภูมิภาค  การจัดกิจกรรมรณรงค์ยุติความรุนแรงพร้อมกันทั่วประเทศ ทั้งนี้ กระทรวง พม. โดย สค. ยังได้ขับเคลื่อนการดำเนินกิจกรรมรณรงค์ยุติความรุนแรงทั่วประเทศอย่างต่อเนื่องตลอดปี 2562
“ทั้งนี้ ขอขอบคุณภาคีเครือข่ายทั้งทั้งภาครัฐ เอกชน และประชาสังคม ที่มุ่งมั่นร่วมกันแสดงพลังให้สังคมได้ตระหนัก ตื่นตัว และเฝ้าระวัง เมื่อพบการกระทำความรุนแรงเด็ก สตรี บุคคลในครอบครัว และความรุนแรงในสังคมทุกรูปแบบ เพื่อนำไปสู่การสร้างสังคมที่เข้มแข็งและปราศจากความรุนแรงในทุกรูปแบบอย่างยั่งยืนต่อไป” พลเอก อนันตพร กล่าวในตอนท้าย

ที่มา : https://www.thaigov.go.th/news/contents/details/17071
