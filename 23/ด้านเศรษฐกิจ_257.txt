รัฐบาลไทย-ข่าวทำเนียบรัฐบาล-ออมสิน ออกเงินฝากเผื่อเรียกพิเศษ 3 ประเภท

วันพฤหัสบดีที่ 8 พฤศจิกายน 2561
ออมสิน ออกเงินฝากเผื่อเรียกพิเศษ 3 ประเภท
ออมสิน ออกเงินฝากเผื่อเรียกพิเศษ 3 ประเภท เผื่อเรียกพิเศษ 4 ดอกเบี้ย 1.15% ต่อปี, เผื่อเรียกพิเศษ 9 ดอกเบี้ย 1.35% ต่อปี และ เผื่อเรียกพิเศษ 14 ดอกเบี้ย 1.45% ต่อปี บุคคลธรรมดาได้รับยกเว้นภาษี รับฝากวันนี้ถึง 30 ธ.ค.2561
ธนาคารออมสิน นำเสนอเงินฝากประเภทเผื่อเรียกพิเศษ 3 ประเภท “เผื่อเรียกพิเศษ 4” ดอกเบี้ย 1.15%, “เผื่อเรียกพิเศษ 9” ดอกเบี้ย 1.35% และ “เผื่อเรียกพิเศษ 14” ดอกเบี้ย 1.45% เปิดรับฝากตั้งแต่บัดนี้จนถึง 30 ธันวาคม 2561 บุคคลธรรมดาดอกเบี้ยได้รับยกเว้นภาษี
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสินในฐานะสถาบันการเงินของรัฐที่ดำเนินภารกิจสำคัญคือ มุ่งมั่นทำหน้าที่ส่งเสริมการออม และนำเสนอรูปแบบการออมผ่านผลิตภัณฑ์เงินฝากที่หลากหลาย เพื่อสนับสนุนภาคการออมอย่างมั่นคงและยั่งยืน โดยมีการปรับปรุงและพัฒนาผลิตภัณฑ์เงินฝากอย่างต่อเนื่อง ล่าสุดนี้ ธนาคารฯ ได้นำเสนอผลิตภัณฑ์เงินฝากที่มีผลตอบแทนที่น่าสนใจ คือ “เงินฝากเผื่อเรียกพิเศษ” จำนวน 3 ประเภท ซึ่งเปิดรับฝากตั้งแต่บัดนี้จนถึงวันที่ 30 ธันวาคม 2561 ณ ธนาคารออมสินทุกสาขาทั่วประเทศ
สำหรับเงินฝากเผื่อเรียกพิเศษ 3 ประเภทนี้ ได้แก่ “เงินฝากเผื่อเรียกพิเศษ 4” ฝากครบ 4 เดือน อัตราดอกเบี้ย 1.15% ต่อปี (เทียบเท่าเงินฝากประจำ 1.35% ต่อปี) “เงินฝากเผื่อเรียกพิเศษ 9” ฝากครบ 9 เดือน อัตราดอกเบี้ย 1.35% ต่อปี (เทียบเท่าเงินฝากประจำ 1.58% ต่อปี) “เงินฝากเผื่อเรียกพิเศษ 14” ฝากครบ 14 เดือน อัตราดอกเบี้ย 1.45% ต่อปี (เทียบเท่าเงินฝากประจำ 1.70% ต่อปี) ซึ่งเงินฝากทั้ง 3 ประเภทดังกล่าว ธนาคารฯ เปิดรับฝากทั้งบุคคลธรรมดาอายุตั้งแต่ 7 ปีขึ้นไป และนิติบุคคลทุกประเภท โดยบุคคลธรรมดาดอกเบี้ยจะได้รับการยกเว้นภาษี เปิดบัญชีขั้นต่ำ 10,000 บาท ฝากเพิ่มครั้งละไม่ต่ำกว่า 1,000 บาท ถอนเท่าใดก็ได้ แต่ถ้าถอนหรือปิดบัญชีก่อนฝากครบกำหนด จำนวนเงินที่ถอนจะได้รับดอกเบี้ยในอัตราดอกเบี้ยเงินฝากเผื่อเรียก คำนวณดอกเบี้ยเป็นรายวันจากยอดเงินฝาก ลงรับดอกเบี้ยเมื่อฝากครบกำหนด โดยจะโอนเข้าบัญชีเงินฝากเผื่อเรียกที่เปิดไว้เป็นบัญชีคู่โอน
ทั้งนี้ หากต้องการข้อมูลเพิ่มเติม สามารถติดตามได้ตามสื่อประชาสัมพันธ์ของธนาคารออมสินทุกช่องทาง ได้แก่ Website : www.gsb.or.th, Facebook : GSB Society, Official Line : GSB ธนาคารออมสิน แต่หากมีข้อสงสัย ต้องการรายละเอียดเพิ่มเติมจากเจ้าหน้าที่ สามารถติดต่อสอบถามได้ที่ ธนาคารออมสินทุกสาขาทั่วประเทศ หรือ ศูนย์ลูกค้าสัมพันธ์ธนาคารออมสิน โทร.1115

ที่มา : https://www.thaigov.go.th/news/contents/details/16650
