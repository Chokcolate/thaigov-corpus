รัฐบาลไทย-ข่าวทำเนียบรัฐบาล-พม. กำชับทีม One Home ลงพื้นที่เร่งช่วยเหลือเด็กหญิงนอนป่วยติดเตียง ช่วยเหลือตัวเองไม่ได้ ไม่มีคนดูแล หลังจากแม่ถูกชนเสียชีวิต ที่ จ.น่าน

วันศุกร์ที่ 26 ตุลาคม 2561
พม. กำชับทีม One Home ลงพื้นที่เร่งช่วยเหลือเด็กหญิงนอนป่วยติดเตียง ช่วยเหลือตัวเองไม่ได้ ไม่มีคนดูแล หลังจากแม่ถูกชนเสียชีวิต ที่ จ.น่าน
พม. กำชับทีม One Home ลงพื้นที่เร่งช่วยเหลือเด็กหญิงนอนป่วยติดเตียง ช่วยเหลือตัวเองไม่ได้ ไม่มีคนดูแล หลังจากแม่ถูกชนเสียชีวิต ที่ จ.น่าน พร้อมเร่งช่วยเหลือหญิงชาวกัมพูชา และลูกชายวัย 3 เดือน ถูกสามีทำร้ายร่างกาย ที่ จ.ชลบุรี
วันนี้ (26 ต.ค. 61) เวลา 08.30 น. นายจีระศักดิ์ ศรีพรหมมา หัวหน้าผู้ตรวจราชการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 133/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายจีระศักดิ์ กล่าวว่า จากกรณีหญิงอายุ 39 ปี ประสบอุบัติเหตุรถชนเสียชีวิต ทำให้ลูกสาวที่ป่วยเป็นโรคพาร์กินสัน นอนป่วยติดเตียง ช่วยเหลือตัวเองไม่ได้ ไม่มีคนดูแล ที่จังหวัดน่าน นั้น ได้กำชับให้พัฒนาสังคมและความมั่นคงของมนุษย์จังหวัดน่าน (พมจ.น่าน) พร้อมทีม One Home ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการ พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือในเรื่องการรักษาพยาบาลอาการป่วยอย่างใกล้ชิด รวมทั้ง ให้คำปรึกษาแนะนำเพื่อขอรับสิทธิตามกฎหมายตามความเหมาะสม และหาแนวทางในการดูแลในระยะยาวต่อไป สำหรับกรณีหญิงชาวกัมพูชาวัย 37 ปี เข้าแจ้งความร้องทุกข์กับเจ้าหน้าที่ตำรวจ ว่าถูกสามีคนไทยวัย 32 ปี ซึ่งมีพฤติกรรมเสพยาเสพติด และชอบใช้ความรุนแรง ทำร้ายร่างกายตนเองและลูกชายวัย 3 เดือน จนได้รับบาดเจ็บเป็นประจำ ที่จังหวัดชลบุรี นั้น ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านสตรีและเด็ก พร้อมทั้งประสานหน่วยงานที่เกี่ยวข้องช่วยเหลือด้านการรักษาพยาบาลอาการบาดเจ็บหลังจากถูกทำร้ายร่างกาย และให้การดูแลคุ้มครองเด็กอย่างใกล้ชิด รวมทั้งหาแนวทางการช่วยเหลือในระยะยาวต่อไป  ทั้งนี้ หากประชาชนที่ประสบภัยและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมประสานหน่วยงาน
ที่เกี่ยวข้อง เพื่อให้ความช่วยเหลืออย่างเต็มที่
นายจีระศักดิ์ กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีเด็กชายวัย 13 ปี จบเพียงชั้น ป.6 ไม่ได้เรียนหนังสือต่อ ต้องรับภาระเพียงลำพังดูแลแม่ที่ป่วยเป็นโรคไต ต้องรักษาอาการโดยการมาฟอกเลือดอาทิตย์ละ 3 ครั้ง และโรงพยาบาลอยู่ไกล ต้องอาศัยนอนบริเวณทางเดินขึ้นอาคาร เนื่องจากมีฐานะยากจน ไม่มีเงินค่าเช่าที่พักอาศัย ที่จังหวัดอุบลราชธานี นั้น ทางทีม One Home ได้ลงพื้นที่ตรวจสอบข้อเท็จจริงและได้ให้การช่วยเหลือในเบื้องต้น โดยได้ให้คำปรึกษา และแนะนำที่พักที่ปลอดภัย โดยผู้ประสบปัญหาประสงค์เข้ารับการสงเคราะห์ในบ้านพักเด็กและครอบครัวจังหวัดอุบลราชธานี ในระหว่างที่เข้ารับการรักษาที่โรงพยาบาล พร้อมทั้งประสานหน่วยงานที่เกี่ยวข้องร่วมหาแนวทางช่วยเหลือในระยะยาวต่อไป

ที่มา : https://www.thaigov.go.th/news/contents/details/16346
