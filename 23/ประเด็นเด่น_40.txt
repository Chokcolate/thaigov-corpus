รัฐบาลไทย-ข่าวทำเนียบรัฐบาล-การยางแห่งประเทศไทย ชี้แจงข้อวิจารณ์การแก้ไขปัญหาราคายางพาราตกต่ำ

วันจันทร์ที่ 19 พฤศจิกายน 2561
การยางแห่งประเทศไทย ชี้แจงข้อวิจารณ์การแก้ไขปัญหาราคายางพาราตกต่ำ
การยางแห่งประเทศไทย ชี้แจงข้อวิจารณ์การแก้ไขปัญหาราคายางพาราตกต่ำ
วันที่ 17 พฤศจิกายน 2561 นายเยี่ยม ถาวโรฤทธิ์ กรรมการการยางแห่งประเทศไทย รักษาการแทนผู้ว่าการการยางแห่งประเทศไทย กระทรวงเกษตรและสหกรณ์ ชี้แจงประเด็นข่าว/ข้อวิจารณ์การแก้ไขปัญหาราคายางพาราตกต่ำ ตามที่นายสมบูรณ์ อุทัยเวียนกุล อดีต ส.ส.ตรัง พรรคประชาธิปัตย์ กล่าวถึงปัญหาการเก็บสต๊อกยางพาราของรัฐบาล มีประเด็นดังนี้
1. เรียกร้องให้นำสต๊อกยางพาราของรัฐบาล 100,000 ตัน หรือยางแผ่น 100 ล้านกิโลกรัมยังอยู่ในโกดังรัฐ มาใช้ประโยชน์ และตรวจสอบว่ามีครบตามจำนวน 100 ล้านกิโลกรัม หรือไม่ และมียางที่สามารถใช้ได้ปริมาณเท่าไร
2. กรณี กยท. ซื้อยางพาราเก็บไว้ตั้งแต่ ปี 2556-2557 และเสียค่าเช่าโกดังเก็บยางปีละ 120 ล้านบาท ทำไมรัฐบาลจึงไม่นำมาใช้ประโยชน์ เพราะเคยเสนอให้นำมาแปรรูป อาทิ ถนนยางพารา ทำเขื่อนยาง อ่างเก็บน้ำ สนามกีฬา สนามเด็กเล่น ห้องเรียนเด็กเล็ก เป็นต้น จึงเห็นว่าสาเหตุไม่ใช่เพราะปัญหาราคายางในตลาดโลก แต่เกิดจากปัญหาการบริหารงานของผู้บริหารการยางแห่งประเทศไทย (กยท.) ที่วางเฉยไม่แก้ไขปัญหา หรือมีผลประโยชน์อื่นแอบแฝง
3. รัฐบาลจะใช้มาตรการช่วยเหลือเจ้าของสวนยาง และคนกรีด เฉพาะสวนที่ขึ้นทะเบียนเท่านั้น ซึ่งถือว่ารัฐบาลแทบไม่ได้ช่วยอะไรเลย เพราะชาวสวนยางอีกจำนวนมากเข้าไม่ถึงสิทธิ์ความช่วยเหลือดังกล่าว
ข้อเท็จจริง
ประเด็นที่ 1 ยาง ​100,000 ตัน จากรายงานของผู้รับผิดชอบโกดังจัดเก็บรายงานว่าจำนวนยังอยู่ครบ​และคุณภาพของยางลดลงตามอายุที่จัดเก็บ
ประเด็นที่ 2  ยางที่รัฐบาลก่อนในปี​ 2556 - ​2557 ซื้อมาเพื่อรักษาเสถียรภาพและมีคงเหลือประมาณ​ 104,000 ตันนั้น​ ขณะนี้​ กยท​. กำลังทำแผนการนำยางแผ่นรมควันคงเหลือนี้ไปใช้เป็นสาธารณประโยชน์ เช่น ทำหมวกกันฝนต้นยางให้ชาวสวนยางนำไปใช้​ทำสนามฟุตซอล์ท  ทำทางเท้า​  พื้นสนามเด็กเล่น ทำพื้นปูคอกปศุสัตว์​ และผลิตภัณฑ์ยางอื่น ๆ ที่สามารถใช้ยางคงเหลือดังกล่าวได้​ หากหน่วยงานที่จะนำผลิตภัณฑ์ยางเหล่านั้นแจ้งจำนวนความประสงค์นำไปใช้และตั้งงบประมาณรองรับก็สามารถดำเนินการได้ทันที
ประเด็นที่​ 3 รัฐบาลมีความตั้งใจจะช่วยเหลือชาวสวนยางและคนกรีดยางทุกคน แต่เนื่องจากการให้ความช่วยเหลือชาวสวนยางที่ปลูกยางในพื้นที่ที่มีเอกสารสิทธิ์ถูกต้องตามกฎหมายและขึ้นทะเบียนกับ​ กยท​. เป็นไปตาม​ พรบ. กยท​. ปี​ 2558​  ส่วนผู้ที่ปลูกยางในพื้นที่ไม่มีเอกสารสิทธิ์นั้นกำลังอยู่ระหว่างการพิจารณาหารือกับหน่วยงานที่เกี่ยวข้องว่าจะดำเนินการอย่างไร
-----------------------

ที่มา : https://www.thaigov.go.th/news/contents/details/16912
