รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ร่วมพิธีน้อมรำลึกพระมหากรุณาธิคุณพระบาทสมเด็จพระจุลจอมเกล้าเจ้าอยู่หัว รัชกาลที่ 5

วันพุธที่ 24 ตุลาคม 2561
รมว.กระทรวงดิจิทัลฯ ร่วมพิธีน้อมรำลึกพระมหากรุณาธิคุณพระบาทสมเด็จพระจุลจอมเกล้าเจ้าอยู่หัว รัชกาลที่ 5
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วยภริยา ร่วมพิธีทำบุญตักบาตร เพื่อบำเพ็ญกุศลเนื่องในวันคล้ายวันสวรรคตพระบาทสมเด็จพระจุลจอมเกล้าเจ้าอยู่หัว ณ พระลานพระราชวังดุสิต กรุงเทพฯ เมื่อวันที่ 23 ตุลาคม 2561 โดยมีนางคนึงนิจ คชศิลา ผู้ตรวจราชการกระทรวงดิจิทัลเพื่อเศรษฐกิจและสังคม พร้อมด้วยผู้บริหารของสำนักงานปลัดกระทรวงฯ และหน่วยงานในสังกัดฯ เข้าร่วมพิธีฯ จากนั้น รมว.กระทรวงดิจิทัลฯ ได้เข้าร่วมพิธีวางพวงมาลาและถวายบังคมเนื่องในวันปิยมหาราช ซึ่งตรงกับวันที่ 23 ตุลาคมของทุกปี เพื่อเป็นการเทิดพระเกียรติ และน้อมรำลึกถึงพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว รัชกาลที่ 5 ที่ทรงมีต่อพสกนิกรชาวไทย จากพระราชกรณียกิจต่างๆ โดยมี พลเอก ประยุทธ์ จันทร์โอชา นายกรัฐมนตรี เป็นประธานในพิธีฯ ณ พระบรมราชานุสรณ์ พระลานพระราชวังดุสิต กรุงเทพฯ
*************************

ที่มา : https://www.thaigov.go.th/news/contents/details/16279
