รัฐบาลไทย-ข่าวทำเนียบรัฐบาล-รมช.ลักษณ์ มุ่งผลักดันบทบาทการแก้ปัญหาการประมงของไทยในเวทีโลก

วันพุธที่ 31 ตุลาคม 2561
รมช.ลักษณ์ มุ่งผลักดันบทบาทการแก้ปัญหาการประมงของไทยในเวทีโลก
รมช.ลักษณ์ มุ่งผลักดันบทบาทการแก้ปัญหาการประมงของไทยในเวทีโลก
(เมื่อวันที่ 30 ตุลาคม 2561) นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เข้าร่วมเป็น 1 ใน 8 ของ Keynote Speaker ที่ประกอบด้วยตัวแทนบุคคลสำคัญด้านประมงจากทั่วโลก ในการประชุม Our Ocean Conference 2018 ณ เมืองบาหลี สาธารณรัฐอินโดนีเซีย โดยได้ผลักดันบทบาทของไทยด้านการแก้ปัญหาการทำประมงผิดกฎหมาย ขาดการรายงาน และไร้การควบคุม (IUU Fishing) และให้คำมั่นต่อเวทีโลกในการผลักดันการดำเนินความร่วมมือกับชาวประมงและภาคเอกชน เพื่อลดขยะในทะเล
ทั้งนี้ จะมีชาวประมงกว่า 10,000 ลำ ร่วมกันเก็บขยะที่ติดมากับเครื่องมือประมง และที่พบในทะเลอย่างน้อย วันละ 1 กก./วัน ซึ่งจะสามารถช่วยลดปริมาณขยะในทะเลได้อย่างน้อย 350 ตัน/ปี นอกจากนี้ ประเทศไทยจะสนับสนุนการบริหารจัดการประมงโดยชุมชน ใน 20 พื้นที่ ซึ่งมีชุมชนประมงเข้าร่วม จำนวน 640 ชุมชน อย่างไรก็ตาม ได้ตั้งเป้าหมายว่าภายในปี 2021 จะทำให้การบริหารจัดการประมงโดยชุมชนของประเทศไทย ครอบคลุมพื้นที่ทางทะเลทั้งหมด จำนวน 323,488 ตารางกิโลเมตร ต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : https://www.thaigov.go.th/news/contents/details/16454
