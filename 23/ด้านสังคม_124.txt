รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งลงพื้นที่ช่วยเหลือชายพิการที่ต้องเลี้ยงดูลูกชายวัย 7 ขวบ ด้วยการขอทาน ที่ย่านบางนา กทม.

วันอังคารที่ 13 พฤศจิกายน 2561
ปลัด พม. กำชับ จนท. เร่งลงพื้นที่ช่วยเหลือชายพิการที่ต้องเลี้ยงดูลูกชายวัย 7 ขวบ ด้วยการขอทาน ที่ย่านบางนา กทม.
ปลัด พม. กำชับ จนท. เร่งลงพื้นที่ช่วยเหลือชายพิการที่ต้องเลี้ยงดูลูกชายวัย 7 ขวบ ด้วยการขอทาน ที่ย่านบางนา กทม. และเด็กชาย 2 พี่น้อง นั่งขอเงินริมถนน เพื่อหาเงินดูแลพ่อและแม่ที่ป่วย ที่ย่านประชาอุทิศ กทม.
วันนี้ (13 พ.ย. 61) เวลา 09.00 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 138/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัดกระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายปรเมธี กล่าวว่า จากกรณีชายรายหนึ่งร่างกายพิการ มือ และเท้าคดงอผิดรูป ต้องรับภาระเลี้ยงดูลูกชายวัย 7 ขวบ เพียงลำพัง ซึ่งทั้ง 2 ชีวิตอาศัยในบ้านเช่าสภาพเก่าคับแคบ โดยทุกวันชายคนดังกล่าวจะพาลูกชายตระเวนออกไปนั่งขอทาน เพื่อหารายได้ประทังชีวิต และหาเงินทุนสำหรับการประกอบอาชีพ ที่ย่านซอยอุดมสุข 30 เขตบางนา กรุงเทพมหานคร นั้น ได้กำชับให้หน่วยงานในสังกัดกระทรวง พม. ได้แก่ กรมส่งเสริมและพัฒนาคุณภาพชีวิตคนพิการ (พก.) กรมพัฒนาสังคมและสวัสดิการ (พส.) และกรมกิจการเด็กและเยาวชน (ดย.) ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้น พร้อมมอบสิ่งของเครื่องใช้ที่จำเป็นสำหรับใช้ในชีวิตประจำวัน อีกทั้งประสานหน่วยงานที่เกี่ยวข้องในพื้นที่ช่วยเหลือ ในเรื่องการดำเนินการขอรับสิทธิสวัสดิการสังคมที่พึงได้รับตามกฎหมาย การจดทะเบียนขอมีบัตรประจำตัวผู้แสดงความสามารถ และการขอกู้ยืมเงินทุนประกอบอาชีพจากกองทุนส่งเสริมและพัฒนาคุณภาพชีวิตคนพิการ เพื่อนำไปสร้างอาชีพ หารายได้ ในการเลี้ยงดูครอบครัวได้อย่างเพียงพอและมั่นคง รวมทั้งประสานหน่วยงานที่เกี่ยวข้องในพื้นที่ช่วยเหลือในเรื่องการศึกษา ของเด็กชายอย่างต่อเนื่อง
นายปรเมธี กล่าวต่อว่า สำหรับกรณีพบเด็กชายสองพี่น้องวัย 10 และ 11 ขวบ ไม่ได้รับการศึกษา เนื่องจากต้องรับภาระดูแลพ่อวัย 59 ปี ที่ป่วยเป็นโรคเส้นเลือดในสมองตีบ พิการเป็นอัมพาตครึ่งซีก และแม่เลี้ยงวัย 52 ปี ที่ป่วยเส้นเลือดในสมองแตก ไม่สามารถประกอบอาชีพได้ ซึ่งทุกวัน เด็กชายทั้ง 2 คน ต้องปั่นจักรยานออกไปนั่งขอเงินตามข้างถนน เพื่อหารายได้จุนเจือครอบครัว และเป็นค่ารักษาพยาบาลให้พ่อกับแม่เลี้ยง โดยทั้ง 4 ชีวิต อาศัยในห้องเช่าสภาพเก่าทรุดโทรมและคับแคบ ที่ย่านประชาอุทิศ กรุงเทพมหานคร นั้น ได้กำชับให้กรมส่งเสริมและพัฒนาคุณภาพชีวิตคนพิการ (พก.) กรมกิจการเด็กและเยาวชน (ดย.) และกรมพัฒนาสังคมและสวัสดิการ (พส.) ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้น พร้อมทั้งประสานหน่วยงานที่เกี่ยวข้องช่วยเหลือด้านการรักษาพยาบาลผู้ป่วยทั้งสองคนอย่างใกล้ชิด และเรื่องการศึกษาของเด็กชายทั้ง 2 คนอย่างต่อเนื่องในระยะยาว และการดำเนินการขอรับสิทธิสวัสดิการสังคมที่พึงได้รับตามกฎหมายต่อไป
นายปรเมธี กล่าวเพิ่มเติมว่า สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ กรณีชายพิการ อายุ 35 ปี ช่วยเหลือตัวเองไม่ได้ อาศัยอยู่กับผู้เป็นแม่ ในบ้านสภาพเก่าทรุดโทรม ที่จังหวัดนครราชสีมา นั้น ทางทีม พม. One Home จังหวัด ได้ลงพื้นที่ตรวจสอบข้อเท็จจริงและให้การช่วยเหลือในเบื้องต้น เพื่อบรรเทาความเดือดร้อน ด้วยการมอบสิ่งของเครื่องใช้ที่จำเป็นสำหรับใช้ในชีวิตประจำวันและเงินสงเคราะห์ครอบครัว อีกทั้งประสานหน่วยงานในส่วนที่เกี่ยวข้องในพื้นที่ช่วยเหลือในเรื่องการปรับปรุงสภาพที่อยู่อาศัยให้มีความมั่นคง แข็งแรง เหมาะสมกับคนพิการ การลงพื้นที่เยี่ยมบ้านและติดตามการช่วยเหลือตามความต้องการเป็นระยะอย่างต่อเนื่อง และหารือถึงแนวทาง การช่วยเหลืออย่างบูรณาการในระยะยาวต่อไป

ที่มา : https://www.thaigov.go.th/news/contents/details/16756
