รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา ชี้แจงประเด็นปัญหา นักท่องเที่ยวจีนลดลงมากในจังหวัดเชียงใหม่

วันพุธที่ 31 ตุลาคม 2561
กระทรวงการท่องเที่ยวและกีฬา ชี้แจงประเด็นปัญหา นักท่องเที่ยวจีนลดลงมากในจังหวัดเชียงใหม่
กระทรวงการท่องเที่ยวและกีฬา ชี้แจงประเด็นปัญหานักท่องเที่ยวจีนลดลงมากในจังหวัดเชียงใหม่
นายณริศร์ กาญจโนภาศ หัวหน้ากลุ่มประชาสัมพันธ์ สำนักงานปลัดกระทรวงการท่องเที่ยวและกีฬา ชี้แจงประเด็น ปัญหานักท่องเที่ยวจีนลดลงมากในจังหวัดเชียงใหม่ ดังนี้
ปลัดกระทรวงการท่องเที่ยวและกีฬาได้ให้สัมภาษณ์พิเศษ และแถลงแก่สื่อมวลชน เมื่อวันที่ 23-24 ต.ค 61 โดยชี้แจงประเด็นดังกล่าว ว่า “ในภาพรวมของทั้งประเทศถึงแม้ในช่วง 3 เดือนที่ผ่านมาตัวเลขนักท่องเที่ยวจีนอาจจะลดลงบ้าง แต่อัตราลดไม่ได้วูบวาบจนน่าใจหาย เมื่อช่วงครึ่งปีแรก นักท่องเที่ยวจีนเพิ่มขึ้นเยอะมาก ประมาณ 20 %จากที่ผ่านมาช่วงเดียวกัน เฉลี่ยเดือนละ 1 ล้านคน มาถึงเดือนตุลาคม สัปดาห์แรกเป็นช่วง Golden WeeK ของจีน ซึ่งเป็นวันชาติจีน ปรากฏว่ามีนักท่องเที่ยวจีนเข้ามาในช่วงสัปดาห์นั้น ประมาณ 2 แสนคน ซึ่งถือว่ามากและเป็นอัตราที่เป็นบวกเพิ่มขึ้นจากปีที่ผ่านมา 3% และจากการสำรวจของ Ctrip ซึ่งเป็นองค์กรการท่องเที่ยวของจีนที่ใหญ่ที่สุด กล่าวว่าประเทศไทยเป็นประเทศที่เป็นจุดหมายปลายทางที่คนจีนนิยมมาท่องเที่ยวมากที่สุด และขอยืนยันว่า ประเทศไทยยังได้รับความนิยมมากที่สุด ทั้งนี้ ได้สั่งการทีมสำรวจของกระทรวงฯ ที่มีอยู่ทั่วประเทศ โดยเฉพาะจังหวัดท่องเที่ยวที่สำคัญๆ โดยเฉพาะ จ.เชียงใหม่ไม่ได้เลวร้ายอย่างที่เป็นข่าว และช่วง 3 เดือนสุดท้าย เชื่อมั่นว่าจำนวนนักท่องเที่ยวจะกลับมาเช่นเดิม
ส่วนผลกระทบจากเหตุการณ์เรือล่มที่ จ.ภูเก็ต เมื่อวันที่ 5 กรกฎาคม ที่ผ่านมา ถือเป็นเหตุการณ์หนึ่งที่มีผลกระทบต่อนักท่องเที่ยวแต่ไม่ใช่เป็นเหตุการณ์หลักเหตุการณ์เดียวที่มีผลกระทบ วันนี้ทางการไทยได้ดำเนินการหลายอย่างเพื่อฟื้นความเชื่อมั่นในระบบรักษาความปลอดภัยตามบริเวณชายทะเล ทั้งนี้ นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา ได้ชี้แจงกับรัฐมนตรีว่าการกระทรวงวัฒนธรรมของจีน ว่าประเทศไทยได้ดำเนินการอะไรไปแล้วบ้าง รวมถึงได้ชี้แจงในคราวประชุมคณะกรรมการร่วมไทย – จีน ซึ่งผลในภาพรวมเป็นที่น่าพอใจในระดับหนึ่ง
เมื่อสัปดาห์ที่ผ่านมา กระทรวงการท่องเที่ยวฯได้จัดการประชุมเชิงปฏิบัติการ เรื่อง การปฏิรูปการท่องเที่ยวไทย โดยสรุปเนื้อหาหลัก ๆ ได้ดังนี้ 1. การแก้ปัญหาด้วยการลดราคาเป็นสิ่งที่ไม่ตรงประเด็น 2. มุ่งเน้นการยกระดับคุณภาพการท่องเที่ยวในประเทศไทย มี 3 มิติ ได้แก่ คุณภาพด้านความปลอดภัย คุณภาพด้านความสะดวก คุณภาพด้านความสะอาด ซึ่ง 3 ด้านนี้หากเราสามารถยกระดับขึ้นมาได้ เราก็สามารถที่จะแก้ปัญหาได้แบบเบ็ดเสร็จและการแก้ปัญหาได้ในระยะปานกลางไปจนถึงระยะยาวก็จะทำให้สร้างความยั่งยืนให้กับการท่องเที่ยวไทยได้เป็นอย่างดี”
---------------------------

ที่มา : https://www.thaigov.go.th/news/contents/details/16358
