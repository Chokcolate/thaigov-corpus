รัฐบาลไทย-ข่าวทำเนียบรัฐบาล-วธ.บูรณาการหน่วยงานภาครัฐรณรงค์ทุกภาคส่วน ร่วมสืบสานคุณค่าสาระความงามของประเพณีไทยภายใต้แนวคิด “ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม” 	 วันที่ ๑ พฤศจิกายน ๒๕

วันศุกร์ที่ 2 พฤศจิกายน 2561
วธ.บูรณาการหน่วยงานภาครัฐรณรงค์ทุกภาคส่วน ร่วมสืบสานคุณค่าสาระความงามของประเพณีไทยภายใต้แนวคิด “ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม” 	 วันที่ ๑ พฤศจิกายน ๒๕
วธ.บูรณาการหน่วยงานภาครัฐรณรงค์ทุกภาคส่วนร่วมสืบสานคุณค่าสาระความงามของประเพณีไทยภายใต้แนวคิด
“ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม”
วธ.บูรณาการหน่วยงานภาครัฐรณรงค์ทุกภาคส่วน
ร่วมสืบสานคุณค่าสาระความงามของประเพณีไทยภายใต้แนวคิด
“ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม”
วันที่ ๑ พฤศจิกายน ๒๕๖๑ กระทรวงวัฒนธรรม โดยกรมส่งเสริมวัฒนธรรม จัดการประชุมบูรณาการหน่วยงานภาครัฐ ประกอบด้วย กระทรวงมหาดไทย กระทรวงคมนาคม กระทรวงศึกษาธิการ กระทรวงกลาโหม  สำนักงานตำรวจแห่งชาติ  กรมการปกครอง  กรมการขนส่งทางบก  กรมเจ้าท่า
กรมส่งเสริมคุณภาพสิ่งแวดล้อม กรมประชาสัมพันธ์ สำนักวัฒนธรรม กีฬา และการท่องเที่ยว (กทม.)
สภาวัฒนธรรมกรุงเทพมหานคร และสำนักงานวัฒนธรรมจังหวัด ร่วมกันวางแนวทางการจัดงานประเพณี
ลอยกระทงของประเทศให้เป็นไปในทิศทางที่เหมาะสม ภายใต้แนวคิด “ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม” รณรงค์ประชาชนไทยใช้กระทงจากวัสดุธรรมชาติ วางมาตรการอำนวยความสะดวกในการเดินทาง พร้อมรักษาความปลอดภัยในชีวิตและทรัพย์สินของประชาชน
นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) กล่าวว่า ประเพณีลอยกระทงเป็นประเพณีที่สำคัญของคนไทยสะท้อนให้เห็นถึงภูมิปัญญา วิถีชีวิต วัฒนธรรมไทยอันงดงามที่มีคุณค่า ด้วยการแสดงความกตัญญูกตเวทีต่อผู้มีพระคุณ โดยเฉพาะการรู้คุณค่าของน้ำที่ใช้ในการดำรงชีวิต อันมีต้นกำเนิดจากแม่น้ำลำคลอง ปรากฏในรูปแบบของพิธีกรรม การประดิษฐ์กระทง การประดับประทีปโคมไฟในยามค่ำคืน การแสดงมหรสพ และการละเล่นรื่นเริงต่าง ๆ ซึ่งในปี ๒๕๖๑ นี้ กระทรวงวัฒนธรรม โดยกรมส่งเสริมวัฒนธรรม ได้กำหนดจัดงานลอยกระทงภายใต้แนวคิด “ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม” ขอความร่วมมือใช้กระทงที่ประดิษฐ์ด้วยวัสดุที่ย่อยสลายง่าย ไม่เป็นพิษต่อสิ่งแวดล้อม ไม่เล่นพลุ ดอกไม้ไฟ โคมลอย โคมไฟ ในที่ชุมชนหรือสถานที่ที่เสี่ยงต่อการบาดเจ็บ หรืออุบัติเหตุเพลิงไหม้ ไม่แต่งกายด้วยชุดล่อแหลม ร่วมกิจกรรมด้วยความสนุกสนานรื่นเริงมีน้ำใจไมตรีให้กัน และเป็นเจ้าบ้านที่ดีในการต้อนรับนักท่องเที่ยวที่มาร่วมงานลอยกระทง ให้เกิดความประทับใจในประเพณีไทย และเห็นคุณค่าที่แท้จริงของประเพณีไทยต่อไป
กิจกรรมในส่วนกลางกระทรวงวัฒนธรรม โดยกรมส่งเสริมวัฒนธรรม (สวธ.) และสภาวัฒนธรรมกทม. กำหนดจัดงานภายใต้ชื่องาน “ลอยกระทงปลอดภัย สืบสานวัฒนธรรมไทย ใส่ใจสายน้ำและสิ่งแวดล้อม” ระหว่างวันที่ ๒๑ – ๒๒ พฤศจิกายน ๒๕๖๑ ณ วัดราชาธิวาสราชวรวิหารกรุงเทพมหานคร ภายในงานประกอบด้วย นิทรรศการคุณค่าสาระของประเพณีลอยกระทง การแสดงทางวัฒนธรรม อาทิ การแสดงนาฏศิลป์ การแสดงศิลปวัฒนธรรมท้องถิ่นจากเครือข่ายของกระทรวงวัฒนธรรม เช่น การแสดงเพลงพื้นบ้าน  การละเล่นพื้นบ้าน การจัดสาธิตอาหารพื้นบ้าน การสาธิตประดิษฐ์กระทง และการจัดกิจกรรมต่างๆ ที่สอดคล้องกับประเพณีลอยกระทง  ทั้งนี้ในพิธีเปิดงานวันที่ ๒๒ พฤศจิกายน ศกนี้ เวลา ๑๗.๐๐ น. จะเริ่มด้วยขบวนแห่ที่รณรงค์ให้ประชาชาชนร่วมกิจกรรมลอยกระทงด้วยความปลอดภัย ร่วมสืบสานคุณค่าของวัฒนธรรม และรักษาสิ่งแวดล้อม  นอกจากนี้ กรมส่งเสริมวัฒนธรรม ยังให้การสนับสนุนงบประมาณการจัดกิจกรรม
ลอยกระทงของจังหวัดในส่วนภูมิภาคด้วย อาทิ จังหวัดสุโขทัย และจัดงานลอยกระทงอาเซียน ที่จังหวัดขอนแก่นและระนอง เพื่อเชื่อมความสัมพันธ์และสืบสานประเพณีวัฒนธรรมระหว่างประเทศ
ทั้งนี้ ประชาชนและนักท่องเที่ยว สามารถเข้าร่วมกิจกรรมตามสถานที่ต่างๆ และสามารถตรวจสอบรายละเอียดเพิ่มเติมได้ทางเว็บไซต์ของหน่วยงานต่าง ๆ ที่จัดงาน โดยในส่วนของกระทรวงวัฒนธรรม สอบถามได้ที่ สายด่วนวัฒนธรรม ๑๗๖๕ และ เฟสบุ๊กกรมส่งเสริมวัฒนธรรม
----------------------------------------
แนวทางการดำเนินงานของแต่ละหน่วยงาน ประกอบด้วย
สำนักความปลอดภัยและสิ่งแวดล้อมทางน้ำ กรมเจ้าท่า กระทรวงคมนาคม ดำเนินการ ๕ แนวทาง คือ –แผนรักษาการณ์ทางน้ำ –ออก ๓ ประกาศ เน้นความปลอดภัย แจ้งเตือนให้ใช้ความระมัดระวังในการเดินเรือและการใช้เรือ กำหนดเขตควบคุมการเดินเรือในแม่น้ำเจ้าพระยาห้ามเรือเดินทะเล เรือลำเลียง เรือบรรทุกสินค้าอันตราย เรือน้ำมัน และเรือลากจูง ผ่านเขตความคุมการเดินเรือ ในวันที่ ๒๒ พ.ย. เวลา ๑๖.๐๐-๒๔.๐๐ น. –ตั้งคณะทำงานเฉพาะกิจตรวจสภาพความปลอดภัยเรือโดยสารและท่าเทียบเรือ ให้เจ้าที่ในสังกัดเข้มงวด กวดขัน –ตั้งศูนย์อำนวยความปลอดภัยทางน้ำ และศูนย์อำนวยความสะดวกพร้อมดูแลความปลอดภัยทางน้ำ บริเวณท่าเทียบเรือที่มีการใช้บริการหนาแน่น และมีเรือรักษาการณ์พร้อมเจ้าหน้าที่คอยดูแลความเรียบร้อย
กรมการปกครอง กระทรวงมหาดไทย ให้ทุกจังหวัดดำเนินการตามแผนดูแลความปลอดภัยของประชาชน ในการช่วยเหลือผู้ประสบภัยได้อย่างรวดเร็วและทันท่วงที พิจารณาอนุญาตการจุดและปล่อยพลุ ตะไล โคมลอย โคมไฟ โคมควันหรือวัตถุอื่นใดที่คล้ายคลึง
สำนักวัฒนธรรม กีฬา และการท่องเที่ยว กทม. ขอความร่วมมือเน้นการจัดงานเน้นอนุรักษ์และสืบสานประเพณี  โดยจัดกิจกรรมหลักบริเวณสะพานพระราม ๘ และคลองโอ่งอ่าง และเปิดสวนสาธารณะให้ลอยกระทงตามปกติ มีกิจกรรมการแสดงทางวัฒนธรรม
สำนักงานตำรวจแห่งชาติ  เน้นรักษาความสงบในพื้นที่ เฝ้าระวังสถานที่สำคัญ พร้อมใช้แผนเผชิญเหตุและการป้องกันช่วยเหลือผู้ประสบเหตุโดยเฉพาะในจุดที่มีประชาชนจำนวนมาก และมีการตรวจคนเข้าเมืองอย่างเข้มงวด ประชาสัมพันธ์สร้างความรู้ความเข้าใจโดยเฉพาะหน่วยงานภาคเอกชนในการป้องกันอาชญากรรม อาทิ สถานบริการ สถานบันเทิง
กรมประชาสัมพันธ์ ใช้ช่องทางการประชาสัมพันธ์ของทุกจังหวัดรณรงค์ให้จัดงานประเพณีลอยกระทง เน้นสืบสานวัฒนธรรมไทย รักษาสายน้ำ รักษาสิ่งแวดล้อม และให้ประชาสัมพันธ์ให้ความรู้เกี่ยวกับคุณค่าสาระและให้ประชาชนร่วมกันสืบสานประเพณีลอยกระทง
กรมส่งเสริมคุณภาพสิ่งแวดล้อม เชิญชวนประชาชนร่วมกันสืบสานประเพณีลอยกระทง สืบสานวัฒนธรรมไทย แสดงความกตัญญูต่อสายน้ำ และใช้วัสดุเป็นมิตรกับสิ่งแวดล้อม และให้ลอยกระทงแบบปลอดโฟม ๑๐๐ เปอร์เซ็นต์ และรณรงค์ให้ ไปลอยกระทงด้วยกันเป็นคู่ เป็นครอบครัว กลุ่มเพื่อน ให้ใช้กระทงร่วมกันเพื่อลดปริมาณขยะ
สภาวัฒนธรรมกรุงเทพมหานคร ร่วมกับกรมส่งเสริมวัฒนธรรมดำเนินการจัดกิจกรรมสืบสานประเพณีลอยกระทง โดยจัดกิจกรรมที่วัดราชาธิวาสราชวรวิหารกรุงเทพมหานคร  เน้นส่งเสริมให้สภาวัฒนธรรมเขตต่างๆ จัดกิจกรรมสืบสานประเพณี วัฒนธรรมที่ถูกต้องและเหมาะสม เช่น ดำเนินการในเรื่องของการสาธิตให้ความรู้การประดิษฐ์กระทงวัสดุธรรมชาติ
กรมการขนส่งทางบก เปิดสายด่วน ๑๕๘๔ รับแจ้งเหตุ ๒๔ ชั่วโมง กำหนดมาตรการการรับส่งผู้โดยสารสาธารณะ เช่น รถโดยสารประจำทาง (บขส) รถบัส รถรับจ้างสาธารณะ เน้นการบริการที่สะดวกและปลอดภัย ไม่ให้มีการละทิ้งหรือปฎิเสธผู้โดยสาร
สำนักงานวัฒนธรรมจังหวัดสุโขทัย จัดงานระหว่างวันที่ ๑๖-๒๕ พ.ย. ๖๑ เน้นให้ใช้วัสดุธรรมชาติ รณรงค์สืบสานวิถีวัฒนธรรมไทย กิจกรรมสืบสานตำนานความเชื่อ ปฎิบัติตามพิธีกรรมอย่างเหมาะสม มีการจัดกิจกรรม อาทิ การเผาเทียนเล่นไฟ ขบวนแห่ทางวัฒนธรรม การแสดงทางวัฒนธรรม การแสดงพื้นบ้าน เป็นต้น
สำนักงานวัฒนธรรมจังหวัดขอนแก่น จัดงานลอยกระทงอาเซียน เวียดนาม ลาว ไทย เน้นสืบสานรักษาคุณค่าความงามของประเพณีและวัฒนธรรมระหว่างประเทศ
สำนักงานวัฒนธรรมจังหวัดระนอง จัดกิจกรรมประเพณีลอยกระทงอาเซียน ไทย เมียนม่า เพื่อสืบสานและสร้างความสัมพันธ์ เน้นการแสดงทางวัฒนธรรม อาหารพื้นบ้านของสองประเทศ
--------------------------------------

ที่มา : https://www.thaigov.go.th/news/contents/details/16519
