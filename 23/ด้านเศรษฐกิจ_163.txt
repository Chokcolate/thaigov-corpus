รัฐบาลไทย-ข่าวทำเนียบรัฐบาล-บีโอไอเผย อุตสาหกรรมท่องเที่ยวปี 61 บูม กิจการท่องเที่ยวแห่ลงทุนในภูเก็ต-ชลบุรี

วันพฤหัสบดีที่ 25 ตุลาคม 2561
บีโอไอเผย อุตสาหกรรมท่องเที่ยวปี 61 บูม กิจการท่องเที่ยวแห่ลงทุนในภูเก็ต-ชลบุรี
บีโอไอเผย อุตสาหกรรมการท่องเที่ยวได้รับความสนใจจากนักลงทุน โดยปีนี้มีโครงการพัฒนาแหล่งท่องเที่ยวใหม่ๆ ได้รับการส่งเสริมหลายราย มูลค่าเงินลงทุนรวมกว่า 5,000 ล้านบาท ในจังหวัดภูเก็ตและชลบุรีซึ่งเป็นเมืองท่องเที่ยวสำคัญ
นายนฤตม์ เทอดสถีรศักดิ์ รองเลขาธิการคณะกรรมการส่งเสริมการลงทุน (บีโอไอ) เปิดเผยว่าในปีนี้ กิจการสนับสนุนอุตสาหกรรมการท่องเที่ยวได้รับความสนใจจากนักลงทุนอย่างมาก โดยมีนักลงทุนยื่นขอรับการส่งเสริมเพื่อพัฒนาแหล่งท่องเที่ยวใหม่ๆ หลายราย และบีโอไอได้อนุมัติให้การส่งเสริมโครงการใหญ่ไปแล้วรวม 5 โครงการ มูลค่าเงินลงทุนรวม 5,000 ล้านบาท
โดยมีโครงการที่ตั้งอยู่ที่จังหวัดภูเก็ตได้รับอนุมัติให้การส่งเสริมแล้ว 2 โครงการ ได้แก่ โครงการสวนน้ำ วานานาวา เงินลงทุน 2,430 ล้านบาท และสวนน้ำของนักธุรกิจจากประเทศสหราชอาณาจักร เงินลงทุน 1,346 ล้านบาท
ส่วนที่จังหวัดชลบุรี มีกิจการหลากหลายได้แก่ โครงการเมืองจำลองอาณาจักรในประวัติศาสตร์อุษาคเนย์ของบริษัท บูรพา สตูดิโอ จำกัด เงินลงทุน 975 ล้านบาท โครงการจัดแสดงโลมา สิงโตทะเลและแมวน้ำ ของบริษัท ดอลฟินส์ เบย์ พัทยา จำกัด เงินลงทุน 170 ล้านบาท  และโครงการพิพิธภัณฑ์งานศิลปะและประติมากรรมของบริษัท พาโรดี้ อาร์ท มิวเซียม จำกัด เงินลงทุน 80 ล้านบาท
“เพื่อสนับสนุนอุตสาหกรรมการท่องเที่ยวซึ่งเป็นแหล่งรายได้หลักของประเทศและมีธุรกิจเกี่ยวเนื่องที่ได้รับประโยชน์อีกมาก บีโอไอได้ให้การส่งเสริมการลงทุนแก่กิจการหลากหลายประเภท อาทิ กิจการสวนสนุก ศูนย์แสดงศิลปวัฒนธรรมและพิพิธภัณฑ์ กระเช้าไฟฟ้า เรือเฟอร์รี่หรือเดินเรือท่องเที่ยว สวนสัตว์เปิด และพิพิธภัณฑ์สัตว์น้ำ เพื่อดึงดูดนักท่องเที่ยว และทำให้เมืองท่องเที่ยวของไทยมีจุดขายเพิ่มมากขึ้น ซึ่งจะช่วยสร้างรายได้จากนักท่องเที่ยวทั้งไทยและต่างชาติ” นายนฤตม์ กล่าว
ทั้งนี้ ในช่วง 10 ปีที่ผ่านมา ตั้งแต่ปี 2551 จนถึงปัจจุบัน บีโอไอได้อนุมัติให้การส่งเสริมการลงทุนแก่กิจการด้านการพัฒนาแหล่งท่องเที่ยวใหม่ๆ แล้วรวม 32 โครงการ มูลค่าเงินลงทุนกว่า 23,000 ล้านบาท อาทิ สวนน้ำการ์ตูนเน็ตเวิร์ค สวนน้ำรามายณะ สวนน้ำซานโตรินี่พาร์ค สวนน้ำวานา นาวา สวนน้ำไดโน วอเตอร์พาร์ค ขอนแก่น หอชมเมืองกรุงเทพมหานคร คิดส์ซาเนีย ไลน์วิลเลจ พิพิธภัณฑ์ภาพวาดสามมิติ อาร์ท อิน พาราไดซ์ พิพิธภัณฑ์หุ่นขี้ผึ้งมาดามทุสโซ่ และสวนสนุกแหล่งรวมซูเปอร์ฮีโร่ เดอะมาร์เวล เอ็กซ์พีเรียนซ์ ซึ่งเพิ่งเปิดให้บริการเมื่อไม่นานมานี้
****************************************

ที่มา : https://www.thaigov.go.th/news/contents/details/16306
