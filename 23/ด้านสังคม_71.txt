รัฐบาลไทย-ข่าวทำเนียบรัฐบาล-ปลัดสุขุม ย้ำผู้บริหารใหม่ ยึดพระราชปณิธานสมเด็จพระมหิตลาธิเบศร อดุลยเดชวิกรม พระบรมราชชนก ซื่อสัตย์ สุจริต ทำงานเชิงรุกเพื่อประชาชนสุขภาพดี

วันเสาร์ที่ 27 ตุลาคม 2561
ปลัดสุขุม ย้ำผู้บริหารใหม่ ยึดพระราชปณิธานสมเด็จพระมหิตลาธิเบศร อดุลยเดชวิกรม พระบรมราชชนก ซื่อสัตย์ สุจริต ทำงานเชิงรุกเพื่อประชาชนสุขภาพดี
ปลัดกระทรวงสาธารณสุข มอบนโยบายผู้บริหารใหม่ ยึดพระราชปณิธานสมเด็จพระมหิตลาธิเบศร อดุลยเดชวิกรม พระบรมราชชนก เป็นหลักในการทำงาน ให้ซื่อสัตย์ สุจริต สามัคคี ทำงานเชิงรุกเพื่อประชาชนสุขภาพดี
นายแพทย์สุขุม กาญจนพิมาย ปลัดกระทรวงสาธารณสุข มอบนโยบายให้กับนายแพทย์สาธารณสุขจังหวัดและผู้อำนวยการโรงพยาบาล ที่เข้ารับตำแหน่งใหม่ในปีงบประมาณ 2562 จำนวน 19 คน ว่า ขอให้ทุกคนยึดพระราชปณิธานสมเด็จพระมหิตลาธิเบศร อดุลยเดชวิกรม พระบรมราชชนก เป็นหลักในการทำงาน “ขอให้ถือผลประโยชน์ส่วนตัวเป็นที่สอง ผลประโยชน์ของเพื่อนมนุษย์เป็นกิจที่หนึ่ง” รวมทั้งให้มีความซื่อสัตย์ สุจริต และระมัดระวังเรื่องการรับผลประโยชน์ ซึ่งอาจทำให้เกิดปัญหาตามมาในอนาคต
นายแพทย์สุขุม กล่าวต่อว่า เป้าหมายในการทำงานที่สำคัญของกระทรวงสาธารณสุข คือ การดูแลสุขภาพพี่น้องประชาชนคนเจ็บป่วยให้มีสุขภาพดี เร่งรัดพัฒนาศักยภาพโรงพยาบาลใน  2 มิติ คือ 1.มิติภายในความปลอดภัยและความสุขของคนในองค์กร ที่เราได้เร่งรัดเป็นอันดับต้นๆ คือ เรื่องบ้านพักเจ้าหน้าที่ที่รัฐบาลเห็นความสำคัญ และสนับงบสนุนงบประมาณ รวมทั้งการสร้างรั้วเพื่อความปลอดภัย นอกจากนั้นให้สร้างความสามัคคีในองค์กรมีการสื่อสารกันแบบพี่น้อง 2. มิติภายนอก ขอให้ทำงานเชิงรุกให้ประชาชนเกิดศรัทธา  สร้างเครือข่ายการทำงาน ทั้งโรงพยาบาลชุมชน โรงพยาบาลส่งเสริมสุขภาพตำบล อาสาสมัครสาธารณสุขหมู่บ้าน และประชาชน  หาพันธมิตรสนับสนุนการทำงานของโรงพยาบาล
“ผมยินดีให้การสนับสนุนการพัฒนางาน เพื่อประโยชน์ของพี่น้องประชาชน การทำให้ประชาชนได้เข้าถึงบริการก็นับเป็นการทำบุญอย่างหนึ่ง และเมื่อท่านมีโอกาสได้เป็นผู้บริหารระดับสูงขอให้เลือกคนดี ผลักดันคนดี   มีความรู้ความสามารถให้มีโอกาสได้ทำงาน รวมทั้งขอให้สร้างเครือข่ายการทำงาน สนับสนุนทีมหมอครอบครัว ช่วยพัฒนาโรงพยาบาลขนาดเล็กให้มีศักยภาพเพียงพอที่จะดูแลประชาชน  จะทำให้ลดความแออัด ผู้ป่วยใน หรือผู้ป่วยนอก ของโรงพยาบาลใหญ่” นายแพทย์สุขุมกล่าว
*************************************  27 ตุลาคม 2561

ที่มา : https://www.thaigov.go.th/news/contents/details/16368
