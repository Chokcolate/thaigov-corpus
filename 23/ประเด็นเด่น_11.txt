รัฐบาลไทย-ข่าวทำเนียบรัฐบาล-รฟฟท. ชี้แจงกรณีการติดตั้งราวกั้นสแตนเลส ชานชาลาสถานีรถไฟฟ้าแอร์พอร์ตลิงค์

วันศุกร์ที่ 26 ตุลาคม 2561
รฟฟท. ชี้แจงกรณีการติดตั้งราวกั้นสแตนเลส ชานชาลาสถานีรถไฟฟ้าแอร์พอร์ตลิงค์
รฟฟท. ชี้แจงกรณีการติดตั้งราวกั้นสแตนเลส ชานชาลาสถานีรถไฟฟ้าแอร์พอร์ตลิงค์
เมื่อวันที่ 19 ตุลาคม 2561 นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) ชี้แจงประเด็นการติดตั้งราวกั้นสแตนเลสชานชาลาสถานีรถไฟฟ้าแอร์พอร์ตลิงค์ ตามที่แฟนเพจเฟซบุ๊ก “AirportLink ที่รัก” นำเสนอภาพบริเวณสถานีรถไฟฟ้าแอร์พอร์ตลิงค์ พญาไท ที่มีแผงราวสแตนเลส ติดตั้งบริเวณขอบสถานีเพื่อป้องกันผู้โดยสารพลัดตก โดยจะมีการติดตั้งภายในสถานีรถไฟฟ้าแอร์พอร์ตลิงค์ตลอดทั้งสาย ใช้งบประมาณกว่า 13 ล้านบาท คิดเป็นสถานีละ 1.6 ล้านบาท ซึ่งมีการตั้งข้อสังเกตว่ามีราคาแพงเกินจริงหรือไม่ พร้อมเปิดเผยข้อมูลว่าผู้ชนะการประมูล คือบริษัทแกรนด์ไลน์ อินโนเวชั่น จำกัด ซึ่งทำธุรกิจด้านไอที มีประวัติเคยชนะประมูลเรือตรวจการณ์ที่เกิดไฟไหม้ของกรุงเทพมหานคร ซึ่งจอดทิ้งรออะไหล่กว่า 1 ปี นั้น
บริษัท รถไฟฟ้า ร.ฟ.ท. จำกัด (รฟฟท.) ขอชี้แจงข้อเท็จจริง ดังนี้
ก่อนหน้านี้ รฟฟท. มีแผนจะดำเนินการติดตั้งระบบประตูกั้นชานชาลาแบบสูงครึ่งบาน ( Platform Screen Door : PSD ) ใน 7 สถานี งบประมาณ 200 ล้านบาท (ยกเว้นสถานีสุวรรณภูมิ) โดยทำการประมูลติดตั้งประตูกั้นชานชาลา แต่ต้องยกเลิกเนื่องจากมีผู้ผ่านประมูลรายเดียว ประกอบกับมีโครงการรถไฟความเร็วสูงเชื่อม 3 สนามบิน (ดอนเมือง-สุวรรณภูมิ-อู่ตะเภา) ซึ่งจะได้ผู้ชนะการประมูลภายในสิ้นปี และรูปแบบสถานีของแอร์พอร์ต เรล ลิงก์จะต้องเปลี่ยนไปรองรับโครงการดังกล่าว ซึ่งมีขนาดความกว้างของตัวรถไฟฟ้ามากกว่า ดังนั้นเพื่อความปลอดภัยของผู้โดยสารในช่วงระหว่างเปลี่ยนผ่านสู่โครงการรถไฟความเร็วสูงเชื่อม 3 สนามบิน และเป็นการประหยัดงบประมาณแผ่นดิน บริษัทจึงปรับรูปแบบการดำเนินงานเป็นการติดตั้งราวกั้นชานชาลา หรือราวกั้นแบบราวสเตนเลสส์ คล้ายรถไฟชินคันเซ็นของประเทศญี่ปุ่น และสถานีรถไฟฟ้าอื่น ๆ ในต่างประเทศ
โดยบริษัทผู้ชนะการประกวดราคาจะต้องดำเนินงานติดตั้งราวกั้นชานชาลา หรือราวกั้นแบบราวสเตนเลสส์ ดังนี้
- งานเตรียมการ ป้องกัน และงานวัสดุอุปกรณ์อื่น ๆ
- งานผลิตแผงกั้นราวสเตนเลสส์กันตกความสูงจากพื้นชั้นชานชาลา 1.2 เมตร ใช้วัสดุท่อกลมสเตนเลสส์ คุณภาพไม่ต่ำกว่า Grade 304 หรือดีกว่า มีเส้นผ่านศูนย์กลางขนาด 1 – 2 นิ้ว ความหนาตั้งแต่ 1.5 – 3 มิลลิเมตร ความยาวทั้งสิ้น 2,296 เมตร (2.296 กิโลเมตร) แบ่งเป็น
: สถานีพญาไท 328 เมตร
: สถานีราชปรารภ 328 เมตร
: สถานีมักกะสัน 328 เมตร
: สถานีรามคำแหง 328 เมตร
: สถานีหัวหมาก 328 เมตร
: สถานีบ้านทับช้าง 328 เมตร
: สถานีลาดกระบัง 328 เมตร
- งานขนส่งอุปกรณ์ชิ้นงาน
- งานติดตั้งป้ายสเตนเลสส์ ป้ายตราสัญญักษณ์ SRTET ใช้วัสดุแผ่นสเตนเลสส์ Grade 304 ขนาด 65 X 16
เซนติเมตร หนา 3 มิลลิเมตร 720 ชิ้น
- งานติดตั้งป้ายสเตนเลสส์ ป้ายเตือนความปลอดภัย ใช้วัสดุแผ่นสเตนเลสส์ Grade 304 ขนาด 65 X 16 เซนติเมตร หนา 3 มิลลิเมตร 560 ชิ้น
ทั้งนี้ บริษัทผู้ชนะประกวดราคา จะเข้าดำเนินงานได้ในเวลาที่รถไฟฟ้าแอร์พอร์ต เรล ลิงก์ ปิดให้บริการแล้วเท่านั้น คือ 01.00 – 04.00 น.
ในด้านกระบวนการจัดซื้อจัดจ้างในการดำเนินงานดังกล่าว รฟฟท. ได้ปฏิบัติตามพระราชบัญญัติ การจัดซื้อจัดจ้างและการบริหารพัสดุภาครัฐ พ.ศ. 2560 อย่างเคร่งครัด และดำเนิการประกวดราคาอิเล็กทรอนิกส์ (E-bidding) ดังนี้
- วันที่ 15 มีนาคม 2561 จัดทำแผนจัดซื้อจัดจ้าง และเผยแพร่ผ่านเว็บไซต์ระบบการจัดซื้อจัดจ้างภาครัฐ (www.gprocurement.go.th) , เว็บไซต์บริษัท รถไฟฟ้า ร.ฟ.ท. จำกัด (www.srtet.co.th) และติดบอร์ดประชาสัมพันธ์ของส่วนจัดซื้อจัดจ้างภายในศูนย์ซ่อมบำรุงคลองตัน
- วันที่ 22 มีนาคม 2561 นำเสนอร่างประกาศประกวดราคาเผยแพร่ผ่านเว็บไซต์ระบบการจัดซื้อจัดจ้างภาครัฐ เพื่อเปิดให้สาธารณชนเสนอแนะ หรือแสดงความเห็นเป็นลายลักษณ์อักษร โดยระยะเวลาในการประกาศเป็นไปตามกฎหมายและระเบียบอื่น ๆ ที่เกี่ยวข้อง ปรากฏว่าไม่มีการวิจารณ์ร่างประกาศดังกล่าว
- วันที่ 29 มีนาคม 2561 ดำเนินการประกาศประกวดราคาผ่านเว็บไซต์ระบบการจัดซื้อจัดจ้างภาครัฐ, เว็บไซต์บริษัท รถไฟฟ้า ร.ฟ.ท. จำกัด (รฟฟท.) และติดบอร์ดประชาสัมพันธ์ของส่วนจัดซื้อจัดจ้างภายในศูนย์ซ่อมบำรุงคลองตัน
- วันที่ 23 เมษายน 2561 เปิดยื่นข้อเสนอและราคา
ทั้งนี้ มีผู้ดาวน์โหลดเอกสารจากเว็บไซต์ระบบการจัดซื้อจัดจ้างภาครัฐ จำนวน 36 บริษัท มีผู้ยื่นข้อเสนอและราคาผ่านระบบการจัดซื้อจัดจ้างภาครัฐ จำนวน 15 บริษัท ถูกต้องตามเงื่อนไขและคุณสมบัติที่ รฟฟท. กำหนด 10 บริษัท โดยบริษัท แกรนด์ไลน์ อินโนเวชั่นส์ จำกัด ซึ่งมีคุณสมบัติครบถ้วนตามหนังสือรับรอง และจดทะเบียนกับกรมพัฒนาธุรกิจการค้า กระทรวงพาณิชย์ เป็นผู้เสนอราคาต่ำที่สุด 13,456,900 บาท
โดยราวกั้นชานชาลาแบบราวสแตนเลสดังกล่าวผลิตจากวัสดุที่ได้คุณภาพ และมีมาตรฐานตามที่ รฟฟท. กำหนด ซึ่งมีประโยชน์ในการใช้งาน ดังนี้
- ใช้ระยะเวลาการติดตั้งรวดเร็ว (6 เดือน)
- มีอายุการใช้งานนาน
- ทำความสะอาดง่าย
- ทนทานต่อการใช้งานรองรับแรงลมกรณีขบวนรถที่ใช้ความเร็วผ่านเข้าสถานี
- ไม่กระทบการไหลเวียนของอากาศ ทำให้ไม่เกิดความร้อนสะสมภายในสถานี
นอกจากนั้นบริษัทยังมีมาตรการรักษาความปลอดภัยบนชั้นชานชาลาที่ยังคงอยู่ โดยจัดให้มีเจ้าหน้าที่รักษาความปลอดภัยคอยประจำบนชั้นชานชาลา และมีปุ่มหยุดรถฉุกเฉิน รวมถึงมีการประกาศข้อความภายในสถานี และมีการทำ Group Release เพื่อจำกัดจำนวนผู้โดยสารบนชั้นชานชาลา และจะมีการดำเนินการติดตั้งป้ายประชาสัมพันธ์ด้านความปลอดภัยเพิ่มเติมในอนาคต
-----------------------

ที่มา : https://www.thaigov.go.th/news/contents/details/16355
