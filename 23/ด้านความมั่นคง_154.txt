รัฐบาลไทย-ข่าวทำเนียบรัฐบาล-“บิ๊กอู๋”เพิ่มขีดความสามารถในการแข่งขัน ยกระดับมาตรฐานฝีมือครัวไทยสู่ครัวโลก

วันอาทิตย์ที่ 25 พฤศจิกายน 2561
“บิ๊กอู๋”เพิ่มขีดความสามารถในการแข่งขัน ยกระดับมาตรฐานฝีมือครัวไทยสู่ครัวโลก
รมว.แรงงาน มุ่งเน้นนโยบายเพิ่มขีดความสามารถในการแข่งขัน พัฒนาศักยภาพมาตรฐานฝีมือแรงงานสาขาอาชีพผู้ประกอบอาหารไทยในไต้หวัน ยกระดับมาตรฐานฝีมือครัวไทยสู่ครัวโลก
พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน ได้มีนโยบายยกระดับทักษะฝีมือแรงงานให้เป็นแรงงานคุณภาพ (Super Worker)เพื่อให้มีผลิตภาพแรงงาน เพื่อเพิ่มขีดความสามารถในการแข่งขันของประเทศ โดยเมื่อวันที่ 23 พฤศจิกายน 2561 ที่ผ่านมาสำนักงานแรงงานไทย ไทเป ร่วมกับกรมพัฒนาฝีมือแรงงาน กระทรวงแรงงานของไทยจัดโครงการส่งเสริมศักยภาพมาตรฐานฝีมือแรงงานไทยในไต้หวัน สาขาอาชีพผู้ประกอบอาหารไทย ระดับ 1 ระหว่างวันที่ 21-23 พฤศจิกายน 2561 ณ โรงเรียนสอนทำอาหาร Yamicook  ไทเป ไต้หวัน โดยมี ผู้ช่วยศาสตราจารย์สุวรรณี อาจหาญณรงค์ ผู้เชี่ยวชาญพิเศษด้านอาหารไทยจาก มหาวิทยาลัยเทคโนโลยีราชมงคลธัญบุรี พร้อมคณะเจ้าหน้าที่ สังกัดกรมพัฒนาฝีมือแรงงาน กระทรวงแรงงาน ทำการอบรมและทดสอบฝีมือแก่ผู้เข้าร่วมโครงการฯ
สำหรับโครงการส่งเสริมศักยภาพมาตรฐานฝีมือแรงงานไทยในไต้หวันนี้มีวัตถุประสงค์เพื่อส่งเสริมนโยบายครัวไทยสู่ครัวโลกของรัฐบาลและส่งเสริมการขยายตลาดแรงงานอาชีพพ่อครัวแม่ครัวไทยให้แพร่หลายในไต้หวัน ซึ่งมีผู้สมัครเข้าอบรมและทดสอบเป็นคนไทยที่ทำงานในร้านอาหารหรือประกอบอาชีพที่เกี่ยวข้องกับอาหารไทยในไต้หวัน จำนวน 30 คน ถือเป็นรุ่นที่ 2 ที่ สนร.ไทเปได้ดำเนินการ ซึ่งผู้เข้าอบรมได้ผ่านการทดสอบทั้งหมด
ทั้งนี้ เมื่อวันที่ 23 พฤศจิกายน 2561 สนร.ไทเป ได้รับเกียรติจากนายภูบดี ลออเงิน รองผู้อำนวยการใหญ่ฯ สำนักงานการค้าและเศรษฐกิจไทย ไทเป เป็นประธานในพิธีมอบหนังสือรับรองมาตรฐานฝีมือแรงงานแก่ผู้ผ่านการทดสอบ จำนวน 30 คน โดยมี นางนันท์นที วิบูลชุติกุล ผู้อำนวยการสำนักงานส่งเสริมการค้าต่างประเทศไทเปได้เข้าร่วมเป็นเกียรติในพิธีดังกล่าวด้วย
--------------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักงานแรงงานไทย ไทเป ข้อมูล - ภาพ/
25 พฤศจิกายน 2561

ที่มา : https://www.thaigov.go.th/news/contents/details/17052
