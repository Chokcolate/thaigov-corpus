รัฐบาลไทย-ข่าวทำเนียบรัฐบาล-กรมธนารักษ์ ลงนามสัญญาเช่าที่ราชพัสดุเขตพัฒนาเศรษฐกิจพิเศษ และเปิดประมูลสรรหาผู้ลงทุนพื้นที่เขตพัฒนาเศรษฐกิจพิเศษนครพนม มุกดาหาร และหนองคาย

วันอังคารที่ 13 พฤศจิกายน 2561
กรมธนารักษ์ ลงนามสัญญาเช่าที่ราชพัสดุเขตพัฒนาเศรษฐกิจพิเศษ และเปิดประมูลสรรหาผู้ลงทุนพื้นที่เขตพัฒนาเศรษฐกิจพิเศษนครพนม มุกดาหาร และหนองคาย
กรมธนารักษ์ร่วมลงนามสัญญาเช่าที่ราชพัสดุในเขตพัฒนาเศรษฐกิจพิเศษกาญจนบุรีกับบริษัท พร้อมเพรียงชัย ก่อสร้าง จำกัด เพื่อพัฒนาพื้นที่การค้า การลงทุน สร้างความเชื่อมโยงทางเศรษฐกิจกับประเทศในภูมิภาค
คณะกรรมการนโยบายเขตพัฒนาเศรษฐกิจพิเศษ (กนพ.) ได้อนุมัติโครงการเปิดประมูลในพื้นที่เขตพัฒนาเศรษฐกิจพิเศษกาญจนบุรี และในพื้นที่เขตพัฒนาเศรษฐกิจพิเศษตาก โดยให้บริษัท บริษัท พร้อมเพรียงชัย ก่อสร้าง จำกัด เป็นผู้ได้รับสิทธิพัฒนาในพื้นที่เขตพัฒนาเศรษฐกิจพิเศษกาญจนบุรี และบริษัท สามัคคีที่ดินและเคหะ จำกัด เป็นผู้ได้รับสิทธิพัฒนาในพื้นที่เขตพัฒนาเศรษฐกิจพิเศษตาก
วันนี้ กรมธนารักษ์ร่วมลงนามสัญญาเช่าที่ราชพัสดุในเขตพัฒนาเศรษฐกิจพิเศษกาญจนบุรีกับบริษัท พร้อมเพรียงชัย ก่อสร้าง จำกัด เพื่อพัฒนาพื้นที่การค้า การลงทุน สร้างความเชื่อมโยงทางเศรษฐกิจกับประเทศในภูมิภาค และแถลงข่าวการเปิดประมูลสรรหาเอกชนเข้าร่วมลงทุนในพื้นที่เขตพัฒนาเศรษฐกิจพิเศษนครพนม มุกดาหาร และหนองคาย
นายอำนวย ปรีมนวงศ์ อธิบดีกรมธนารักษ์ กล่าวว่า วันนี้ (13 พฤศจิกายน 2561) กรมธนารักษ์ ได้ลงนามสัญญาเช่าที่ราชพัสดุในเขตพัฒนาเศรษฐกิจพิเศษกาญจนบุรี ร่วมกับบริษัท พร้อมเพรียงชัย ก่อสร้าง จำกัด ซึ่งเป็นบริษัทที่ผ่านกระบวนการพิจารณาสรรหาคัดเลือก และเมื่อวันพุธที่ 5 กันยายน 2561 คณะกรรมการนโยบายเขตพัฒนาเศรษฐกิจพิเศษ (กนพ.) มีมติเห็นชอบให้บริษัท พร้อมเพรียงชัย ก่อสร้าง จำกัด ได้รับสิทธิพัฒนาพื้นที่เขตพัฒนาเศรษฐกิจพิเศษกาญจนบุรี เนื้อที่ประมาณ 2,979-0-72 ไร่ โดยมีรายละเอียดดังนี้
- รูปแบบโครงการที่เสนอ ภายใต้โครงการจัดสรรพื้นที่การลงทุนให้ภาคเอกชนรายอื่นพัฒนา แผนการใช้ประโยชน์ในที่ดินโครงการพัฒนาต่างๆ แบ่งออกเป็น 8 โซน ประกอบด้วย 1) พื้นที่เพื่อการอุตสาหกรรม ได้แก่ อุตสาหกรรมสิ่งทอ อิเล็กทรอนิกส์ พลาสติก ศูนย์กระจายสินค้า ฯลฯ 2) พื้นที่โรงแรม 3) พื้นที่ที่เป็นศูนย์ Logistics 4) พื้นที่เพื่อการพาณิชยกรรม 5) พื้นที่อยู่อาศัยและชุมชน 6) พื้นที่สาธารณูปโภค สาธารณูปการ พื้นที่สีเขียว 7) พื้นที่เพื่อการจัดการระบบบำบัดน้ำเสีย และ 8) พื้นที่เพื่อการจัดการระบบขยะมูลฝอย ซึ่งบริษัท พร้อมเพรียงชัย ก่อสร้าง จำกัด ดำเนินการลงทุนพัฒนาโครงสร้างพื้นฐาน รวมมูลค่าโครงการประมาณ 420 ล้านบาท
- มีกำหนดอายุสัญญาเช่า 50 ปี อัตราค่าเช่าไร่ละ 1,200 บาท/ไร่/ปี ปรับปรุงค่าเช่าร้อยละ 9 ทุก 3 ปี ค่าธรรมเนียมการเช่าไร่ละ 20,000 บาท/ไร่/50 ปี (อัตราค่าเช่าเนื้อที่ทั้งแปลง เป็นเงิน 3,575,016 บาท ค่าธรรมเนียมการเช่าทั้งแปลง ขั้นต่ำเป็นเงิน 59,583,600 บาท) โดยบริษัทฯ เสนอค่าธรรมเนียมการเช่า เป็นเงิน 75,000,000 บาท (สูงกว่าขั้นต่ำ 15,416,400 บาท) รวมเป็นเงินที่ชำระในวันจัดทำสัญญาเช่า ทั้งสิ้น 78,575,016 บาท
สำหรับการลงนามสัญญาเช่าที่ดินราชพัสดุในพื้นที่เขตพัฒนาเศรษฐกิจพิเศษตาก กับบริษัท สามัคคีที่ดินและเคหะ จำกัด จะลงนามภายในวันที่ 16 พฤศจิกายน 2561
อธิบดีกรมธนารักษ์ กล่าวเพิ่มเติมว่า กรมธนารักษ์ได้เปิดประมูลสรรหาเอกชนเข้าร่วมลงทุนในพื้นที่เขตพัฒนาเศรษฐกิจพิเศษเพิ่มอีก 3 พื้นที่ ประกอบด้วย
1) เขตพัฒนาเศรษฐกิจพิเศษนครพนม ตั้งอยู่ที่ตำบลอาจสามารถ อำเภอเมืองนครพนม จังหวัดนครพนม เนื้อที่ประมาณ 1,363-2-17.1 ไร่ อัตราค่าเช่าไร่ละ 8,400 บาท/ไร่/ปี ปรับปรุงค่าเช่าร้อยละ 9 ทุก 3 ปี/ ค่าธรรมเนียมการเช่าไร่ละ 140,000 บาท/ไร่/50 ปี (อัตราค่าเช่าเนื้อที่ประมูลทั้งแปลงเป็นเงิน 11,453,759.10 บาท/ไร่/ปี และค่าธรรมเนียมการเช่าทั้งแปลงขั้นต่ำในการเปิดประมูล 190,895,985 บาท)
2) เขตพัฒนาเศรษฐกิจพิเศษมุกดาหาร ตั้งอยู่ที่ตำบลคำอาฮวน อำเภอเมืองมุกดาหาร เนื้อที่ประมาณ 1,081-0-23.1 ไร่ อัตราค่าเช่าไร่ละ 1,800 บาท/ไร่/ปี ปรับปรุงค่าเช่าร้อยละ 9 ทุก 3 ปี ค่าธรรมเนียมการเช่าไร่ละ 30,000 บาท/ไร่/50 ปี (อัตราค่าเช่าเนื้อที่ประมูลทั้งแปลงเป็นเงิน 1,945,903.95 บาท/ไร่/ปี และค่าธรรมเนียมการเช่าทั้งแปลงขั้นต่ำในการเปิดประมูล 32,431,732.50 บาท)
3) เขตพัฒนาเศรษฐกิจพิเศษหนองคาย ตั้งอยู่ที่ตำบลสระใคร อำเภอสระใคร เนื้อที่ประมาณ 718-0-46 ไร่ อัตราค่าเช่าไร่ละ 2,100 บาท/ไร่/ปี ปรับปรุงค่าเช่าร้อยละ 9 ทุก 3 ปี ค่าธรรมเนียมการเช่าไร่ละ 35,000 บาท/ไร่/50 ปี (อัตราค่าเช่าเนื้อที่ประมูลทั้งแปลงเป็นเงิน 1,508,041.50 บาท/ไร่/ปี และค่าธรรมเนียมการเช่าทั้งแปลงขั้นต่ำในการเปิดประมูล 25,134,025 บาท
ทั้งนี้ กรมธนารักษ์ได้จำหน่ายเอกสารการลงทุน ตั้งแต่วันที่ 22 ตุลาคม ถึงวันที่ 16 พฤศจิกายน 2561 โดยติดต่อซื้อเอกสารการลงทุนได้ที่ ส่วนกลาง ณ กองบริหารที่ราชพัสดุภูมิภาค ชั้น 5 กรมธนารักษ์ และส่วนภูมิภาค ณ สำนักงานธนารักษ์พื้นที่มุกดาหาร สำนักงานธนารักษ์พื้นที่หนองคาย และสำนักงานธนารักษ์พื้นที่นครพนม และกำหนดให้ผู้ซื้อเอกสารการลงทุนยื่นเสนอโครงการลงทุน ณ กรมธนารักษ์ ซอยอารีย์สัมพันธ์ ถนนพระรามที่ 6 กรุงเทพมหานคร ในวันที่ 15 กุมภาพันธ์ 2562 สามารถสอบถามรายละเอียดเพิ่มเติมและสถานที่จำหน่ายเอกสารการลงทุน ได้ที่
ส่วนกลาง : กองบริหารที่ราชพัสดุภูมิภาค กรมธนารักษ์ โทร. 0 2298 5361, 0 2278 3483
ส่วนภูมิภาค :สำนักงานธนารักษ์พื้นที่มุกดาหาร โทร. 042 611 490 / สำนักงานธนารักษ์พื้นที่หนองคาย โทร. 042 411 199, 042 423 401 / สำนักงานธนารักษ์พื้นที่นครพนม โทร. 042 511 102

ที่มา : https://www.thaigov.go.th/news/contents/details/16761
