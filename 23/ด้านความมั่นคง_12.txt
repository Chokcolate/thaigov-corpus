รัฐบาลไทย-ข่าวทำเนียบรัฐบาล-มหาดไทยแจ้งผู้ว่าฯ ทุกจังหวัด เชิญชวนทุกภาคส่วนร่วมพิธีบำเพ็ญพระราชกุศลอุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันสวรรคต 13 ตุลาคม 2561 ในทุกจั

วันศุกร์ที่ 5 ตุลาคม 2561
มหาดไทยแจ้งผู้ว่าฯ ทุกจังหวัด เชิญชวนทุกภาคส่วนร่วมพิธีบำเพ็ญพระราชกุศลอุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันสวรรคต 13 ตุลาคม 2561 ในทุกจั
มหาดไทยแจ้งผู้ว่าฯ ทุกจังหวัด เชิญชวนทุกภาคส่วนร่วมพิธีบำเพ็ญพระราชกุศลอุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันสวรรคต 13 ตุลาคม 2561 ในทุกจังหวัดทั่วประเทศ
เมื่อวันที่ 4 ต.ค. 61 ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า คณะรัฐมนตรีได้มีมติเมื่อวันที่ 2 ตุลาคม 2561 รับทราบตามที่สำนักงานปลัดสำนักนายกรัฐมนตรีเสนอการจัดกิจกรรมเนื่องในวันคล้ายวันสวรรคตพระบาทสมเด็จพระปรมินทรมหาภูมิพลอดุลยเดช บรมนาถบพิตร 13 ตุลาคม 2561 เพื่อเชิญชวนทุกภาคส่วนทั้งภาครัฐ ภาคเอกชน และประชาชน ทั้งในประเทศและต่างประเทศ ร่วมแสดงความจงรักภักดีและรำลึกในพระมหากรุณาธิคุณ ด้วยการจัดกิจกรรมบำเพ็ญพระราชกุศลอุทิศถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยยึดแนวทางปฏิบัติที่ได้ดำเนินการมาแล้วในปี 2560 เช่น พิธีทำบุญตักบาตร พิธีทางศาสนาของศาสนาต่างๆ หรือกิจกรรมอื่น ๆ ตามความเหมาะสม ในห้วงก่อนหรือหลังวันคล้ายวันสวรรคตพระบาทสมเด็จพระปรมินทรมหาภูมิพลอดุลยเดช บรมนาถบพิตร 13 ตุลาคม 2561 ประกอบกับรัฐบาลได้เชิญชวนประชาชนแต่งกายด้วยเสื้อสีเหลืองในวันที่ 13 ตุลาคม 2561 อย่างพร้อมเพียง
ปลัดกระทรวงมหาดไทย กล่าวว่า เพื่อให้การจัดกิจกรรมเนื่องในวันคล้ายวันสวรรคตพระบาทสมเด็จพระปรมินทรมหาภูมิพลอดุลยเดช บรมนาถบพิตร 13 ตุลาคม 2561 เป็นไปด้วยความเรียบร้อย สมพระเกียรติ และพร้อมเพียงกันทั่วประเทศ กระทรวงมหาดไทยจึงได้แจ้งให้ผู้ว่าราชการจังหวัดทุกจังหวัดดำเนินการจัดพิธีบำเพ็ญกุศลเพื่อถวายเป็นพระราชกุศลพระบาทสมเด็จพระปรมินทรมหาภูมิพลอดุลยเดช บรมนาถบพิตร 13 ตุลาคม 2561 ในวันศุกร์ที่ 12 ตุลาคม 2561 เวลา 07.00 น. หรือในวันเวลาอื่นตามที่เห็นสมควร ประกอบด้วย พิธีพระสงฆ์สวดพระพุทธมนต์ และพิธีทำบุญตักบาตรณสถานที่เหมาะสม โดยมี ผู้ว่าราชการจังหวัดเป็นประธาน พร้อมทั้งประชาสัมพันธ์เชิญชวนทุกภาคส่วนในจังหวัดเข้าร่วมพิธี และให้เชิญชวนส่วนราชการ หน่วยงานรัฐวิสาหกิจ และประชาชนในจังหวัด แต่งกายด้วยเสื้อสีเหลือง ในวันที่ 13 ตุลาคม 2561 โดยพร้อมเพียงกัน
ปลัดกระทรวงมหาดไทย กล่าวเพิ่มเติมว่า กระทรวงมหาดไทยขอเชิญชวนพี่น้องประชาชน ทั่วประเทศ ร่วมสวมเสื้อสีเหลืองในวันที่ 13 ตุลาคม 2561 เข้าร่วมกิจกรรมบำเพ็ญกุศลทางศาสนาในทุกพื้นที่ของประเทศไทย เพื่อน้อมถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร และน้อมรำลึกในพระมหากรุณาธิคุณอันหาที่สุดมิได้ โดยพร้อมเพรียงกันทั่วประเทศ

ที่มา : https://www.thaigov.go.th/news/contents/details/15893
