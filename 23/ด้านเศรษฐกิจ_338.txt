รัฐบาลไทย-ข่าวทำเนียบรัฐบาล-การปรับปรุงการจัดเก็บภาษีเงินได้บุคคลธรรมดาสำหรับเงินปันผลหรือเงินส่วนแบ่งของกำไรที่ได้รับจากการลงทุนตามโครงการจัดการลงทุนกลุ่มอาเซียน

วันอังคารที่ 20 พฤศจิกายน 2561
การปรับปรุงการจัดเก็บภาษีเงินได้บุคคลธรรมดาสำหรับเงินปันผลหรือเงินส่วนแบ่งของกำไรที่ได้รับจากการลงทุนตามโครงการจัดการลงทุนกลุ่มอาเซียน
ในการประชุมคณะรัฐมนตรีเมื่อวันที่ 20 พฤศจิกายน 2561 คณะรัฐมนตรีได้มีมติเห็นชอบร่างพระราชกฤษฎีกาออกตามความในประมวลรัษฎากร ว่าด้วยการลดอัตราและยกเว้นรัษฎากร (ฉบับที่..) พ.ศ. ....
ในการประชุมคณะรัฐมนตรีเมื่อวันที่ 20 พฤศจิกายน 2561 คณะรัฐมนตรีได้มีมติเห็นชอบร่างพระราชกฤษฎีกาออกตามความในประมวลรัษฎากร ว่าด้วยการลดอัตราและยกเว้นรัษฎากร (ฉบับที่..) พ.ศ. .... (การปรับปรุงการจัดเก็บภาษีเงินได้บุคคลธรรมดาสำหรับเงินปันผลหรือเงินส่วนแบ่งของกำไรที่ได้รับจากการลงทุนตามโครงการจัดการลงทุนกลุ่มอาเซียน (ASEAN Collective Investment Scheme: ASEAN CIS)) ตามที่กระทรวงการคลังเสนอ โดยกำหนดให้ผู้มีเงินได้ที่อยู่ในประเทศไทยและได้รับเงินปันผลหรือเงินส่วนแบ่งของกำไรจากโครงการจัดการลงทุนกลุ่มอาเซียน ซึ่งยอมให้หักภาษีเงินได้ ณ ที่จ่ายในอัตราร้อยละ 10 ของเงินได้ สามารถเลือกไม่นำเงินได้ดังกล่าวไปรวมคำนวณภาษีเงินได้บุคคลธรรมดาเช่นเดียวกันกับเงินส่วนแบ่งของกำไรที่ได้รับจากกองทุนรวมไทย
การปรับปรุงการจัดเก็บภาษีดังกล่าว จะทำให้การจัดเก็บภาษีมีความเป็นกลางเนื่องจากเงินปันผลหรือเงินส่วนแบ่งของกำไรที่ได้รับจากโครงการจัดการลงทุนกลุ่มอาเซียนและที่ได้รับจากกองทุน  รวมไทยมีภาระภาษีที่เท่าเทียมกัน นอกจากนั้น การเสนอขายหน่วยของโครงการจัดการลงทุนกลุ่มอาเซียน  ในไทย จะทำให้ผู้ลงทุนในไทยโดยเฉพาะรายย่อยมีทางเลือกในการลงทุนมากขึ้น มีโอกาสเพิ่มผลตอบแทนจากการลงทุน รวมทั้งส่งผลให้การแข่งขันในตลาดทุนไทยเพิ่มขึ้น อันจะช่วยสนับสนุนการพัฒนาตลาดทุนไทย
ศูนย์สารนิเทศสรรพากร (RD Intelligence Center)
โทร. 1161

ที่มา : https://www.thaigov.go.th/news/contents/details/16946
