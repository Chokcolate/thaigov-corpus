รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 4/2561

วันพฤหัสบดีที่ 11 ตุลาคม 2561
รอง นรม. พล.อ.อ.ประจินฯ เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 4/2561
รอง นรม. พล.อ.อ.ประจินฯ เป็นประธานการประชุมคณะกรรมการดิจิทัลฯ เห็นชอบร่างแผนพัฒนาดิจิทัลเพื่อเศรษฐกิจและสังคม ระยะ 20 ปี (พ.ศ.2560-2579) พร้อมเร่งนำมาใช้ขับเคลื่อนแผนพัฒนาดิจิทัลเพื่อเศรษฐกิจและสังคมของประเทศ
วันนี้ (11 ตุลาคม 2561) เวลา 13.30 น. ณ ตึกสันติไมตรี (หลังใน) ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการดิจิทัลเพื่อเศรษฐกิจและสังคมแห่งชาติ ครั้งที่ 4/2561 สรุปสาระสำคัญดังนี้
รองนายกรัฐมนตรีแจ้งว่า นายกรัฐมนตรีในฐานะประธานคณะกรรมการดิจิทัลเพื่อเศรษฐกิจและสังคมแห่งชาติ ได้กำชับถึงความสำคัญและติดตามการดำเนินงานของคณะกรรมการดิจิทัลเพื่อเศรษฐกิจและสังคมแห่งชาติ อย่างใกล้ชิด เนื่องจากเป็นคณะกรรมการระดับชาติที่ต้องช่วยกันขับเคลื่อนการพัฒนาดิจิทัลเพื่อเศรษฐกิจและสังคมของประเทศ ตามเป้าหมาย “ปฏิรูปประเทศไทยสู่ดิจิทัลไทยแลนด์” โดยได้สั่งการให้คณะกรรมการฯ กำชับทุกหน่วยงานที่เกี่ยวข้องทั้งในการกำหนดนโยบายและการดำเนินการ ทั้งในระดับ ยุทธศาสตร์ นโยบาย จะต้องสร้างความเชื่อมโยงและสอดรับกันและกันทั้งยุทธศาสตร์ดิจิทัลเพื่อเศรษฐกิจและสังคมแห่งชาติ  ร่างยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12  เพื่อให้สามารถ (enable) ใชเศรษฐกิจดิจิทัล สังคมดิจิทัล  เป็นประโยชน์และสร้างความเชื่อมั่นโครงสร้างคมนาคมและโครงสร้างพื้นฐาน เพื่อให้เกิดประโยชน์ด้านเศรษฐกิจและสังคมอย่างแท้จริง
​ที่ประชุมเห็นชอบ (ร่าง) แผนพัฒนาดิจิทัลเพื่อเศรษฐกิจและสังคม ระยะ 20 ปี (พ.ศ.2560-2579) เพื่อให้เป็นไปตามพระราชบัญญัติการพัฒนาดิจิทัลเพื่อเศรษฐกิจและสังคม พ.ศ.2560 ก่อนประกาศใช้เป็นนโยบายและแผนระดับชาติ ซึ่งนโยบายดังกล่าวมีผลต่อการใช้จ่ายเงินของกองทุนพัฒนาดิจิทัลเพื่อเศรษฐกิจและสังคม เนื่องจากขณะนี้ยังไม่สามารถนำเงินมาใช้ได้ตามวัตถุประสงค์เพื่อการพัฒนา และจากนี้จะได้มีการนำแผนยุทธศาสตร์ส่งเสริมเศรษฐกิจดิจิทัลไปปฏิบัติได้โดยสมบูรณ์
โอกาสนี้ ที่ประชุมเห็นชอบจัดทำ (ร่าง) ข้อเสนอการใช้โครงข่ายโทรคมนาคม ภายใต้โครงการเน็ตประชารัฐ เพื่อให้ผู้ประกอบการกิจการโทรคมนาคม ได้ทราบเงื่อนไขและแนวทางปฏิบัติในการเชื่อมต่อโครงข่ายเน็ตประชารัฐ ที่ชัดเจนต่อไป รวมทั้งการเชื่อมต่อโครงข่ายเน็ตประชารัฐเพื่อให้บริการอินเทอร์เน็ตในโครงการเน็ตชายขอบ และเห็นชอบให้เชื่อมต่อโครงข่ายเน็ตประชารัฐกับโครงการของภาครัฐ ซึ่งถือว่าเป็นโครงการสาธารณะประโยชน์ ที่เป็นประโยชน์ในการให้บริการต่อประชาชน โดยไม่เสียค่าใช้จ่ายในการเชื่อมต่อการจัดระเบียบสายสื่อสารและโครงสร้างพื้นฐานโทรคมนาคม
อีกทั้ง ที่ประชุมรับทราบการดำเนินงานโดยได้มอบหมายให้ สำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ดำเนินการรวบรวมข้อมูล และจัดทำฐานข้อมูลด้านสายสื่อสาร และให้กระทรวงดิจิทัลเพื่อเศรษฐกิจและสังคม จัดตั้งคณะทำงานเพื่อจัดทำแผนแม่บทการจัดระเบียบสายสื่อสาร (Master plan) เพื่อการจัดระเบียบสายสื่อสารและโครงสร้างพื้นฐานโทรคมนาคมในภาพรวม เพื่อแก้ปัญหาทรรศนะอุจาด ที่เกิดขึ้น
ในที่ประชุมยังได้หารือประเด็นการขับเคลื่อนการพัฒนาเศรษฐกิจและสังคม จากการประกาศใช้นโยบายและแผนระดับชาติ ซึ่งมาจากแผนพัฒนาดิจิทัลเพื่อพัฒนาเศรษฐกิจและสังคม ระยะ 20 ปี และแผนปฏิบัติการดิจิทัลเพื่อเศรษฐกิจและสังคมระยะ 5 ปี ทั้งนี้คณะกรรมการดิจิทัลฯ ต้องผลักดันเพื่อให้เกิดการขับเคลื่อนใน 6 ยุทธศาสตร์ ได้แก่ โครงสร้างพื้นฐานดิจิทัล เศรษฐกิจดิจิทัล สังคมดิจิทัล รัฐบาลดิจิทัล บุคลากรดิจิทัล และความเชื่อมั่น โดยหน่วยงานที่เกี่ยวข้องจะต้องร่วมกันดำเนินงานและเร่งผลักดันให้เกิดเป็นรูปธรรมเพื่อประโยชน์ต่อเศรษฐกิจและสังคมของประเทศต่อไป
.............................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/16036
