รัฐบาลไทย-ข่าวทำเนียบรัฐบาล-คลังยกเว้นอากรแสตมป์ให้แก่ผู้ถือบัตรสวัสดิการแห่งรัฐที่ซื้อทอดตลาดที่ดินพร้อมสิ่งปลูกสร้างและห้องชุดในโครงการประชารัฐสวัสดิการของกรมบังคับคดี

วันพฤหัสบดีที่ 11 ตุลาคม 2561
คลังยกเว้นอากรแสตมป์ให้แก่ผู้ถือบัตรสวัสดิการแห่งรัฐที่ซื้อทอดตลาดที่ดินพร้อมสิ่งปลูกสร้างและห้องชุดในโครงการประชารัฐสวัสดิการของกรมบังคับคดี
ในการประชุมคณะรัฐมนตรีเมื่อวันที่ 10 ตุลาคม 2561 คณะรัฐมนตรีได้มีมติเห็นชอบตามข้อเสนอของกระทรวงการคลังเกี่ยวกับร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร.(ฉบับที่ .. ) พ.ศ. ....
ในการประชุมคณะรัฐมนตรีเมื่อวันที่ 10 ตุลาคม 2561 คณะรัฐมนตรีได้มีมติเห็นชอบตามข้อเสนอของกระทรวงการคลังเกี่ยวกับร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร.(ฉบับที่ .. ) พ.ศ. .... (มาตรการภาษีเพื่อสนับสนุนการขายทอดตลาดที่ดินพร้อมสิ่งปลูกสร้างและห้องชุดเพื่อใช้อยู่อาศัย สำหรับโครงการประชารัฐสวัสดิการของกรมบังคับคดี)
การเสนอร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร.(ฉบับที่ .. ) พ.ศ. .... มีวัตถุประสงค์เพื่อสนับสนุนนโยบายของรัฐบาลในการลดความเหลื่อมล้ำของสังคม โดยเฉพาะกลุ่มผู้มีรายได้น้อยและผู้ด้อยโอกาสให้มีที่อยู่อาศัยเป็นของตนเอง โดยกระทรวงยุติธรรมได้จัดทำโครงการการขายทอดตลาดที่ดินพร้อมสิ่งปลูกสร้างและห้องชุดเพื่อใช้อยู่อาศัย สำหรับโครงการประชารัฐสวัสดิการของกรมบังคับคดี กระทรวงการคลังจึงได้สนับสนุนนโยบายดังกล่าวโดยการยกเว้นอากรแสตมป์ให้แก่ผู้ถือบัตรสวัสดิการแห่งรัฐที่ซื้อทอดตลาดในโครงการดังกล่าว
ทั้งนี้ การยกเว้นอากรแสตมป์ข้างต้น สำหรับการโอนอสังหาริมทรัพย์ตั้งแต่วันที่ 1 ตุลาคม พ.ศ. 2560 เป็นต้นไป โดยจะช่วยบรรเทาภาระภาษีให้แก่ผู้ถือบัตรสวัสดิการแห่งรัฐให้มีโอกาสเข้าถึงสวัสดิการและบริการของภาครัฐ และสนับสนุนให้อสังหาริมทรัพย์ที่รอการขายทอดตลาดเข้าสู่ระบบเศรษฐกิจ อันจะช่วยกระตุ้นให้ธุรกิจอสังหาริมทรัพย์มีการขยายตัวเพิ่มขึ้น
ศูนย์สารนิเทศสรรพากร (RD Intelligence Center)
โทร. 1161

ที่มา : https://www.thaigov.go.th/news/contents/details/16021
