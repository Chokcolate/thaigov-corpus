รัฐบาลไทย-ข่าวทำเนียบรัฐบาล-ไทย - ญี่ปุ่น ร่วมมือเปิด “ศูนย์นวัตกรรมจังหวัดมิเอะ – ประเทศไทย”ยกระดับเทคโนโลยีแปรรูปอาหาร

วันพุธที่ 14 พฤศจิกายน 2561
ไทย - ญี่ปุ่น ร่วมมือเปิด “ศูนย์นวัตกรรมจังหวัดมิเอะ – ประเทศไทย”ยกระดับเทคโนโลยีแปรรูปอาหาร
ไทย - ญี่ปุ่น ร่วมมือเปิด “ศูนย์นวัตกรรมจังหวัดมิเอะ – ประเทศไทย”ยกระดับเทคโนโลยีแปรรูปอาหาร
วันนี้ (14 พ.ย. 61) นายสมคิด จาตุศรีพิทักษ์ รองนายกรัฐมนตรี เป็นประธานในพิธีเปิดศูนย์นวัตกรรมจังหวัดมิเอะ-ประเทศไทย (Mie–Thailand Innovation Center) โดยนายสมชาย หาญหิรัญ รัฐมนตรีช่วยว่าการกระทรวงอุตสาหกรรม เป็นผู้กล่าวต้อนรับและกล่าวถึงความเป็นมาของการจัดตั้งศูนย์ฯ และมีนายชิโร ซะโดะชิมะ เอกอัครราชทูตญี่ปุ่นประจำประเทศไทย นายเอเค ซูซูกิ ผู้ว่าราชการจังหวัดมิเอะ ร่วมด้วย พร้อมผู้บริหารกระทรวงอุตสาหกรรม ร่วมเป็นเกียรติ ณ สถาบันอาหาร ซอยอรุณอมรินทร์ 36 (เชิงสะพานพระราม8)
กระทรวงอุตสาหกรรม โดยความร่วมมือของกรมส่งเสริมอุตสาหกรรม สถาบันอาหาร และจังหวัดมิเอะ ประเทศญี่ปุ่น จัดพิธีเปิดศูนย์นวัตกรรมจังหวัดมิเอะ – ประเทศไทย (Mie–Thailand Innovation Center) ณ สถาบันอาหาร ซอยอรุณอมรินทร์ 36  พร้อมรับมอบเครื่องจักรแปรรูปอาหารมูลค่า 25 ล้านเยน จากบริษัท SUEHIRO EPM ประเทศญี่ปุ่น ต่อยอดการวิจัยและการทำต้นแบบนวัตกรรมผลิตภัณฑ์แปรรูปอาหารจากวัตถุดิบของไทยเพื่อเพิ่มมูลค่าเชิงพาณิชย์ โดยเฉพาะผลิตภัณฑ์จากข้าวและธัญพืช นับเป็นความร่วมมือทางเทคโนโลยีครั้งแรกในด้านการแปรรูปอาหาร คาดว่าสิ้นปี 2561 ไทยจะส่งออกสินค้าอาหารไปญี่ปุ่นไม่ต่ำกว่า 130,000 ล้านบาท ส่วนปี 2562 มีแนวโน้มขยายตัวร้อยละ 8 มูลค่าส่งออกราว 140,000 ล้านบาท
กระทรวงอุตสาหกรรมคาดว่าศูนย์นวัตกรรมจังหวัดมิเอะ – ประเทศไทย จะช่วยพัฒนาบุคลากรในภาคอุตสาหกรรม สร้างโอกาสให้ผู้ประกอบการไทยสามารถเข้าถึงเทคโนโลยี งานวิจัย และนวัตกรรมที่เหมาะสมที่จะช่วยเพิ่มมูลค่าให้กับสินค้าและบริการ และยกระดับอุตสาหกรรมอาหารของประเทศให้เป็นผู้นำได้ในระดับสากลได้ในอนาคต

ที่มา : https://www.thaigov.go.th/news/contents/details/16810
