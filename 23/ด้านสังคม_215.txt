รัฐบาลไทย-ข่าวทำเนียบรัฐบาล-กระทรวงดิจิทัลฯ เผยที่ประชุม TELMIN ครั้งที่ 18 เห็นพ้องข้อเสนอไทยเรื่อง “มั่นคงปลอดภัยไซเบอร์” ความเชื่อมโยงและการขับเคลื่อนเศรษฐกิจดิจิทัลฯ

วันศุกร์ที่ 7 ธันวาคม 2561
กระทรวงดิจิทัลฯ เผยที่ประชุม TELMIN ครั้งที่ 18 เห็นพ้องข้อเสนอไทยเรื่อง “มั่นคงปลอดภัยไซเบอร์” ความเชื่อมโยงและการขับเคลื่อนเศรษฐกิจดิจิทัลฯ
กระทรวงดิจิทัลฯ
กระทรวงดิจิทัลฯ เผยที่ประชุม TELMIN ครั้งที่ 18 เห็นพ้องข้อเสนอไทยเรื่อง “มั่นคงปลอดภัยไซเบอร์” ความเชื่อมโยงและการขับเคลื่อนเศรษฐกิจดิจิทัล มุ่งสู่ ASEAN Digital Economy พร้อมหนุนไทยเป็นเจ้าภาพประชุมอาเซียนในปีหน้า
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยนางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม  เข้าร่วมการประชุมรัฐมนตรีอาเซียนด้านโทรคมนาคมและเทคโนโลยีสารสนเทศ ครั้งที่ ๑๘  หรือ TELMIN ระหว่างวันที่ ๕-๖ ธันวาคม ๒๕๖๑ ณ เมืองอูบุด บาหลี สาธารณรัฐอินโดนีเซีย โดย ดร. พิเชฐฯ เปิดเผยว่า หัวข้อหลัก คือ การมุ่งสู่ระบบนิเวศน์ของดิจิทัลในอนาคต เพื่อการเติบโตของอาเซียน ซึ่งรัฐมนตรีไอซีทีจากประเทศสมาชิกอาเซียนทั้ง ๑๐ ประเทศ ได้ร่วมกันแลกเปลี่ยนมุมมองและวิสัยทัศน์เพื่อกำหนดประเด็นท้าทายที่สำคัญ และจะต้องเร่งดำเนินงานร่วมกันในอาเซียน
สำหรับปีหน้าที่ประเทศไทยจะเป็นประธานอาเซียน ซึ่งจำเป็นต้องให้ความสำคัญกับการวางอนาคตอาเซียนโดยเฉพาะการมุ่งสู่การเป็น ASEAN Digital Economy เพื่อผลักดันให้เกิดผลที่เป็นรูปธรรมมากขึ้น รองรับการพัฒนาและการเปลี่ยนแปลงในยุคดิจิทัลได้อย่างทันท่วงที
กระทรวงดิจิทัลฯ ได้นำเสนอประเด็นสำคัญและท้าทายต่อที่ประชุม TELMIN ครั้งที่ ๑๘ ประกอบด้วย ความมั่นคงปลอดภัยไซเบอร์ (cybersecurity) ความเชื่อมโยงและการขับเคลื่อน (connectivity and mobility) Smart City เศรษฐกิจดิจิทัล (digital economy) กำลังคนและสังคม (Manpower and Society) ซึ่งที่ประชุม TELMIN เห็นพ้องกับข้อเสนอของไทย และมอบหมายให้ที่ประชุมระดับเจ้าหน้าที่อาวุโสนำไปพิจารณา เพื่อจัดทำเป็นแผนการดำเนินการหรือกิจกรรมต่อไป
นอกจากนี้ ที่ประชุมเห็นชอบกับข้อเสนอของไทยที่จะเป็นเจ้าภาพจัดประชุม ASEAN Digital Minister Retreat Meeting โดยจะจัดขึ้นที่จังหวัดภูเก็ต ในช่วงเดือนเมษายน ๒๕๖๒  เพื่อหารือแนวทางการขับเคลื่อนดิจิทัลของอาเซียนในระดับชุดโครงการ (action programs) มีประเด็นเร่งด่วน 6 ด้านคือ Cyber security, Smart City, Data Flow, Connectivity & Mobility, Digital Economy, และ Digital Manpower & Society” และเปิดโอกาสให้รัฐมนตรีอาเซียนได้หารืออย่างไม่เป็นทางการ เพื่อความต่อเนื่องจากการประชุมครั้งนี้
พร้อมกันนี้ได้พูดคุยแลกเปลี่ยนกับหอการค้าสหรัฐ-อาเซียน (US-ASEAN Business Council: USABC) นำโดยท่านทูต Michael W. Michalak ในฐานะรองประธาน  ซึ่งได้นำผู้ประกอบการยักษ์ใหญ่ของโลกเข้าร่วมประชุม  ได้แก่ Google, Apple, Qualcomm, Netflix, Adobe, Facebook, Microsoft, CISCO, Amazon, AT&T, Salesforce, Stripe และ Intel
“หอการค้าสหรัฐฯ ได้แสดงความยินดีกับประเทศไทยในฐานะประธานอาเซียนในปีหน้า และให้ความสนใจกับทิศทางการดำเนินการของอาเซียนในด้านดิจิทัลเป็นอย่างมากและแจ้งความจำนงสนับสนุนการดำเนินงานด้านดิจิทัลต่างๆทั้งของไทยเองและอาเซียน ไม่ว่าจะเป็นเรื่อง Smart City หรือ Cyber Security ส่วนในประเด็นเฉพาะ CISCO พร้อมร่วมดำเนินการกับไทย (หรืออาเซียน)
ในด้าน IoT Security, Qualcomm พร้อมสนับสนุนการพัฒนา 5G/ IoT ในไทย, AT&T พร้อมร่วมจัด Hackathon ที่ทางบริษัทจัดขึ้นเป็นประจำ, Netflix พร้อมสนับสนุนการสร้างหนังไทยโดยคนไทย และผู้แสดงไทยให้ขึ้นไปอยู่บน Netflix ซึ่งเป็น Global Platform, Salesforce พร้อมสนับสนุนด้าน Data security และโครงการเพื่อสังคมกับชุมชนของไทย, และไมโครซอฟต์พร้อมเข้ามาร่วมจัด Policy Hackathon เพื่อแลกเปลี่ยนมุมมองด้านดิจิทัลระหว่างภาครัฐ และภาคเอกชนด้วย
******************

ที่มา : https://www.thaigov.go.th/news/contents/details/17391
