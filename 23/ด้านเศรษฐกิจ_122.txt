รัฐบาลไทย-ข่าวทำเนียบรัฐบาล-“เครื่องชี้การลงทุนรัฐวิสาหกิจ 8 เดือนของปี 2561 ขยายตัวสูงถึง 60% ช่วยผลักดันเศรษฐกิจไทยขยายตัวอย่างต่อเนื่อง”

วันพุธที่ 17 ตุลาคม 2561
“เครื่องชี้การลงทุนรัฐวิสาหกิจ 8 เดือนของปี 2561 ขยายตัวสูงถึง 60% ช่วยผลักดันเศรษฐกิจไทยขยายตัวอย่างต่อเนื่อง”
ผลการเบิกจ่ายงบลงทุนสะสมของรัฐวิสาหกิจ 45 แห่ง ที่ สคร. กำกับดูแลโดยตรงตั้งแต่เดือนมกราคม 2561 – สิงหาคม 2561 มีจำนวน 283,321 ล้านบาท ขยายตัวสูงถึงร้อยละ 60 เมื่อเทียบกับผลเบิกจ่ายงบลงทุนสะสมในช่วงเดียวกันของปี 2560
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ผลการเบิกจ่ายงบลงทุนสะสมของรัฐวิสาหกิจ 45 แห่ง ที่ สคร. กำกับดูแลโดยตรงตั้งแต่เดือนมกราคม 2561 – สิงหาคม 2561 มีจำนวน 283,321 ล้านบาท ขยายตัวสูงถึงร้อยละ 60 เมื่อเทียบกับผลเบิกจ่ายงบลงทุนสะสมในช่วงเดียวกันของปี 2560 โดยการลงทุนที่เติบโตของรัฐวิสาหกิจเป็นผลมาจากการเร่งลงทุนของรัฐวิสาหกิจที่มีโครงการลงทุนขนาดใหญ่ อาทิ โครงการก่อสร้างรถไฟทางคู่ ช่วงชุมทางถนนจิระ - ขอนแก่น ของการรถไฟแห่งประเทศไทย โครงการรถไฟฟ้าสายสีส้ม ช่วงศูนย์วัฒนธรรม - มีนบุรี และโครงการรถไฟฟ้าสายสีเขียว ช่วงหมอชิต – สะพานใหม่ - คูคต ของการรถไฟฟ้าขนส่งมวลชนแห่งประเทศไทย โครงการทดแทนโรงไฟฟ้าพระนครใต้ ระยะที่ 1 และโครงการขยายระบบส่งไฟฟ้าระยะที่ 12 ของการไฟฟ้าฝ่ายผลิตแห่งประเทศไทย รวมถึงการเพิ่มทุนให้แก่บริษัทในเครือของบริษัท ปตท. จำกัด (มหาชน) เพื่อไปลงทุนต่อ
อัตราการเติบโตการเบิกจ่ายงบลงทุนปี 2561 เปรียบเทียบปี 2560
8 เดือน
ปี 60      ปี 61
ผลการเบิกจ่าย (ล้านบาท)    177,125    283,321
Growth % YoY ของผลการเบิกจ่าย    60%
ที่มา : สำนักงานคณะกรรมการนโยบายรัฐวิสาหกิจ
นายชาญวิทย์ นาคบุรี รองผู้อำนวยการ สคร. ในฐานะโฆษก สคร. กล่าวเพิ่มเติมว่า ผลการเบิกจ่ายงบลงทุนสะสมของรัฐวิสาหกิจทั้ง 45 แห่ง ตั้งแต่เดือนตุลาคม 2560 – สิงหาคม 2561 มีจำนวน 301,597 ล้านบาท หรือคิดเป็นร้อยละ 89 ของแผนการเบิกจ่ายงบลงทุนสะสม โดยรัฐวิสาหกิจปีงบประมาณเบิกจ่ายงบลงทุนสะสมตั้งแต่เดือนตุลาคม 2560 – สิงหาคม 2561 จำนวน 86,819 ล้านบาท หรือคิดเป็นร้อยละ 72 ของแผนการเบิกจ่างบลงทุนสะสม และรัฐวิสาหกิจปีปฏิทินเบิกจ่ายงบลงทุนสะสม ตั้งแต่เดือนมกราคม 2561 – สิงหาคม 2561 จำนวน 214,778 ล้านบาท หรือคิดเป็นร้อยละ 98 ของแผนการเบิกจ่ายลงทุนสะสม
ผลการเบิกจ่ายงบลงทุนของรัฐวิสาหกิจสะสมถึงเดือนสิงหาคม 2561 (ตุลาคม 2560 – สิงหาคม 2561)
รัฐวิสาหกิจ                                        เบิกจ่ายจริงสะสม    ร้อยละเบิกจ่ายจริงสะสม/แผนเบิกจ่ายสะสม
ปีงบประมาณ (ต.ค. 60 – ส.ค. 61)
จำนวน 34 แห่ง                                 86,819                                    72%
ปีปฏิทิน (ม.ค. 61 – ส.ค. 61)
จำนวน 11 แห่ง                               214,778                                 98%
รวม 45 แห่ง                               301,597                                    89%
ที่มา : สำนักงานคณะกรรมการนโยบายรัฐวิสาหกิจ
นายประภาศ คงเอียด ผู้อำนวยการ สคร. กล่าวสรุปว่า การลงทุนของรัฐวิสาหกิจยังคงเป็นเครื่องมือที่สำคัญของรัฐบาลในการขับเคลื่อนนโยบายสร้างการเติบโตของเศรษฐกิจไทยในปี 2561 ให้ขยายตัวได้อย่างต่อเนื่องและยกระดับขีดความสามารถในการแข่งขันของประเทศในระยะยาวต่อไป ดังนั้น สคร. ในฐานะหน่วยงานที่กำกับดูแลรัฐวิสาหกิจจึงได้ดำเนินการกำกับและติดตามการลงทุนของรัฐวิสาหกิจอย่างไกล้ชิด โดยถือว่าการลงทุนเป็นส่วนหนึ่งของตัวชี้วัดการดำเนินงานของรัฐวิสาหกิจ นอกจากนั้น ยังสร้างกระบวนการและช่องทางในการส่งผ่านข้อมูลไปยังผู้รับผิดชอบของรัฐวิสาหกิจ คือ ประธานกรรมการรัฐวิสาหกิจ กรรมการผู้แทนกระทรวงการคลังในคณะกรรมการรัฐวิสาหกิจ และผู้บริหารสูงสุดของรัฐวิสาหกิจ ผ่าน Line Active Shareholder/Partnership ด้วย เพื่อให้รัฐวิสาหกิจเร่งดำเนินการลงทุนตามแผนการลงทุนที่ได้รับความเห็นชอบ โดยเฉพาะรัฐวิสาหกิจปีงบประมาณซึ่งต้องเร่งรัดการเบิกจ่ายงบทุนให้เป็นไปตามแผนการลงทุนภายในสิ้นปีงบประมาณ รวมถึงเร่งรัดให้สามารถเบิกจ่ายงบลงทุนส่วนที่เหลือให้ครบถ้วนภายในเดือนธันวาคม 2561 สำหรับรัฐวิสาหกิจปีปฏิทินจะมีการกำกับและติดตามการเบิกจ่ายงบลงทุนให้เป็นไปตามแผนการลงทุนต่อไป

ที่มา : https://www.thaigov.go.th/news/contents/details/16146
