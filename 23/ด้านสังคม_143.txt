รัฐบาลไทย-ข่าวทำเนียบรัฐบาล-พม. กำชับทีม One Home ลงพื้นที่ช่วยเหลือเด็กชายพิการแขน-ขาลีบ ช่วยเหลือตัวเองไม่ได้ อาศัยอยู่กับแม่ที่พิการหูหนวก ครอบครัวฐานะยากจน ที่ จ.พะเยา

วันพุธที่ 21 พฤศจิกายน 2561
พม. กำชับทีม One Home ลงพื้นที่ช่วยเหลือเด็กชายพิการแขน-ขาลีบ ช่วยเหลือตัวเองไม่ได้ อาศัยอยู่กับแม่ที่พิการหูหนวก ครอบครัวฐานะยากจน ที่ จ.พะเยา
พม. กำชับทีม One Home ลงพื้นที่ช่วยเหลือเด็กชายพิการแขน-ขาลีบ ช่วยเหลือตัวเองไม่ได้ อาศัยอยู่กับแม่ที่พิการหูหนวก ครอบครัวฐานะยากจน ที่ จ.พะเยา
วันนี้ (21 พ.ย. 61) เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 140/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้เข้าร่วมการประชุม ประกอบด้วย ผู้บริหารและผู้แทนจากหน่วยงานสังกัดกระทรวง พม. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า จากกรณีเด็กชายวัยประมาณ 10 ขวบ พิการแขน-ขาลีบ นอนป่วยติดเตียง ช่วยเหลือตัวเองไม่ได้ ต้องให้อาหารทางสายยาง อาศัยอยู่กับแม่ที่พิการหูหนวก และไม่ได้ประกอบอาชีพ เนื่องจากต้องอยู่ดูแลลูกอย่างใกล้ชิด ครอบครัวมีฐานะยากจน ที่จังหวัดพะเยา และกรณีชายวัย 44 ปี ร่างกายพิการ นอนป่วยติดเตียง ไม่สามารถช่วยเหลือตัวเองได้ มือเท้างอผิดรูป อาศัยอยู่กับแม่ที่ประสบอุบัติเหตุจนกระดูกหลังและกระดูกเอวหัก ทำงานหนักไม่ได้ และพ่อที่ป่วยพิการทางสมอง ครอบครัวมีฐานะยากจน ที่จังหวัดน่าน นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ได้แก่ พมจ.พะเยา และ พมจ.น่าน พร้อมทีม พม. One Home ทั้ง 2 จังหวัด ลงพื้นที่เยี่ยมบ้านเพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลเรื่องการรักษาพยาบาลอาการป่วยของผู้ที่ป่วยอย่างต่อเนื่อง รวมทั้ง ให้คำปรึกษาแนะนำเพื่อขอรับสิทธิสวัสดิการที่พึงได้รับตามกฎหมาย พร้อมแนะนำเรื่องการประกอบอาชีพแก่ครอบครัว เพื่อสร้างรายได้ที่มั่นคง สามารถเลี้ยงดูครอบครัวได้ในระยาว
ทั้งนี้ หากประชาชนที่ประสบปัญหาและต้องการขอความช่วยเหลือ สามารถโทรแจ้งศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งทางกระทรวง พม. พร้อมประสานหน่วยงานที่เกี่ยวข้อง เพื่อให้ความช่วยเหลืออย่างเต็มที่

ที่มา : https://www.thaigov.go.th/news/contents/details/16957
