รัฐบาลไทย-ข่าวทำเนียบรัฐบาล-กระทรวงมหาดไทย ร่วมจัดงานกาชาด ประจำปี 2561 ระหว่างวันที่ 23 พฤศจิกายนถึง 1 ธันวาคม 2561  ณ สวนลุมพินี กรุงเทพมหานคร

วันจันทร์ที่ 26 พฤศจิกายน 2561
กระทรวงมหาดไทย ร่วมจัดงานกาชาด ประจำปี 2561 ระหว่างวันที่ 23 พฤศจิกายนถึง 1 ธันวาคม 2561  ณ สวนลุมพินี กรุงเทพมหานคร
กระทรวงมหาดไทย ร่วมจัดงานกาชาด ประจำปี 2561 ระหว่างวันที่ 23 พฤศจิกายนถึง 1 ธันวาคม 2561
ณ สวนลุมพินี กรุงเทพมหานคร
กระทรวงมหาดไทย นำโดย นายฉัตรชัย พรหมเลิศ ปลัดกระทรวงมหาดไทย พร้อมด้วย ดร.ปฤถา พรหมเลิศ นายกสมาคมแม่บ้านมหาดไทย นำคณะผู้บริหารระดับสูงของกระทรวงมหาดไทย หัวหน้าหน่วยงานรัฐวิสาหกิจในสังกัดกระทรวงมหาดไทย ข้าราชการ พนักงานรัฐวิสาหกิจ และบุคลากรในสังกัดกระทรวงมหาดไทย และสมาคมแม่บ้านมหาดไทย ร่วมจัดกิจกรรมเนื่องในงานกาชาด ประจำปี 2561 ภายใต้แนวคิด “125 ปี สภากาชาดไทย ร้อยดวงใจ ส่งต่อการให้ที่งดงาม” จัดขึ้นระหว่างวันที่ 23 พฤศจิกายน - 1 ธันวาคม 2561 ณ สวนลุมพินี กรุงเทพมหานคร
ในการจัดงานกาชาด ประจำปี 2561 นี้ กระทรวงมหาดไทย ร่วมกับ ร้านสมาคมแม่บ้านมหาดไทย และร้านเหล่ากาชาดจังหวัด ออกร้าน “ตลาดดอกแก้ว” จำหน่ายอาหาร ของใช้ ที่เป็นของดีของเด่นแต่ละจังหวัด ผลิตภัณฑ์สินค้าโอทอป โดยคัดสรรจากทุกจังหวัดทั่วประเทศ และออกร้านนวดแผนโบราณแก้อาการ อาทิ การนวดบำบัดด้วยโอสถพระนารายณ์และนวดปรับสมดุลโครงสร้าง เป็นต้น
นอกจากนี้ ยังมีส่วนราชการในสังกัดกระทรวงมหาดไทย พร้อมใจกันให้บริการประชาชนและจัดกิจกรรมภายในงานกาชาด ปี 2561 อาทิ สำนักงานปลัดกระทรวงมหาดไทย ให้บริการเช่าบูชาสุดยอดพระเครื่องวัตถุมงคล 76 จังหวัด ผลิตภัณฑ์ผ้าไทยลายอย่างอโยธยา มุกแท้เกาะปันหยี จ.พังงา และออกร้านอาหาร OTOP ชม ช๊อป ชิม อาหาร 4 ภาค กรมการปกครอง ให้บริการจัดทำบัตรประจำตัวประชาชนแบบอเนกประสงค์ หรือ Smart Card (จำนวนจำกัด) กรมการพัฒนาชุมชน จำลองตลาดหัวปลี จ.สระบุรี ให้ประชาชนเลือกซื้อเลือกหาสินค้าอุดหนุนเศรษฐกิจฐานราก กรมที่ดิน มหกรรมตักบอลลุ้นโชค การให้บริการคำปรึกษาด้านที่ดิน กรมส่งเสริมการปกครองท้องถิ่น นิทรรศการบริหารจัดการขยะ ธนาคารน้ำใต้ดิน และร้องเพลงคาราโอเกะ กรมโยธาธิการและผังเมือง กิจกรรมลุ้นโชค กรมป้องกันและบรรเทาสาธารณภัย ชุดเผชิญสถานการณ์วิกฤต ERT และสถานีจำลองแผ่นดินไหว เป็นต้น
ในส่วนของหน่วยงานรัฐวิสาหกิจในสังกัดกระทรวงมหาดไทย อาทิ การไฟฟ้านครหลวง ตื่นตาตื่นใจกับนิทรรศการภารกิจของ กฟน. สุดตระการตา ร่วมเล่นเกมโชคลอยคว้า รับของรางวัลต่างๆ มากมาย และการประปานครหลวง ร่วมถ่ายภาพ เล่นเกม ดาวน์โหลดแอปพลิเคชัน MWA On Mobile พร้อมรับของที่ระลึกสุดพรีเมียม
โอกาสนี้ กระทรวงมหาดไทย ขอเชิญชวนพี่น้องประชาชนทุกท่าน ร่วมงานกาชาด ประจำปี 2561 ซึ่งกำหนดจัดขึ้นระหว่างวันที่ 23 พฤศจิกายน - 1 ธันวาคม 2561 เวลา 10.30-22.00 น. ณ สวนลุมพินี กรุงเทพมหานคร
โดยโซนออกร้านของกระทรวงมหาดไทย สามารถเข้าชมงานทางประตู 1 ถนนวิทยุ (บริเวณเยื้องสถานีตำรวจนครบาลลุมพินี)

ที่มา : https://www.thaigov.go.th/news/contents/details/17077
