รัฐบาลไทย-ข่าวทำเนียบรัฐบาล-พม. แถลงผล “พม. POLL” กระตุ้นสังคมร่วมยุติความรุนแรงในสังคมตลอดเดือนพฤศจิกายน เนื่องใน “เดือนรณรงค์ยุติความรุนแรงต่อเด็กและสตรี”

วันจันทร์ที่ 19 พฤศจิกายน 2561
พม. แถลงผล “พม. POLL” กระตุ้นสังคมร่วมยุติความรุนแรงในสังคมตลอดเดือนพฤศจิกายน เนื่องใน “เดือนรณรงค์ยุติความรุนแรงต่อเด็กและสตรี”
พม. แถลงผล “พม. POLL” กระตุ้นสังคมร่วมยุติความรุนแรงในสังคมตลอดเดือนพฤศจิกายน เนื่องใน “เดือนรณรงค์ยุติความรุนแรงต่อเด็กและสตรี”
วันนี้ (19 พ.ย. 61) เวลา 10.00 น. ที่บริเวณโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการแถลงข่าว พม. POLL กระทรวงการพัฒนาสังคมและความมั่นคงของมนุษย์ ในประเด็น "ความรุนแรงในสังคมไทย ลดลงได้ด้วย (ใคร?) คุณ” โดย พม. POLL ศูนย์สำรวจความคิดเห็นทางสังคม สำนักงานส่งเสริมและสนับสนุนวิชาการ (สสว.) 1-12 กระทรวงการพัฒนาสังคมและความมั่นคงของมนุษย์ (พม.) ร่วมกับศูนย์สำรวจความคิดเห็น "นิด้าโพล” สถาบันบัณฑิตพัฒนบริหารศาสตร์ (นิด้า)
นายปรเมธี กล่าวว่า ด้วยคณะรัฐมนตรีได้มีมติเมื่อวันที่ 29 มิถุนายน 2542 เห็นชอบให้เดือนพฤศจิกายนของทุกปี เป็น "เดือนรณรงค์ยุติความรุนแรงต่อเด็กและสตรี” กระทรวงการพัฒนาสังคมและความมั่นคงของมนุษย์ (พม.) จึงได้มีการจัดทำโพลสำรวจความคิดเห็นของประชาชนในประเด็น "ความรุนแรงในสังคมไทย ลดลงได้ด้วย (ใคร?) คุณ” โดยความร่วมมือระหว่าง พม. POLL ศูนย์สำรวจความคิดเห็นทางสังคม สำนักงานส่งเสริมและสนับสนุนวิชาการ (สสว.) 1-12 กระทรวงการพัฒนาสังคมและความมั่นคงของมนุษย์ (พม.) ร่วมกับศูนย์สำรวจความคิดเห็น "นิด้าโพล” สถาบันบัณฑิตพัฒนบริหารศาสตร์ (นิด้า) ดำเนินการสำรวจระหว่างเดือน ตุลาคม – พฤศจิกายน 2561 จากประชาชนทั่วประเทศที่มีอายุ 15 ปีขึ้นไป จำนวน 4,800 หน่วยตัวอย่าง เพื่อให้สังคมได้ตระหนัก และเห็นความสำคัญของปัญหาความรุนแรงในครอบครัวที่มีแนวโน้มสูงขึ้น พร้อมทั้งเป็นการสร้างกระแสทางสังคมในการสร้างความร่วมมือจากประชาชนในการยุติปัญหาความรุนแรงในครอบครัวที่มีผลกระทบต่อสังคม โดยเฉพาะเด็ก สตรี และบุคคลในครอบครัว
นายปรเมธี กล่าวต่อไปว่า สำหรับผลการสำรวจความคิดเห็นทางสังคม "พม. POLL” ครั้งนี้ พบว่า มีประเด็นสำคัญที่น่าสนใจเกี่ยวกับปัญหาความรุนแรงในสังคมไทย ได้แก่ 1) ความรุนแรงในสังคมที่ประชาชนส่วนใหญ่นึกถึง พบว่า ร้อยละ 55.04 นึกถึงการทำร้ายร่างกาย เช่น ทะเลาะวิวาท การทุบ ตี ต่อย เตะ เป็นต้น 2) สาเหตุหรือปัจจัยที่ประชาชนส่วนใหญ่คิดว่าทำให้เกิดปัญหาความรุนแรงในสังคมมากที่สุดเป็นอันดับ 1 คือ สุรา/ยาเสพติด รองลงมา คือ การอบรมเลี้ยงดู การคบเพื่อน และความเครียด เป็นต้น 3) ความรุนแรงในครอบครัวมีผลให้เด็กมีพฤติกรรมก้าวร้าวหรือเก็บกดมากน้อยเพียงใด พบว่า ร้อยละ 52.60 ระบุว่า มีผลต่อเด็กในระดับมากที่สุด 4) ประเภทของสื่อที่ใช้ในการนำเสนอเรื่องความรุนแรงทางสังคมที่มีผลต่อพฤติกรรมการเลียนแบบมากที่สุด พบว่า อันดับ 1 คือ สื่ออินเตอร์เน็ต เว็บไซต์ ยูทูป รองลงมา คือ สื่อสังคมออนไลน์ คลิปวิดีโอ ไลฟ์สด และละคร เป็นต้น 5) การนำเสนอเรื่องการกระทำความรุนแรงในสังคมบ่อยครั้ง มีผลต่อพฤติกรรมการเลียนแบบมากน้อยเพียงใด พบว่า ร้อยละ 44.65 ระบุว่า มีผลต่อพฤติกรรมการเลียนแบบในระดับมาก 6) สิ่งที่ประชาชนจะทำ หากพบเห็นเหตุการณ์ความรุนแรงในสังคม พบว่า ร้อยละ 62.31 ประชาชนจะแจ้งเหตุผ่านช่องทางต่างๆ เช่น สายด่วน 191 แจ้งเหตุด่วนเหตุร้าย และศูนย์ช่วยเหลือสังคม สายด่วน 1300 กระทรวง พม. เป็นต้น นายปรเมธี กล่าวต่ออีกว่า 7) แนวทางการแก้ปัญหาความรุนแรงในสังคม พบว่า ร้อยละ 53.07 ระบุว่าแนวทางการแก้ปัญหา คือ การบังคับใช้กฎหมาย (มีบทลงโทษที่เด็ดขาด) รองลงมา คือ การสร้างความสัมพันธ์ที่ดีในครอบครัว/อบรมสั่งสอน การให้ความรู้ เรื่อง "การยุติความรุนแรง” ตั้งแต่เด็ก การรณรงค์ยุติปัญหาความรุนแรง และทุกภาคส่วนควรนำเสนอแนวทางการแก้ปัญหาและแนวทางการป้องกันความรุนแรง 8) การมีส่วนร่วมในการแก้ไขปัญหาความรุนแรงในสังคม พบว่า ร้อยละ 26.27 ระบุว่า ไม่เป็นผู้กระทำความรุนแรง และร้อยละ 25.29 ระบุว่า ไม่ใช้อารมณ์หรือกำลังในการตัดสินปัญหา 9) การลดปัญหาความรุนแรงในสังคมควรเป็นหน้าที่ของใคร พบว่า ร้อยละ 42.79 ระบุว่า เป็นหน้าที่ของตนเอง รองลงมา เป็นหน้าที่ของครอบครัว และตำรวจ/พนักงานเจ้าหน้าที่รัฐ เป็นต้น และ 10) การรับรู้หรือทราบว่าเดือนพฤศจิกายนของทุกปีเป็นเดือนแห่งการรณรงค์ยุติความรุนแรงต่อเด็กและสตรีในสังคม พบว่า ร้อยละ 66.50 ระบุว่า ไม่รับรู้หรือทราบว่าเดือนพฤศจิกายนของทุกปีเป็น เดือนแห่งการรณรงค์ยุติความรุนแรงต่อเด็กและสตรีในสังคม ในขณะที่ ร้อยละ 32.85 ระบุว่ารับรู้หรือทราบเรื่องดังกล่าว
นายปรเมธี กล่าวเพิ่มเติมว่า นอกจากนี้ การแถลงข่าว พม. POLL ครั้งนี้ ยังมีการเสวนาในประเด็น "ความรุนแรงในสังคมไทยลดลงได้ด้วย (ใคร?) คุณ” เพื่อระดมความคิดเห็นเกี่ยวกับการป้องกันและแก้ไขความรุนแรงในสังคมจากผู้ทรงคุณวุฒิของภาคีเครือข่าย ประกอบด้วย 1) นายเลิศปัญญา บูรณบัณฑิต อธิบดีกรมกิจการสตรีและสถาบันครอบครัว 2) นายจเด็จ เชาวน์วิไล ผู้อำนวยการมูลนิธิหญิงชายก้าวไกล 3) นางสาวศรัญญา จิตต์ต่างวงศ์ ที่ปรึกษาโครงการ UN Women โดยมี นายธนชัย อาจหาญ ผู้ช่วยผู้อำนวยการภาคตะวันออกเฉียงเหนือ สถาบันพัฒนาองค์กรชุมชน (องค์การมหาชน) เป็นผู้ดำเนินรายการ
"ทั้งนี้ จากผลการสำรวจความคิดเห็นทางสังคม "พม. POLL” ดังกล่าว ตนขอความร่วมมือจากประชาชนทุกคนช่วยกัน ยุติปัญหาความรุนแรงในสังคม โดยเฉพาะที่มีผลกระทบทั้งต่อเด็ก สตรี และบุคคลในครอบครัว ตลอดเดือนพฤศจิกายน เนื่องใน "เดือนรณรงค์ยุติความรุนแรงต่อเด็กและสตรี” นายปรเมธี กล่าวในตอนท้าย

ที่มา : https://www.thaigov.go.th/news/contents/details/16905
