รัฐบาลไทย-ข่าวทำเนียบรัฐบาล-กสร. เตือนสถานประกอบกิจการระวังไฟไหม้ช่วงลอยกระทง

วันอังคารที่ 20 พฤศจิกายน 2561
กสร. เตือนสถานประกอบกิจการระวังไฟไหม้ช่วงลอยกระทง
กรมสวัสดิการและคุ้มครองแรงงาน เตือนสถานประกอบกิจการตรวจสอบอุปกรณ์ไฟฟ้า ป้องกันเหตุไฟไหม้ช่วงเทศกาลลอยกระทง พร้อมแนะเพิ่มความระมัดระวัง คำนึงถึงความปลอดภัยอันดับแรก
นายวิวัฒน์ ตังหงส์ รักษาราชการแทนอธิบดีกรมสวัสดิการและคุ้มครองแรงงาน (กสร.) กล่าวว่า เทศกาลลอยกระทงซึ่งตรงกับวันที่ 22 พฤศจิกายน 2561 นี้ เป็นช่วงที่เสี่ยงต่อความไม่ปลอดภัยในหลายรูปแบบ โดยเฉพาะอันตรายจากการจุดประทัด พลุ ดอกไม้ไฟ และโคมลอย ซึ่งอาจก่อให้เกิดอุบัติเหตุ ได้รับบาดเจ็บ เสียชีวิตและสร้างความความเสียหายต่อทรัพย์สินได้ จึงขอฝากเตือนไปยังสถานประกอบกิจการในบริเวณใกล้เคียงควรกำชับให้ลูกจ้างตรวจสอบการใช้อุปกรณ์ไฟฟ้า เครื่องจักรที่ไม่ได้ทำงานให้เรียบร้อยและจัดให้มีอุปกรณ์ดับเพลิง สัญญาณแจ้งเหตุให้พร้อมสำหรับการใช้งานเพื่อจะป้องกันความเสียหายและลดความรุนแรงที่อาจจะเกิดขึ้นได้
นายวิวัฒน์ กล่าวต่อว่า สำหรับนายจ้าง ลูกจ้าง ตลอดจนประชาชนทั่วไป ขอให้เพิ่มความระมัดระวังเป็นพิเศษ และต้องปฏิบัติตามคำเตือนของเจ้าหน้าที่และป้ายเตือนต่าง ๆ อย่างเคร่งครัด รวมทั้ง หลีกเลี่ยงพื้นที่จุดเสี่ยง อาทิ โป๊ะที่ชำรุดหรือมีผู้คนหนาแน่น สถานที่เล่นดอกไม้ไฟ และต้องดูแลบุตรหลานอย่างใกล้ชิด ทั้งนี้ ขอให้ทุกท่านคำนึงความปลอดภัยเป็นอันดับแรก ช่วยกันดูแลไม่ให้เกิดการกระทำที่เสี่ยงต่ออันตรายใด ๆ เพื่อให้ทุกท่านได้ร่วมสืบสานประเพณีลอยกระทงอย่างสนุกสนานรื่นเริงและปลอดภัย

ที่มา : https://www.thaigov.go.th/news/contents/details/16921
