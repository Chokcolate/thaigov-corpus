รัฐบาลไทย-ข่าวทำเนียบรัฐบาล-คณะกรรมการราคากลางและขึ้นทะเบียนผู้ประกอบการ ประกาศกำหนดสูตรคำนวณราคากลางงานดินซีเมนต์ผสมยางพารา

วันอังคารที่ 20 พฤศจิกายน 2561
คณะกรรมการราคากลางและขึ้นทะเบียนผู้ประกอบการ ประกาศกำหนดสูตรคำนวณราคากลางงานดินซีเมนต์ผสมยางพารา
คณะกรรมการราคากลางและขึ้นทะเบียนผู้ประกอบการ ประกาศกำหนดสูตรคำนวณราคากลางงานดินซีเมนต์ผสมยางพาราเพิ่มเติมในหลักเกณฑ์การคำนวณราคากลางงานก่อสร้างทาง สะพาน และท่อเหลี่ยม และหลักเกณฑ์การคำนวณราคากลางงานก่อสร้างชลประทาน ในราชกิจจานุเบกษาเพื่อบังคับใช้
คณะกรรมการราคากลางและขึ้นทะเบียนผู้ประกอบการ พร้อมประกาศกำหนดสูตรคำนวณราคากลางงานดินซีเมนต์ผสมยางพารา (Para Soil Cement) เพิ่มเติมในหลักเกณฑ์การคำนวณราคากลางงานก่อสร้างทาง สะพาน และท่อเหลี่ยม และหลักเกณฑ์การคำนวณราคากลางงานก่อสร้างชลประทาน ในราชกิจจานุเบกษาเพื่อบังคับใช้ต่อไป หวังช่วยส่งเสริมการใช้ยางพาราในการก่อสร้างมากขึ้น
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า เมื่อวันที่ 19 พฤศจิกายน 2561 ที่ผ่านมา คณะกรรมการราคากลางและขึ้นทะเบียนผู้ประกอบการ ได้ประชุมเพื่อพิจารณากำหนดสูตรคำนวณราคากลางงานดินซีเมนต์ผสมยางพารา (Para Soil Cement) เพื่อให้หน่วยงานของรัฐสามารถใช้สูตรดังกล่าวในการคำนวณราคากลางการก่อสร้างภาครัฐได้ในวงกว้าง ทั้งนี้ คณะกรรมการราคากลางฯ มีมติเห็นชอบสูตรการคำนวณราคากลางดังกล่าวเพิ่มเติมในหลักเกณฑ์การคำนวณราคากลางงานก่อสร้างทาง สะพาน และท่อเหลี่ยม และหลักเกณฑ์การคำนวณราคากลางงานก่อสร้างชลประทาน และได้ลงนามเพื่อประกาศใช้บังคับในราชกิจจานุเบกษาต่อไป
อธิบดีกรมบัญชีกลาง กล่าวว่า การประกาศกำหนดสูตรการคำนวณราคากลางงานดินซีเมนต์ผสมยางพาราเพื่อต้องการให้มีหลักเกณฑ์กลางในการนำส่วนผสมยางพาราไปดำเนินการในโครงการก่อสร้างต่าง ๆ ให้เป็นมาตรฐานเดียวกัน อีกทั้งยังเป็นส่วนหนึ่งที่ช่วยเหลือเกษตรกรไทย และส่งเสริมการใช้ยางพาราในหน่วยงานของรัฐตามนโยบายของรัฐบาลด้วย

ที่มา : https://www.thaigov.go.th/news/contents/details/16915
