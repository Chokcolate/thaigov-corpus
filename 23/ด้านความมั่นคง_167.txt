รัฐบาลไทย-ข่าวทำเนียบรัฐบาล-ก. แรงงาน เร่งช่วยลูกจ้างโรงงานจิวเวลรี่ จ.จันทบุรี

วันพุธที่ 28 พฤศจิกายน 2561
ก. แรงงาน เร่งช่วยลูกจ้างโรงงานจิวเวลรี่ จ.จันทบุรี
กระทรวงแรงงาน เร่งช่วยเหลือลูกจ้างโรงงานจิวเวลรี่ จังหวัดจันทบุรี ที่ถูกเลิกจ้างส่งเจ้าหน้าที่เข้าชี้แจงสิทธิประโยชน์และรับคำร้องลูกจ้างแล้วกว่า 600 คน เตรียมออกคำสั่งให้ลูกจ้างได้รับสิทธิประโยชน์ตามกฎหมายโดยเร็ว
นายทศพล กฤตวงศ์วิมาน รองอธิบดีกรมสวัสดิการและคุ้มครองแรงงาน เปิดเผยถึงการให้ความช่วยเหลือลูกจ้างของบริษัท บริษัท พี ดับบลิว เค จิวเวลรี่ จำกัด ประกอบกิจการผลิตและส่งออกเครื่องประดับอัญมณี จังหวัดจันทบุรี ที่ถูกเลิกจ้างว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน มีความห่วงใยในเรื่องดังกล่าว ได้สั่งการให้ กสร.ดำเนินการให้ความช่วยเหลือให้ลูกจ้างได้รับสิทธิประโยชน์ตามกฎหมายโดยเร็ว ทั้งนี้พนักงานตรวจแรงงานสำนักงานสวัสดิการและคุ้มครองแรงงานจังหวัดจันทบุรี ได้ร่วมกับหน่วยงานในสังกัดกระทรวงแรงงาน และหน่วยงานที่เกี่ยวข้องชี้แจงข้อกฎหมาย แนวทางการดำเนินการให้ความช่วยเหลือ รวมทั้งสิทธิประโยชน์ตามกฎหมาย เช่น เงินทดแทนกรณีถูกเลิกจ้าง สิทธิขอรับเงินช่วยเหลือจากกองทุนสงเคราะห์ลูกจ้าง ตำแหน่งงานว่าง ซึ่งจะเป็นการบรรเทาความเดือดร้อนในเบื้องต้นให้กับลูกจ้าง
นายทศพล กล่าวต่อว่า พนักงานตรวจแรงงานได้ดำเนินการรับคำร้องกรณีสิทธิประโยชน์เกี่ยวกับค่าจ้าง ค่าจ้างแทนการบอกล่าวล่วงหน้า ค่าชดเชย และสิทธิประโยชน์อื่น ตั้งแต่วันที่ 26 พฤศจิกายนที่ผ่านมา ซึ่งขณะนี้ได้รับคำร้องจากลูกจ้างแล้วจำนวน 610 คน และจะเร่งดำเนินการตามกฎหมายเพื่อให้ลูกจ้างได้รับสิทธิประโยชน์โดยเร็ว

ที่มา : https://www.thaigov.go.th/news/contents/details/17153
