รัฐบาลไทย-ข่าวทำเนียบรัฐบาล-สธ. จับมือ กสทช. เข้มงวดโฆษณาผลิตภัณฑ์เกินจริง

วันเสาร์ที่ 20 ตุลาคม 2561
สธ. จับมือ กสทช. เข้มงวดโฆษณาผลิตภัณฑ์เกินจริง
กระทรวงสาธารณสุข และสำนักงาน กสทช. บูรณาการทำงาน ร่วมกัน เข้มงวดตรวจสอบการโฆษณา ผลิตภัณฑ์สุขภาพโอ้อวดเกินจริง ปรับระบบการทำงานในส่วนภูมิภาค เพื่อระงับโฆษณาได้รวดเร็วยิ่งขึ้น
กระทรวงสาธารณสุข และสำนักงาน กสทช. บูรณาการทำงาน ร่วมกัน เข้มงวดตรวจสอบการโฆษณา ผลิตภัณฑ์สุขภาพโอ้อวดเกินจริง ปรับระบบการทำงานในส่วนภูมิภาค เพื่อระงับโฆษณาได้รวดเร็วยิ่งขึ้น
นายแพทย์ไพศาล ดั่นคุ้ม รองปลัดกระทรวงสาธารณสุข ให้สัมภาษณ์ว่า ได้รับมอบหมายจากนายแพทย์สุขุม กาญจนพิมาย ปลัดกระทรวงสาธารณสุข ประชุมการบูรณาการทำงานระหว่างกระทรวงสาธารณสุข กับพลโท ดร.พีระพงษ์  มานะกิจ กรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และคณะ เพื่อหารือแนวทางการดำเนินงานตรวจสอบเฝ้าระวังโฆษณาผลิตภัณฑ์สุขภาพ ในส่วนภูมิภาค ซึ่งที่ผ่านมา กระทรวงสาธารณสุข สำนักงานคณะกรรมการอาหารและยา (อย.) ได้ร่วมมือกับสำนักงาน กสทช. ในการเฝ้าระวังโฆษณาผลิตภัณฑ์สุขภาพ ที่อวดอ้างสรรพคุณเกินจริง การทำงานในส่วนกลางสามารถบูรณาการ เฝ้าระวังและตรวจสอบโฆษณาผลิตภัณฑ์ได้รวดเร็ว สามารถระงับการเผยแพร่โฆษณาได้ทันท่วงที โดยการให้เจ้าหน้าที่ อย. เดินทางไปประจำการที่ศูนย์ตรวจสอบเนื้อหาวิทยุ โทรทัศน์และสื่อออนไลน์ (โซเชียลมีเดีย) ที่ผิดกฎหมาย ณ สำนักงาน กสทช. (ถนนพหลโยธิน ซอย 8) เพื่อเข้าร่วมดำเนินการตรวจสอบร่วมกับเจ้าหน้าที่สำนักงาน กสทช.
ทั้งนี้ ผลการดำเนินงานในเดือนพฤษภาคม - สิงหาคม 2561 ส่วนกลางได้ดำเนินการกับโฆษณาทางโทรทัศน์ 149 รายการ วิทยุกระจายเสียง 59 รายการ และอินเทอร์เน็ต 453 รายการ สำหรับในส่วน กสทช.เขต/ภาค ได้เฝ้าระวังการโฆษณาทางวิทยุกระจายเสียง 760 เรื่อง อย.รับเรื่องแล้ว 610 เรื่อง และอยู่ระหว่างส่งเรื่องให้ อย. 150 เรื่อง
“สำหรับส่วนภูมิภาคนั้น พบปัญหาการโฆษณาโอ้อวดเกินจริงที่เผยแพร่ทางวิทยุชุมชนเช่นกัน กระทรวงสาธารณสุข และสำนักงาน กสทช. เล็งเห็นความสำคัญ จึงได้บูรณาการการทำงานร่วมกันจัดการปัญหาในส่วนภูมิภาค ส่งผลให้กระบวนการทำงานในส่วนภูมิภาคมีความรวดเร็ว สามารถขยายความครอบคลุมและเพิ่มความเข้มงวดการเฝ้าระวังการโฆษณาผลิตภัณฑ์สุขภาพมากขึ้น ทั้งนี้เพื่อการดูแลและคุ้มครองผู้บริโภคให้เกิดความปลอดภัยทั่วทั้งประเทศ” นายแพทย์ไพศาลกล่าว
ทั้งนี้ หากพบเห็นการโฆษณาหรือจำหน่ายผลิตภัณฑ์สุขภาพที่คาดว่าจะผิดกฎหมายหรืออวดอ้างสรรพคุณเกินจริง ในส่วนภูมิภาค สามารถร้องเรียนได้ที่สำนักงานสาธารณสุขจังหวัดทั่วประเทศ หรือที่สายด่วน อย. 1556 Email : 1556@fda.moph.go.th ตู้ปณ. 1556 ปณฝ. กระทรวงสาธารณสุข จ.นนทบุรี 11004 หรือผ่านทาง Oryor Smart Application
**************************************   20 ตุลาคม 2561

ที่มา : https://www.thaigov.go.th/news/contents/details/16223
