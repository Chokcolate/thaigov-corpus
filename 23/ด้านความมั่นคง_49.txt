รัฐบาลไทย-ข่าวทำเนียบรัฐบาล-มท. 2 ลงพื้นที่ตรวจราชการ ณ จังหวัดเชียงราย พร้อมมอบนโยบายและแนวทางการปฏิบัติงานให้แก่หัวหน้าส่วนราชการในสังกัด และนายอำเภอ โดยเน้นย้ำข้อสั่งการ 11 ข้อ เพื่อให้เกิดผลสัมฤทธิ์ต่อประ

วันศุกร์ที่ 19 ตุลาคม 2561
มท. 2 ลงพื้นที่ตรวจราชการ ณ จังหวัดเชียงราย พร้อมมอบนโยบายและแนวทางการปฏิบัติงานให้แก่หัวหน้าส่วนราชการในสังกัด และนายอำเภอ โดยเน้นย้ำข้อสั่งการ 11 ข้อ เพื่อให้เกิดผลสัมฤทธิ์ต่อประ
มท. 2 ลงพื้นที่ตรวจราชการ ณ จังหวัดเชียงราย พร้อมมอบนโยบายและแนวทางการปฏิบัติงานให้แก่หัวหน้าส่วนราชการในสังกัด และนายอำเภอ โดยเน้นย้ำข้อสั่งการ 11 ข้อ เพื่อให้เกิดผลสัมฤทธิ์ต่อประชาชนอย่างแท้จริง
วันนี้ (19 ต.ค. 2561) เวลา 09.00 น. นายสุธี มากบุญ รัฐมนตรีช่วยว่าการกระทรวงมหาดไทย ลงพื้นที่ตรวจติดตามการดำเนินงานตามนโยบายของรัฐบาลและกระทรวงมหาดไทย พร้อมมอบนโยบายให้แก่หัวหน้าส่วนราชการระดับจังหวัดในสังกัดกระทรวงมหาดไทย และนายอำเภอทุกอำเภอ ณ ศาลากลางจังหวัดเชียงราย โดยมี นายประจญ ปรัชญสกุล ผู้ว่าราชการจังหวัดเชียงราย กล่าวต้อนรับและบรรยายสรุปผลการดำเนินงานตามนโยบายของรัฐบาลและกระทรวงมหาดไทย พร้อมด้วยรองผู้ว่าราชการจังหวัดเชียงราย และนายอำเภอทุกอำเภอเข้าร่วมรับฟัง
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การลงพื้นที่ตรวจราชการในครั้งนี้มีวัตถุประสงค์เพื่อตรวจติดตามความก้าวหน้าในการดำเนินนโยบายตามโครงการของรัฐบาลและกระทรวงมหาดไทย ตลอดจนเพื่อรับฟังข้อเสนอแนะและปัญหาในระดับพื้นที่ โดยได้เน้นย้ำให้อำเภอเป็นตัวกลางในการประสานงานและเชื่อมโยงการขับเคลื่อนในส่วนท้องที่และท้องถิ่น พร้อมมอบข้อสั่งการให้ส่วนราชการในสังกัดกระทรวงมหาดไทยและอำเภอทุกอำเภอนำไปดำเนินงาน ดังนี้
(1) สนับสนุนการดำเนินงานกิจกรรมโครงการจิตอาสาพระราชทานตามแนวพระราชดำริ “เราทำความ ดี ด้วยหัวใจ” ให้เป็นไปอย่างถูกต้องตามพระราโชบายและสมพระเกียรติ
(2) ให้ใช้กลไกปกติที่มีอยู่ในพื้นที่ ขับเคลื่อนต่อยอดความต้องการจากเวทีประชาคมไทยนิยม ยั่งยืน โดยพิจารณาบรรจุแผนงาน โครงการ หรือกิจกรรมเข้าไปในแผนพัฒนาระดับต่างๆ
(3) เร่งสร้างความเข้าใจแก่ประชาชนให้เห็นถึงความสำคัญของการแก้ไขปัญหาขยะอย่างยั่งยืน
(4) พัฒนาและปรับปรุงตลาดประชารัฐให้ได้มาตรฐาน สะอาด และปลอดภัย
(5) พัฒนาสินค้า OTOPให้มีคุณภาพสอดคล้องกับความต้องการของตลาด
(6) ติดตามผลการปฏิบัติงานศูนย์ดำรงธรรมอย่างใกล้ชิด
(7) พึงให้ความสำคัญกับปัญหายาเสพติด และบูรณาการทำงานร่วมกับทุกภาคส่วนในพื้นที่
(8) เมื่อเกิดภัยพิบัติขึ้นในพื้นที่ ให้ผู้ว่าราชการจังหวัดในฐานะผู้อำนวยการป้องกันและบรรเทาสาธารณภัยจังหวัด เร่งจัดตั้งศูนย์อำนวยการร่วมโดยทันที และให้ผู้ว่าราชการจังหวัดเป็นผู้แถลงข่าวเพื่อให้ข่าวสารออกมาจากแหล่งเดียว เพื่อไม่สร้างความสับสน
(9) พึงให้ความสำคัญกับการดูแลรักษาและคุ้มครองป้องกันที่สาธารณะประโยชน์ในเขตจังหวัด
(10) ใช้กลไกที่มีอยู่ในการบริหารจัดการรักษาความสงบเรียบร้อย รณรงค์ประชาสัมพันธ์ การบริการงานทะเบียน การวางตัวเป็นกลาง เพื่อให้การเลือกตั้ง ส.ว. และ ส.ส. เป็นไปตามระเบียบและข้อกฎหมาย โดยสุจริตและเที่ยงธรรม และ
(11) ขอให้องค์กรปกครองส่วนท้องถิ่นมีการพัฒนาการบริหารจัดการให้ดียิ่งขึ้น เพื่อก้าวไปสู่การเป็นไทยแลนด์ 4.0 พร้อมมอบแนวทางในการปฏิบัติราชการ โดยเน้นย้ำในเรื่องการเป็นข้าราชการในองค์สมเด็จพระเจ้าอยู่หัว การตอบสนองนโยบายของรัฐบาลให้ดีที่สุดในทุกๆ เรื่อง ภายใต้กรอบกฎหมาย เป็นที่พึ่งของประชาชนอย่างแท้จริง โดยยึดประชาชนเป็นศูนย์กลางในการพัฒนา ยึดหลักธiรมาภิบาล และบริหารจัดการเชิงยุทธศาสตร์แบบมุ่งเน้นผลสัมฤทธิ์
และได้กล่าวทิ้งท้ายว่า ภารกิจที่ทุกหน่วยงานในระดับพื้นที่ได้รับขณะนี้ ถือเป็นภาระงานที่ค่อนข้างหนัก โดยนายกรัฐมนตรี และคณะรัฐมนตรี ได้ให้ความสำคัญกับการดำเนินงานและแก้ไขปัญหาในระดับพื้นที่ (Area) เป็นอย่างยิ่ง จึงขอให้ร่วมมือร่วมใจทำงานเพื่อประเทศชาติ ร่วมกันขับเคลื่อนภารกิจด้วยความมุ่งมั่นในการแก้ไขปัญหาและพัฒนางานอย่างเต็มความสามารถ เพื่อให้เป็นไปตามนโยบายรัฐบาล และให้เกิดผลสัมฤทธิ์ต่อประชาชนอย่างแท้จริง อันจะนำไปสู่ความมั่นคง มั่งคั่ง และยั่งยืนสืบไป

ที่มา : https://www.thaigov.go.th/news/contents/details/16193
