รัฐบาลไทย-ข่าวทำเนียบรัฐบาล-"บังคับคดี" ชี้แจงสาระสำคัญ พ.ร.บ. แก้ไขเพิ่มเติมประมวลกฎหมายวิธีพิจารณาความแพ่ง ฉบับที่ 30

วันอังคารที่ 18 กรกฎาคม 2560
"บังคับคดี" ชี้แจงสาระสำคัญ พ.ร.บ. แก้ไขเพิ่มเติมประมวลกฎหมายวิธีพิจารณาความแพ่ง ฉบับที่ 30
นางสาวรื่นวดี สุวรรณมงคล อธิบดีกรมบังคับคดี พร้อมผู้บริหารกรมบังคับคดี แถลงข่าวชี้แจงประเด็น และสาระสำคัญของพระราชบัญญัติแก้ไขเพิ่มเติมประมวลกฎหมายวิธีพิจารณาความแพ่ง (ฉบับที่ 30) พ.ศ. 2560
เมื่อวันอังคารที่ 18 กรกฎาคม 2560 เวลา 13.30 น.
ณ โรงแรม เซ็นทรา ศูนย์ราชการและคอนเวนชั่นเซนเตอร์ แจ้งวัฒนะ
นางสาวรื่นวดี สุวรรณมงคล อธิบดีกรมบังคับคดี
พร้อมผู้บริหารกรมบังคับคดี
แถลงข่าวชี้แจงประเด็น และสาระสำคัญ
ของพระราชบัญญัติแก้ไขเพิ่มเติมประมวลกฎหมายวิธีพิจารณาความแพ่ง (ฉบับที่ 30) พ.ศ. 2560
ซึ่งได้ประกาศในราชกิจจานุเบกษา เมื่อวันที่ 6 กรกฎาคม 2560
และมีผลบังคับใช้เมื่อพ้น 60 วัน นับตั้งแต่วันประกาศในราชกิจจานุเบกษา
โดยกฎหมายฉบับนี้ ถือเป็นการปฏิรูปการบังคับคดีทั้งระบบ
เพื่อลดขั้นตอนการบังคับคดี และลดการประวิงคดี
อันจะส่งผลให้การบังคับคดีมีประสิทธิภาพยิ่งขึ้น
โดยมีสาระสำคัญ ดังนี้
1) กำหนดวิธีการยึดทรัพย์สินประเภทต่างๆ ให้มีความชัดเจนและครอบคลุมมากยิ่งขึ้น
2) เจ้าพนักงานบังคับคดี มีอำนาจออกคำสั่งอายัดได้เอง
3) ยกเลิกขั้นตอนการรายงานศาลขออนุญาตขายทอดตลาด
4) การขายทอดตลาดสามารถดำเนินการในวันหยุดหรือนอกเวลาทำการปกติได้โดยไม่ต้องขออนุญาตศาล
5) ผู้มีส่วนได้ส่วนเสียในการบังคับคดี ต้องยื่นคำร้องขอให้กำหนดหรือคัดค้านวิธีการขาย
ต่อเจ้าพนักงานบังคับคดีภายใน 3 วัน นับแต่ทราบวิธีการขาย
6) ยกเลิกการคัดค้านราคาเสนอสูงสุดในการขายทอดตลาดและผูกพันราคา
และ 7) ผู้มีส่วนได้ส่วนเสียในการบังคับคดีมีสิทธิเข้าสู้ราคาเองในการขายทอดตลาด เพื่อให้ได้ราคาที่ตนต้องการ

ที่มา : http://www.thaigov.go.th/news/contents/details/5295
