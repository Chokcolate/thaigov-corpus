รัฐบาลไทย-ข่าวทำเนียบรัฐบาล-กระทรวงดิจิทัลฯ หนุน ICDL ประเทศไทย จัดงาน “ICDL Digital Challenge 2017” กระตุ้นทักษะความรู้ดิจิทัลรับไทยแลนด์ 4.0

วันพุธที่ 31 พฤษภาคม 2560
กระทรวงดิจิทัลฯ หนุน ICDL ประเทศไทย จัดงาน “ICDL Digital Challenge 2017” กระตุ้นทักษะความรู้ดิจิทัลรับไทยแลนด์ 4.0
กระทรวงดิจิทัลฯ
นายวีระศักดิ์ กิติวัฒน์ ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม เป็นประธานพิธีเปิดงาน “ICDL Digital Challenge 2017” เฟ้นหาสุดยอดเด็กไทยหัวกะทิด้านดิจิทัล ซึ่งผู้ชนะจะได้รับรางวัลรวมถึงตำแหน่ง ICDL Digital Literacy Ambassador เพื่อเป็นตัวแทนประเทศไทยเข้าร่วมการแข่งขัน “ICDL Digital Challenge 2017” ระดับภูมิภาคเอเชียแปซิฟิก ณ ประเทศสิงคโปร์ การจัดงานดังกล่าวสอดคล้องกับนโยบายการผลักดันประเทศไทยไปสู่ยุค 4.0 ของรัฐบาล โดยสิ่งหนึ่งที่กระทรวงฯ พยายามเร่งพัฒนาให้เกิดขึ้นโดยเร็ว คือ การออกหลักสูตรและมาตรฐานการประเมินวัดความรู้สำหรับการใช้งานด้านดิจิทัลระดับประเทศ การจัดงานในครั้งนี้ไม่ใช่เพียงการประกวดเพื่อหาสุดยอดเด็กไทยที่มีความรู้ความสามารถด้านดิจิทัลเท่านั้น แต่ยังเป็นจุดเริ่มต้นในการผลักดันให้สังคมไทยทั้งหมดรับรู้ถึงความสำคัญของการมีความรู้ด้านดิจิทัลที่ไม่ใช่เพียงใช้งานได้ แต่ต้องมีความรู้ทัดเทียมในระดับสากล สามารถนำไปประยุกต์ใช้ได้อย่างมีประสิทธิภาพ รวมทั้งสามารถนำมาใช้ในการพัฒนาสังคมไปสู่ยุคเศรษฐกิจดิจิทัลได้อย่างสมบูรณ์แบบ ทั้งนี้ งานดังกล่าวศูนย์สอบประเมินความรู้ดิจิทัลมาตรฐานโลก (IDCL Thailand) ได้ร่วมกับหน่วยงานภาครัฐและเอกชน อาทิ กระทรวงดิจิทัลเพื่อเศรษฐกิจและสังคม สถาบันคุณวุฒิวิชาชีพ (องค์กรมหาชน) และสมาคมอีเลิร์นนิงแห่งประเทศไทย จัดขึ้น เมื่อวันที่ 29 พฤษภาคม 2560 ณ ห้อง BB 205 ชั้น 2 โรงแรมเซ็นทรา บายเซ็นทาราศูนย์ราชการและคอนเวนชั่นเซ็นเตอร์ ถนนแจ้งวัฒนะ กรุงเทพฯ
*************************

ที่มา : http://www.thaigov.go.th/news/contents/details/4159
