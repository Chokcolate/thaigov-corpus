รัฐบาลไทย-ข่าวทำเนียบรัฐบาล-นายกรัฐมนตรี เป็นประธานในพิธีวางศิลาฤกษ์อาคารเรียนแบบพิเศษ และเปิดมหกรรมวิชาการ Thailand 4.0

วันศุกร์ที่ 3 พฤศจิกายน 2560
นายกรัฐมนตรี เป็นประธานในพิธีวางศิลาฤกษ์อาคารเรียนแบบพิเศษ และเปิดมหกรรมวิชาการ Thailand 4.0
นายกรัฐมนตรี ย้ำ Thailand 4.0 ต้องเป็นการคิดใหม่ ทำใหม่ และคิดนอกกรอบ โดยอยู่ภายใต้กฎ กติกา และกฎหมายโดยคำนึงถึงประโยชน์ส่วนรวมเป็นสำคัญ
วันนี้ (2 พ.ย.60) เวลา 15.00 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีวางศิลาฤกษ์อาคารเรียนแบบพิเศษและเปิดมหกรรมวิชาการThailand 4.0 ณ โรงเรียนวัดนวลนรดิศ ถนนเพชรเกษม ซอย 19 เขตภาษีเจริญ กรุงเทพฯ โดยมี นายพูลศักดิ์ จิตสว่าง ผู้อำนวยการโรงเรียนวัดนวลนรดิศ คณะผู้บริหารโรงเรียนวัดนวลนรดิศ สมาคมศิษย์เก่า ครูและนักเรียนโรงเรียนวัดนวลนรดิศ และเจ้าหน้าที่ที่เกี่ยวข้อง จำนวนประมาณ 200 คน ให้การต้อนรับและเข้าร่วมพิธี
ผู้อำนวยการโรงเรียนวัดนวลนรดิศ  ได้กล่าวขอบคุณนายกรัฐมนตรีที่เดินทางมาเป็นประธานในพิธีวางศิลาฤกษ์อาคารเรียนแบบพิเศษ และเปิดนิทรรศการวิชาการThailand 4.0 ในวันนี้ ซึ่งโรงเรียนวัดนวลนรดิศ เปิดทำการสอนมาแล้วเป็นเวลา 127 ปี ผู้สำเร็จการศึกษาจากสถาบันแห่งนี้ล้วนมีความรู้ความสามารถสร้างคุณประโยชน์ให้แก่สังคมและประเทศชาติอย่างมากมาย และในอนาคตโรงเรียนวัดนวลนรดิศจะเป็นต้นแบบของการจัดการศึกษาและเป็นศูนย์กลางการเรียนรู้ในระดับมัธยมศึกษาต่อไป
โอกาสนี้ นายกรัฐมนตรี ได้ประกอบพิธีวางศิลาฤกษ์อาคารเรียนแบบพิเศษ พร้อมชมการแสดงเทิดพระเกียรติชุด “พิพิธทัศนา ศาสตร์พระราชา พระมหาชนก” โดยนักเรียนโรงเรียนวัดนวลนรดิศ รวมทั้งเยี่ยมชมห้องเรียนอัจฉริยะ (Smart Classroom) ซึ่งเป็นการปรับปรุงห้องเรียนและจัดหาวัสดุครุภัณฑ์ที่ทันสมัยมาใช้ในการจัดการเรียนการสอน ศูนย์อาเซียนศึกษา เป็นแหล่งเรียนรู้เกี่ยวกับประชาคมอาเซียนให้แก่นักเรียน บุคลากรในโรงเรียนและบุคคลอื่นที่สนใจ  ห้องสมุดเฉลิมพระเกียรติกาญจนาภิเษก ที่มีการนำเทคโนโลยีมาใช้กับการทำงานห้องสมุด และพัฒนาปรับปรุงเป็นห้องสมุดเสมือนจริงเป็นระบบห้องสมุดดิจิทัลและมีการจัดการทรัพยากรสารสนเทศอย่างทันสมัยและครบถ้วน  ท้องฟ้าจำลอง (ดาราศาสตร์กับราชวงศ์จักรี) เป็นอาคารท้องฟ้าจำลองที่สามารถรองรับคนได้จำนวน 50 คน เพื่อยกระดับการศึกษาของนักเรียนด้านวิทยาศาสตร์และดาราศาสตร์ สร้างแหล่งเรียนรู้ที่ทันสมัยแห่งใหม่และแห่งแรกของชุมชนฝั่งธนบุรี  และเยี่ยมชมนิทรรศการวิชาการ Thailand 4.0 โดยมีผู้อำนวยการโรงเรียนวัดนวลนรดิศ คณะผู้บริหารและผู้แทนสมาคมศิษย์เก่าโรงเรียนวัดนวลนรดิศนำเยี่ยมชม พร้อมกันนี้ นายกรัฐมนตรี มอบพวงมาลัยดอกไม้เพื่อแสดงความกตัญญูกตเวทิตาและความเคารพต่อครูที่เคยอบรมสั่งสอนและให้ความรู้แก่นายกรัฐมนตรีสมัยเมื่อครั้งที่นายกรัฐมนตรียังศึกษาอยู่ที่โรงเรียนวัดนวลนรดิศด้วย
พร้อมทั้ง นายกรัฐมนตรี ได้เปิดมหกรรมวิชาการ Thailand 4.0 โดยกล่าวขอบคุณคณะครู อาจารย์ ศิษย์เก่าโรงเรียนวัดนวลนรดิศ ผู้ที่เกี่ยวข้องทุกคนและประชาชนในพื้นที่ที่ให้การต้อนรับอย่างอบอุ่น ซึ่งการเดินทางมาที่โรงเรียนวัดนวลนรดิศครั้งนี้ถือเป็นการได้กลับมาเยี่ยมบ้านเก่าที่ได้เคยศึกษาเล่าเรียนและได้รับการประสิทธิ์ประสาทวิชาจากโรงเรียนแห่งนี้จนอำนวยความสำเร็จให้เกิดขึ้นมาถึงปัจจุบันนี้ และรู้สึกภาคภูมิใจที่ได้มาทำคุณประโยชน์ให้กับประเทศชาติ สอดคล้องกับคำขวัญโรงเรียนวัดนวลนรดิศ      ที่กล่าวว่า “ นวลฯ จะงาม นามจะดี ก็ที่ศิษย์” ทั้งนี้ การที่จะก้าวไปสู่การเป็น Thailand 4.0 ประชาชนทุกคนทั้งที่เป็น 1.0 2.0 และ 3.0 ต้องก้าวไปด้วยกันโดยไม่ทิ้งประชาชนกลุ่มใดไว้ข้างหลัง การจะเป็นคน  4.0 หมายถึงต้องเป็นคนที่รู้จักใช้วิจารณญาณคิดวิเคราะห์อย่างเป็นระบบ ใช้สติปัญญาในการดำรงชีวิตและประกอบอาชีพ รวมถึงรู้จักใช้เทคโนโลยีดิจิทัลอย่างรู้เท่าทันและให้เกิดประโยชน์สูงสุดเพื่อขับเคลื่อนการทำงานต่าง ๆ ให้เกิดผลเป็นรูปธรรมมากยิ่งขึ้น ซึ่งจะทำให้สามารถลดความเหลื่อมล้ำและช่องว่างในสังคมลงได้
อย่างไรก็ตามเรื่องของความเท่าเทียมกับความเป็นธรรม โดยเฉพาะ “ความเท่าเทียม” นั้น ไม่ได้หมายความว่าทุกคนต้องเท่ากันทั้งหมด แต่ “ความเท่าเทียม” คือการเท่าเทียมทางโอกาสซึ่งทุกคนสามารถเข้าถึงโอกาสในทางเลือกต่าง ๆ ที่รัฐบาลได้สนับสนุนและสร้างโอกาสให้ เช่น เรื่องของดิจิทัลและ WiFi ทั่วประเทศที่เปิดโอกาสให้ประชาชนทุกกลุ่มเข้าถึงได้ เป็นต้น ส่วนเรื่องของ “ความเป็นธรรม” หมายถึงผู้มีรายได้น้อยหรือผู้ที่อ่อนแอต้องได้รับการดูแล ซึ่งรัฐบาลพยายามที่จะขับเคลื่อนประเทศไปสู่ Thailand 4.0 ให้ได้ตามเป้าหมายที่กำหนด โดยเฉพาะในเรื่องของ WiFi รัฐบาลจะเร่งดำเนินการติดตั้ง WiFi ให้ครอบคลุมทั่วประเทศ ภายใน 2 ปี เพื่อให้สามารถกระจายรายได้ไปสู่ชุมชนผ่านการใช้เทคโนโลยีดิจิทัลดังกล่าวและต้องได้รับความมือจากประชาชนผู้มีรายได้สูง ทั้งการดำเนินการผ่านกลไกประชารัฐ หรือการร่วมทุน ฯลฯ เพื่อส่งเสริมสนับสนุนให้ประชาชนผู้มีรายได้น้อยให้เป็นผู้ที่มีรายได้ปานกลางและขยับไปสู่ผู้มีรายได้สูง อันจะส่งผลดีต่อเศรษฐกิจในภาพรวมของประเทศ
ทั้งนี้ นายกรัฐมนตรี ได้กล่าวเน้นย้ำเกี่ยวกับ Thailand 4.0 ว่า ต้องเป็นการคิดใหม่ ทำใหม่ และคิดนอกกรอบ โดยอยู่ภายใต้กฎ กติกา และกฎหมายที่สอดคล้อง โปร่งใส เป็นธรรมกับทุกฝ่ายโดยไม่เอื้อประโยชน์ให้กับบุคคลหนึ่งบุคคลใด คำนึงถึงประโยชน์ของประเทศและส่วนรวมเป็นสำคัญ ยืนยันรัฐบาลชุดปัจจุบันทำงานและดำเนินการต่าง ๆ เพื่อประประโยชน์โดยส่วนรวมของประเทศและประชาชนเป็นที่ตั้ง พร้อมทั้งได้ฝากให้โรงเรียนผลิตคนให้สอดคล้องและตรงกับความต้องการของการพัฒนาประเทศไปสู่ Thailand 4.0 โดยเฉพาะการผลิตทรัพยากรบุคคลต้องสอนให้นักเรียนรู้จักคิดวิเคราะห์เป็น สามารถนำความรู้ทางวิชาการที่ได้ศึกษาเล่าเรียนไปปรับใช้ในการทำงานอย่างเป็นระบบ และสามารถปฏิบัติงานได้อย่างแท้จริง  ไม่ใช่สอนให้เก่งแต่เพียงทฤษฎีแต่ปฏิบัติทำไม่ได้ ขณะเดียวกันต้องรู้จักนำทรัพยากรที่มีอยู่มาใช้ให้เกิดประโยชน์สูงสุดโดยไม่ส่งผลกระทบต่อผู้อื่นและสิ่งแวดล้อม และต้องเป็นคนไทยที่มีวัฒนธรรม มีความเอื้อเผื่อแผ่แบ่งปันซึ่งกันและกัน เพราะคนไทยในผืนแผ่นดินนี้เติบโตขึ้นในแผ่นดินที่ศักดิ์สิทธิ์เปรียบเสมือนแผ่นดินทองแผ่นดินธรรม อย่าทำให้ “แผ่นดินทองแผ่นดินธรรม”หายไป พร้อมขอให้เด็กทุกคนดูแลพ่อแม่ เคารพครู อาจารย์ มีการพัฒนาตนอยู่เสมอ และมีการวางแผนกำหนดเป้าหมายในการเรียนของตนเองให้ชัดเจน เมื่อสำเร็จการศึกษาแล้วจะได้มีงานทำ สามารถเลี้ยงตนเอง ครอบครัว และดำรงชีวิตอยู่อย่างมีศักดิ์ศรี อันจะส่งผลต่อการขับเคลื่อนประเทศไทยไปสู่ 4.0 ได้ตามแผนและเป้าหมายที่กำหนด
สำหรับโรงเรียนวัดนวลนรดิศ เป็นโรงเรียนมัธยมศึกษาขนาดใหญ่พิเศษ เดิมเป็นประเภทนักเรียนชายล้วน ปัจจุบันรับนักเรียนชาย-หญิง (เป็นประเภทสหศึกษา) สังกัดสำนักงานคณะกรรมการการศึกษาขั้นพื้นฐาน  เขตพื้นที่การศึกษามัธยมศึกษา เขต 1  (กรุงเทพมหานคร)  กระทรวงศึกษาธิการ  ตั้งอยู่บริเวณวัดนวลนรดิศ  เลขที่  137  ซอยเพชรเกษม  19  แขวงปากคลอง  เขตภาษีเจริญ  กรุงเทพ  10160  ที่เนื้อที่ทั้งหมด  13  ไร่  3  งาน  2  ตารางวา  แยกเป็น  2  บริเวณ บริเวณที่  1  ตั้งอยู่ทางทิศตะวันออกของวัดนวลนรดิศ ริมครองบางหลวง มีเนื้อที่  4  ไร่  3  งาน  13  ตารางวา  เป็นที่เรียนของนักเรียนชั้นมัธยมศึกษาปีที่1, 2  และ  3  บริเวณที่  2  ตั้งอยู่ทางทิศตะวันตกของวัดนวลนรดิศ  ใกล้ถนนเพชรเกษม มีเนื้อที่  8  ไร่  3  งาน  89  ตารางวา  เป็นที่เรียนของนักเรียนชั้นมัธยมศึกษาปีที่  4,  5  และ 6
-----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7773
