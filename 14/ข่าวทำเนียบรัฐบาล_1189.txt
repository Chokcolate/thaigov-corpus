รัฐบาลไทย-ข่าวทำเนียบรัฐบาล-รัฐบาลปฏิเสธเก็บภาษีเงินบริจาคโครงการก้าวคนละก้าว 7% เชื่อเป็นการกระทำของผู้ไม่หวังดี แนะประชาชนอย่าหลงเชื่อและแชร์ต่อ เตือนต้นตอปล่อยข่าวหยุดกระทำผิดทันที

วันอาทิตย์ที่ 10 ธันวาคม 2560
รัฐบาลปฏิเสธเก็บภาษีเงินบริจาคโครงการก้าวคนละก้าว 7% เชื่อเป็นการกระทำของผู้ไม่หวังดี แนะประชาชนอย่าหลงเชื่อและแชร์ต่อ เตือนต้นตอปล่อยข่าวหยุดกระทำผิดทันที
โฆษกประจำสำนักนายกรัฐมนตรี ปฏิเสธเก็บภาษีเงินบริจาคโครงการก้าวคนละก้าว 7% เชื่อเป็นการกระทำของผู้ไม่หวังดี แนะประชาชนอย่าหลงเชื่อและแชร์ต่อ เตือนต้นตอปล่อยข่าวหยุดกระทำผิดทันที
วันนี้ (10 ธันวาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่มีการแชร์ข้อมูลกันในสื่ออนอนไลน์ ว่า รัฐบาลจะเก็บภาษีจากเงินที่ได้รับบริจาคทั้งหมดในโครงการก้าวคนละก้าว เพื่อโรงพยาบาลของรัฐในอัตราร้อยละ 7 และนำไปปรับปรุงสถานีตำรวจในประเทศไทยให้มีคุณภาพดีขึ้น รวมทั้งใช้จัดหากล้องวงจรปิดและยานพาหนะของทางราชการ ว่า
"เรื่องดังกล่าวไม่เป็นความจริง โดยไม่แน่ใจว่าผู้ที่สร้างข่าวนี้ขึ้นมาต้องการอะไร แต่เชื่อว่าเป็นการกระทำของผู้ไม่หวังดี เพราะที่ผ่านมารัฐบาลไม่เคยมีนโยบายในลักษณะเช่นนี้ มีแต่สนับสนุนให้นายอาทิวราห์ หรือตูน บอดี้สแลม และทีมงานทำโครงการที่ตั้งใจให้สำเร็จ ทั้งการมอบกำลังใจและสมทบเงินบริจาคด้วย"
นอกจากนี้ ยังมีกระแสข่าวด้วยว่า พลเอก ประยุทธ์ จันทร์โอชา นายกรัฐมนตรี ร่วมบริจาคเงินสมทบโครงการฯ เป็นจำนวนเงิน 20 บาท ก็ไม่เป็นความจริงเช่นเดียวกัน ส่วนจะบริจาคเป็นจำนวนเงินเท่าใดนั้น นายกรัฐมนตรีไม่ต้องการให้สังคมนำไปเป็นประเด็นถกเถียงกัน เพราะการบริจาคเป็นเรื่องของจิตใจและความรู้สึกของแต่ละคน
"รัฐบาลขอให้พี่น้องประชาชนติดตามข่าวสารอย่างมีวิจารณญาณ ไม่หลงเชื่อข่าวสารที่ถูกบิดเบือนโดยง่ายหรือแชร์ส่งต่อให้เกิดความเข้าใจผิดในสังคม และขอเตือนผู้ที่สร้างข่าวเท็จและนำไปเผยแพร่บนสื่ออนไลน์ รวมทั้งผู้ที่ส่งต่อกันโดยรู้เท่าไม่ถึงการณ์ว่า ให้หยุดการกระทำดังกล่าว โดยเจ้าหน้าที่จะติดตามสืบหาต้นตอของผู้กระทำผิด เพื่อดำเนินคดีตามกฎหมายอย่างเด็ดขาดต่อไป"
*******************************

ที่มา : http://www.thaigov.go.th/news/contents/details/8667
