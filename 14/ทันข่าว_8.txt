รัฐบาลไทย-ข่าวทำเนียบรัฐบาล-สำนักงานเศรษฐกิจการคลังชี้แจงกรณีการใช้จ่ายงบประมาณในโครงการและมาตรการช่วยเหลือผู้มีรายได้น้อย

วันอังคารที่ 25 กรกฎาคม 2560
สำนักงานเศรษฐกิจการคลังชี้แจงกรณีการใช้จ่ายงบประมาณในโครงการและมาตรการช่วยเหลือผู้มีรายได้น้อย
สำนักงานเศรษฐกิจการคลังชี้แจงกรณีการใช้จ่ายงบประมาณในโครงการและมาตรการช่วยเหลือผู้มีรายได้น้อย
วันนี้ (19 กรกฎาคม 2560) นายกฤษฎา จีนะวิจารณะผู้อำนวยการสำนักงานเศรษฐกิจการคลัง สำนักงานเศรษฐกิจการคลัง กระทรวงการคลัง ชี้แจงถึงรายละเอียดเกี่ยวกับการนำเงินจำนวน 9 แสนล้านบาทไปใช้จ่ายในโครงการช่วยเหลือผู้มีรายได้น้อยของรัฐบาล ดังนี้
1. โครงการและมาตรการช่วยเหลือผู้มีรายได้น้อยช่วยให้เศรษฐกิจฐานรากมีความเข้มแข็งขึ้น จึงถือว่าเป็นการใช้เงินผ่านสินเชื่อและงบประมาณ เป็นไปในทิศทางที่ถูกต้องแล้ว มาตรการช่วยเหลือผู้มีรายได้น้อยที่สำคัญสามารถแบ่งได้เป็น 2 ด้าน
1.1 ด้านสินเชื่อ มีมาตรการที่สำคัญ เช่น มาตรการช่วยเหลือเกษตรกรผู้ปลูกข้าว จำนวน 9 โครงการ จำนวนเกษตรกร 11.6 ล้านราย วงเงิน 465,099 ล้านบาท มาตรการพัฒนายางพาราทั้งระบบ จำนวน 6 โครงการ วงเงิน 46,750 ล้านบาท มาตรการช่วยเหลือเกษตรกรผู้ปลูกมันสำปะหลัง จำนวน 8 โครงการ จำนวนเกษตรกร 256,980 ราย วงเงิน 24,096 ล้านบาท มาตรการสนับสนุนสินเชื่อกองทุนหมู่บ้านและชุมชนเมือง 1 โครงการ 1,255,232 ราย 22,675.66 ล้านบาท มาตรการแก้ไขปัญหาหนี้สินเกษตรกรและส่งเสริมวินัยทางการเงิน จำนวน 6 โครงการ จำนวน เกษตรกร 2,526,307 ราย วงเงิน 36,012 ล้านบาท และมาตรการเพิ่มขีดความสามารถภาคการเกษตร และส่งเสริมการใช้เครื่องจักรกล จำนวน 4 โครงการ จำนวนเกษตรกร 15 กลุ่ม วงเงิน 49,258 ล้านบาท เป็นต้น
1.2 ด้านงบประมาณ มีมาตรการที่สำคัญ เช่น มาตรการช่วยเหลือผู้ประสบภัยแล้ง 6 โครงการ 49,563 ล้านบาท มาตรการช่วยเหลือผู้ประสบอุทกภัย จำนวน 3 โครงการ จำนวนเกษตรกร 285,962 ราย วงเงิน 88,286 ล้านบาท และมาตรการช่วยเหลือผู้มีรายได้น้อย จำนวน 7.5 ล้านราย จำนวนเงิน 17,469 ล้านบาท เป็นต้น
มาตรการช่วยเหลือผู้มีรายได้น้อยที่ผ่านสินเชื่อและงบประมาณส่งผลให้เศรษฐกิจในระดับฐานรากมีความเข้มแข็งขึ้น สะท้อนได้จากการขยายตัวในทิศทางที่ดีขึ้นของการบริโภคภาคเอกชน โดยเฉพาะอย่างยิ่งการบริโภคสินค้าคงทน ได้แก่ รถยนต์นั่งและรถจักรยานยนต์ ที่ขยายตัวได้ดีทุกภูมิภาค
2. รัฐบาลไม่ได้ลดการช่วยเหลือเกษตรกรลง แต่กลับมีการคิดโครงการและมาตรการเพิ่มขึ้นในครึ่งปีหลังเพื่อประคับประคองการขยายตัวของเศรษฐกิจฐานราก อีกทั้งรายได้เกษตรกรในปัจจุบันยังขยายตัวต่อเนื่อง สะท้อนให้เห็นว่า การเติบโตไม่ได้กระจุกตัวเฉพาะภาคธุรกิจห้างร้าน แต่ภาคเกษตรยังขยายตัวได้ดีกว่าช่วงที่ผ่านมา
ภาครัฐยังคงให้ความสำคัญกับภาคการเกษตรเนื่องจากมีบทบาทสำคัญต่อระบบเศรษฐกิจของประเทศและประชากรส่วนใหญ่ของประเทศยังมีประกอบอาชีพเกษตรกรรม โดยในปีการผลิต 2560/61 ภาครัฐได้มีโครงการช่วยเหลือเกษตรกรอย่างต่อเนื่องและครอบคลุมพืชเศรษฐกิจสำคัญ ซึ่งมุ่งเน้นให้เกษตรกรมีการผลิตที่มีประสิทธิภาพ ลดต้นทุนการผลิต เชื่อมโยงตลาดทั้งในและต่างประเทศ รวมทั้งให้ความรู้แก่เกษตรกร เพื่อให้ภาคเกษตรกรรมมีการพัฒนาที่ยั่งยืน ไม่ว่าจะเป็นแผนการผลิตและการตลาดข้าวครบวงจร ปีการผลิต 2560/61 เช่น โครงการส่งเสริมการผลิตข้าวอินทรีย์ โครงการส่งเสริมการเกษตรแบบแปลงใหญ่ โครงการเชื่อมโยงตลาดข้าวอินทรีย์และข้าว GAP โครงการประกันภัยข้าวนาปี เป็นต้น โครงการสนับสนุนให้สถาบันเกษตรกรรวบรวมยางพาราเพื่อนำไปแปรรูปรอการจำหน่าย โครงการพัฒนาศักยภาพสถาบันเกษตรกรเพื่อรักษาเสถียรภาพราคายาง โครงการเพิ่มประสิทธิภาพการเพาะปลูกมันสำปะหลังในระบบน้ำหยด มาตรการสนับสนุนสินเชื่อเพื่อลงทุนสร้างแหล่งสำรองน้ำและการบริหารจัดการน้ำ รวมทั้งโครงการ 9101 ตามรอยเท้าพ่อ ภายใต้ร่มพระบารมี เพื่อพัฒนาการเกษตรที่ยั่งยืน
นอกจากนี้ รายได้เกษตรที่แท้จริง (ไม่รวมผลของเงินเฟ้อ) ในช่วง 5 เดือนแรกของปี 2560 ขยายตัวสูงถึงร้อยละ 17.5 ต่อปี ซึ่งเป็นผลจากการขยายตัวด้านปริมาณผลผลิต (ในขณะที่ปี 2559 หดตัวร้อยละ -0.2 ต่อปี) และเป็นอัตราการขยายตัวต่อเนื่องทุกภูมิภาคของประเทศไทย และเป็นการรักษาทิศทาง (Momentum) การขยายตัวของการผลิตภาคเกษตรที่ดีต่อเนื่องจากไตรมาสที่ 1 ปี 2560 ที่ขยายตัวได้ถึงร้อยละ 7.7 สูงกว่าไตรมาสที่ 4 ปี 2559 ที่ขยายตัวได้ร้อยละ 3.0 เท่านั้น โดยได้แรงขับเคลื่อนจากการดำเนินโครงการต่าง ๆ ของหน่วยงานที่เกี่ยวข้องกับภาคเกษตรอย่างเข้มข้น สะท้อนให้เห็นว่า การเติบโตไม่ได้กระจุกตัวเฉพาะภาคธุรกิจห้างร้าน แต่ภาคเกษตรยังขยายตัวได้ดีกว่าช่วงที่ผ่านมา
---------------------------

ที่มา : http://www.thaigov.go.th/news/contents/details/5313
