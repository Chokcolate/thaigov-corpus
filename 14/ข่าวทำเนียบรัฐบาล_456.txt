รัฐบาลไทย-ข่าวทำเนียบรัฐบาล-สมาพันธ์นักหนังสือพิมพ์แห่งประเทศไทยนำคณะนักข่าวจากสมาคมนักข่าวเวียดนามเข้าเยี่ยมคารวะรองนายกรัฐมนตรี

วันอังคารที่ 11 กรกฎาคม 2560
สมาพันธ์นักหนังสือพิมพ์แห่งประเทศไทยนำคณะนักข่าวจากสมาคมนักข่าวเวียดนามเข้าเยี่ยมคารวะรองนายกรัฐมนตรี
สมาพันธ์นักหนังสือพิมพ์แห่งประเทศไทยนำคณะนักข่าวจากสมาคมนักข่าวเวียดนามเข้าเยี่ยมคารวะรองนายกรัฐมนตรี
วันนี้(5 ก.ค. 2560) เวลา 14.00 น. นายเทพชัย แซ่หย่อง ประธานสมาพันธ์นักหนังสือพิมพ์แห่งประเทศไทย นำนายเจิ่น บ๊า ซุง (Mr. Tran Ba Dung) กรรมการบริหารสมาคมนักข่าวเวียดนาม (Vietnam Journalists Association) และคณะสื่อมวลชนจากสมาคมนักข่าวเวียดนาม เข้าเยี่ยมคารวะ พลเอก ธนะศักดิ์ ปฏิมาประกร รองนายกรัฐมนตรี ณ ห้องนารี 2 ตึกนารีสโมสร ณ ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวต้อนรับและแสดงความยินดีที่สมาพันธ์นักหนังสือพิมพ์แห่งประเทศไทยและสมาคมนักข่าวเวียดนามมีความร่วมมือระหว่างกันมายาวนาน สะท้อนถึงความสัมพันธ์ระหว่างไทยและเวียดนามที่แนบแน่นในทุกระดับทั้งระดับรัฐบาล ภาคเอกชน  ประชาชน และสื่อมวลชน ด้านประธานสมาพันธ์นักหนังสือพิมพ์ฯกล่าวว่า ทั้งสองฝ่ายได้จัดให้มีโครงการแลกเปลี่ยนระหว่างกันเป็นประจำทุกปี ที่ผ่านมา ไทยได้เปิดหลักสูตรการสอนภาษาเวียดนามแก่นักข่าวไทยและเร็วๆนี้ ฝ่ายเวียดนามจะเปิดสอนภาษาไทยให้แก่นักข่าวเวียดนามด้วย นอกจากนี้ ทั้งสองฝ่ายยังขยายความร่วมมือให้นักข่าวและช่างภาพของทั้งไทยและเวียดนามได้ไปทำงานและฝึกงานในองค์กรสื่อของแต่ละประเทศ สำหรับในปีนี้ สมาพันธ์นักหนังสือพิมพ์ฯ เป็นเจ้าภาพต้อนรับคณะนักข่าวจากสมาคมนักข่าวเวียดนาม ซึ่งเดินทางมาเยือนไทยระหว่างวันที่ 3-9 กรกฎาคม 2560 เพื่อหารือถึงการขยายความร่วมมือและจะนำสมาคมนักข่าวเวียดนามเข้าเยี่ยมชมองค์กรสื่อของไทยทั้งในกรุงเทพฯและเชียงใหม่
กรรมการบริหารสมาคมนักข่าวเวียดนาม กล่าวว่า ไทยและเวียดนามมีวัฒนธรรมและประเพณที่ที่คล้ายคลึงกันและทั้งสองประเทศมีความสัมพันธ์ที่ดีต่อกัน พร้อมกล่าวขอบคุณสมาพันธ์นักหนังสือพิมพ์ฯ ที่ให้ความร่วมมือมาโดยตลอด เชื่อมั่นว่าความสัมพันธ์ที่ดีของสมาพันธ์นักหนังสือพิมพ์ฯ และสมาคมนักข่าวเวียดนาม จะเป็นเสมือนสะพานเชื่อมความสัมพันธ์ของไทยและเวียดนามให้แน่นแฟ้นยิ่งขึ้น ซึ่งรองนายกรัฐมนตรีเห็นพ้องว่า การเสริมสร้างความสัมพันธ์ที่ดีระหว่างสื่อมวลชนของทั้งสองประเทศ จะนำไปสู่ความเข้าใจอันดีระหว่างประชาชนและเกิดผลประโยชน์ต่อทั้งไทยและเวียดนาม เพราะความร่วมมืออย่างใกล้ชิดของทั้งสองฝ่ายจะมีส่วนสำคัญที่ช่วยส่งเสริมความรู้ความเข้าใจในด้านวัฒนธรรม ประเพณี และการท่องเที่ยว แก่ประชาชนของทั้งไทยและเวียดนามให้มากยิ่งขึ้น

ที่มา : http://www.thaigov.go.th/news/contents/details/5028
