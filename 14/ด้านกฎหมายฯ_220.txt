รัฐบาลไทย-ข่าวทำเนียบรัฐบาล-“ยุติธรรม” นำมิติด้านสิทธิมนุษยชนร่วมขับเคลื่อน THAILAND ๔.๐ เพื่อการพัฒนาที่ยั่งยืน

วันจันทร์ที่ 11 กันยายน 2560
“ยุติธรรม” นำมิติด้านสิทธิมนุษยชนร่วมขับเคลื่อน THAILAND ๔.๐ เพื่อการพัฒนาที่ยั่งยืน
กระทรวงยุติธรรม นำมิติด้านสิทธิมนุษยชนร่วมขับเคลื่อน THAILAND ๔.๐ เพื่อการพัฒนาที่ยั่งยืน
เมื่อวันจันทร์ที่ ๑๑ กันยายน ๒๕๖๐ เวลา ๐๙.๐๐ น.
ณ ห้องแกรนด์ บอลรูม ชั้น ๔ โรงแรมมิราเคิล แกรนด์ คอนเวนชั่น กรุงเทพฯ
พลเอก ประยุทธ์ จันทร์โอชา นายกรัฐมนตรี
เป็นประธานเปิดงานและกล่าวปาฐกถาพิเศษ
การเตรียมความพร้อมก่อนประกาศวาระแห่งชาติ
“สิทธิมนุษยชนร่วมขับเคลื่อน THAILAND ๔.๐ เพื่อการพัฒนาที่ยั่งยืน”
โดยมี นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
เป็นผู้กล่าวรายงานถึงจุดมุ่งหมายของการจัดงานเพื่อเป็นการเตรียมความพร้อม
ก่อนนำเสนอรัฐบาลประกาศเป็นวาระแห่งชาติ
สิทธิมนุษยชนร่วมขับเคลื่อน THAILAND ๔.๐ เพื่อการพัฒนาที่ยั่งยืน
และเป็นการรวมพลังความร่วมมือจากทุกภาคส่วน
เพื่อแสดงให้เห็นถึงเจตนารมณ์ ความมุ่งมั่นที่จะร่วมกันดำเนินงานคุ้มครองสิทธิมนุษยชนอย่างจริงจัง
ส่งเสริมและสนับสนุนต่อการเพิ่มขีดความสามารถการขับเคลื่อนยุทธศาสตร์ชาติระยะ ๒๐ ปี
และนโยบาย THAILAND ๔.๐ให้เกิดความก้าวหน้าอย่างรวดเร็วและมีประสิทธิภาพ
เป็นการต่อยอดการพัฒนาประเทศไปสู่ความมั่นคง มั่งคั่ง และยั่งยืน
ภายใต้รหัส ๔ สร้าง + ๓ ปรับ + ๒ ขับ + ๑ ลด เพื่อเป้าหมายกุญแจสู่สังคมสันติสุข
โดยมีผู้บริหารของหน่วยงานในสังกัดกระทรวงยุติธรรม พร้อมด้วยประธานองค์กรอิสระ
หัวหน้าส่วนราชการจากทุกกระทรวง ผู้ว่าราชการจังหวัด ยุติธรรมจังหวัด
คณะทูตและผู้แทนจากองค์การระหว่างประเทศที่ประจำอยู่ในประเทศไทย
ผู้บริหารองค์กรภาคเอกชนและภาคประชาชน รวมทั้งสื่อมวลชนเข้าร่วมงาน จำนวนกว่า ๗๐๐ คน
ในโอกาสนี้ ปลัดกระทรวงยุติธรรม ในฐานะผู้แทนจากภาครัฐ ได้ร่วมการเสวนา
ในหัวข้อ “ทิศทางการขับเคลื่อนวาระแห่งชาติเพื่อก้าวไปข้างหน้าอย่างมั่นคงและยั่งยืน”
โดยกล่าวถึงบทบาทของกระทรวงยุติธรรมที่จะช่วยสนับสนุนและส่งเสริมงานด้านสิทธิมนุษยชนว่า
ประเทศไทยจะเดินหน้าเรื่องสิทธิมนุษยชนได้จะต้องใช้กลไกเชิงบังคับ
ที่ต้องเปลี่ยนทัศนคติและวิถีชีวิตให้มองเรื่องสิทธิมนุษยชนว่าเป็นสิ่งสำคัญที่จะต้องร่วมมือผลักดัน
และเห็นด้วยที่จะนำความร่วมมือจากภาคธุรกิจและภาคประชาชนเข้ามามีส่วนยกระดับเรื่องสิทธิมนุษยชน
อีกทั้งกระทรวงยุติธรรมในฐานะเป็นส่วนหนึ่งของกระบวนการยุติธรรม
ได้พิจารณาความต้องการของประชาชนด้านสิทธิมนุษยชนที่มีความแตกต่างตามสถานการณ์และพื้นที่
ทั้งในระดับจังหวัด อำเภอ และหมู่บ้านเพื่อกำหนดแนวทางดำเนินการ
และร่วมเป็นส่วนหนึ่งของการขับเคลื่อนงานด้านสิทธิมนุษยชนผ่านกลไกของกรมคุ้มครองสิทธิและเสรีภาพ
พร้อมทั้งย้ำว่ากระทรวงยุติธรรมไม่ได้ทำงานด้านสิทธิมนุษยชนเพราะต้องเป็นหน้าที่
แต่เราทำเพราะต้องการที่จะทำให้ดีที่สุดภายใต้กรอบภารกิจของกระทรวงยุติธรรมที่จะสามารถดำเนินการได้

ที่มา : http://www.thaigov.go.th/news/contents/details/6585
