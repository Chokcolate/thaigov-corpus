รัฐบาลไทย-ข่าวทำเนียบรัฐบาล-นายกรัฐมนตรี เยี่ยมชมกระบวนการบริหารจัดการผลไม้อย่างครบวงจร สหกรณ์การเกษตรมะขาม จำกัด จังหวัดจันทบุรี ผลักดันสู่ เพื่อมุ่งสู่การเป็น “มหานครผลไม้โลก”

วันอังคารที่ 6 กุมภาพันธ์ 2561
นายกรัฐมนตรี เยี่ยมชมกระบวนการบริหารจัดการผลไม้อย่างครบวงจร สหกรณ์การเกษตรมะขาม จำกัด จังหวัดจันทบุรี ผลักดันสู่ เพื่อมุ่งสู่การเป็น “มหานครผลไม้โลก”
นายกรัฐมนตรี เยี่ยมชมกระบวนการบริหารจัดการผลไม้อย่างครบวงจร สหกรณ์การเกษตรมะขาม จำกัด จังหวัดจันทบุรี ผลักดันสู่ เพื่อมุ่งสู่การเป็น “มหานครผลไม้โลก”
วันนี้ (6 กุมภาพันธ์ 2561) เวลา 16.00 น. ณ สหกรณ์การเกษตรมะขาม อำเภอเมือง จังหวัดจันทบุรี  พลเอก ประยุทธ์ จันทร์โอชา นายกรัฐมนตรี พร้อมคณะรัฐมนตรี ลงพื้นที่เยี่ยมชมกระบวนการบริหารจัดการผลไม้อย่างครบวงจรเพื่อมุ่งสู่การเป็น “มหานครผลไม้โลก” และพบกลุ่มเกษตรกรผู้ประกอบการแปรรูปผลไม้ พร้อมชมวีดีทัศน์ “ทิศทางการพัฒนาภาคตะวันออก”
โดย นายกรัฐมนตรี ได้เป็นประธานสักขีพยานเนื่องในโอกาสที่กระทรวงพาณิชย์ร่วมกับหอการค้าไทย จัดให้มีการลงนาม MOU ความร่วมมือการผลักดันประเทศไทยเป็นมหาอำนาจด้านผลไม้เมืองร้อนของโลก และ MOU เชื่อมโยงตลาดผลไม้ระหว่างหอการค้าแหล่งผลิต กับหอการค้าที่เป็นตลาดรองรับ ในประเทศและต่างประเทศ ตามยุทธศาสตร์ผลไม้
ต่อจากนั้น นายกรัฐมนตรีเป็นประธานสักขีพยาน พร้อมนายสมคิด จาตุศรีพิทักษ์ รองนายกรัฐมนตรี นายสนธิรัตน์ สนธิจิรวงศ์ รัฐมนตรีว่าการกระทรวงพานิชย์ เนื่องในโอกาสที่รัฐมนตรีว่าการกระทรวงทรัพยากรธรรมชาติและสิ่งแวดล้อม มอบหนังสืออนุญาตให้เข้าทำประโยชน์หรืออยู่อาศัยในพื้นที่เป้าหมายการจัดที่ดินทำกิน ให้ชุมชนภาคตะวันออก และเป็นประธานสักขีพยานเนื่องในโอกาสที่รัฐมนตรีว่าการกระทรวงเกษตรและสหกรณ์มอบเงินสนับสนุนส่งเสริมสหกรณ์การเกษตร ดังนี้ 1. การลดต้นทุนการผลิตส่งเสริมการใช้เครื่อง จักรกลทางการเกษตรทดแทนแรงงาน ให้แก่สหกรณ์โคนมสอยดาว จำกัด 2. การเพิ่มศักยภาพการด้าเนินธุรกิจสินค้าเกษตรให้แก่สหกรณ์การเกษตรมะขาม จำกัด และสหกรณ์การเกษตรเขาคิชฌกูฏ จำกัด  3. การสนับสนุนการขุดสระน้ำ 2 แห่ง ให้แก่สหกรณ์การเกษตรโป่งน้าร้อน จำกัด และสหกรณ์การเกษตรเขาคิชฌกูฏจำกัด
โอกาสนี้  นายกรัฐมนตรีได้กล่าวพบปะประชาชน ชาวสวนผลไม้ เกษตรกร และกลุ่มอุตสาหกรรมผลไม้แปรรูป ที่มาให้การต้อนรับตอนหนึ่งว่า สหกรณ์การเกษตรเป็นอีกหน่วยงานที่มีความสำคัญมากในการขับเคลื่อนการส่งเสริมให้เกษตรกรมีความพร้อมในทุกด้าน ด้วยการสนับสนุนและดูแลในเรื่องต่าง ๆ  ทั้งเรื่องเงินทุนที่ดินทำกิน ด้านปัจจัยพื้นฐานที่จำเป็น เช่น ชลประทาน คมนาคม รวมถึงด้านการตลาด การกระจายสินค้า ดังนั้น การดำเนินงานผ่านการเป็นสมาชิกสหกรณ์จะช่วยสร้างความมั่นใจให้แก่เกษตรกรในเรื่องความมั่นคงของอาชีพและคุณภาพชีวิตที่ดีได้  และจะเป็นปัจจัยหนึ่งที่จะช่วยดูแลการบริหารจัดการตลาดผลไม้ และอุตสาหกรรมแปรรูปผลไม้ได้อย่างดี ทั้งนี้ ภาครัฐพร้อมจะสนับสนุนการประกอบอาชีพของพี่น้องประชาชน เพื่อส่งเสริมให้ทุกคนสามารถมีพื้นที่ในการทำงานและหารายได้และมีที่อยู่อาศัยที่มั่นคงมากยิ่งขึ้น ซึ่งในบางพื้นที่หรือบางกลุ่ม อาจจะไม่ได้รับทั้งหมด รัฐบาลก็จะรีบเร่งดำเนินการเพื่อให้เกิดประโยชน์กับพี่น้องประชาชนอย่างทั่วถึงต่อไป
นายกรัฐมนตรีกล่าวต่อไปว่า จังหวัดจันทบุรีมีเอกลักษณ์ที่ชัดเจน มีวิถีชีวิตที่มีเสน่ห์สามารถอนุรักษ์และรักษาประเพณีวัฒนธรรมในท้องถิ่นให้คงอยู่ไว้อย่างงดงาม ทั้งศิลปะและธรรมชาติคือความโดดเด่น อาหารการกินก็มีความแตกต่าง รวมถึงตึกอาคารและที่อยู่อาศัยของคนในชุมชนยังคงมีความเรียบง่าย ซึ่งสามารถพัฒนาให้เป็นสถานที่ท่องเที่ยวได้อย่างมีประสิทธิภาพมากขึ้นได้ โดยเฉพาะชุมชนริมน้ำจันทบูร ที่มีโอกาสไปเยี่ยมเยียนพี่น้องประชาชนที่ชุมชน ถือได้ว่าชุมชนนี้ได้มีการบริหารจัดการตนเองได้อย่างดี มีการรวมกลุ่มเพื่อพัฒนาการท่องเที่ยวที่เกิดจากฐานรากของวัฒนธรรมชุมชน และสร้างเป็นเศรษฐกิจ ฐานรากจากชุมชน โดยการส่งเสริมประวัติศาสตร์ท้องถิ่นให้เป็นที่รู้จัก พร้อมทั้งการอนุรักษ์สถาปัตยกรรมอาคารต่าง ๆ ให้ยังคงอยู่อย่างสวยงาม ตลอดจนการพัฒนาศูนย์การเรียนรู้ชุมชน การสร้างตลาดวัฒนธรรม และการส่งเสริมสินค้าท้องถิ่น ซึ่งทั้งหมดนี้ล้วนผสมผสานกันอย่างลงตัวทั้งของไทย จีนและญวน เป็นวิถีชีวิตแบบพหุวัฒนธรรมของชุมชนพุทธ คริสต์อิสลาม แสดงให้เห็นถึงความสามัคคีในชุมชนที่ต้องการสร้างอัตลักษณ์ของท้องถิ่นตน  ให้มีความน่าสนใจ น่าอยู่ และมีคุณค่า
จากนั้น นายกรัฐมนตรีได้ขอบคุณทุกภาคส่วนทั้งภาครัฐ ภาคประชาชน ภาคเอกชน และภาคประชาสังคม ที่มีความตั้งใจและทุ่มเทในการพัฒนาจังหวัดจันทบุรีร่วมกัน โดยขอให้การดำเนินงานมีความต่อเนื่องเพื่อให้เกิดผลลัพธ์ที่มีประสิทธิภาพและยั่งยืน และเพื่อให้พี่น้องประชาชนมีคุณภาพชีวิตที่ดี ชาติบ้านเมืองมีความเจริญก้าวหน้าอย่างมั่นคง พร้อมขอให้ทุกคนมีความสุข ความเจริญ มีกำลังกายกำลังใจที่เข้มแข็ง เพื่อร่วมกันพัฒนาสังคมและประเทศไทยให้เติบโตอย่างแข็งแกร่งต่อไป
ก่อนเดินทางกลับ นายกรัฐมนตรี เยี่ยมชมบูธผลิตภัณฑ์ผลไม้และผลไม้แปรรูปของกลุ่มสหกรณ์เกษตรจังหวัดจันทบุรี และกลุ่มเกษตรกรการพัฒนา เดินชมกระบวนการผลิตสินค้าเกษตรคุณภาพและแปรรูปแบบยั่งยืน พร้อมทักทายประชาชนที่มารอต้อนรับและกล่าวชื่นชมการทำงานของกลุ่มเกษตรกรและให้รักษาคุณภาพที่ดีไว้อย่างต่อเนื่อง เพื่อการพัฒนาสู่ความยั่งยืนต่อไป
................................................................

ที่มา : http://www.thaigov.go.th/news/contents/details/9899
