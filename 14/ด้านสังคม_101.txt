รัฐบาลไทย-ข่าวทำเนียบรัฐบาล-สธ.เร่งประสาน จนท.ตำรวจร้อยเอ็ดตรวจสอบ กรณีอสม.ถูกทำร้ายบาดเจ็บและเสียชีวิต กำชับดูแลเยียวยาอย่างเต็มที่ ​

วันอาทิตย์ที่ 9 เมษายน 2560
สธ.เร่งประสาน จนท.ตำรวจร้อยเอ็ดตรวจสอบ กรณีอสม.ถูกทำร้ายบาดเจ็บและเสียชีวิต กำชับดูแลเยียวยาอย่างเต็มที่ ​
​กระทรวงสาธารณสุข ประสานเจ้าหน้าที่ตำรวจเร่งตรวจสอบ อสม.ที่ถูกทำร้ายจนบาดเจ็บและเสียชีวิต ส่วนผู้บาดเจ็บทั้ง2ราย อาการปลอดภัย กำชับกรมสนับสนุนบริการสุขภาพ ดูแลและเยียวยาตามระเบียบการดูแล อสม.อย่างเต็มที่ บ่ายวันนี้ส่งทีมสุขภาพจิตลงพื้นที่
นายแพทย์เกียรติภูมิ วงศ์รจิต รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ได้รับรายงานจากนายแพทย์สาธารณสุขจังหวัดร้อยเอ็ดว่า มีอาสาสมัครสาธารณสุขประจำหมู่บ้าน (อสม.) เขวาตะคลอง ถูกชายคลุ้มคลั่งใช้อาวุธปืนและ มีดไล่ฟันทำร้ายเสียชีวิต 1รายและบาดเจ็บ 2 ราย  เหตุเกิดระหว่างการประชุม สสส ถอดบทเรียนต่อยอดนวัตกรรมเตียงฟองน้ำ ที่โรงพยาบาลส่งเสริมสุขภาพตำบล      เขวาตะคลอง อ.เกษตรวิสัย  จ.ร้อยเอ็ด
เบื้องต้นได้สั่งการให้นายแพทย์สาธารณสุขจังหวัดร้อยเอ็ด ติดตามให้กำลังใจและให้ความช่วยเหลือครอบครัวผู้เสียชีวิตและผู้บาดเจ็บอย่างเต็มที่  พร้อมมอบให้กรมสนับสนุนบริการสุขภาพ  มอบเงินเยียวยาผู้บาดเจ็บและผู้เสียชีวิตตามระเบียบการดูแล อสม.
"ต้องขอแสดงความเสียใจกับครอบครัวผู้เสียชีวิตและผู้บาดเจ็บกับเหตการณ์ที่ไม่มีใครคาดคิดว่าจะเกิดขึ้น ทั้งนี้กระทรวงสาธารณสุขได้ให้การช่วยเหลือเบื้องต้น และส่งทีมสุขภาพจิตดูแลจิตใจ พร้อมดูแลรักษาผู้บาดเจ็บ รวมทั้งเยียวยาครอบครัวผู้เสียชีวิต โดยมอบให้นายแพทย์สาธารณสุขจังหวัดพร้อมด้วยหัวหน้างานสุขภาพภาคประชาชนประจำจังหวัดร้อยเอ็ดประสานเจ้าหน้าที่ตำรวจเร่งสืบหาข้อเท็จจริงและรายงานให้ผู้บริหารกระทรวงสาธารณสุขทราบต่อไป" นายแพทย์เกียรติภูมิ กล่าว

ที่มา : http://www.thaigov.go.th/news/contents/details/2972
