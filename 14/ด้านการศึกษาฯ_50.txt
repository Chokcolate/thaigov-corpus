รัฐบาลไทย-ข่าวทำเนียบรัฐบาล-ราชกิจจานุเบกษา เผยแพร่ประกาศแต่งตั้งกรรมการใน ก.พ.อ.

วันจันทร์ที่ 10 เมษายน 2560
ราชกิจจานุเบกษา เผยแพร่ประกาศแต่งตั้งกรรมการใน ก.พ.อ.
เว็บไซต์ราชกิจจานุเบกษา เมื่อวันศุกร์ที่ ๗ เมษายน ๒๕๖๐ ได้เผยแพร่ประกาศสำนักนายกรัฐมนตรี เรื่อง แต่งตั้งกรรมการข้าราชการพลเรือนในสถาบันอุดมศึกษาผู้ทรงคุณวุฒิ จำนวน ๘ ราย
ตามที่ได้มีพระบรมราชโองการโปรดเกล้าโปรดกระหม่อมแต่งตั้งกรรมการข้าราชการพลเรือนในสถาบันอุดมศึกษาผู้ทรงคุณวุฒิ จำนวน ๑๐ ราย ตั้งแต่วันที่ ๒๓ พฤษภาคม ๒๕๕๖ ตามประกาศสำนักนายกรัฐมนตรี ลงวันที่ ๒๘ พฤษภาคม ๒๕๕๖ นั้น
เนื่องจากกรรมการข้าราชการพลเรือนในสถาบันอุดมศึกษาผู้ทรงคุณวุฒิดังกล่าว ได้ดำรงตำแหน่งมาครบกำหนดตามวาระแล้ว และในการประชุมคณะกรรมการข้าราชการพลเรือนในสถาบันอุดมศึกษาได้คัดเลือกบุคคลเพื่อให้ประธานกรรมการข้าราชการพลเรือนในสถาบันอุดมศึกษาคัดเลือกผู้สมควรดำรงตำแหน่งกรรมการผู้ทรงคุณวุฒิ และได้เห็นชอบให้เสนอขอพระราชทานโปรดเกล้าโปรดกระหม่อมแต่งตั้งผู้สมควรดำรงตำแหน่งใหม่ จำนวน ๘ ราย ดังนี้
๑. ศาสตราจารย์พิเศษทศพร ศิริสัมพันธ์
๒. ศาสตราจารย์พิเศษธงทอง จันทรางศุ
๓. ศาสตราจารย์ธีรภัทร์ เสรีรังสรรค์
๔. ศาสตราจารย์บรรเจิด สิงคะเนติ
๕. ศาสตราจารย์บวรศักดิ์ อุวรรณโณ
๖. ศาสตราจารย์วรเดช จันทรศร
๗. ศาสตราจารย์พิเศษวรภัทร โตธนะเกษม
๘. ศาสตราจารย์วิชัย ริ้วตระกูล
และได้นำความกราบบังคมทูลพระกรุณาโปรดเกล้าโปรดกระหม่อมแต่งตั้งต่อไปแล้ว
บัดนี้ ได้มีพระราชโองการโปรดเกล้าโปรดกระหม่อมแต่งตั้งกรรมการข้าราชการพลเรือนในสถาบันอุดมศึกษาผู้ทรงคุณวุฒิ ตามที่เสนอทุกราย
ทั้งนี้ ตั้งแต่วันที่ ๑ เมษายน พ.ศ. ๒๕๖๐ เป็นต้นไป
ประกาศ ณ วันที่ ๕ เมษายน พ.ศ. ๒๕๖๐
ผู้รับสนองพระราชโองการ
พลอากาศเอก ประจิน จั่นตอง
รองนายกรัฐมนตรี
รายละเอียดเพิ่มเติม: ราชกิจานุเบกษา

ที่มา : http://www.thaigov.go.th/news/contents/details/2983
