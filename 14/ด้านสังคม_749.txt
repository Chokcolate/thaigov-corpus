รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือทารกเพศหญิง ถูกนำมาทิ้งถังขยะ ที่ จ.เชียงใหม่ พร้อมช่วยเหลือชายชราวัย 80 ปี ที่ถูกลูกแท้ๆ ทำร้ายร่างกาย และญาตินำมาทิ้งไว้ที่วัด ที่ จ.ตรัง

วันอังคารที่ 10 ตุลาคม 2560
รมว.พม. กำชับ จนท. เร่งช่วยเหลือทารกเพศหญิง ถูกนำมาทิ้งถังขยะ ที่ จ.เชียงใหม่ พร้อมช่วยเหลือชายชราวัย 80 ปี ที่ถูกลูกแท้ๆ ทำร้ายร่างกาย และญาตินำมาทิ้งไว้ที่วัด ที่ จ.ตรัง
รมว.พม. กำชับ จนท. เร่งช่วยเหลือทารกเพศหญิง ถูกนำมาทิ้งถังขยะ ที่ จ.เชียงใหม่ พร้อมช่วยเหลือชายชราวัย 80 ปี ที่ถูกลูกแท้ๆ ทำร้ายร่างกาย และญาตินำมาทิ้งไว้ที่วัด ที่ จ.ตรัง
วันนี้ (10 ต.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 731/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีพบเด็กทารกเพศหญิงวัยแรกคลอด ถูกห่อด้วยผ้าแล้วนำมายัดใส่กระเป๋าเดินทาง และนำไปทิ้งไว้ที่บริเวณถังขยะแห่งหนึ่ง เคราะห์ดีมีพลเมืองดีพบเห็น จึงแจ้งเจ้าหน้าที่เข้าช่วยเหลือได้อย่างปลอดภัย ที่อำเภอเมือง จังหวัดเชียงใหม่ นั้น ตนมีความห่วงใยปัญหาเด็กทารกถูกทิ้งรายวัน ที่ยังคงมีอยู่อย่างต่อเนื่อง โดยได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) พร้อมด้วยหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เยี่ยมเด็กทารกดังกล่าว เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. อีกทั้งเร่งประสานความร่วมมือกับหน่วยงานที่เกี่ยวข้อง ช่วยเหลือในเรื่องการติดตามหาครอบครัวเพื่อมารับเด็กไปดูแล ทั้งนี้ หากพบว่าไม่มีครอบครัวรับไปดูแล ทางกระทรวง พม. มีหน่วยงานในสังกัดในพื้นที่ คือ บ้านพักเด็กและครอบครัวจังหวัดเชียงใหม่ พร้อมให้การดูแลเด็กในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีชายชราวัย 80 ปี ป่วยเป็นโรคอัมพฤกษ์ เคยถูกลูกชายที่เสพยาเสพติด เกิดอาการคลุ้มคลั่งจุดไฟเผาทั่วทั้งร่างกาย อีกทั้งภรรยาได้ทอดทิ้งหนีหายไป รวมทั้ง ถูกญาติๆ รังเกียจที่ชายดังกล่าวพิการ จึงหลอกให้ขึ้นรถสามล้อพ่วง แล้วพามาขออาศัยอยู่ที่วัดแห่งหนึ่ง ที่อำเภอห้วยยอด จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการ พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายดังกล่าวอย่างใกล้ชิด อีกทั้ง ให้การช่วยเหลือในเรื่องการให้คำแนะนำปรึกษาเพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดี ในระยะยาวต่อไป ทั้งนี้ ทางกระทรวง พม. มีหน่วยงานในสังกัดในพื้นที่ คือ บ้านพักเด็กและครอบครัวจังหวัดตรัง พร้อมให้การช่วยเหลือดูแลในระยะยาว

ที่มา : http://www.thaigov.go.th/news/contents/details/7271
