รัฐบาลไทย-ข่าวทำเนียบรัฐบาล-สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทาน เสื้อยืดคอโปโล “ธ สถิตในดวงใจไทยนิรันดร์” แก่นายกรัฐมนตรีและคณะรัฐมนตรี

วันพฤหัสบดีที่ 27 กรกฎาคม 2560
สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทาน เสื้อยืดคอโปโล “ธ สถิตในดวงใจไทยนิรันดร์” แก่นายกรัฐมนตรีและคณะรัฐมนตรี
สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทาน เสื้อยืดคอโปโล “ธ สถิตในดวงใจไทยนิรันดร์” แก่นายกรัฐมนตรีและคณะรัฐมนตรี
เมื่อวันที่ 27 กรกฎาคม 2560 สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ พลอากาศโท ภักดี แสง-ชูโต ผู้ช่วยราชเลขานุการในพระองค์ฯ เป็นผู้แทนพระองค์เชิญเสื้อยืดคอโปโลสีดำ “ธ สถิตในดวงใจไทยนิรันดร์” พระราชทาน มอบแก่ พลเอก ประยุทธ์ จันทร์โอชา นายกรัฐมนตรีและคณะรัฐมนตรี โดยสมเด็จพระเจ้าอยู่หัว พระราชทานข้อความ “ธ สถิตในดวงใจไทยนิรันดร์” บนด้านหน้าของเสื้อ ส่วนด้านหลังของเสื้อ พระราชทานภาพฝีพระหัตถ์ และพระปรมาภิไธย พร้อมข้อความ “พระราชทาน” และ “13 ต.ค. 59” ซึ่งเป็นวันสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยทรงพระกรุณาโปรดเกล้าโปรดกระหม่อมพระราชทานแก่ประชาชนจิตอาสาทั่วประเทศ สำหรับใช้ใส่ประกอบกิจกรรมจิตอาสาบำเพ็ญประโยชน์ในการทำความดีให้แก่สังคมส่วนรวมและประเทศชาติ อันนำความรักสมัครสมานสามัคคีมาสู่ประชาชนในชาติ โดยทรงพระราชปรารถนาที่จะเฉลิมพระเกียรติและอุทิศถวายพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตรสมเด็จพระบรมราชชนกนาถ ผู้ทรงพระคุณอันเป็นประเสริฐ ด้วยพระราชหฤทัยอันเปี่ยมล้นด้วยพระกตัญญูกตเวทิตาธรรม และทรงพระราชอนุสรณ์คำนึงถึงสมเด็จพระบรมราชชนกนาถ และพระมหากรุณาธิคุณที่พระราชทานแก่ประชาชนชาวไทยในการบำบัดทุกข์บำรุงสุข เพื่อให้ประชาชนมีชีวิตความเป็นอยู่ที่ดีขึ้น พระมหากรุณาธิคุณอันหาที่สุดมิได้นี้ จะยังคงสถิตในพระราชหฤทัยของสมเด็จพระเจ้าอยู่หัว และสถิตในดวงใจของประชาชนชาวไทยทั่วหล้าตราบนิจนิรันดร์
------------------------------------

ที่มา : http://www.thaigov.go.th/news/contents/details/5530
