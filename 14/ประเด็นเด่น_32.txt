รัฐบาลไทย-ข่าวทำเนียบรัฐบาล-สำนักงานเศรษฐกิจการคลังชี้แจง โครงการสินเชื่อชะลอการขายข้าวเปลือกนาปี  ช่วยเกษตรกรมีทางเลือกในการขายข้าว ในช่วงเวลาที่ราคาข้าวอยู่ระดับเหมาะสม

วันเสาร์ที่ 4 พฤศจิกายน 2560
สำนักงานเศรษฐกิจการคลังชี้แจง โครงการสินเชื่อชะลอการขายข้าวเปลือกนาปี  ช่วยเกษตรกรมีทางเลือกในการขายข้าว ในช่วงเวลาที่ราคาข้าวอยู่ระดับเหมาะสม
ผอ.สศค.ระบุโครงการสินเชื่อชะลอการขายข้าวเปลือกนาปี ไม่ได้ใช้เงินกู้จากการะทรวงการคลังไปรับจำนำข้าวเปลือกจากเกษตรกรเมื่อเก็บเกี่ยวผลผลิตนาปี ยืนยันช่วยให้เกษตรกรมีทางเลือกในการขายข้าว ในช่วงเวลาที่ราคาข้าวอยู่ระดับเหมาะสม
วันที่ 3 พฤศจิกายน 2560 นายสุวิชญ โรจนวานิช ผู้อำนวยการสำนักงานเศรษฐกิจการคลัง สำนักงานเศรษฐกิจการคลัง (สศค.) กระทรวงการคลัง ชี้แจงกรณีข้อวิจารณ์สินเชื่อชะลอการขายข้าวเปลือกนาปี ตามที่เพจ “อาณาจักรไบกอน Returns” โพสต์ภาพข่าวประชาสัมพันธ์ ส่งเสริมการเกษตร เรื่อง สินเชื่อชะลอการขายข้าวเปลือกนาปี โดยได้วิจารณ์โจมตีว่า การดำเนินนโยบายดังกล่าวมีเนื้อหาและวิธีการที่ลอกเลียนแบบมาจากนโยบายรับจำนำข้าว นั้น
สำนักงานเศรษฐกิจการคลัง  ขอชี้แจงว่า โครงการสินเชื่อชะลอการขายข้าวเปลือกนาปี เป็นโครงการที่ไม่ได้ใช้เงินกู้จากการะทรวงการคลังไปรับจำนำข้าวเปลือกจากเกษตรกรเมื่อเก็บเกี่ยวผลผลิตนาปี โครงการดังกล่าวช่วยให้เกษตรกรมีทางเลือกในการที่จะขายข้าว ในช่วงเวลาที่ราคาข้าวอยู่ในระดับที่เหมาะสม โดยการขอสินเชื่อจาก ธ.ก.ส. นอกจากนี้ภาครัฐไม่ต้องลงทุนในการจัดเก็บข้าวเปลือกนาปี ไว้ในโกดังต่าง ๆ ช่วยให้การผลิตและการจำหน่ายเป็นไปตามกลไกตลาด
------------------------------------------

ที่มา : http://www.thaigov.go.th/news/contents/details/7813
