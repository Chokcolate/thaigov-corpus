รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมสอบสวนคดีพิเศษ

วันศุกร์ที่ 29 ธันวาคม 2560
รองนายกรัฐมนตรีและรัฐมนตรีว่าการกระทรวงยุติธรรม ตรวจเยี่ยมและมอบนโยบายการทำงานกรมสอบสวนคดีพิเศษ
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ตรวจเยี่ยม ฟังบรรยายสรุปภารกิจและมอบนโยบายการทำงานกรมสอบสวนคดีพิเศษ
ในวันศุกร์ที่ 29 ธันวาคม 2560 เวลา 10.30 น. ณ ห้องประชุม 1 ชั้น 1 อาคารกรมสอบสวนคดีพิเศษ พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ตรวจเยี่ยม ฟังบรรยายสรุปภารกิจและมอบนโยบายการทำงานกรมสอบสวนคดีพิเศษ โดยมี พันตำรวจเอก ไพสิฐ วงศ์เมือง อธิบดีกรมสอบสวนคดีพิเศษ พร้อมด้วยคณะผู้บริหาร ข้าราชการ และเจ้าหน้าที่กรมสอบสวนคดีพิเศษ ให้การต้อนรับ และร่วมรับฟังนโยบายการทำงาน
พลอากาศเอก ประจิน จั่นตอง กล่าวว่า ขอให้กรมสอบสวนคดีพิเศษ เร่งรัดการดำเนินงานคดีที่มีผลกระทบกับประชาชน โดยเฉพาะกรณีปัญหาการกู้เงินจากสถาบันโดยใช้เอกสารที่มีการปลอมแปลง ปัญหาหนี้นอกระบบ และแชร์ลูกโซ่ ซึ่งเป็นปัญหาที่ทำให้ประชาชนถูกเอารัดเอาเปรียบ โดยให้กรอบระยะเวลาให้ดำเนินการให้เสร็จสิ้นภายใน 6 เดือน และจะกระชับระยะเวลาการช่วยเหลือผู้เสียหายให้เร็วขึ้น พร้อมทั้งขอให้สร้างความเข้าใจเกี่ยวกับกฎหมายการสอบสวนคดีพิเศษและแจ้งเตือนภัยประชาชนให้มากขึ้น และเน้นย้ำเรื่องการอำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี ส่งเสริมคนดีสู่สังคม พร้อมทั้งมอบนโยบายเพิ่มเติม คือ เร่งรัดต้านภัยยาเสพติด เร่งรัดปราบปรามทุจริตคอร์รัปชั่น การป้องกันและปราบปรามการค้ามนุษย์ ธำรงไว้ซึ่งสิทธิเสรีภาพคู่คุณธรรม และสร้างกระบวนการยุติธรรมให้ยั่งยืน
ในโอกาสนี้ พลอากาศเอก ประจิน จั่นตอง ได้ให้กำลังใจแก่ผู้ปฏิบัติงานกรมสอบสวนคดีพิเศษว่า ให้มีความมั่นใจและภูมิใจกับงานที่ทำ รู้ว่างานนั้นยากแต่ขอให้ตั้งใจทำให้ดีที่สุด

ที่มา : http://www.thaigov.go.th/news/contents/details/9123
