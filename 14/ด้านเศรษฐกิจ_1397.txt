รัฐบาลไทย-ข่าวทำเนียบรัฐบาล-ออมสิน กระตุ้นชำระเงินด้วยระบบอิเล็กทรอนิกส์ จัดกิจกรรม GSB PAY@บอง มาร์เช่ “ทั้งซื้อทั้งขาย...ชีวิตคุณจะง่ายขึ้น”

วันศุกร์ที่ 29 กันยายน 2560
ออมสิน กระตุ้นชำระเงินด้วยระบบอิเล็กทรอนิกส์ จัดกิจกรรม GSB PAY@บอง มาร์เช่ “ทั้งซื้อทั้งขาย...ชีวิตคุณจะง่ายขึ้น”
วันนี้ (29 กันยายน 2560) ณ ตลาดบอง มาร์เช่ ถนนเทศบาลสงเคราะห์ ย่านประชาชื่น ธนาคารออมสินได้จัดกิจกรรม “GSB PAY ทั้งซื้อทั้งขาย...ชีวิตคุณจะง่ายขึ้น” เปิดตัวแนะนำบริการ “GSB PAY”
วันนี้ (29 กันยายน 2560) ณ ตลาดบอง มาร์เช่ ถนนเทศบาลสงเคราะห์ ย่านประชาชื่น ธนาคารออมสินได้จัดกิจกรรม “GSB PAY ทั้งซื้อทั้งขาย...ชีวิตคุณจะง่ายขึ้น” เปิดตัวแนะนำบริการ “GSB PAY” นวัตกรรมการชำระเงินที่ไม่ต้องใช้เงินสด เพื่อสร้างการรับรู้สร้างความเข้าใจเกี่ยวกับระบบการชำระเงินค่าสินค้าและบริการภายในประเทศมาตรฐานเดียวทุกธนาคารผ่าน QR Code ด้วยการใช้แอปพลิเคชั่น GSB PAY ของธนาคารออมสิน และเพื่อรองรับการประกาศใช้ QR Code มาตรฐาน สำหรับการชำระเงินในประเทศไทยตามแผนนโยบายการพัฒนาโครงสร้างพื้นฐานระบบการชำระเงินของไทยให้ก้าวสู่ระบบการชำระเงินอิเล็กทรอนิกส์ (National e-Payment) โดยมี นายชาติชาย พยุหนาวีชัย ผู้อำนวยการธนาคารออมสิน เป็นประธาน โดยกิจกรรมนี้จัดต่อเนื่องเป็นเวลา 5 วัน ระหว่างวันที่ 30 กันยายน ถึง วันที่ 3 ตุลาคม 2560
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ตามรัฐบาลที่ได้มุ่งส่งเสริมนโยบายสังคมไร้เงินสด (Cashless Society) เพื่อการเข้าสู่โลกยุคดิจิทัลอย่างยั่งยืน จึงต้องมีบริการทางการเงินที่สะดวก รวดเร็ว และปลอดภัย สนับสนุนการสร้างและปรับการใช้จ่ายผ่านระบบอิเล็กทรอนิกส์ โดยธนาคารออมสินสนับสนุนผ่านการชำระเงินในรูปแบบการสแกนคิวอาร์โค้ด (QR Code) ด้วยการใช้แอพพลิเคชั่น GSB Pay บนโทรศัพท์มือถือ ซึ่งจะช่วยให้ได้รับความสะดวกในการรับจ่ายเงินทั้งผู้ค้าและผู้บริโภค ซึ่งกิจกรรม “GSB PAY ทั้งซื้อทั้งขาย...ชีวิตคุณจะง่ายขึ้น” จะเป็นกิจกรรมสำคัญที่ธนาคารออมสินจัดขึ้นเพื่อให้ประชาชนเกิดความเข้าใจและมั่นใจในการใช้บริการ โดยจะจัดไปตามภูมิภาคต่างๆ ต่อไปด้วย
“หลังจากที่ธนาคารออมสินได้ร่วมประกาศความพร้อมกับธนาคารแห่งประเทศไทย ในการมุ่งใช้นโยบายสังคมไร้เงินสด ธนาคารออมสินได้เดินทางไปเปิดประสบการณ์การชำระเงินโดยไม่ต้องใช้เงินสดมาหลายแห่ง ตั้งแต่ก่อนหน้านั้น ที่ตลาดน้ำอัมพวา จ.สมุทรสงคราม ต่อมาในย่านการค้าซอยอารีย์ เขตพญาไท และล่าสุดที่ตลาดนัดลุงเพิ่ม ซอยวิภาวดีรังสิต 22 ก่อนจะมาเชิญชวนผู้ค้าขายและผู้ซื้อที่ตลาดบอง มาร์เช่ ซึ่งการที่เลือกสถานที่จัดกิจกรรมที่ตลาดบองมาร์เช่ เพราะมีศักยภาพทางทั้งในฟากผู้ซื้อและผู้ขาย ตัวผลิตภัณฑ์ อาหาร สินค้าและบริการ และยังมีความหลากหลายทั้งผู้ขายและผู้ซื้ออีกด้วย” ผู้อำนวยการธนาคารออมสิน กล่าว
ทั้งนี้ ปัจจุบันธนาคารออมสิน เป็นธนาคารที่สามารถพัฒนาแอปพลิเคชั่น เพื่อรองรับคิวอาร์โค้ดมาตรฐานประเทศไทยได้สำเร็จทุกฟังก์ชั่นการใช้งานเป็นรายแรก ผ่าน GSB PAY แอปพลิเคชั่นที่รวมบัตรเครดิต บัตรเดบิตไว้ทุกธนาคาร โดยผู้ใช้สามารถเลือกที่จะชำระเงินผ่านบัตรเครดิต บัตรเดบิตของทุกธนาคาร หรือจะเลือกชำระเงินจากบัญชีเงินฝากเผื่อเรียก (ออมทรัพย์) หรือกระแสรายวัน ผ่าน Mobile Banking ของทุกธนาคาร ซึ่งบริการนี้พัฒนาเชื่อมต่อกับพร้อมเพย์ ที่เข้ามาตอบโจทย์ทั้งฝั่งลูกค้าและร้านค้า เรียกว่า ทั้งซื้อทั้งขาย...ชีวิตคุณจะง่ายขึ้น
นายชาติชาย กล่าวอีกว่า สำหรับประโยชน์ของการใช้คิวอาร์โค้ดอีกด้านนั้น ยังช่วยให้ผู้ค้าขายสร้างประวัติทางการเงิน ซึ่งจะเป็นประโยชน์ต่อการขอสินเชื่อกับธนาคารออมสินได้อย่างรวดเร็วยิ่งขึ้น เนื่องจากพ่อค้าแม่ค้ากลุ่มดังกล่าว เป็นอาชีพอิสระ ไม่มีสลิปเงินเดือนเหมือนกับผู้มีรายได้ประจำ ทำให้เสียโอกาสในการพิจารณาสินเชื่อ ซึ่งคาดว่าในไตรมาสที่ 4 ของปีนี้ ธนาคารออมสินจะเปิดรับบริการคิวอาร์โค้ดของทุกธนาคารเพื่อเชื่อมโยงและสนับสนุนนโยบายลดการใช้เงินสดทั่วประเทศให้เป็นมาตรฐานเดียวกันได้อย่างเต็มรูปแบบ.

ที่มา : http://www.thaigov.go.th/news/contents/details/7077
