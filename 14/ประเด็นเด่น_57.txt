รัฐบาลไทย-ข่าวทำเนียบรัฐบาล-กระทรวงการต่างประเทศชี้แจง กรณีข้อกังวลการเสียอธิปไตยจากการขึ้นร่วมมรดกโลก

วันพฤหัสบดีที่ 16 พฤศจิกายน 2560
กระทรวงการต่างประเทศชี้แจง กรณีข้อกังวลการเสียอธิปไตยจากการขึ้นร่วมมรดกโลก
กต.ชี้แจงรัฐบาล-หน่วยงานที่เกี่ยวข้องตระหนักดีถึงความสำคัญของอธิปไตยและผลประโยชน์ของชาติอย่างเต็มที่ ยืนยันการดำเนินการใด ๆ เรื่องชายแดน เขตแดนทางบกทางทะเล ตลอดจนความร่วมมือกับกัมพูชา จะดำเนินบนพื้นฐานความถูกต้อง รักษาอธิปไตยและผลประโยชน์ของชาติ
วันที่ 15 พฤศจิกายน 2560 นางสาวบุษฎี สันติพิทักษ์ อธิบดีกรมสารนิเทศ กระทรวงการต่างประเทศ ชี้แจงเรื่องข้อกังวลการเสียอธิปไตยจากการขึ้นร่วมมรดกโลก ตามที่นายวีระ สมความคิด เลขาธิการเครือข่ายประชาชนต่อต้านคอร์รัปชัน ระบุ “วันนี้ (15 พ.ย.) เวลา 09.00 น. ขอเชิญคนไทยผู้รักชาติที่เคยร่วมต่อสู้เพื่อปกป้องแผ่นดินไทย ไปพบกันที่ค่ายพิทักษ์อุทุมพรเขต (สิงห์ดำ) หน่วยเฉพาะกิจกรมทหารที่ 23 อ.กันทรลักษณ์ จ.ศรีสะเกษ ทหารไทยจะพาไปดูพื้นที่ที่ไทยต้องเสียให้แก่กัมพูชาตามคำพิพากษาของศาลโลก เพื่อสำรวจพื้นที่พลาญหินแปดก้อน เพื่อเตรียมเปิดเป็นแหล่งท่องเที่ยวสากล ซึ่งการกระทำดังกล่าว อาจารย์ มล.วัลล์วิภา บอกว่าเป็นการขึ้นร่วมมรดกโลก โดยกัมพูชาถือโฉนด เปลี่ยนแผนที่ใหม่ โดยยอมให้กัมพูชาได้สิทธิ์ในแผ่นดินแผ่นน้ำที่ล้ำเข้ามากินบ่อน้ำมันและก๊าซ ทำให้อธิปไตยและแผ่นดินไทยรวมถึงผลประโยชน์ของชาติได้รับความเสียหาย”
กระทรวงการต่างประเทศขอชี้แจงว่า ตามที่มีรายงานข่าวว่าจะมีการเสียอธิปไตยจากการขึ้นร่วมมรดกโลก และยอมให้กัมพูชาได้สิทธิในแผ่นดินแผ่นน้ำที่ล้ำเข้ามากินบ่อน้ำมันและก๊าซ ทำให้อธิปไตยรวมถึงผลประโยชน์ของชาติได้รับความเสียหาย นั้น
รัฐบาลและหน่วยงานที่เกี่ยวข้องทุกฝ่ายตระหนักดีถึงความสำคัญของอธิปไตยและผลประโยชน์ของชาติอย่างเต็มที่ การเจรจาหรือการดำเนินการใด ๆ ในเรื่องชายแดนและเขตแดน ทั้งทางบกทางทะเล ตลอดจนความร่วมมือด้านต่าง ๆ กับกัมพูชา จะดำเนินไปบนพื้นฐานของความถูกต้อง การรักษาอธิปไตย และการรักษาผลประโยชน์ของชาติเสมอ​
-----------------------------

ที่มา : http://www.thaigov.go.th/news/contents/details/8120
