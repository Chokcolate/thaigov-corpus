รัฐบาลไทย-ข่าวทำเนียบรัฐบาล-นายกฯ แสดงความเสียใจต่อครอบครัวกำลังพลที่เสียชีวิตและบาดเจ็บจากเหตุระเบิด จ.ยะลา กำชับเร่งไล่ล่าตัวคนร้ายมาลงโทษ

วันศุกร์ที่ 15 กันยายน 2560
นายกฯ แสดงความเสียใจต่อครอบครัวกำลังพลที่เสียชีวิตและบาดเจ็บจากเหตุระเบิด จ.ยะลา กำชับเร่งไล่ล่าตัวคนร้ายมาลงโทษ
นายกรัฐมนตรีแสดงความเสียใจต่อครอบครัวกำลังพลที่เสียชีวิตและบาดเจ็บจากเหตุระเบิด จ.ยะลา กำชับเร่งไล่ล่าตัวคนร้ายมาลงโทษ พร้อมสั่งการต้นสังกัดให้ความช่วยเหลือตามระเบียบทางราชการอย่างเต็มที่
วันนี้ (14 ก.ย.60) พลเอก ประยุทธ์ จันทร์โอชา นายกรัฐมนตรี แสดงความเสียใจอย่างยิ่งต่อครอบครัวของกำลังพลที่เสียชีวิตและบาดเจ็บจากกรณีที่คนร้ายลอบวางระเบิดและจุดชนวนระเบิด เพื่อสังหารเจ้าหน้าที่ขณะเข้าเก็บกู้วัตถุระเบิดที่ อ.ยะหา จ.ยะลา ส่งผลให้มีเจ้าหน้าที่เสียชีวิต 2 นาย และมีผู้บาดเจ็บอื่น ๆ อีกรวม 27 คน โดยนายกรัฐมนตรีได้กำชับไปยังฝ่ายความมั่นคงและทุกหน่วยที่เกี่ยวข้องให้ลงพื้นที่หาข่าว เก็บรวบรวมพยานหลักฐาน และปฏิบัติการเชิงรุก เพื่อติดตามไล่ล่าคนร้ายมาลงโทษโดยเร็ว พร้อมทั้งเพิ่มมาตรการดูแลความปลอดภัยของประชาชนในพื้นที่ และสั่งการให้ต้นสังกัดช่วยเหลือครอบครัวของผู้เสียชีวิตและบาดเจ็บตามระเบียบทางราชการอย่างเต็มที่
“นายกรัฐมนตรีกล่าวว่า สถานการณ์ความไม่สงบในพื้นที่จังหวัดชายแดนภาคใต้เริ่มดีขึ้น โดยจะเห็นได้ว่า จำนวนเหตุการณ์ความรุนแรงในช่วงก่อนหน้านี้ลดลงอย่างต่อเนื่อง ทั้งนี้ เชื่อว่าการกระทำของคนร้ายในครั้งนี้มุ่งหวังผลสร้างสถานการณ์ก่อกวน โดยขอให้พี่น้องประชาชนอย่าตื่นตระหนก ใช้ชีวิตตามปกติ และให้ความร่วมมือหรือแจ้งเบาะแสกับเจ้าหน้าที่ พร้อมทั้งร่วมกันประณามการกระทำอันเลวร้าย เพื่อกดดันไม่ให้คนร้ายก่อเหตุเช่นนี้อีก”
-------------------
สำนักโฆษก

ที่มา : http://www.thaigov.go.th/news/contents/details/6690
