รัฐบาลไทย-ข่าวทำเนียบรัฐบาล-รมช.วิวัฒน์ ลงพื้นที่ดูความพร้อมระบบการจัดการน้ำภาคตะวันออก เตรียมน้ำสำรองเกษตร EEC

วันจันทร์ที่ 5 กุมภาพันธ์ 2561
รมช.วิวัฒน์ ลงพื้นที่ดูความพร้อมระบบการจัดการน้ำภาคตะวันออก เตรียมน้ำสำรองเกษตร EEC
รมช.วิวัฒน์ ลงพื้นที่ดูความพร้อมระบบการจัดการน้ำภาคตะวันออก เตรียมน้ำสำรองเกษตร EEC ดันเมืองจันทน์สู่มหานครผลไม้ตามนโยบายรัฐ
นายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจเยี่ยมความก้าวหน้าการก่อสร้างอ่างเก็บน้ำประแกต อ.แก่งหางแมว จ.จันทบุรี อ่างเก็บน้ำห้วยสะตอ ต.หนองบอน อ.บ่อไร่ จ.ตราด และอ่างเก็บน้ำคลองตาพลาย อ.สอยดาว ก่อนการประชุมคณะรัฐมนตรีอย่างเป็นทางการนอกสถานที่ และการตรวจราชการในพื้นที่ภาคตะวันออก จ.จันทบุรีและ จ.ตราด ของ พลเอกประยุทธ์ จันทรโอชา นายกรัฐมนตรี ซึ่งจะมีขึ้นระหว่างวันที่ 5-6 กุมภาพันธ์ 2561 ณ จ.จันทบุรี และ จ.ตราด ว่า ตามนโยบายรัฐบาลด้านระเบียงเศรษฐกิจภาคตะวันออก (EEC) กระทรวงเกษตรและสหกรณ์ โดย กรมชลประทาน จึงได้มีแผนสำรองน้ำไว้ใช้เป้าหมายเพื่ออุปโภค-บริโภค รวมทั้งเพื่อรักษาระบบนิเวศ และเพื่อการเกษตร ตลอดจนเพื่อการอุตสาหกรรม เพราะเมื่อเมือง EEC เติบโตความต้องการน้ำจึงเพิ่มขึ้นทั้งอุปโภค-บริโภค การเกษตรและอุตสาหกรรม สำหรับพื้นที่ภาคตะวันออกมีประมาณ 21 ล้านไร่ เป็นพื้นที่เกษตรกรรม 13 ล้านไร่ พื้นที่ชลประทานประมาณ 2.7 ล้านไร่ หรือราว 20% ของพื้นที่การเกษตร
“ภารกิจหลักที่กระทรวงเกษตรฯ จะเสนอใน ครม. คือ เรื่องแหล่งน้ำ และการพัฒนาแหล่งน้ำซึ่งพื้นที่ที่เราไปดูนี้ชาวบ้านได้ประโยชน์ทั้งเรื่องอุปโภค บริโภคและการเกษตร ภาคอุตสาหกรรมที่เข้ามาก็ต้องการใช้น้ำจำนวนไม่มากนักเพราะอุตสาหกรรมที่เข้ามาในช่วงหลังตามแนวนโยบายประเทศไทย 4.0 เป็นอุตสาหกรรมที่ไม่ได้ใช้น้ำมาก อย่างไรก็ตาม ที่ห่วงคือพื้นที่ตะวันออกจะมีคนเข้ามามาก เพราะหาก EEC ถูกพัฒนาให้เป็นศูนย์รวมทางการค้า เพื่อเป็นระเบียงเศรษฐกิจแล้วนั้น จะเป็นศูนย์กลางของการค้า การลงทุน ศูนย์กลางของอาหารปลอดภัย ศูนย์กลางเกษตรอินทรีย์ ศูนย์กลางการท่องเที่ยว ศูนย์กลางของวัฒนธรรม ศูนย์กลางของการเป็นเมืองท่องเที่ยว Smart  City มีการลงทุนจะเพิ่มขึ้นจำนวนมาก แต่หากดูตามประมาณการตัวเลขจากสำนักงานยุทธศาสตร์น้ำแห่งชาติ และภาคอุตสาหกรรมที่ประมาณไว้ จะมีน้ำในปริมาณที่มากพอ  ดังนั้นสามารถรองรับ EEC ที่จะมีจำนวนคนเพิ่มเข้ามาพื้นที่ได้อย่างแน่นอน” ดร.วิวัฒน์ กล่าว
สำหรับโครงการ อ่างเก็บน้ำประแกตได้รับการอนุมัติแล้วเริ่มทำการก่อสร้างแล้วไปดูความก้าวหน้าให้เสร็จทันตามเวลา ส่วนอ่างเก็บน้ำห้วยสะตอ อ่างเก็บน้ำคลองตาพลายอยู่ระหว่างดำเนินการ ทั้งนี้ นายกฯ สั่งการว่า หากงานไหนเร่งให้เสร็จเร็วได้ก็เร่งให้ทำ เพราะหากตั้งเป้าเป็นมหานครผลไม้แล้วไม่มีน้ำ นโยบายนี้ก็ไม่สามารถเป็นไปได้ อ่างเก็บน้ำนี้จึงใช้เพื่อการเกษตร จ.จันทบุรี มีปัญหาเรื่องน้ำท่วมมาก รวมทั้งเรื่องของน้ำทะเลหนุนเข้ามา การมีอ่างเก็บน้ำด้านบนก็จะใช้เพื่อการรักษาระบบนิเวศ แก้ปัญหาน้ำเน่า น้ำเสีย ซึ่งก็เป็นปัญหาใหญ่ของจันทุบรีและตราด
นายเฉลิมเกียรติ คงวิเชียรวัฒน์ รองอธิบดีฝ่ายวิชาการ กรมชลประทาน กล่าวเพิ่มเติมว่า ความก้าวหน้าโครงการพัฒนาแหล่งน้ำในจังหวัดจันทบุรีที่อยู่ระหว่างดำเนินการมีทั้งสิ้น 9 โครงการ เป็นอ่างเก็บน้ำขนาดกลางและขนาดใหญ่ โดยได้ตรวจเยี่ยมใน 3 พื้นที่ ได้แก่ อ่างเก็บน้ำคลองประแกต ต.พวา อ.แก่งหางแมว ความจุ 60.26 ล้าน ลบ.ม. พื้นที่ชลประทาน 46,000 ไร่ ปัจจุบันอยู่ระหว่างการก่อสร้างหัวงาน ความคืบหน้า 87.11% ขณะนี้สามารถเก็บน้ำไว้ใช้ได้ 27 ล้าน ลบ.ม. จาก 60 กว่าล้าน ลบ.ม. และส่งน้ำไปยังลุ่มน้ำคลองวังโตนดให้ชาวบ้านได้ใช้ประโยชน์ได้แล้ว อ่างเก็บน้ำห้วยสะตอ ต.บ่อเวฬ อ.ขลุง ความจุ 57.27 ล้าน ลบ.ม. อยู่ระหว่างการชี้แจงเพิ่มเติมต่อคณะกรรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อม (คชก.) อ่างเก็บน้ำคลองตาพลาย อ.สอยดาว ความจุ 3.93 ล้าน ลบ.ม. พื้นที่ชลประทาน 2,000 ไร่ กำหนดดำเนินการในปี 2563 ขณะนี้อยู่ระหว่างการขออนุญาตใช้พื้นที่ป่าไม้ อย่างไรก็ตามกรมชลประทานมีแผนการบริหารจัดการน้ำเพื่อรองรับนโยบายการพัฒนาเศรษฐกิจการเกษตร และนโยบายระเบียงเศรษฐกิจภาคตะวันออก (EEC) โดยสามารถเพิ่มน้ำต้นทุนได้อีก 320 ล้าน ลบ.ม. ในระยะ 10 ปี ซึ่งเพียงพอต่อความต้องการที่ประมาณไว้
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9834
