รัฐบาลไทย-ข่าวทำเนียบรัฐบาล-"ปิยะสกล" ยืนยันรัฐบาลไม่ล้มเลิกบัตรทอง 30 บาท และจะพัฒนาให้ดียิ่งขึ้น เพื่อประชาชนรับประโยชน์สูงสุด

วันพฤหัสบดีที่ 27 เมษายน 2560
"ปิยะสกล" ยืนยันรัฐบาลไม่ล้มเลิกบัตรทอง 30 บาท และจะพัฒนาให้ดียิ่งขึ้น เพื่อประชาชนรับประโยชน์สูงสุด
รัฐมนตรีว่าการกระทรวงสาธารณสุข ยืนยันรัฐบาลไม่ล้มเลิกโครงการหลักประกันสุขภาพแห่งชาติ พร้อมพัฒนาให้ดียิ่งขึ้น  ทั้งด้านสิทธิประโยชน์และคุณภาพบริการ ล่าสุดครม.อนุมัติงบเพิ่ม 5,000 ล้านบาท ให้กระทรวงสาธารณสุขพัฒนาระบบบริการ รวมทั้งเพิ่มงบเหมาจ่ายรายหัว
ศ.คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์เกี่ยวกับกรณีข่าวรัฐบาลจะพยายามยกเลิกโครงการบัตรทองว่าขอยืนยันว่าข่าวดังกล่าวไม่เป็นความจริงประชาชนไม่ต้องกังวล รัฐบาลไม่มีนโยบายล้มเลิกโครงการนี้อย่างแน่นอน มีแต่จะพัฒนาให้ดียิ่งขึ้น โดยกระทรวงสาธารณสุขและสำนักงานหลักประกันสุขภาพแห่งชาติ ได้ร่วมกันพัฒนาระบบบริหารจัดการมาอย่างต่อเนื่อง ทั้งด้านการดูแลและปรับสิทธิประโยชน์ต่าง ๆ เพื่อให้ประชาชนเกิดประโยชน์สูงสุด ได้รับการบริการที่ดียิ่งขึ้นและระบบสุขภาพมีความยั่งยืน
“ระบบหลักประกันสุขภาพของประเทศไทยสามารถเป็นตัวอย่างให้กับนานาประเทศและได้รับเชิญให้นำเสนอประสบการณ์ดำเนินงานในการประชุมเวทีระดับโลก เป็นต้นแบบให้หลายประเทศเข้ามาศึกษา ดูงาน นอกจากนี้ในปีนี้คณะรัฐมนตรียังอนุมัติงบกลาง 5,000 ล้านบาท ให้กระทรวงสาธารณสุขใช้ในการพัฒนาระบบบริการ อาทิ การดูแลรักษาผู้ป่วยใน และผู้ป่วยทารกวิกฤต” ศ.คลินิก เกียรติคุณ นายแพทย์ปิยะสกล กล่าว
ด้านนายแพทย์ศักดิ์ชัย กาญจนวัฒนา เลขาธิการสำนักงานหลักประกันสุขภาพแห่งชาติ (สปสช.) กล่าวว่า โครงการ 30 บาทรักษาทุกโรค หรือระบบหลักประกันสุขภาพแห่งชาติหรือบัตรทองยังเดินหน้าต่อไปรัฐบาลไม่เคยยกเลิกโครงการ รวมทั้งสนับสนุนการดำเนินการ ล่าสุดคณะรัฐมนตรีรัฐบาลพลเอกประยุทธ์ จันทร์โอชา นายกรัฐมนตรี เพิ่งอนุมัติงบประมาณกองทุนหลักประกันสุขภาพแห่งชาติปีงบประมาณ 2561 ซึ่งได้รับเพิ่มขึ้นจากปีงบประมาณ 2560 ถึงร้อยละ 4.28 คิดเป็นเงิน 7,088.29 ล้านบาท ขณะที่งบเหมาจ่ายรายหัวก็ได้รับ 3,197.32 บาทต่อประชากร โดยได้รับเพิ่มขึ้นหัวละ 87.45 บาท จากปี 2560 ที่ได้รับ 3,109.87 บาทต่อประชากร ขณะเดียวกันคณะกรรมการหลักประกันสุขภาพแห่งชาติยังได้พัฒนาสิทธิประโยชน์และคุณภาพบริการเพิ่มขึ้นตลอดเวลาเพื่อให้ประชาชนได้รับบริการที่ดีที่สุด
“สปสช. ขอยืนยันว่าข่าวที่มีการเผยแพร่ในโลกออนไลน์ว่ารัฐบาลจะยกเลิกโครงการ 30 บาทหรือระบบหลักประกันสุขภาพแห่งชาตินั้นเป็นข่าวที่ไม่มีมูลความจริงสิ่งที่เกิดขึ้นในขณะนี้คือรัฐบาลกำลังพัฒนาให้ระบบดีขึ้น”เลขาธิการ สปสช. กล่าว
*********************************  27 เมษายน 2560

ที่มา : http://www.thaigov.go.th/news/contents/details/3349
