รัฐบาลไทย-ข่าวทำเนียบรัฐบาล-สอศ. จับมือกับ กฟผ. ประชุมสัมมนา

วันพุธที่ 7 มิถุนายน 2560
สอศ. จับมือกับ กฟผ. ประชุมสัมมนา
สำนักงานคณะกรรมการการอาชีวศึกษา (สอศ.) ร่วมกับการไฟฟ้าฝ่ายผลิตแห่งประเทศไทย (กฟผ.) จัดประชุมสัมมนาเชิงวิชาการโครงการชีววิถีเพื่อการพัฒนาอย่างยั่งยืน เพื่อแลกเปลี่ยนเรียนรู้ประสบการณ์ ร่วมกันกำหนดแนวทางในการสานต่อพระราชปณิธาน รัชกาลที่ 9
สำนักงานคณะกรรมการการอาชีวศึกษา (สอศ.) ร่วมกับการไฟฟ้าฝ่ายผลิตแห่งประเทศไทย (กฟผ.) จัดประชุมสัมมนาเชิงวิชาการโครงการชีววิถีเพื่อการพัฒนาอย่างยั่งยืน เพื่อแลกเปลี่ยนเรียนรู้ประสบการณ์ ร่วมกันกำหนดแนวทางในการสานต่อพระราชปณิธาน รัชกาลที่ 9 นำหลักปรัชญาเศรษฐกิจพอเพียง ผสมผสานกับแนวทางการพัฒนาเศรษฐกิจในยุค Thailand 4.0 เพื่อพัฒนาคุณภาพชีวิต สังคมและสิ่งแวดล้อม สร้างชุมชนที่เข้มแข็งและยั่งยืนต่อไป ณ โรงแรมรอยัลริเวอร์ กรุงเทพฯ
นายวณิชย์ อ่วมศรี รองเลขาธิการคณะกรรมการการอาชีวศึกษา เปิดเผยว่า โครงการ ชีววิถีเพื่อการพัฒนาอย่างยั่งยืน เป็นโครงการที่ทางสำนักงานคณะกรรมการการอาชีวศึกษา (สอศ.) ดำเนินการร่วมกับกฟผ. โดยการนำจุลินทรีย์ (EM)ที่มีประสิทธิภาพและการทำเกษตรกรรมธรรมชาติเข้ามาดำเนินการในสถานศึกษา ใน 4 กิจกรรม ได้แก่ การเพาะปลูก การปศุสัตว์ การเลี้ยงสัตว์น้ำ และการรักษาสิ่งแวดล้อม ทำให้สามารถลดต้นทุนจากการใช้สารเคมี สามารถดำรงชีวิตร่วมกับธรรมชาติ ผลผลิตที่ได้รับจะเป็นผลผลิตที่ปลอดภัยจากสารพิษ ผู้บริโภคปลอดภัย เป็นการพัฒนาคุณภาพชีวิตที่ดีและเกิดความยั่งยืนกับสังคม โดยปัจจุบัน มีสถานศึกษาที่เข้าร่วมโครงการ จำนวน 69 แห่ง ซึ่งในครั้งนี้ได้มีการมอบรางวัลการประกวดโครงการชีววิถีฯระดับประเทศ ประจำปี 2559ให้กับสถานศึกษา ครู นักศึกษา ประชาชน และชุมชนที่มีการดำเนินงานดีเด่น รวม 8 ประเภท ได้แก่ ประเภทที่ 1 การดำเนินงานภายในวิทยาลัยดีเด่น ได้แก่ วิทยาลัยเกษตรและเทคโนโลยีมหาสารคาม ประเภทที่ 2 ครู บุคลากรทางการศึกษา นำไปใช้และขยายผลดีเด่น ได้แก่ นายชาญณรงค์  วงศ์สุวรรณ วิทยาลัยเกษตรและเทคโนโลยีอุบลราชธานี ประเภทที่ 3 นักศึกษาปัจจุบันของวิทยาลัยนำไปใช้และขยายผลดีเด่น ได้แก่ นายเข่ง เคียก วิทยาลัยเกษตรและเทคโนโลยีมหาสารคาม ประเภทที่ 4 ราษฎรที่ได้รับความรู้จากวิทยาลัยและใช้ได้ผลดีเด่น ได้แก่ นางปพิชญา นวลบุญ โดยวิทยาลัยเกษตรและเทคโนโลยีสตูล ประเภทที่ 5 ชุมชนที่ได้รับความรู้จากวิทยาลัย และใช้ได้ผลดีเด่น ได้แก่ ชุมชนบ้านดงเรือง โดยวิทยาลัยการอาชีพหนองหาน  ประเภทที่ 6 โรงเรียนที่ได้รับความรู้จากวิทยาลัยและใช้ได้ผลดีเด่น ได้แก่ โรงเรียนสวัสดีวิทยา โดยวิทยาลัยเกษตรและเทคโนโลยีศรีสะเกษ ประเภทที่ 7 การคิดค้นสิ่งประดิษฐ์ในโครงการชีววิถีฯดีเด่น ได้แก่ เครื่องผสม EM และฉีดอัตโนมัติ วิทยาลัยการอาชีพเกษตรวิสัย ประเภทที่ 8 งานวิจัยและนวัตกรรมในโครงการชีววิถีฯดีเด่น ได้แก่ ผลการใช้วัตถุดิบเป็นแหล่งคาร์บอนที่มีต่อการเปลี่ยนแปลงคุณภาพน้ำและค่า EC ในระบบอะควาโปนิกส์ วิทยาลัยเกษตรและเทคโนโลยีมหาสารคาม
นายกรศิษฏ์ ภัคโชตานนท์ ผู้ว่าการ การไฟฟ้าฝ่ายผลิตแห่งประเทศไทย (กฟผ.) เปิดเผยถึงการดำเนินโครงการ “กฟผ. น้อมสืบสานปณิธานงานของพ่อ ชวนชาวไทยร่วมสานต่อ 9 พระราชปณิธานเพื่อการพัฒนาอย่างยั่งยืน” ซึ่งหนึ่งในพระราชปณิธานที่สานต่อ คือ พระราชปณิธานด้านความพอเพียง การเอาชนะความยากจน โดย กฟผ. ได้กำหนดเป้าหมายในการสร้างชุมชนต้นแบบเศรษฐกิจพอเพียง กฟผ. ตามแนวทางโครงการชีววิถีเพื่อการพัฒนาอย่างยั่งยืน จำนวน 89 ชุมชนทั่วประเทศ ภายในปี 2564 ซึ่ง สอศ. จะมีส่วนร่วมในโครงการดังกล่าวด้วย ทั้งนี้ การจัดประชุมสัมมนาเชิงวิชาการโครงการชีววิถีครั้งนี้ ประกอบด้วย การปาฐกถาพิเศษ “ถอดรหัสพระราชา สู่การพัฒนาอย่างยั่งยืน” โดยนายจำเริญ ยุติธรรมสกุล ที่ปรึกษาสถาบันส่งเสริมและพัฒนากิจกรรมปิดทองหลังพระ สืบสานแนวพระราชดำริ รักษาการเลขาธิการมูลนิธิรากแก้ว และภายในงานได้จัดพิธีมอบรางวัลการประกวดผลการดำเนินงานโครงการชีววิถีตามความร่วมมือระหว่าง สอศ. และ กฟผ. ประจำปี 2559 และเวทีเสวนาชีววิถี  “สอศ. และ กฟผ. จะก้าวสู่ Thailand 4.0 ได้อย่างไร” โดยผู้ทรงคุณวุฒิ ตลอดจนการทำกิจกรรม Work Shop เพื่อแลกเปลี่ยนประสบการณ์ และระดมสมองในการพัฒนาการดำเนินงานให้สอดคล้องกับนโยบาย Thailand 4.0 ของรัฐบาลเพื่อนำไปขยายผลสู่สังคม ชุมชนในวงกว้างต่อไป
ผู้ว่าการการไฟฟ้าฝ่ายผลิตแห่งประเทศไทย กล่าวต่อไปอีกว่า “นับว่าเป็นโอกาสอันดีที่ กฟผ. และ วิทยาลัยที่อยู่ในความร่วมมือของโครงการทั้งหมด ได้เข้าร่วมประชุมสัมมนา เพื่อร่วมกันกำหนดแนวทางและสานต่อการดำเนินโครงการฯดังกล่าว ประกอบกับรัฐบาลได้กำหนดทิศทางในการพัฒนาเศรษฐกิจของประเทศในรูปแบบของ Thailand 4.0 โดยมุ่งเน้นการนำนวัตกรรมมาสร้างมูลค่าเพิ่มให้กับสินค้าและบริการ ซึ่งการสัมมนาครั้งนี้ถือเป็นการระดมสมองครั้งใหญ่ในการขับเคลื่อนโครงการชีววิถีฯ ในยุค Thailand 4.0 ตามความร่วมมือระหว่าง กฟผ. และ สอศ.”
สำนักงานคณะกรรมการการอาชีวศึกษา
7 มิถุนายน 2560

ที่มา : http://www.thaigov.go.th/news/contents/details/4354
