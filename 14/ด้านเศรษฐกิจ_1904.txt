รัฐบาลไทย-ข่าวทำเนียบรัฐบาล-ผู้โชคดีใช้บัตรสวัสดิการแห่งรัฐและร้านธงฟ้ารับโชคเงินล้านจากการใช้จ่ายผ่านระบบอิเล็กทรอนิกส์แทนเงินสด

วันอังคารที่ 26 ธันวาคม 2560
ผู้โชคดีใช้บัตรสวัสดิการแห่งรัฐและร้านธงฟ้ารับโชคเงินล้านจากการใช้จ่ายผ่านระบบอิเล็กทรอนิกส์แทนเงินสด
ปลัดกระทรวงการคลังมอบรางวัลแก่ผู้โชคดีในโครงการแจกโชคจากการใช้บัตรเดบิตและบัตรสวัสดิการแห่งรัฐ ครั้งที่ 7 ซึ่งนับเป็นครั้งแรกที่ผู้โชคดีได้รับรางวัลที่ 1 มูลค่า 1 ล้านบาท เป็นผู้ใช้บัตรสวัสดิการแห่งรัฐ และร้านค้าธงฟ้าประชารัฐ
นายสมชัย สัจจพงษ์ ปลัดกระทรวงการคลัง เป็นประธานมอบรางวัลแก่ผู้โชคดีในโครงการแจกโชคจากการใช้บัตรเดบิตและบัตรสวัสดิการแห่งรัฐ ครั้งที่ 7 ซึ่งนับเป็นครั้งแรกที่ผู้โชคดีได้รับรางวัลที่ 1 มูลค่า1 ล้านบาท เป็นผู้ใช้บัตรสวัสดิการแห่งรัฐ และร้านค้าธงฟ้าประชารัฐ ซึ่งเป็นลูกค้าของธนาคารกรุงไทยโดยผู้ใช้บัตรสวัสดิการแห่งรัฐคือ นางสาวเหน็ง คำจำรัส จากจังหวัดกาฬสินธุ์ ส่วนร้านค้ารับบัตรคือนายสมคิด แก่นนอก ผู้ประกอบการธุรกิจร้านค้าปลีก ในโครงการธงฟ้าประชารัฐ จังหวัดขอนแก่นในโอกาสนี้ ยังได้รับเกียรติจาก นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ร่วมมอบรางวัล และผู้บริหารธนาคารกรุงไทย จำกัด (มหาชน) ร่วมแสดงความยินดี
สำหรับการแจกโชคจากการใช้บัตรเดบิตประจำเดือนธันวาคม 2560 ได้ขยายสิทธิ์เป็นครั้งแรกไปถึงผู้ถือบัตรสวัสดิการแห่งรัฐและร้านค้าธงฟ้าประชารัฐให้สามารถร่วมลุ้นโชคจากการใช้จ่ายและรับชำระเงินผ่านระบบอิเล็กทรอนิกส์แทนเงินสดได้ เพื่อเป็นการส่งเสริมและสร้างแรงจูงใจให้ประชาชนหันมาใช้จ่ายผ่านบัตรเดบิตแทนเงินสด ซึ่งจะช่วยลดต้นทุนบริหารจัดการเงินสดและสนับสนุนการก้าวสู่เศรษฐกิจยุคดิจิทัล โดยตั้งแต่ดำเนินโครงการพบว่า จำนวนครั้งการใช้จ่ายผ่านบัตรเดบิตโดยเฉลี่ยต่อเดือนขยายตัวในอัตราสูงและมูลค่าการใช้จ่ายต่อรายการโดยเฉลี่ยลดลง สะท้อนพฤติกรรมของประชาชนที่มีแนวโน้มหันมาใช้จ่ายผ่านบัตรเดบิตในรายการย่อยในชีวิตประจำวันมากขึ้น
โครงการแจกโชคจากการใช้บัตรเดบิต เป็นส่วนหนึ่งของแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment) เพื่อส่งเสริมให้ประชาชนใช้บัตรเดบิตและบัตรสวัสดิการแห่งรัฐแทนการใช้เงินสด และส่งเสริมให้ร้านค้าติดตั้งเครื่อง EDC ซึ่งจะช่วยเพิ่มช่องทางรับชำระเงินด้วยบัตรเดบิต โดยมีกำหนดถึงเดือนพฤษภาคม 2561 (ข้อมูลธุรกรรมในเดือนเมษายน 2561) รวมเงินรางวัล 84 ล้านบาท ได้รับการสนับสนุนจากสำนักงานสลากกินแบ่งรัฐบาลและสามารถติดตามข้อมูลเพิ่มเติมและรายชื่อผู้โชคดีที่ www.epayment.go.th
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/9006
