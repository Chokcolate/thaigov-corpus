รัฐบาลไทย-ข่าวทำเนียบรัฐบาล-รองประธานบริษัท Microsoft Corporation เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี

วันอังคารที่ 9 มกราคม 2561
รองประธานบริษัท Microsoft Corporation เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี
รองประธานบริษัท Microsoft Corporation เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี
วันนี้ (9 มกราคม 2561) เวลา 14.30 น. Mr. Ali Faramawy รองประธานบริษัท Microsoft Corporation เข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีแสดงความยินดีที่ได้พบกับ Mr. Ali Faramawy รองประธานบริษัท Microsoft Corporation โดยทั้งสองฝ่ายได้หารือเกี่ยวกับความร่วมมือระหว่างกัน เพื่อพัฒนาประเทศและประชาชนไทยให้สอดคล้องกับนโยบายของรัฐบาลในการเปลี่ยนผ่านประเทศไทยไปสู่ประเทศไทย 4.0 โดยฝ่าย Microsoft ยินดีที่จะสนับสนุนประเทศไทยในด้าน Digital Transformation เพื่อเป็นพื้นฐานในการขับเคลื่อนเศรษฐกิจอย่างยั่งยืน ที่สามารถช่วยยกระดับคุณภาพชีวิตของประชาชนในประเทศไทย พร้อมทั้งมีความตั้งใจที่จะส่งเสริมการพัฒนาทักษะทางด้านดิจิทัล ทักษะการเขียนโปรแกรมคอมพิวเตอร์ ฯลฯ เพื่อการเตรียมพร้อมบุคลากรในประเทศให้มีความรู้ความสามารถด้านดิจิทัล ที่สอดรับกับความต้องการของตลาดแรงงาน ทั้งยังสอดคล้องกับการขับเคลื่อนเศรษฐกิจของประเทศด้วย
ทั้งนี้ ฝ่ายไทยยังประสงค์ให้ทั้งสองฝ่ายร่วมกันส่งเสริมและพัฒนาศักยภาพ SME ไทยครอบคลุมตั้งแต่ระดับฐานราก กลุ่มชุมชน ระดับกลางซึ่งมีความพร้อมในการทำธุรกิจในประเทศ ไปจนถึง SME ที่สามารถส่งออกได้ ให้สามารถแข่งขันทางการค้า และก้าวสู่เศรษฐกิจยุคดิจิทัลได้อย่างมั่นคง สอดคล้องกับนโยบายของรัฐบาลที่มุ่งขับเคลื่อนประเทศตามยุทธศาสตร์ประเทศไทย 4.0 และ Digital Economy เพื่อสังคม ซึ่งบริษัทฯ พร้อมที่จะทำงานร่วมกับรัฐบาล เพื่อสนับสนุนให้ประเทศไทยสามารถพัฒนาได้ตามเป้าหมาย

ที่มา : http://www.thaigov.go.th/news/contents/details/9264
