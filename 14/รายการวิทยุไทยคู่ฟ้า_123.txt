รัฐบาลไทย-ข่าวทำเนียบรัฐบาล-รัฐบาลขยายเวลาการช่วยเหลือผู้ประกอบการ SMEs จากอุทกภัยและภัยพิบัติ

วันศุกร์ที่ 18 สิงหาคม 2560
รัฐบาลขยายเวลาการช่วยเหลือผู้ประกอบการ SMEs จากอุทกภัยและภัยพิบัติ
เพื่อเป็นการช่วยเหลือผู้ประกอบการ SMEs ที่ได้รับความเสียหายจากอุทกภัยทั่วประเทศ ให้มีเงินพอที่จะฟื้นฟูกิจการ
ต่อจากนี้ไป ขอเชิญรับฟังไทยคู่ฟ้า ครับ
รัฐบาลเห็นชอบให้ธนาคารพัฒนาวิสาหกิจขนาดกลางและขนาดย่อมช่วยเหลือผู้ประกอบการ SMEs ที่ได้รับผลกระทบจากภัยธรรมชาติทั่วประเทศ โดยขยายเวลาโครงการสินเชื่อฟื้นฟู SMEs จากอุทกภัยและภัยพิบัติ ปี 2560 วงเงิน 5,000 ล้านบาท ออกไปอีก 6 เดือน ซึ่งผู้ประกอบการที่จะประสงค์จะยื่นขอสินเชื่อต้องจดทะเบียนธุรกิจถูกต้องตามกฎหมายและได้รับความเสียหายจากภัยพิบัตินั้น โดยติดต่อกับธนาคารได้ตั้งแต่วันนี้ - 2 ก.พ. 2561 สามารถกู้เงินได้สูงสุด 15 ล้านบาทต่อราย ระยะเวลากู้ยืมไม่เกิน 7 ปี และรัฐบาลจะช่วยรับภาระดอกเบี้ยให้ในช่วง 3 ปีแรก ทั้งนี้ รัฐบาลมุ่งหวังที่จะช่วยให้ SMEs ราว 1,000 ราย มีเงินทุนหมุนเวียนเพื่อดำเนินกิจการได้ต่อไป และก่อให้เกิดการหมุนเวียนเงินในระบบเศรษฐกิจประมาณ 22,900 ล้านบาทอีกด้วย
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/6027
