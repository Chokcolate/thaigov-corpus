รัฐบาลไทย-ข่าวทำเนียบรัฐบาล-​โฆษกสธ. เตือนเล่นน้ำสงกรานต์ระวัง “โรคตาแดง” หากน้ำไม่สะอาดเข้าตาเสี่ยงตาบอด

วันเสาร์ที่ 15 เมษายน 2560
​โฆษกสธ. เตือนเล่นน้ำสงกรานต์ระวัง “โรคตาแดง” หากน้ำไม่สะอาดเข้าตาเสี่ยงตาบอด
โฆษกกระทรวงสาธารณสุข เตือนประชาชนเลี่ยงนำน้ำที่ไม่สะอาด มาเล่นในช่วงเทศกาลสงกรานต์ เพราะอาจทำให้เป็นโรคตาแดงได้ และไม่ควรสาดหรือฉีดน้ำเข้าดวงตาโดยตรงอาจทำให้ตาเกิดอักเสบหรืออันตรายถึงขั้นตาบอดได้แนะสวมแว่นตาที่มีที่ครอบบริเวณตา ป้องกันไม่ให้น้ำเข้าตา
โฆษกกระทรวงสาธารณสุข เตือนประชาชนเลี่ยงนำน้ำที่ไม่สะอาด มาเล่นในช่วงเทศกาลสงกรานต์ เพราะอาจทำให้เป็นโรคตาแดงได้ และไม่ควรสาดหรือฉีดน้ำเข้าดวงตาโดยตรงอาจทำให้ตาเกิดอักเสบหรืออันตรายถึงขั้นตาบอดได้แนะสวมแว่นตาที่มีที่ครอบบริเวณตา ป้องกันไม่ให้น้ำเข้าตาได้โดยตรง เผยครึ่งปีนี้พบผู้ป่วยถึง 28,124 ราย
วันนี้( 15 เมษายน 2560) นายแพทย์เกียรติภูมิ วงศ์รจิต รองปลัดกระทรวงสาธารณสุขและโฆษกกระทรวงสาธารณสุข กล่าวว่า โรคยอดฮิตที่มากับการสาดน้ำสงกรานต์คือ โรคตาแดง ที่เกิดจากสิ่งสกปรกเข้าตา โดยเฉพาะน้ำสกปรกที่ไม่ทราบแหล่งที่มาของน้ำ เตือนประชาชนให้ระมัดระวังหลีกเลี่ยงการนำน้ำที่ไม่สะอาด หรือน้ำที่มีขุ่นโคลนมาเล่นสาดน้ำในช่วงเทศกาลสงกรานต์ เพราะอาจทำให้เป็นโรคผิวหนัง หรือติดเชื้อโรคตาแดงได้ ที่สำคัญไม่ควรสาดหรือฉีดน้ำเข้าดวงตาโดยตรงเนื่องจากจะทำให้ตาเกิดอักเสบหรืออันตรายถึงขั้นตาบอดได้
จากข้อมูลสำนักระบาดวิทยา กรมควบคุมโรค ตั้งแต่วันที่ 1 มกราคม – 3 เมษายน 2560 ทั่วประเทศพบผู้ป่วยโรคตาแดง 28,124 ราย จาก 77 จังหวัด และคาดว่ามีแนวโน้มเพิ่มขึ้นเรื่อยๆหลังหมดเทศกาลสงกรานต์ ภาคตะวันออกเฉียงเหนือมีอัตราผู้ป่วยสูงสุด โดย 5 จังหวัดที่มีอัตราป่วยต่อแสนคนสูงสุด ได้แก่ อุบลราชธานี แม่ฮ่องสอน ศรีสะเกษ เชียงราย และลำปาง ผู้ป่วยสามารถพบได้ทุกกลุ่มอายุ ในจำนวนนี้พบมากในกลุ่มอายุ 25-34 ปี 854
สำหรับหลักการปฏิบัติในการเล่นสงกรานต์ควรเป็นน้ำสะอาด เช่น น้ำประปา น้ำบาดาล และไม่ควรใช้น้ำสกปรก เช่น น้ำในลำคลอง น้ำเย็น น้ำแข็ง น้ำผสมเม็ดแมงลัก หรือผสมสีย้อมผ้าอย่างเด็ดขาด เนื่องจากน้ำดังกล่าวจะมีสิ่งปนเปื้อน เช่น เชื้อแบคทีเรีย และพยาธิ รวมถึงสารพิษจากสารเคมี  อีกทั้งการใช้ปืนฉีดน้ำ ที่มีแรงดันสูง นับว่ามีอันตรายมาก เนื่องจากแรงดันน้ำจะเป็นอันตรายต่ออวัยวะที่บอบบาง เช่น ตา ทำให้เกิดอันตราย แก้วตาดำทะลุ เลือดออกช่องม่านตาดำ ทำให้ตามัว และอาจตาบอดได้
นายแพทย์เกียรติภูมิกล่าวต่อว่า ผู้ที่ต้องระมัดระวังเป็นพิเศษ เช่น ผู้ที่ใส่บิ๊กอายส์ คอนแทคเลนส์ ผู้ป่วยที่เคยผ่าตัดต้อกระจก ผู้ที่เป็นต้อหิน เยื่อบุตาขาวอักเสบ จะเกิดปัญหาได้ง่ายกว่าคนทั่วไป หากจะเล่นน้ำสงกรานต์ คนที่ใส่บิ๊กอายส์ หรือคอนแทคเลนส์ ควรถอดออกก่อน เพื่อป้องกันเชื้อที่อยู่ในน้ำเข้าตา หรือปัญหาตาแห้ง จากการถูกแสงแดดเป็นเวลานานจะมีผลทำให้เกิดการระคายเคืองทำให้กระจกตาเป็นแผล และอักเสบได้ ในกรณีผู้มีปัญหาทางสายตา หากหลีกเลี่ยงการเล่นสงกรานต์ไม่ได้ ควรสวมใส่แว่นตาชนิดที่มีที่ครอบบริเวณตา แว่นบังลม แว่นที่ใช้ว่ายน้ำ เป็นต้น ซึ่งจะป้องกันไม่ให้น้ำเข้าตาได้โดยตรง
ทั้งนี้ ขณะเล่นน้ำสงกรานต์ หากน้ำไม่สะอาดเข้าตาควรรีบล้างด้วยน้ำสะอาดทันที หากมีสิ่งแปลกปลอมเข้าตาห้ามขยี้ ลืมตาในน้ำและกลอกตาไปมาเพื่อให้สิ่งแปลกปลอมหลุดออก และควรรีบพาไปพบแพทย์ เพื่อรับการรักษาอย่างทันท่วงที และหลังเล่นน้ำสงกรานต์ หากมีอาการผิดปกติที่ดวงตาใน 1-3 วัน เช่น ระคายเคือง ตาแดง ตามัว ตาแห้ง ควรรีบพบจักษุแพทย์เพื่อให้การรักษา

ที่มา : http://www.thaigov.go.th/news/contents/details/3086
