รัฐบาลไทย-ข่าวทำเนียบรัฐบาล-กรมการท่องเที่ยวชี้แจง มาตรการความปลอดภัยการท่องเที่ยว กำชับผู้ประกอบการธุรกิจนำเที่ยว ให้ปฏิบัติตามกฎหมายอย่างเคร่งครัด

วันอังคารที่ 14 พฤศจิกายน 2560
กรมการท่องเที่ยวชี้แจง มาตรการความปลอดภัยการท่องเที่ยว กำชับผู้ประกอบการธุรกิจนำเที่ยว ให้ปฏิบัติตามกฎหมายอย่างเคร่งครัด
กรมการท่องเที่ยวชี้แจงมาตรการความปลอดภัยการท่องเที่ยว กำชับผู้ประกอบการธุรกิจนำเที่ยว ให้ปฏิบัติตามกฎหมายอย่างเคร่งครัด ต้องจัดหาพาหนะ-บุคลากรที่เป็นไปตามมาตรฐานที่กฎหมายกำหนด จัดทำประกันภัยอุบัติเหตุให้นักท่องเที่ยว มัคคุเทศก์และผู้นำเที่ยว
เมื่อวันที่ 12 พฤศจิกายน 2560 นายอนันต์ วงศ์เบญรัตน์ อธิบดีกรมการท่องเที่ยว ชี้แจง มาตรการความปลอดภัยการท่องเที่ยว ตามที่นายอิทธิฤทธิ์ กิ่งเล็ก ประธานสภาอุตสาหกรรมการท่องเที่ยวแห่งประเทศไทย ระบุภาคการท่องเที่ยวกำลังกังวลผลกระทบที่เกิดจากการที่สื่อต่างประเทศนำเสนอข่าวอุบัติเหตุที่เกิดกับนักท่องเที่ยวญี่ปุ่นในไทย ที่จังหวัดพระนครศรีอยุธยา เมื่อวันที่ 7 พย.60 ซึ่งสาเหตุจากคนขับรถตู้หลับใน ทำให้นักท่องเที่ยวญี่ปุ่นเสียชีวิต 5 คน เพราะจะเป็นการตอกย้ำข้อมูลขององค์การอนามัยโลก ซึ่งจัดอันดับไทยเป็นประเทศที่มีผู้เสียชีวิตจากการเดินทางโดยรถยนต์สูง ส่งผลกระทบภาพลักษณ์ประเทศ และกระทบความเชื่อมั่นในความปลอดภัยของนักท่องเที่ยว โดยขอให้รัฐบาลเร่งประชาสัมพันธ์ทำความเข้าใจเกี่ยวกับ มาตรการดูแลความปลอดภัย สิทธิการคุ้มครองนักท่องเที่ยวต่างชาติ รวมทั้งการจ่ายเงินเยียวยาด้วยความรวดเร็ว
กรมการท่องเที่ยวขอชี้แจงข้อเท็จจริงว่า จากเหตุรถตู้ชนรถบรรทุกสิบล้อบริเวณถนนเส้น 347 เขตอำเภอบางปะอิน เมื่อวันที่ 8 พฤศจิกายน 2560  เบื้องต้นทราบว่านักท่องเที่ยวได้เดินทางมากับบริษัททัวร์ชื่อ ห้างหุ้นส่วนจำกัด Tiger tourist service ซึ่งได้ว่าจ้างรถตู้จากบริษัท อาร์ แอล เซอร์วิส ในการนำนักท่องเที่ยวมายังจังหวัดพระนครศรีอยุธยา และเกิดอุบัติเหตุรถตู้ชนท้ายรถสิบล้อ เมื่อเวลาประมาณ 16:13 น. ทำให้มีผู้เสียชีวิตทันที 5 ราย ดังนี้  1. Mrs. Kumiko Komeima  อายุ 59 ปี  ชาวญี่ปุ่น
2. Mr. Yohio Komeima อายุ 68 ปี  ชาวญี่ปุ่น 3. Mr.Katsuhiko Narimoto  อายุ 65 ปี  ชาวญี่ปุ่น 4. Mrs. Haruka Narimoto อายุ 30 ปี ชาวญี่ปุ่น 5. คุณปิยทิพย์ เครื่องใต้  อายุ 53 ปี ไกด์ชาวไทย ศพผู้เสียชีวิตทั้ง 5 ราย  ได้นำส่งชันสูตรพลิกศพที่โรงพยาบาลธรรมศาสตร์เฉลิมพระเกียรติ ศูนย์รังสิต เพื่อรอญาติผู้เสียชีวิตมาติดต่อขอรับศพ
กรมการท่องเที่ยว ได้ดำเนินการทันที ดังนี้
1. นายทะเบียนธุรกิจนำเที่ยวและมัคคุเทศก์ จะได้ออกคำสั่งเรียกให้ห้างหุ้นส่วนจำกัด ไทเกอร์ทัวริสท์เซอร์วิส ผู้ประกอบการธุรกิจนำเที่ยวไปให้ถ้อยคำ หากพบว่ามีการฝ่าฝืนกฎหมายจะได้ดำเนินการตามกฎหมายต่อไป
2. ได้ตรวจสอบสถานะการจดทะเบียน ห้างหุ้นส่วนจำกัด Tiger tourist service แล้ว พบว่าเป็นประเภททั่วไป สถานะปกติ ซึ่งทำประกันกับทาง บริษัท new hamsire Insurance ในกรณีเสียชีวิตจะคุ้มครองสูงสุด 1,000,000 บาท ตามกฎหมายที่กำหนด
ด้านการช่วยเหลือเยียวยา กรมการท่องเที่ยว ได้ประสานงานกองทุนช่วยเหลือเยียวยานักท่องเที่ยว และตรวจสอบข้อมูลการเยียวยาจากหน่วยงานที่เกี่ยวข้อง เบื้องต้นคาดว่าการช่วยเหลือเยียวยานักท่องเที่ยว กรณีเสียชีวิตจะได้รับ รายละ 2,200,000 บาท รายละเอียดดังนี้
1. กองทุนช่วยเหลือเยียวยานักท่องเที่ยว ของกระทรวงการท่องเที่ยวและกีฬา (พิจารณาเบื้องต้นแล้วเป็นไปตามหลักเกณฑ์) กรณีเสียชีวิต   300,000/คน
2. รถตู้ มีประกัน ดังนี้
1) พรบ.ภาคบังคับของบริษัท แอล เอ็ม จี ประกันภัย จำกัด (มหาชน) กรณีเสียชีวิต 300,000/คน
2) ประกันชั้น 1 ของบริษัท แอล เอ็ม จี ประกันภัย จำกัด (มหาชน) กรณีเสียชีวิต  500,000/คน
3) ประกันอุบัติเหตุเพิ่มเติม กรณีเสียชีวิต 100,000/คน
3. ห้างหุ้นส่วนจำกัด Tiger tourist service มีประกันของบริษัท new hamsire Insurance กรณีเสียชีวิต 1,000,000/คน
มาตรการ/แนวทาง การป้องกัน
1. กรมการท่องเที่ยวจะมีหนังสือแจ้งกำชับผู้ประกอบการธุรกิจนำเที่ยว ให้ปฏิบัติตามกฎหมายอย่างเคร่งครัด โดยต้องจัดหาพาหนะและบุคลากรที่เป็นไปตามมาตรฐานที่กฎหมายกำหนด จัดทำประกันภัยอุบัติเหตุให้กับนักท่องเที่ยว มัคคุเทศก์ และผู้นำเที่ยว
2. เสนอให้มีการหารือร่วมกันหน่วยงานที่เกี่ยวข้อง เช่น กรมการขนส่งทางบก ฯลฯ เพื่อหามาตรการในการดูแลความปลอดภัยในการเดินทางท่องเที่ยวของนักท่องเที่ยวต่อไป
3. กรมการท่องเที่ยวจะได้ประกาศกำหนดมาตรฐานธุรกิจนำเที่ยวเพิ่มเติม ตามมาตรา 12 (3) แห่ง พรบ.ธุรกิจนำเที่ยวและมัคคุเทศก์ พ.ศ. 2551 ให้พาหนะที่ใช้ในการนำเที่ยว ต้องมีบุคลากร มีลักษณะ และมีอุปกรณ์ที่ได้มาตรฐาน ตามที่กรมการท่องเที่ยวกำหนด
------------------------------

ที่มา : http://www.thaigov.go.th/news/contents/details/8062
