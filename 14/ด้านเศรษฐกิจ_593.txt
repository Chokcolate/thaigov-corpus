รัฐบาลไทย-ข่าวทำเนียบรัฐบาล-บริษัท ขนส่ง จำกัด ได้รับคะแนนประเมินคุณภาพและความโปร่งใสในการดำเนินงานของหน่วยงานภาครัฐ ปี 2559 จากสำนักงาน ป.ป.ช. 89.11 คะแนน

วันพุธที่ 7 มิถุนายน 2560
บริษัท ขนส่ง จำกัด ได้รับคะแนนประเมินคุณภาพและความโปร่งใสในการดำเนินงานของหน่วยงานภาครัฐ ปี 2559 จากสำนักงาน ป.ป.ช. 89.11 คะแนน
บริษัท ขนส่ง จำกัด (บขส.) กระทรวงคมนาคม ได้รับการตรวจประเมินคุณภาพและความโปร่งใสในการดำเนินงานของหน่วยงานภาครัฐ ปี 2559 จากสำนักงานคณะกรรมการป้องกันและปราบปรามการทุจริตแห่งชาติ
(สำนักงาน ป.ป.ช.) มีผลคะแนนการประเมินฯ 89.11 คะแนน อยู่ในระดับมีคุณธรรมและความโปร่งใสในการดำเนินงานสูงมาก
บขส. ได้ลงนามบันทึกความร่วมมือระหว่างสำนักงาน ป.ป.ช. สำนักงานคณะกรรมการนโยบายรัฐวิสาหกิจ และหน่วยงานรัฐวิสาหกิจ รวม 55 แห่ง เพื่อแสดงเจตนารมณ์การใช้ยุทธศาสตร์ชาติว่าด้วยการป้องกันและปราบปรามการทุจริตแห่งชาติร่วมกัน รวมถึงการขับเคลื่อนยุทธศาสตร์ชาติฯ และมาตรการป้องกันและปราบปรามการทุจริต โดย บขส. ได้เข้าร่วมการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity & Transparency Assessment : ITA) ตั้งแต่ปี 2557 ซึ่งได้รับการประเมินฯ 65.78 คะแนน ปี 2558 ได้รับการประเมินฯ 78.04 คะแนน คะแนนที่ได้รับอยู่ในระดับมีคุณธรรมและความโปร่งใสในการดำเนินงานสูง สำหรับปี 2559 บขส. ได้รับการประเมินฯ 89.11 คะแนน อยู่ในระดับมีคุณธรรมและความโปร่งใสในการดำเนินงานสูงมาก และเมื่อเปรียบเทียบกับปีที่ผ่านมา คะแนนที่ได้รับมีแนวโน้มดีขึ้นตามลำดับ แสดงถึงความร่วมแรงร่วมใจของผู้บริหารและพนักงาน ด้านความโปร่งใส คุณธรรม จริยธรรม รวมถึงความมุ่งมั่นที่จะกระทำตนให้เป็นประโยชน์แก่องค์กรและประเทศชาติด้วยความซื่อสัตย์
ทั้งนี้ โครงการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปี 2559 มีวัตถุประสงค์เพื่อประเมินผลด้านคุณธรรมและความโปร่งใสในหน่วยงานภาครัฐที่เข้ารับการประเมิน และเพื่อให้ข้อเสนอแนะการปรับปรุงและพัฒนาคุณธรรมและความโปร่งใส ซึ่งสำนักงาน ป.ป.ช. ได้ประเมินหน่วยงานภาครัฐที่อยู่ในความรับผิดชอบ จำนวนทั้งสิ้น 140 หน่วยงาน

ที่มา : http://www.thaigov.go.th/news/contents/details/4338
