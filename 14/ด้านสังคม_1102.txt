รัฐบาลไทย-ข่าวทำเนียบรัฐบาล-รมว.สธ. ห่วงใยผู้บาดเจ็บจากเหตุระเบิดกำชับโรงพยาบาลยะลาดูแลอย่างเต็มที่

วันจันทร์ที่ 22 มกราคม 2561
รมว.สธ. ห่วงใยผู้บาดเจ็บจากเหตุระเบิดกำชับโรงพยาบาลยะลาดูแลอย่างเต็มที่
รัฐมนตรีว่าการกระทรวงสาธารณสุขห่วงใยผู้ได้รับบาดเจ็บจากเหตุระเบิดที่ จ.ยะลา มอบผู้ตรวจราชการกระทรวง ลงพื้นที่กำชับดูแลรักษาผู้บาดเจ็บอย่างเต็มที่ ส่วนใหญ่อาการไม่รุนแรง นอนรักษาตัวที่โรงพยาบาล  7 ราย พร้อมส่งทีมจิตแพทย์ดูแล
เช้าวันนี้ (22 มกราคม 2561) จากเหตุระเบิดที่ตลาดสดพิมลชัย อ.เมือง จ.ยะลา นายแพทย์เจษฎา    โชคดำรงสุข ปลัดกระทรวงสาธารณสุข ให้สัมภาษณ์ว่า ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ห่วงใยผู้ได้รับบาดเจ็บจากเหตุการณ์นี้อย่างมาก และได้สั่งการให้นายแพทย์เจษฎา ฉายคุณรัฐ ผู้ตรวจราชการกระทรวงสาธารณสุข ลงพื้นที่เพื่อบริหารจัดการให้ผู้บาดเจ็บได้รับการดูแลรักษาพยาบาลอย่างเต็มที่ เบื้องต้นได้รับรายงานว่า (เวลา 9.00 น.) มีผู้เสียชีวิต ณ ที่เกิดเหตุ 3 ราย ได้รับบาดเจ็บนำส่งห้องฉุกเฉิน 23 ราย ซึ่งส่วนใหญ่อาการไม่รุนแรง ไม่มีรายใดต้องเข้าห้องผ่าตัดใหญ่ฉุกเฉิน มีอาการปวดหู   หูอื้อ จำนวน 16 ราย ส่งตรวจรักษาเป็นผู้ป่วยนอกกับแพทย์ผู้เชี่ยวชาญหู คอ จมูก และรับนอนรักษาตัวที่โรงพยาบาลเพียง 7 ราย มีบาดแผลถลอก ฟกช้ำ มีสะเก็ดระเบิดฝังบริเวณร่างกาย จะได้ทำความสะอาดตกแต่งบาดแผลต่อไป รวมทั้งได้ส่งทีมนักจิตวิทยาและจิตแพทย์เข้าร่วมดูแลผู้บาดเจ็บ ญาติผู้ได้รับบาดเจ็บและญาติผู้เสียชีวิตแล้ว
ทั้งนี้ โรงพยาบาลยะลาได้ประสานความร่วมมือโรงพยาบาลปัตตานี โรงพยาบาลตำรวจจังหวัดชายแดนใต้โรงพยาบาลศูนย์หาดใหญ่ ศูนย์แพทย์ทหารบก เตรียมพร้อมเพื่อรับสถานการณ์หากมีความรุนแรงเพิ่มเติม

ที่มา : http://www.thaigov.go.th/news/contents/details/9533
