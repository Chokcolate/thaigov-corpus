รัฐบาลไทย-ข่าวทำเนียบรัฐบาล-การจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่ 2 เพิ่มเติม

วันพุธที่ 17 พฤษภาคม 2560
การจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่ 2 เพิ่มเติม
การจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่ 2 เพิ่มเติม จำนวน 3,000 ล้านบาท จำหน่ายตั้งแต่วันที่ 22 พฤษภาคม – 31 สิงหาคม 2560
นายสุวิชญ โรจนวานิช ผู้อำนวยการสำนักงานบริหารหนี้สาธารณะ รายงานผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่ 2 วงเงิน 15,000 ล้านบาท ซึ่งเปิดจำหน่ายเมื่อวันที่ 8 พฤษภาคม 2560 ขณะนี้จำหน่ายได้ครบตามวงเงินที่ประกาศแล้ว และเนื่องจากยังมีความต้องการซื้อจากประชาชน รัฐมนตรีว่าการกระทรวงการคลังจึงเห็นชอบให้จัดสรรวงเงินจำหน่ายเพิ่มเติมจำนวน 3,000 ล้านบาท ตามรุ่นอายุและอัตราดอกเบี้ยเดิม คือเป็นพันธบัตรแบบไร้ใบตราสาร (Scripless) รุ่นอายุ 5 ปี อัตราดอกเบี้ยคงที่ร้อยละ 2.35 ต่อปี และอายุ 10 ปี อัตราดอกเบี้ยคงที่ร้อยละ 3.00 ต่อปี จำหน่ายตั้งแต่วันที่ 22 พฤษภาคม – 31 สิงหาคม 2560 ทั้งนี้ กระทรวงการคลังขอสงวนสิทธิ์ในการจำหน่ายให้แก่บุคคลธรรมดาที่ถือสัญชาติไทยหรือมีถิ่นที่อยู่ในประเทศไทยเท่านั้น รายละไม่เกิน 2,000,000 บาทต่อธนาคารตัวแทนจำหน่าย
ผู้สนใจสามารถซื้อพันธบัตรออมทรัพย์ของกระทรวงการคลังดังกล่าวได้ตั้งแต่เวลา 08.30 น. ของวันที่ 22 พฤษภาคม 2560 จนถึงเวลา 15.00 น. ของวันที่ 31 สิงหาคม 2560 หรือจนกว่าวงเงินจำหน่ายจำนวน 3,000 ล้านบาทจะหมดลง โดยสามารถทำรายการซื้อผ่านเคาน์เตอร์ธนาคารตัวแทนจำหน่ายทุกสาขา เครื่องถอนเงินอัตโนมัติ (ATM) และระบบ Internet Banking ของธนาคารตัวแทนจำหน่ายทั้ง 4 แห่ง ตามรายละเอียดดังนี้
ธนาคารกรุงเทพฯ    www.bangkokbank.com/ibanking
ธนาคารกรุงไทยฯ    www.ktbnetbank.com
ธนาคารกสิกรไทยฯ    https://online.kasikornbankgroup.com
ธนาคารไทยพาณิชย์ฯ    www.scbeasy.com
จึงขอประกาศให้ทราบโดยทั่วกัน
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5806
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3795
