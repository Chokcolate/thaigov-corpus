รัฐบาลไทย-ข่าวทำเนียบรัฐบาล-บริษัท วิทยุการบินแห่งประเทศไทย จำกัด รณรงค์การจุดบั้งไฟเพื่อความปลอดภัยทางการบิน

วันพุธที่ 24 พฤษภาคม 2560
บริษัท วิทยุการบินแห่งประเทศไทย จำกัด รณรงค์การจุดบั้งไฟเพื่อความปลอดภัยทางการบิน
บริษัท วิทยุการบินแห่งประเทศไทย จำกัด (บวท.) กระทรวงคมนาคม ร่วมมือกับหน่วยงานที่เกี่ยวข้องและส่วนราชการของจังหวัดในพื้นที่จัดงานประเพณีบุญบั้งไฟ ระหว่างเดือนพฤษภาคม - มิถุนายน ของทุกปี
และขอความร่วมมือการแจ้งขออนุญาตการจุดบั้งไฟ พลุ ตะไล โคมลอย โคมควัน หรือวัตถุในลักษณะเดียวกันก่อนการจัดงาน เพื่อความปลอดภัยในการเดินอากาศ
นางสาริณี อังศุสิงห์ กรรมการผู้อำนวยการใหญ่ บวท. กล่าวว่า บวท. ร่วมกับ กระทรวงมหาดไทย และหน่วยงานที่เกี่ยวข้อง เพื่อรณรงค์สร้างความเข้าใจกับประชาชน การจัดพื้นที่ (โซนนิ่ง) เฝ้าระวังพิเศษบริเวณโดยรอบท่าอากาศยาน และเส้นทางบิน รวมทั้งประชาสัมพันธ์ให้ประชาชนได้รับทราบถึงขั้นตอนการขออนุญาตการจุดบั้งไฟเพื่อความปลอดภัยด้านการบิน ซึ่งในปี 2560 บวท. สายการบินต่าง ๆ และหน่วยงานที่เกี่ยวข้อง ร่วมหารือและแจ้งย้ำไปยังหน่วยงานในพื้นที่ที่ร่วมประชาสัมพันธ์ให้ขออนุญาตจุดบั้งไฟไปยังหน่วยงานปกครองในพื้นที่ก่อนการจัดงาน เพื่อนำข้อมูลมาจัดทำเป็นข่าวประกาศนักบิน (NOTAM) และจัดทำเป็นแบบ Graphic NOTAM แสดงผลบ่งชี้ตำแหน่งของการจุดบั้งไฟ ที่เกิดขึ้นในพื้นที่ต่าง ๆ แบบ Real Time สำหรับใช้เป็นข้อมูลประกอบการตัดสินใจในการจัดทำแผนการบินและการทำการบินของนักบิน และเป็นข้อมูลให้กับเจ้าหน้าที่ควบคุมจราจรทางอากาศเพื่ออำนวยความสะดวกแก่สายการบินในแต่ละเที่ยวบิน
สำหรับการขออนุญาตจุดบั้งไฟ ประชาชนหรือผู้จัดงานต้องยื่นหนังสือขออนุญาตจุดบั้งไฟ ได้ที่อำเภอและจังหวัด โดยแจ้งรายละเอียดพื้นที่การจุดบั้งไฟ ระบุที่ตั้ง หมู่บ้าน ตำบล อำเภอ วัน เวลาเริ่มต้น และสิ้นสุดการจัดงาน วัสดุอุปกรณ์ในการทำ ขนาดความสูงและจำนวน รวมถึงชื่อผู้จัดงาน โดยสามารถดาวน์โหลดแบบฟอร์ม ได้ที่ www.aviation.go.th โดยต้องแจ้งอย่างน้อย 7 วัน ก่อนทำการจุดทุกครั้ง
ทั้งนี้ จากการรณรงค์ให้แจ้งขออนุญาตก่อนจุดบั้งไฟมาอย่างต่อเนื่อง พบว่า สถิติการพบเห็นบั้งไฟนอกพื้นที่ออกประกาศ NOTAM จากการรายงานของนักบินลดลง เมื่อเปรียบเทียบระหว่าง ปี 2558 มีแจ้งพบเห็น 36 ครั้ง ปี 2559 ได้รับแจ้งพบเห็น 22 ครั้ง แสดงให้เห็นว่าประชาชนเห็นถึงความสำคัญของความปลอดภัยในการเดินทางทางอากาศ โดยให้ความร่วมมือแจ้งขออนุญาตการจุดบั้งไฟไปยังหน่วยงานปกครองในพื้นที่ เพื่อให้วิถีไทยและประเพณีอันดีงามสามารถคงอยู่ควบคู่กับการเดินทางทางอากาศอย่างปลอดภัย

ที่มา : http://www.thaigov.go.th/news/contents/details/3971
