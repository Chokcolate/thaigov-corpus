รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวเด็กสาววัย 18 ปี และเด็กหญิงวัย 12 ปี ต้องรับภาระลำพังดูแลพ่อ-แม่ที่พิการ และสติไม่สมประกอบ ที่ จ.ปราจีนบุรี และ จ.บุรีรัมย์

วันอังคารที่ 15 สิงหาคม 2560
รมว.พม. กำชับ จนท. เร่งช่วยเหลือครอบครัวเด็กสาววัย 18 ปี และเด็กหญิงวัย 12 ปี ต้องรับภาระลำพังดูแลพ่อ-แม่ที่พิการ และสติไม่สมประกอบ ที่ จ.ปราจีนบุรี และ จ.บุรีรัมย์
รมว.พม. กำชับ จนท. เร่งช่วยเหลือครอบครัวเด็กสาววัย 18 ปี และเด็กหญิงวัย 12 ปี ต้องรับภาระลำพังดูแลพ่อ-แม่ที่พิการ และสติไม่สมประกอบ ที่ จ.ปราจีนบุรี และ จ.บุรีรัมย์
วันนี้ (15 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 691/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กสาววัย 18 ปี รับภาระเพียงลำพังดูแลพ่อที่พิการขาด้วน และแม่ที่ป่วยเส้นเลือดในสมองแตก นอนป่วยติดเตียง ไม่สามารถช่วยเหลือตัวเองได้ พร้อมยายแก่ชราพิการตาบอด 1 ข้าง และน้องวัยกำลังเรียนอีก 2 คน โดยมีอาชีพเก็บของเก่าขาย เพื่อหารายได้เลี้ยงดูครอบครัว ที่อำเภอประจันตคาม จังหวัดปราจีนบุรี และกรณีเด็กหญิงวัย 12 ปี ครอบครัวมีฐานะยากจน ต้องรับภาระดูแลพ่อและแม่ที่มีอาการป่วยทางจิต และพี่สาวที่มีสติไม่สมประกอบ ซึ่งบางครั้งผู้เป็นแม่ไม่สามารถควบคุมอารมณ์ได้ ลงมือทุบตีทำร้ายร่างกายเด็กหญิงเป็นประจำ ทั้ง 4 ชีวิต อาศัยในกระต๊อบสภาพเก่า ทรุดโทรม มีเพียงเบี้ยยังชีพคนพิการใช้ประทังชีวิต ที่จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ปราจีนบุรี และ พมจ.บุรีรัมย์ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็ก คนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว และการปรับปรุงสภาพที่อยู่อาศัย ให้ถูกสุขลักษณะ มีความมั่นคง และปลอดภัย พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิ ตามกฎหมายและตามความเหมาะสม เพื่อพัฒนาคุณภาพชีวิตที่ดีในระยะยาว อีกทั้ง ให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับเด็กสาววัย 15 ปี ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุด ทำงานรับจ้างแบกหน่อสับปะรด เก็บผักขาย และรับสอนพิเศษให้กับเด็กในหมู่บ้าน เพื่อหารายได้จุนเจือครอบครัว ซึ่งผู้เป็นพ่อเคยประสบอุบัติเหตุจนกระดูกหน้าแข้งหัก และลูกสะบ้าหัวเข่าหลุด ทำให้ไม่สามารถทำงาน หนักได้ อีกทั้งมีอาการติดสุรา มีเพียงผู้เป็นแม่ที่ทำหน้าที่เป็นเสาหลักหาเลี้ยงครอบครัว ที่อำเภอปราณบุรี จังหวัดประจวบคีรีขันธ์ นั้น ตนขอชื่นชมในความขยันหมั่นเพียร กตัญญู มุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก ถึงแม้มีอุปสรรคในการดำเนินชีวิต นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดประจวบคีรีขันธ์ (พมจ.ประจวบคีรีขันธ์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการศึกษาของเด็กสาวในระยะยาว รวมทั้ง ให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/5923
