รัฐบาลไทย-ข่าวทำเนียบรัฐบาล-นายกรัฐมนตรี  เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยม และดีเด่นในการป้องกันและแก้ไขปัญหายาเสพติด ประจำปี 2560  วันศุกร์ที่ 23 มิถุนายน 2560

วันพฤหัสบดีที่ 31 สิงหาคม 2560
นายกรัฐมนตรี  เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยม และดีเด่นในการป้องกันและแก้ไขปัญหายาเสพติด ประจำปี 2560  วันศุกร์ที่ 23 มิถุนายน 2560
คำกล่าวพลเอก ประยุทธ์  จันทร์โอชา นายกรัฐมนตรี  เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2560
คำกล่าวพลเอก ประยุทธ์  จันทร์โอชา นายกรัฐมนตรี
เป็นประธานในพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยม
และดีเด่นในการป้องกันและแก้ไขปัญหายาเสพติด ประจำปี 2560
ณ ตึกสันติไมตรี (หลังนอก) ทำเนียบรัฐบาล
วันศุกร์ที่ 23 มิถุนายน 2560  เวลา 09.00 น.
................
กราบนมัสการพระคุณเจ้า
คณะรัฐมนตรี
คณะกรรมการป้องกันและปราบปรามยาเสพติด
เลขาคณะกรรมการ
ปลัดกระทรวงยุติธรรม
ผู้ว่าราชการจังหวัด
ผู้บริหาร  ผู้แทนส่วนราชการ
องค์กรปกครองส่วนท้องถิ่น
องค์กรภาคธุรกิจเอกชน
ตลอดจนสื่อมวลชนที่เคารพรักทั้งหลาย
วันนี้ก็เป็นอีกวันหนึ่งที่พวกเราจะมาร่วมกันแสดงความยินดี และให้เกียรติในการทำพิธีมอบโล่ประกาศเกียรติคุณบุคคลและองค์กรที่มีผลงานยอดเยี่ยมและดีเด่นในการป้องกันและแก้ไขปัญหายาเสพติด ประจำปี 2560 ในวันนี้ ซึ่งหลายท่านก็ได้ดูจากวีดิทัศน์ไปแล้ว ก็จะเห็นว่ามีความสำคัญกับโลกใบนี้อย่างไร  โดยเฉพาะอย่างยิ่งประเทศไทย ประเทศอาเซียนทั้งหมดก็จะต้องเผชิญปัญหานี้มาด้วยกัน และในช่วงเวลาที่ผ่านมาและในอนาคต ซึ่งหลาย ๆ อย่างจำเป็นจะต้องมีการปรับรูปแบบและกระบวนการในการทำงานในมากยิ่งขึ้น ซึ่งทุกคนทราบอยู่แล้วว่า องค์การสหประชาชาติได้กำหนดให้วันที่ 26 มิถุนายนของทุกปีนั้น  เป็นวันต่อต้านยาเสพติดโลก ทั้งนี้เพื่อจะแก้ไขปัญหาป้องกันยาเสพติด  และก็ย้ำเตือนให้คนไทยทุกคนได้ตระหนักรู้ทั้งข้าราชการ ประชาชน ประชาสังคม ธุรกิจเอกชน ได้ตระหนักถึงความสำคัญของปัญหายาเสพติดเป็นปัญหาของคนไทยทั้งชาติ ซึ่งจะเกี่ยวพันไปในหลาย ๆ วงการด้วยกัน  ดังนั้น กระทรวงยุติธรรม  สำนักงานคณะกรรมการป้องกันและปราบปรามยาเสพติดที่ได้จัดงานในวันนี้เป็นครั้งที่ 24 ซึ่งจัดมาแล้ว ปัญหายาเสพติดก็ยังมีอยู่จะให้หมดสิ้นก็ไปได้ยาก  ยังมีการการพัฒนาในการผลิต  การส่ง การค้าขายต่าง ๆ มากมาย  เราจำเป็นต้องปรับรูปแบบของเราในการทำงาน   เราต้องเตรียมรับการเปลี่ยนแปลงเครือข่ายต่าง ๆ มากมายที่มีการพัฒนาเราต้องตามให้ทันเขา แล้วเราต้องเดินหน้าไปในเชิงรุกด้วย เพราะมีทั้งการป้องกัน ปราบปราม และฟื้นฟู เพราะฉะนั้นในเรื่องของอันตรายทุกคนทราบดีอยู่แล้ว ก็มีหลายท่านโดยเฉพาะผู้เสพอาจจะยังไม่ทราบ   อาจจะไม่รู้เท่าทันที่ควรหรือมีปัญหาภายในของตัวเองและครอบครัว  ปัญหาของตนเองและถูกบิดเบือนถูกชักจูงไปโดยรู้เท่าไม่ถึงการณ์บ้าง  อย่างไรก็ตาม  การทำงานของพวกเราในวันนี้นั้น  ตลอดท่านที่มาและไม่ได้มาก็มีผลงานประจักษ์มากขึ้นตามลำดับ
ผมขอชื่นชมทั้งบุคคลและองค์กรที่ได้รับรางวัลที่มีคุณค่าในวันนี้ เพราะถือเป็นรางวัลที่มีคุณค่าเพราะผมมามอบเอง  และที่เหลือรัฐมนตรีก็มอบถือว่าเป็นการให้เกียติซึ่งกันและกัน ถ้าใครมาได้ก็ควรจะมาด้วยตัวเอง ฉะนั้นการทำหน้าที่เพื่อส่วนร่วมในการแก้ไขปัญหายาเสพติดนั้นมีหลายอย่างด้วยกัน
สิ่งแรกที่ผมเป็นกังวล คือ เรื่องความปลอดภัยของเจ้าหน้าที่และประชาชนที่ไม่ได้มีส่วนเกี่ยวข้องในกรณีที่มีการบังคับใช้กฎหมายมีการใช้อาวุธ มีการใช้มาตรการทางกฎหมายทำให้เกิดผลกระทบกับประชาชนผู้บริสุทธิ์   สิ่งนี้เป็นสิ่งที่ผมอยากจะให้ทุกคนพึงระลึกเสมอว่า   ไม่ว่าจะทำอะไรก็ตามเราจะต้องทำให้เกิดการสูญเสียให้น้อยที่สุด และทำให้เป็นไปตามกระบวนการของกฎหมาย และหลักฐานต่าง ๆ จะต้องสามารถดำเนินการตามคดีได้ในที่สุด  แสดงให้เห็นถึงความตั้งใจของพวกท่านที่อุทิศตนเสียสละแรงกาย แรงใจ ความรู้ สติปัญญา ในการแก้ปัญหามาโดยตลอด ก็ถือว่าขอให้ทุกคนมีความภาคภูมิใจ  ในการที่จะทำคุณประโยชน์ให้แก่สังคมและประเทศชาติ  ประเทศชาติของเราต้องการคนทั้ง 68 ล้านคน  เกือบ 70 ล้านคนช่วยกันทำทุกเรื่อง   เรื่องใดที่สำคัญก็ช่วยกันมากหน่อย   เรื่องยาเสพติดถือเป็นวาระแห่งชาติ เราจะปล่อยปะละเลยไม่ได้
รัฐบาลมีความมุ่งมั่นที่จะแก้ไขปัญหาของประเทศ  ไม่ว่าจะเรื่องการลดความเหลื่อมล้ำ  การสร้างความเป็นธรรม    การกระจายรายได้  การพัฒนาโครงสร้างพื้นฐาน  การลงทุนเพื่ออนาคต ซึ่งจำเป็นจะต้องทำวันนี้  ถ้าเราไปรอทีหลังก็ไม่ได้  เพราะฉะนั้นหลายอย่างก็จะอยู่ในขั้นตอนของการดำเนินการหรือการวางแผน หรือการปฏิบัติอะไรก็แล้วแต่  ในส่วนของยาเสพติดนั้นมันจะทำให้ปัญหาเหล่านี้แก้ไขไม่ได้   ถ้าหากว่าสังคมเราไม่เข้มแข็ง  ไม่มีความเข้มแข็งที่เพียงพอ  ไม่ว่าจะในเด็ก  เยาวชนหรือผู้ใหญ่อะไรก็ตาม ก็จะทำให้ความเข้มแข็งทางสังคมลดลงการทำงาน การสร้างประสิทธิภาพของตัวเอง การสร้างทรัพยากรมนุษย์  การศึกษาตามกันไปหมด  สิ่งเหล่านี้อยากให้ทุกคนช่วยกันคิดว่า อย่ามามองว่าเฉพาะปัญหายาเสพติดดูเรื่องยาเสพติด  ไม่ได้ มันจะไปเกี่ยวพันกับเรื่องอะไรบ้าง  ถึงจะเรียกว่าการทำงานตั้งแต่การบูรณาการ ซึ่งคงต้องใช้การทำงานของหลาย ๆ หน่วยงาน วันนี้มีทั้งหมดทั้งภาครัฐ  ภาคเอกชน   ภาคประชาสังคม   ซึ่งผมได้เน้นไปแล้วว่า การทำงานต้องแบบประชารัฐ  ข้าราชการก็ทำในกรอบของนโยบาย กฎหมาย  ในส่วนของภาคประชาชนก็ทำงานกับประชารัฐในเชิงป้องกัน การเฝ้าระวัง   ในส่วนของการปราบปรามเป็นเรื่องของเจ้าหน้าที่  ในเรื่องของการฟื้นฟูมีหลายส่วนด้วยกันที่เกี่ยวข้องทั้งภาครัฐ ภาคเอกชน ภาคประชาชน  โดยเฉพาะอย่างยิ่งกลไกของกระทรวงมหาดไทยที่จะต้องดูแลเรื่องเหล่านี้ร่วมกับกระทรวงยุติธรรมด้วยทั้งหมด  ทั้งนี้  ถ้าเราแก้ปัญหายาเสพติดได้ ความเข้มแข็งของสังคมก็จะเกิดขึ้น ความร่วมมือก็เกิดขึ้น   เพราะฉะนั้นการลดความเลื่อมล้ำ การสร้างความเป็นธรรมก็จะเกิดขึ้นมาตามลำดับ   ถ้าทุกคนมีความร่วมมือและเข้าใจถึงประเด็นปัญหาของประเทศ  โดยเฉพาะอย่างยิ่งเรื่องยาเสพติดถือเป็นภัยร้ายแรงและทำลายชีวิตของประชาชนเป็นอย่างมาก บางคนเสพไปก็ไม่รู้ลองไปครั้งหนึ่งหรือสองครั้งก็ติด แล้วเลิกไม่ได้  พ่อแม่ก็มีปัญหาต้องมาหาเงินเท่าไหร่ก็ไม่พอ   วันหน้าก็อย่างที่ทราบดีอยู่แล้ว มีการฆ่ากัน มีการยิงกัน  มีการแย่งชิงทรัพย์ ต้องมองภาพนั้นไปอย่ามองแค่เรื่องยาเสพติดนั่นแหละคือปัญหาของสังคม อีกประการหนึ่งคือ เศรษฐกิจจะเกิดปัญหาส่วนหนึ่งเกิดจากการค้าขาย การทำสิ่งที่ผิดกฎหมายเงินเหล่านี้ได้ออกแพร่กระจายอยู่ในสังคมเป็นจำนวนมาก  ถ้าเราปราบปรามตรงนี้ไปก็จะเกิดผลกระทบกับประชาชนระดับล่าง ซึ่งจะได้เงินส่วนนี้โดยรู้ตัวและไม่รู้ตัวก็ตาม เพราะเป็นเงินใช้จ่ายที่ผิดกฎหมาย
วันนี้เราต้องสร้างความเข้าใจให้กับสังคมให้รับทราบด้วย   ก็ต้องแลกเอาเหมือนกันว่า เราจะมีเงินใช้ไม่ว่าจะถูกหรือผิดแต่ขณะเดียวกันมีการแพร่ระบาดยาเสพติด อาชญากรรมผิดกฎหมายความไม่สงบสุขเกิดขึ้นเหล่านี้ ต้องมาชั่งน้ำหนักให้ดีว่าจะดำรงชีวิตได้อย่างไร ซึ่งพระบาทสมเด็จพระเจ้าอยู่หัวรัชกาลที่ 9 ทรงพระราชทานไว้ คือ ความพอเพียงเมื่อพอเพียงก็รู้จักแบ่งปัน ขอให้ทุกคนสร้างภูมิคุ้มกันที่ดีทั้งในสังคม ตัวเอง ชุมชน ครอบครัว และประเทศชาติก็จะเจริญเติบโตก้าวหน้า  การดิ้นรนเพื่อเอาตัวรอดในการดำรงชีพ เป็นเรื่องธรรมดาที่ทุกคนต้องเผชิญกันอยู่แล้ว และรัฐบาลมีหน้าที่ปัญหาตรงนั้นอย่างไรก็ตาม ผมคาดหวังว่าในระยะเวลาต่อไปนี้ ที่รัฐบาลนี้ยังคงทำหน้าที่อยู่ผลงานที่จะต้องปรากฎมากยิ่งขึ้น เรื่องของการป้องกันและปราบปรามและการฟื้นฟูทั้งระบบด้วยความร่วมมือของหน่วยงานที่เกี่ยวข้องที่มีงบประมาณ ที่มีแผนงาน ที่มีแผนคน และการบูรณาการที่ต้องใช้ทั้งแผนงาน แผนคน และแผนเงินทั้งหมด ที่ต้องทำงานร่วมกันหลายกิจกรรมใช้หน่วยปราบปรามยาเสพติดอย่างเดียวไม่ได้
วันนี้เราได้ทำแผนประชารัฐร่วมใจสร้างหมู่บ้าน สร้างชุมชน มั่นคงปลอดภัยยาเสพติด 2559 – 2560    จริง ๆ แล้วยุทธศาสตร์ชาติต้องเดินหน้าประเทศให้ผ่านพ้นจากประเทศที่มีรายได้ปานกลางให้เร็วที่สุด และใน    20 ปี เราจะต้องเป็นประเทศในโลกที่ 1 คำว่าโลกที่ 1 คือ มีรายได้เพียงพอเป็นประเทศผู้ให้เขา เป็นประเทศที่มีบทบาทในเวทีโลกคือการวางยุทธศาสตร์ชาติเป็นตั้งแต่นั้นไม่ใช่เป็นอย่างที่มาพูดจากันแบบไม่เข้าใจคงไม่ใช่แบบนั้นถือว่า   วันนี้วางแผนงานเรามองประเทศไว้ถึงปี 2579 เรื่องวิสัยทัศน์คือความมั่นคง มั่นคั่ง ยั่งยืน ซึ่งในนั้นมีทั้งความมั่นคง เศรษฐกิจ สังคมกับกฎหมายกระบวนยุติธรรมต่างประเทศเยอะแยะไปหมด เพื่อจะลดความเหลื่อมล้ำในเรื่องของรายได้ ไม่ใช่เรื่องของชนชั้นใด ๆ ทั้งสิ้น เราจะต้องลดช่องว่างตรงนั้นให้ได้ ซึ่งปัญหายาเสพติดนั้น เป็นหัวใจสำคัญในการที่จะช่วยเหลือแก้ไขให้ได้ในระดับพื้นที่อย่างที่ผมพูดไปมีหลายปัจจัยด้วยกัน ขอให้ทุกกระทรวงทบวงกรมที่ได้เกี่ยวข้องในเรื่องนี้ช่วยเหลือซึ่งกันและกันทุกมาตรการอย่ามองว่ามีเงินตรงนี้แล้วใช้ตรงนี้อย่างเดียวไม่ได้มีเงินตรงนี้แต่ทำงานได้หลายอย่างช่วยกันสนับสนุนซึ่งกันและกันที่เรียกว่าการบูรณาการไม่ใช่ประชุมร่วมกันเฉย ๆ และคุยกันต้องบูรณาการทั้งแผนเงิน แผนคน และแผนงาน เงิน คนงานจะได้ลดภาระ ยกตัวอย่างง่าย ๆ แค่การเก็บขยะ การขจัดผักตบชวา ถ้าทุกคนต่างมอบหมายหน้าที่ให้คนรับผิดชอบโดยตรงทำไม่ไหวหรอกครับ คนเก็บเท่าไร คนทิ้งเท่าไรหรือผักตบชวาเกิดขึ้นที่ไหนบ้าง  เจ้าหน้าที่มีหน้าที่เข้าไปดูแลแต่ละพื้นที่ ๆ ซึ่งต้องกวดขันให้รับผิดชอบให้ได้ ทุกอย่างเกิดขึ้นที่ต้นทางทั้งสิ้น คือ ชุมชน หมู่บ้าน ประชาชนถ้าทุกคนช่วยกันเรื่องขยะ ช่วยเรื่องผักตบชวาไม่เป็นภาระมากหรอก ต่อไป ถ้าไม่เก็บมาก็มีเรื่องกัน เจ้าหน้าที่ ที่เกี่ยวข้องต้องรับผิดชอบอย่าโยนหน้าที่รับผิดชอบการดูแลประเทศชาติให้กับหน่วยงานใดหน่วยงานหนึ่งเป็นหน้าที่ของคนไทยทุกคน
รัฐบาลเป็นผู้รับผิดชอบในการกำหนดนโยบายจัดงบประมาณ อนุมัติแผนงานเพราะฉะนั้นไปด้วยกันได้ อยากฝากไว้ขอให้ทุกหน่วยงานเอาทุกงานกิจกรรมมาคลี่ออกดูว่าเราจะช่วยกันได้อย่างไร ทั้งในระดับนโยบาย ระดับพื้นที่ ระดับการขับเคลื่อน ติดตาม ประเมินผลจะได้เกิดประสิทธิผลมากขึ้น การจัดตั้งกลไกต่าง ๆ ตามความเหมาะสมในทั้ง 3 มาตรการป้องกันปราบปรามและฟื้นฟูจะต้องเหมาะสมกับคนที่เหมาะสมในการทำงานมีผลงานปรากฎและสนับสนุนให้เขาโตขึ้น
วันนี้ผมมุ่งหวังว่าในการมอบรางวัลจากรัฐมนตรีทุกครั้ง ผมต้องการเห็นทุกภาคส่วนร่วมในการรับรางวัลไม่ว่าจะเป็นภาครัฐ ไม่ใช่เฉพาะข้าราชการอย่างเดียว เพราะทำงานอย่างเดียวไม่สำเร็จหรอกครับ ต้องมีหลาย ๆ ส่วนด้วยกันศาสนาก็มีพระคุณเจ้า เรื่องของผู้นำท้องถิ่นในส่วนของ NGO เหล่านั้นคือคนไทยทั้งสิ้น เรารังเกียจหรืองอนใครไม่ได้ จะได้ลดปัญหาที่เกิดขึ้นในสังคมเกิดการปรองดองสมานฉันท์อย่างแท้จริง ด้วยการทำงานร่วมกันก่อนไม่อย่างนั้นก็ขัดแย้งกัน เรื่องการเมือง เรื่องต่าง ๆ มากมาย และทำไม่สำเร็จสักอย่าง ผมก็อยากพูดให้ทุก ๆ ท่าน ฟังนะครับ
ในเรื่องของยุทธการณ์การปิดล้อมการตรวจค้นอะไรต่าง ๆ ก็ต้องไปปรับมาตรการให้เหมาะสม มีมาตรการเฉพาะไปทำให้ชัดเจน เพราะว่าโดยเฉพาะอย่างยิ่งเจ้าหน้าที่ทั้งตำรวจ ทหาร หรือแม่แต่ฝ่ายปกครองต้องมีแผนกำหนดการเผชิญเหตุให้ชัดเจนว่า กรณีอย่างนี้จะใช้อย่างไร จะทำอย่างไร การเข้า การวางกำลัง การปฏิบัติเมื่อมีการต่อสู้หรือไม่ต่อสู้ เพราะไม่อย่างนั้นเมื่อถึงเวลาแล้วมันฉุกละหุก เพราะทุกคนหรือหลายคนก็ไม่ได้ฝึกไม่ได้หัดมา เพราะอย่างนั้นก็ฝากทาง ปปส. ช่วยดูด้วยว่าจะทำอย่างไร จะมีหลักสูตรมีคำแนะนำในเรื่องนี้ให้กับเจ้าหน้าที่ต่าง ๆ เพราะว่าบางทีก็อันตราย ผมเห็นส่วนใหญ่บางที่ก็ไม่ได้คาดคิดว่าฝ่ายนั้นจะต่อสู้ เสร็จแล้วก็เสียชีวิต แสดงให้เห็นว่ามาตรการยังไม่สมบูรณ์ 100 เปอร์เซ็นต์ มันต้องมีขั้นมีตอนในการดำเนินการ แล้วก็การไล่ติดตามอะไรต่าง ๆ ก็เห็นมีปัญหา ก็เคยมีผลกระทบกับผู้บริสุทธิ์ด้วยอะไรด้วย เหล่านี้คือสิ่งที่ทุกคนไม่อยากให้เกิด ผมก็พูดแทนข้าราชการ แทนตำรวจ แทนทหาร เขาไม่อยากให้เกิดหรอกครับ เขาไม่ได้ถูกสร้างมาเพื่อให้ฆ่าคน แต่วันนี้มันมีการต่อสู้ขึ้นมา แล้วจะทำอย่างไรหรือมาตรการที่จะทำให้เกิดความปลอดภัยทั้งตัวเอง หรือแม้กระทั่งผู้ต้องหา เราก็ไม่ต้องไปหวังจะต้องไปวิสามัญอะไรทั้งสิ้น เว้นแต่มีการต่อสู้กันก็ว่ากันไปตามนั้น สิ่งเหล่านี้มันต้องคู่กันให้ชัดเจนนะครับแล้วก็มีมาตรการ มีแผนการปฏิบัติให้รัดกุม จะลดปัญหาการสูญเสียในส่วนของผู้สูญเสีย ผมขอแสดงความเสียใจอีกครั้งหนึ่งด้วยใจจริง ทุกวันเรามีการสูญเสียเจ้าหน้าที่ไปจำนวนมาก อันนั้นแสดงให้เห็นถึงว่าเขาได้ทุ่มเทเสียสละไม่ใช่ว่าเขาต้องการที่จะให้ปัญหามีอยู่ต่อไป แล้วผู้บังคับบัญชาต้องการผลประโยชน์ ผมว่าคิดยังนี้ไม่ได้ เพราะฉะนั้นสิ่งเหล่านี้เป็นสิ่งที่ต้องช่วยกันทั้งหมด แต่เขาได้เสียสละชีวิตให้เราไปแล้ว เราก็ต้องทำอย่างไรให้เขาเสียชีวิตให้น้อยลง ทำอย่างไรจะให้เจ้าหน้าที่เสียชีวิตน้อยลง ทำอย่างให้ประชาชนผู้บริสุทธิ์จะเสียชีวิตให้น้อยลง วันนี้เราก็ทุกคนก็ขอให้มั่นใจว่าฝ่ายความมั่นคงเขาก็ทุ่มเทเสียสละอยู่แล้ว ก็เห็นได้ว่าทุกวันเขาก็ต้องเอาชีวิตเสี่ยงทุกวัน เพื่ออะไร ก็เพื่อให้ประชาชนเขาปลอดภัย แต่ในการทำงานในลักษณะนี้ก็ต้องมีการสูญเสียเป็นเรื่องธรรมดา อันนี้ก็ต้องขอบคุณทั้งครอบครัว ภรรยา บุตร พี่น้อง พ่อแม่ และทุกคนด้วย และก็ขอให้ภูมิใจ ความภูมิใจมันอยู่ในใจของเราทุกคน เหมือนผม เหมือนหลาย ๆ ท่านที่เป็นข้าราชการ เขาก็ภูมิใจในการทำหน้าที่ของข้าราชการ เจ้าหน้าที่ทหาร เพราะเมื่อเกษียณมาแล้ว เมื่อหมดหน้าที่ไปแล้ว เราทำอะไรสำเร็จไปแล้วบาง มานั่งทบทวนมันก็เป็นความสุขนะ แต่เป็นความสุขของตัวเอง ของครอบครัวเรา ซึ่งอาจจะไม่ได้เงินได้ทองอะไร ทุกคนจะต้องภูมิใจเมื่อเราได้ทบทวนเมื่อถึงอายุ 60 ไปแล้ว เราทำอะไรมาแล้วดีบ้าง เลวบ้าง ก็มาดูว่ามันมากมันน้อยไปอย่างไรนะครับ
วันนี้ก็ต้องขอขอบคุณทางมูลนิธินะครับ ที่ท่านพลตำรวจเอก เภา สารสิน ที่ได้สนับสนุนในเรื่องกิจการเหล่านี้มาโดยตลอด อันนี้ก็ถือเป็นตัวอย่างที่ดีนะครับ  คือที่ พระบาทสมเด็จพระเจ้าอยู่หัวที่ท่านรับสั่งไว้ ถ้ามี ถ้ายังไม่พอ ก็หาให้พอ พอแล้วก็แบ่งปัน เพราะฉะนั้นสิ่งเหล่านี้เป็นสิ่งที่ทุกคนต้องทำความเข้าใจกับปรัชญาเศรษฐกิจพอเพียงของ พระบาทสมเด็จพระเจ้าอยู่หัว ที่ท่านทรงพระราชทานให้คนไทยมาหลาย 10 ปีมาแล้ว ต่างชาติเอาไปใช้แล้ว คนไทยก็ยังติดอยู่ในหลาย ๆ เรื่องด้วยกัน โดยเฉพาะอย่างยิ่งเรื่องรายได้ที่ไม่เพียงพอ เรื่องการบังคับใช้กฎหมาย ซึ่งก็มีผลกระทบกับผู้มีรายได้น้อยนั้นและ แต่ถ้าทุกคนมาจัดให้เข้าที่เข้าทางทั้งหมด ในระยะแรกอาจจะลำบากหน่อย แต่ต่อไปก็จะโอกาสก็จะเปิดมากขึ้น เหมือนเปิดพื้นที่ให้มากขึ้น คนที่ได้ก็ต้องมากกว่าคนที่ไม่ได้ วันนี้คนที่ได้ยังน้อย แต่คนที่ไม่ได้มากกว่า ก็เพราะไม่ได้ยึดถือกฎหมาย อันนี้เราก็คงไม่โทษใคร วันนี้ก็อยากขอความร่วมมือพวกเราให้แก้ปัญหาในหลาย ๆ ปัญหาไปด้วยควบคู่ไปกับเรื่องปัญหายาเสพติด เราจะต้องนำพาประเทศไทยไปสู่ Thailand 4.0 คำว่า Thailand 4.0 มันเป็นโมเดลหนึ่งที่จะทำให้ทุกคนทั้งประเทศได้เข้าใจว่าประเทศไทยมันควรที่จะเปลี่ยนผ่านไปหรือไม่ ในการที่ไปสู่ประเทศที่มีความมั่นคง มั่งคั่ง อย่างยั่งยืน อย่างนั้นจึงต้องมีอะไรเป็นสโลแกนขึ้นมาที่จะแนะนำให้คนทั้งประเทศเข้าใจ แต่เรามีคนไทยทั้ง 1.0 - 2.0 - 3.0 อยู่ด้วย 1.0 ก็ใช้แรงงาน 2.0 ใช้เครื่องจักรขนาดเบา 3.0 มีเครื่องจักรขนาดหนัก อย่างโรงงานอุตสาหกรรมในวันนี้ เราอยู่แค่ตรงนี้เอง เพราะฉะนั้นเราต้องเดินหน้าไป 4.0 เพื่อสร้างเศรษฐกิจใหม่ขึ้นมาใน 4.0 ทั้งนี้เมื่อรายได้ดีขึ้น การลงทุนรัฐวิสาหกิจพื้นฐาน การลงทุนรถไฟ รถไฟฟ้า รถไฟไทย-จีน อะไรก็แล้วแต่ หรือรถไฟความเร็วสูง นั้นคือการเตรียมการไปสู่ 4.0 วันนี้จึงต้องมีการเตรียมเรื่องเหล่านี้เอาไว้ เพราะรอบบ้านเราเขาทำกันหมด ต้องมีการลงทุนเพื่ออนาคตพร้อมกับการจัดสรรงบประมาณหรือแบ่งงบประมาณดูแล 3.0  2.0 และ1.0  ให้เขาโตในแท่งของเขาให้ได้ Smart 1  Smart 2  และ Smart 3  และทั้งหมดเมื่อวันหน้า 4.0 ก้าวไป 5.0 เราก็ต้องมาไล่ไปเหมือนเดิมตั้งแต่ 1.0 ถึง 4.0 จนไปถึง 5.0 ต้องมีอะไรที่สร้างความเข้าใจร่วมกัน เป็นการมองอนาคตร่วมกัน เป็นการกำหนดวิสัยทัศน์ร่วมกันว่า อีก 20 ปีข้างหน้า เราต้องการให้บ้านเมืองของเราเป็นอย่างไร ซึ่งเรียกว่า วิสัยทัศน์ โดยต้องเดินไปตามนั้น รัฐบาลก็จะมีแผน 4.2  แผนสภาพัฒน์ฯ 12 13 14 15  ซึ่งกำหนดเป็นกรอบกว้างๆ ซึ้งเป็นหน้าที่รัฐบาลทุกรัฐบาลที่จะต้องเอากรอบเหล่านั้นมาจัดสรรแผนงาน แผนคน แผนงาน แผนเงิน เพื่อจะขับเคลื่อนบูรณาการไปสู่เป้าหมายที่วางไว้ทุกปี หรือทุก 5 ปี และฝากทุกคนทำความเข้าใจในเรื่องเหล่านี้ด้วย เพราะยังมีบางส่วนที่ยังไม่เข้าใจ
เรื่องการป้องกันยาเสพติดนอกจากพื้นที่ท้องถิ่นแล้ว สิ่งสำคัญคือจากชายแดนเข้าสู่ประเทศไทยเรา ได้มีกองกำลังต่างๆ โดยเฉพาะอย่างยิ่งภาคประชาชนในพื้นที่ชายแดนขอให้ช่วยกันดูแล  ซึ่งเมื่อเช้าได้เห็นข่าว เรื่องการส่งยาเสพติดในไปรษณีย์ต่างประเทศ จะเห็นว่ามีการพัฒนาอยู่เรื่อยๆ วันนี้เราต้องมาดูกันว่าเราจะดูแลประเทศเราอย่างไร เรื่องคนอย่างเดียวคงไม่พอ ต้องดูแลในเรื่องเทคโนโลยีดูแลด้วยระบบ IT ต่างๆ ต้องมีการพัฒนาในส่วนนั้น อันนี้จะพาเราไปสู่ 4.0 สิ่งที่จะทำให้เราไปสู่ 4.0 ได้เร็วในทุกกิจกรรม ก็คือระบบ IT ระบบดิจิทัลซึ่งเราต้องพัฒนา ซึ่งจะต้องทำให้ทั่วทั้งประเทศ หลายๆ เรื่องที่ยังไม่เสร็จ แต่รัฐบาลนี้ทำจนเสร็จ อะไรเร่งด่วนที่ต้องทำ แม้มีปัญหาอยู่บ้างก็ต้องทำจนแล้วเสร็จ ต้องอยู่บนความเข้าใจ ไม่เช่นนั้นจะมาเสียดายในภายหลังว่าทำไมประเทศเราไม่ทำตั้งแต่แรก ทำไมเพิ่งมาทำตอนนี้ ซึ่งอาจจะล่าช้าไปเพราะโลกหมุนอยู่ตลอดเวลา ฉะนั้นสมองต้องคิดตามไปด้วย คิดล่วงหน้า คิดมาตรการ สิ่งสำคัญคือความมีเหตุมีผล ความพอประมาณ การมีภูมิคุ้มกันที่ดี ทั้งเรื่องการดำรงชีวิต การศึกษา เศรษฐกิจ ทุกเรื่องใช้ปรัชญาเศรษฐกิจพอเพียงได้ทั้งหมด ไม่ใช่เฉพาะการเกษตรอย่างเดียว
ต้องขอบคุณพระคุณเจ้าทุกองค์ ที่ได้กรุณาใช้ศาสนามาช่วยกันขับเคลื่อนด้วยในการให้ชุมชนปลอดภัย  ซึ่งนับว่าต้องใช้ศิลปะมากพอสมควร วันนี้ในการทำงานของพวกเราทุกคน ต้องใช้หลักรัฐศาสตร์ร่วมกับนิติศาสตร์ไปด้วย ไม่เช่นนั้นความขัดแย้งก็จะเกิดขึ้น ตัวอย่างเช่น พรบ. ออกมา บางทีก็เป็นไปตามกฏหมายของประเทศเขาตามหลักสากล เพราะเราเป็นสมาชิก ถ้าเราออกมาก็จะเกิดผลกระทบกับเราทันที ที่ผ่านมาเราไม่ได้ทำตรงนี้ไว้ ปล่อยปละละเลย พอทำก็เกิดความเดือดร้อน ก็ต้องชะลอ ยกเว้น ซึ่งทำให้ทุกอย่างล่าช้าเสียเวลา แต่รัฐบาลยืนยันจะไม่ทำให้ประชาชนเดือดร้อนเกินไป แต่จะต้องร่วมมือ แล้วเราจะพัฒนาได้ถูกจุด ใช้งบประมาณให้เกิดประโยชน์สูงสุด สิ่งสำคัญที่จะฝากในวันนี้คือ การบูรณาการการมีส่วนร่วม แล้วผมได้ให้นโยบายไว้ว่าปีนี้จะต้องเป็นปีแห่งการปราบปรามขบวนการยาเสพติดรายใหญ่ให้ได้ โดยกำหนดเป้าหมาย ส่วนรายเล็กรายน้อยก็ยังดำเนินการต่อไปซึ่งเป็นเรื่องของในพื้นที่  โดยต้องไปดูที่กระบวนการขบวนการ ต้องดูว่ารัฐบาลได้ปราบปราม ขบวนการค้ายาเสพติดข้ามชาติเคยมีแบบนี้ไหม ลองเปรียบเทียบดู ที่ผ่านมาจับได้แต่รายเล็กรายน้อย ซึ่งเป็นปัญหาต่อเนื่องเชื่อมโยงมาอย่างยาวนาน ได้สั่งการให้ ปปส. กระทรวงยุติธรรม และตำรวจแบบฮ่องกงไปดูแลในเรื่องเหล่านี้ ส่วนเรื่องโสเภณีเด็ก เรื่องยาเสพติด เรื่องอาชญากรรมรุนแรงต่างๆ ต้องเข้าสู่กระบวนการยุติธรรมทั้งหมด เร่งรัดคดีต่างๆ ที่ค้างคาอยู่ทั้งหมด มีหลายเรื่องบางคดีไม่เข้าสู่กระบวนการยุติธรรม ผมจะพยายามทำให้ดีที่สุด ด้วยความร่วมมือของคณะรัฐมนตรีทุกคน ที่ตั้งมั่น ตั้งใจของข้าราชการทุกคน และเชื่อว่าเกินกว่า 90% ที่ตั้งใจทำทุกคน แต่ทั้งนี้ขึ้นอยู่กับการบูรณาการ การเอาใจใส่ของผู้บังคับบัญชาที่จะต้องลงไปดูข้างล่าง ไปปลดล็อคและทำตามสายบังคับบัญชาอย่างเดียว มีผลตามที่ออกมาตามที่ทำขึ้นมาไม่ได้ ซึ่งผมไม่ต้องการให้เป็นเช่นนั้น และจะติดตามการทำงานทุกงานด้วยนะครับ
ส่วนเรื่องการแถลงข่าวของผู้ต้องหา บางทีอาจไม่ต้องแถลง เห็นเพียงแค่รูปก็พอแล้ว ออกมาพูดจาไม่ได้เพราะเขาเป็นผู้ต้องหา ไม่มีสิทธิพูดกับสื่อแต่ต้องไปพูดในกระบวนการยุติธรรม และสื่อก็ไม่ควรไปถาม ซึ่งต้องรับผิดชอบในส่วนนี้ด้วย
ท้ายนี้ ผมขอแสดงความยินดีอีกครั้งหนึ่ง ผู้ได้รับรางวัล ขอบคุณผู้เกี่ยวข้องตั้งแต่รัฐมนตรีลงไป และผู้ที่เกี่ยวข้องทุกภาคส่วน โอกาสนี้ ขออาราธนาคุณพระศรีรัตนตรัย สิ่งศักดิ์สิทธิ์ทั้งหลายในสากลโลก เดชะบารมีแห่งองค์สมเด็จพระเจ้าอยู่หัวมหาวชิราลงกรณ บดินทรเทพยวรางกูร ได้โปรดอภิบาลประธานพรให้ทุกท่านประสพแต่ความสุขความเจริญ ปลอดภัย มีสุขภาพพลานามัยที่สมบูรณ์แข็งแรง ขอเป็นกำลังใจให้ทุกท่านปฏิบัติหน้าที่ในการแก้ไขปัญหายาเสพติดและอื่นๆ ให้สำเร็จลุล่วงอย่างมีประสิทธิภาพ เพื่อเป็นกำลังสำคัญในการพัฒนาประเทศไทยให้เจริญก้าวหน้าอย่างมั่นคง มั่งคั่ง และยั่งยืนตลอดไป ขอบคุณครับ กราบนมัสการครับ
..........................................................................................

ที่มา : http://www.thaigov.go.th/news/contents/details/4735
