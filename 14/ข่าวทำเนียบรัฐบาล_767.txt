รัฐบาลไทย-ข่าวทำเนียบรัฐบาล-นายกรัฐมนตรีหารือทวิภาคีรัสเซีย ระหว่างการประชุม BRICS

วันพุธที่ 6 กันยายน 2560
นายกรัฐมนตรีหารือทวิภาคีรัสเซีย ระหว่างการประชุม BRICS
นายกรัฐมนตรีหารือทวิภาคีรัสเซีย ระหว่างการประชุม BRICS
วันนี้ (5 ก.ย. 60) เวลาประมาณ 12.40 น. พลเอก ประยุทธ์ จันทร์โอชา พบหารือทวิภาคีกับนายวลาดิมีร์ ปูติน ประธานาธิบดีแห่งสหพันธรัฐรัสเซีย ณ โรงแรม Conference Hall Hotel
พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญของการสนทนา ดังนี้
นายกรัฐมนตรีได้ย้ำคำเชิญประธานาธิบดีเยือนไทยอย่างเป็นทางการในปีหน้า โดยผู้นำทั้งสองกล่าวยินดีที่การจัดกิจกรรมเพื่อฉลองครบรอบ 120 ปี การสถาปนาความสัมพันธ์ทางการทูต ประสบความสำเร็จและได้รับความสนใจเป็นอย่างมากจากประชาชนของทั้งสองประเทศ ซึ่งนายกรัฐมนตรียังได้ ย้ำถึงความสำคัญของความสัมพันธ์ระหว่างสองประเทศ โดยเฉพาะภายหลังจากการเยือนรัสเซียอย่างเป็นทางการ ซึ่งนายกรัฐมนตรีได้ติดตามผลการเยือนอย่างใกล้ชิด โดยเฉพาะประเด็นที่ทั้งสองฝ่ายเห้นพ้องกันตั้งเป้าหมาย มูลค่าการค้าให้เพิ่มขึ้นเป็น 5 เท่า ภายใน 5 ปี ซึ่งนายกรัฐมนตรีเห็นว่า การผลักดันความร่วมมือด้านการค้า การลงทุน สามารถดำเนินได้หลายทาง เช่น การสนับสนุนการลงทุน การเพิ่มการซื้อสินค้าระหว่างกัน เป็นต้น
ทั้งสองฝ่ายยังได้จัดตั้งคณะ ทำงานไทย-รัสเซีย เพื่อพัฒนาความร่วมมือด้านการค้าและการลงทุนโครงการ EEC ซึ่งนายกรัฐมนตรีกล่าวเชิญ ภาคเอกชนรัสเซียเข้ามาลงทุนในไทย ในสาขาที่ฝ่ายรัสเซียมีความเชี่ยวชาญ
นอกจากนี้ ไทยหวังว่ารัสเซียจะพิจารณาจัดตั้งศูนย์ซ่อมบำรุงอากาศยานในประเทศไทย เพื่อกระชับความร่วมมือ ในด้านการถ่ายทอดเทคโนโลยีระหว่างกัน ทั้งในเชิงการทหารและเชิงพาณิชย์
*******************************

ที่มา : http://www.thaigov.go.th/news/contents/details/6466
