รัฐบาลไทย-ข่าวทำเนียบรัฐบาล-ฮ่องกงมองไทย เป็นเป้าหลักในของการค้าและการลงทุนในภูมิภาค  ชื่นชมโครงการพัฒนา EEC  สอดคล้องกับ  One Belt One Road ของจีน

วันอังคารที่ 9 พฤษภาคม 2560
ฮ่องกงมองไทย เป็นเป้าหลักในของการค้าและการลงทุนในภูมิภาค  ชื่นชมโครงการพัฒนา EEC  สอดคล้องกับ  One Belt One Road ของจีน
ประธานสภาพัฒนาการค้าฮ่องกงมองไทยเป็นเป้าหลักในของการค้าและการลงทุนในภูมิภาค พร้อมชมโครงการพัฒนา EEC ไทยสอดคล้องกับยุทธศาสตร์ One Belt One Road ของจีน
วันนี้ (8 พ.ค. 60)  เวลา 16.30 น. นายวินเซนต์ โล  (Mr. Vincent Lo) ประธานสภาพัฒนาการค้าฮ่องกง (Chairman of Hong Kong Trade Development Council, HKTDC)  เข้าเยี่ยมคารวะ พลเอกประยุทธ์ จันทร์โอชา นายกรัฐมนตรี  ในโอกาสนำคณะนักธุรกิจจากฮ่องกงและเซี่ยงไฮ้ เดินทางเยือนไทย ระหว่างวันที่ 7-9 พฤษภาคม 2560 เพื่อร่วมสัมมนาการเป็นหุ้นส่วนยุทธศาสตร์ “หนึ่งแถบ หนึ่งเส้น”  ระหว่างไทย-ฮ่องกง-เซี่ยงไฮ้  และพบปะภาครัฐและเอกชนไทยเพื่อพัฒนาโอกาสการลงทุนในไทย  พลโทวีรชน  สุคนธปฏิภาค  รองโฆษกประจำสำนักนายกรัฐมนตรี เผยสาระสำคัญว่า ประธานสภาพัฒนาการค้าฮ่องกงกล่าวสนับสนุนโครงการ พัฒนา EEC มีศักยภาพเชื่อมต่อโครงการ One Belt One Road ของจีน และบริษัทชั้นนำของฮ่องกงและจีน แสดงความสนใจศึกษาความเป็นไปได้ในการเข้ามาร่วมพัฒนาโครงสร้างพื้นฐานใน โครงการต่างๆ
นายกรัฐมนตรี กล่าวว่า ไทยพร้อมส่งเสริมความร่วมมือภายใต้ข้อริเริ่ม “หนึ่งแถบ หนึ่งเส้น”  (One Belt  One Road)  บนผลประโยชน์ร่วมกันเพื่อให้เอเชียทั้งภูมิภาคเติบโตไปด้วยกัน (Stronger together) ซึ่งปัจจุบันไทยได้ริเริ่มนโยบายเศรษฐกิจที่สำคัญต่างๆ Thailand 4.0,  ASEAN +1 รวมทั้งกรอบการประชุมสำคัญ อาทิ    IMT-GT  และโครงการการพัฒนา EEC ซึ่งจะช่วยสร้างความเชื่อมโยงและเป็นกลไกทางเศรษฐกิจที่สำคัญของอาเซียนและ ภายในอนุภูมิภาค CLMV  รวมทั้งสนับสนุน การเปิดสำนักงานผู้แทนระดับภูมิภาค (Regional Headquarters) ในไทย เพื่อขยายโอกาสและความร่วมมือกับ วิสาหกิจขนาดกลางและขนาดย่อม (SMEs)  และไมโครเอสเอ็มอี โดยใช้ประโยชน์ภายใต้นโยบายเศรษฐกิจของไทยดังกล่าว ด้วย
นายกรัฐมนตรียังได้ย้ำว่า ขณะนี้ประเทศไทยถือได้ว่า เป็นช่วงเวลาที่มีความมั่นคงมากที่สุดตลอดระยะเวลา 10 ปีที่ผ่านมา เพราะรัฐบาลให้ความสำคัญต่อการสร้างเสถียรภาพทางการเมืองและเสถียรภาพทาง เศรษฐกิจ  ด้านการพัฒนาการเมืองนั้น รัฐบาลจะเดินหน้าบริหารประเทศตามแผนปฏิบัติการ (Roadmap)  เพื่อการเป็นประชาธิปไตยอย่างสมบูรณ์ ซึ่งตามแผน ฯ จะมีการเลือกตั้งทั่วไปในปีหน้า ภายหลังการเสร็จสิ้นพระราชพิธีสำคัญของไทยในปลายปี ขณะเดียวกัน ก็ได้มีการกำหนดยุทธศาสตร์ในการพัฒนาประเทศในระยะยาว หรือ แผนยุทธศาสตร์การพัฒนาประเทศระยะ 20 ปี  เพื่อเศรษฐกิจและสังคมไทยมีการพัฒนาอย่างต่อเนื่องด้วย เชื่อว่าภาคเอกชนจะเห็นโอกาสและประโยชน์ ไม่รีรอและตัดสินใจลงทุนในไทยทันที
โอกาสนี้ ประธานสภาพัฒนาการค้าฮ่องกงกล่าวรายงานความสำเร็จในการนำคณะผู้บริหารระดับ สูงจาก ฮ่องกงและนครเซี่ยงไฮ้ โดยมีผู้แทนภาคเอกชนครอบคลุมทั้งภาคการผลิต พลังงาน เทคโนโลยี วิศวกรรมการก่อสร้าง และตลาดเงินตลาดทุน ได้เข้าร่วมสัมมนาและพบหารือกับหน่วยงานภาครัฐและเอกชนชั้นนำของไทย ทำให้รับทราบแผนงานการพัฒนาโครงการเศรษฐกิจต่างๆ ของไทย โดยเฉพาะโครงการพัฒนา EEC  ที่มีศักยภาพสูงและสอดคล้องกับยุทธศาสตร์ “หนึ่งแถบ หนึ่งเส้น”  One Belt One Road  ด้วยศักยภาพทางเศรษฐกิจ ทำให้ไทยเป็นเป้าหมายหลักที่หนึ่งของการลงทุนในอาเซียนและ CLMV  ขณะเดียวกันฮ่องกงมีข้อได้เปรียบในฐานะ ผู้ประสานโครงการพื้นฐาน  ที่จะสามารถร่วมมือกับไทยในการพัฒนาโครงสร้างพื้นฐานของไทย  ขณะนี้มีภาคเอกชนจากฮ่องกงและนครเซี่ยงไฮ้ แสดงความสนใจเกี่ยวกับการพัฒนาโครงสร้างพื้นฐาน และเส้นทางคมนาคม ภายใต้Thailand 4.0 และ โครงการ EEC ของไทย พร้อมจะเข้ามาศึกษาความเป็นไปได้ในการลงทุนและจะมีการหารือกับผู้แทนและ หน่วยงานที่เกี่ยวข้องของไทยต่อไป

ที่มา : http://www.thaigov.go.th/news/contents/details/3616
