รัฐบาลไทย-ข่าวทำเนียบรัฐบาล-“อุตตม”เผยลาซาด้าเตรียมปักเสาลงทุนอีคอมเมิร์ซปาร์คไตรมาส 4 พื้นที่อีอีซี 300 กว่าไร่ คาดประกาศพื้นที่ชัดเจน 1-2 สัปดาห์นี้

วันพฤหัสบดีที่ 6 กรกฎาคม 2560
“อุตตม”เผยลาซาด้าเตรียมปักเสาลงทุนอีคอมเมิร์ซปาร์คไตรมาส 4 พื้นที่อีอีซี 300 กว่าไร่ คาดประกาศพื้นที่ชัดเจน 1-2 สัปดาห์นี้
รมต. ก.อุตฯ เปิดเผยภายหลังการหารือร่วมกับผู้บริหารระดับสูงของบริษัท ลาซาด้า ประเทศไทย ในเครืออาลีบาบากรุ๊ป ว่า ผู้บริหารลาซาด้าได้รายงานความคืบหน้าการลงทุนอีคอมเมิร์ซปาร์คในพื้นที่เขตเศรษฐกิจพิเศษภาคตะวันออก จะสรุปพื้นที่ใน 1-2 สัปดาห์นี้
นายอุตตม สาวนายน รัฐมนตรีว่าการกระทรวงอุตสาหกรรม เปิดเผยภายหลังการหารือร่วมกับผู้บริหารระดับสูงของบริษัท ลาซาด้า ประเทศไทย ในเครืออาลีบาบากรุ๊ป ว่า ผู้บริหารลาซาด้าได้รายงานความคืบหน้าการลงทุนอีคอมเมิร์ซปาร์ค(Gen 5 E commerce Park )ในพื้นที่เขตเศรษฐกิจพิเศษภาคตะวันออก(อีอีซี)โดยระบุว่าจสรุปพื้นที่ได้ใน 1-2 สัปดาห์นี้ และคัดเลือกผู้รับเหมาก่อสร้างภายในไตรมาส 3 และไตรมาส 4 จะสามารถก่อสร้างได้และจะแล้วเสร็จเฟสแรกภายใน 18 เดือนหรือปลายปี 2561
“ ลาซาด้าลงทุนในอีอีซีแต่จะเลือกที่ใดคงรอก่อนซึ่งเขาเลือก 3-4 ที่ และจะคัดเหลือที่เดียวเบื้องต้นจะอยู่ไม่ไกลจาก กทม.โดยพื้นที่ทั้งหมดที่จะพัฒนาจะใช้ทั้งสิ้นกว่า 300 ไร่ การพัฒนาเฟสแรกจะเน้นพัฒนาระบบโลจิสติกส์รองรับตลาดออนไลน์ในอาเซียนและเฟสที่ 2 จะรองรับไปสู่ศูนย์วิจัยและพัฒนาและสถานที่บ่มเพาะเอสเอ็มอี อย่างไรก็ตามส่วนของเงินลงทุนคงต้องรอให้ทางลาซาด้าประกาศ” นายอุตตม กล่าว
อย่างไรก็ตามในวันที่ 12 ก.ค. จะมีการหารือร่วมกับหน่วยงานต่างๆ ทั้งกระทรวงการคลัง ธนาคารแห่งประเทศไทย (ธปท.) สมาคมธนาคารไทย กรมส่งเสริมอุตสาหกรรม สำนักงานส่งเสริมวิสาหกิจขนาดกลางและย่อม(สสว.) ฯลฯ โดยมีนายสมคิด จาตุศรีพิทักษ์ รองนายกรัฐมนตรี เป็นประธานการประชุม เพื่อหาแนวทางความร่วมมือในการเตรียมความพร้อมโดยเฉพาะด้านการเงินและอื่นๆที่เกี่ยวข้องเพื่อให้ธุรกิจขนาดกลางและย่อม(เอสเอ็มอี)เข้าถึงแหล่งเงินทุนในการยกระดับการค้าเชื่อมโยงไปสู่ระบบการค้าขายออนไลน์

ที่มา : http://www.thaigov.go.th/news/contents/details/5011
