รัฐบาลไทย-ข่าวทำเนียบรัฐบาล-โฆษก สธ. ขอตำรวจเร่งหาปมสาเหตุที่แท้จริง กรณี จนท. รพ.สต. ถูกยิง เพื่อไม่ให้เกิดความสับสน

วันอังคารที่ 30 มกราคม 2561
โฆษก สธ. ขอตำรวจเร่งหาปมสาเหตุที่แท้จริง กรณี จนท. รพ.สต. ถูกยิง เพื่อไม่ให้เกิดความสับสน
โฆษกกระทรวงสาธารณสุข ขอตำรวจเร่งหาปมสาเหตุที่แท้จริง ที่พนักงานพิทักษ์ป่า ยิงผู้อำนวยการโรงพยาบาลส่งเสริมสุขภาพตำบล ที่ จ.กาญจนบุรี
แพทย์หญิงพรรณพิมล วิปุลากร รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ประเด็นการเสียชีวิตของผู้อำนวยการโรงพยาบาลส่งเสริมสุขภาพตำบลปลายนาสวน จ.กาญจนบุรี ที่ถูกพนักงานพิทักษ์ป่า  ลอบยิงจนเสียชีวิต  เบื้องต้นตำรวจสรุปมาจากเรื่องชู้สาวนั้น  สร้างความเข้าใจผิด  และความเสียใจ   ไม่สบายใจกับครอบครัว ผู้บังคับบัญชา เพื่อนร่วมงาน รวมทั้งประชาชนที่คุ้นเคยกับผู้เสียชีวิต เนื่องจากผู้เสียชีวิตไม่ได้มีพฤติกรรมเสื่อมเสียเรื่องดังกล่าว
“กระแสข่าวที่เกิดขึ้น สร้างความสับสนให้สาธารณชนถึงสาเหตุ  เพื่อให้ความเป็นธรรมกับผู้เสียชีวิต ครอบครัว รวมทั้งสร้างความเข้าใจที่ถูกต้องกับสาธารณชน ขอให้เจ้าหน้าที่ตำรวจเร่งสอบสวนหาปมสาเหตุที่แท้จริง  เพราะเจ้าหน้าที่ของเราเป็นคนดี ทำงานด้วยความเสียสละเป็นที่รักของชาวบ้าน ทั้งนี้ ท่านปลัดกระทรวงสาธารณสุขได้มอบให้ นายแพทย์สาธารณสุขจังหวัดกาญจนบุรี และนิติกร ช่วยติดตามเรื่องคดีอย่างใกล้ชิด”   แพทย์หญิงพรรณพิมล กล่าว
******************************** 30 มกราคม 2561

ที่มา : http://www.thaigov.go.th/news/contents/details/9724
