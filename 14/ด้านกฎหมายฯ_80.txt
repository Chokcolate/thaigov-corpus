รัฐบาลไทย-ข่าวทำเนียบรัฐบาล-รมว.ยุติธรรม เป็นสักขีพยานลงนาม MOU สร้างหมู่บ้าน/ชุมชนมั่นคง ปลอดภัยยาเสพติด

วันพฤหัสบดีที่ 25 พฤษภาคม 2560
รมว.ยุติธรรม เป็นสักขีพยานลงนาม MOU สร้างหมู่บ้าน/ชุมชนมั่นคง ปลอดภัยยาเสพติด
พิธีลงนามบันทึกความเข้าใจ (MOU) ว่าด้วยความร่วมมือในการดำเนินงานป้องกันและแก้ไขปัญหายาเสพติด เพื่อสร้างหมู่บ้าน/ชุมชนมั่นคง ปลอดภัยยาเสพติด
เมื่อวันพุธที่ ๒๔ พฤษภาคม ๒๕๖๐ เวลา ๐๙.๐๐ น.
ณ ห้องแกรนด์ ไดมอนด์ บอลรูม อาคารอิมแพค ฟอรั่ม เมืองทองธานี จังหวัดนนทบุรี
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
ในฐานะผู้อำนวยการศูนย์อำนวยการป้องกันและปราบปรามยาเสพติดแห่งชาติ (ผอ.ศอ.ปส.)
เป็นสักขีพยานในพิธีลงนามบันทึกความเข้าใจ (MOU)
ว่าด้วยความร่วมมือในการดำเนินงานป้องกันและแก้ไขปัญหายาเสพติด
เพื่อสร้างหมู่บ้าน/ชุมชนมั่นคง ปลอดภัยยาเสพติด
ระหว่างนายศิรินทร์ยา สิทธิชัย เลขาธิการ ป.ป.ส.
กับว่าที่ร้อยตรี สมพูนทรัพย์ กล้าวิกรณ์ เลขาธิการสภาเกษตรกรแห่งชาติ
ซึ่งสาระสำคัญของ MOU ฉบับดังกล่าว คือ
การบูรณาการความร่วมมือกันระหว่าง ๒ หน่วยงาน
ในการอบรมสมาชิกสภาเกษตรกรให้มีความรู้ ความเข้าใจเกี่ยวกับโทษและพิษภัยของยาเสพติด
เพื่อนำความรู้ดังกล่าวไปถ่ายทอดยังเกษตรกรในหมู่บ้าน
และมีส่วนร่วมในการกำหนดแนวทางป้องกันและแก้ไขปัญหายาเสพติดในพื้นที่ของตน
โอกาสนี้ รัฐมนตรีว่าการกระทรวงยุติธรรม
ได้มอบนโยบายการขับเคลื่อนงานป้องกันและแก้ไขปัญหายาเสพติดในระดับพื้นที่
ให้กับสมาชิกสภาเกษตรกรและหน่วยงานราชการที่เกี่ยวข้อง กว่า ๖๐๐ คน ดังนี้
๑. เน้นการสร้างภาคีเครือข่ายประชารัฐที่เข้มแข็ง รวมทั้งบูรณาการความร่วมมือของหน่วยงานภายใน
และภายนอกประเทศในการป้องกันและแก้ไขปัญหายาเสพติด
๒. ยึดหลักการทำงานตามนโยบายของนายกรัฐมนตรี โดยตระหนักถึงผลประโยชน์ของประชาชนเป็นที่ตั้ง
และ ๓. ภายหลังจากการอบรมเพื่อเสริมสร้างองค์ความรู้
จะต้องมีการขับเคลื่อนจนนำไปสู่การปฏิบัติที่เป็นรูปธรรมชัดเจน
นอกจากนี้ รัฐมนตรีว่าการกระทรวงยุติธรรม ได้กล่าวถึงความสำคัญของหมู่บ้านและชุมชน
เพราะถือว่าเป็นจุดแตกหักของการแก้ไขปัญหายาเสพติด
โดยกระทรวงยุติธรรมพร้อมร่วมมือกับเครือข่ายสภาเกษตรกรทุกพื้นที่
ทั้งเรื่องแก้ไขปัญหายาเสพติดและปัญหาอื่นๆ
รัฐมนตรีว่าการกระทรวงยุติธรรม ยังได้ขอความร่วมมือส่วนราชการโดยเฉพาะผู้ว่าราชการจังหวัด
สร้างความเข้มแข็งให้กับหมู่บ้านและชุมชน โดยบูรณาการการทำงานแบบสมบูรณ์
รวมถึงการเดินงานยุติธรรมชุมชนของกระทรวงยุติธรรม
ร่วมกับกลไกระดับหมู่บ้านของกระทรวงมหาดไทย เพื่อลดความเหลื่อมล้ำในสังคม

ที่มา : http://www.thaigov.go.th/news/contents/details/4014
