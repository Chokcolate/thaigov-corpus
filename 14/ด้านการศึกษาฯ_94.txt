รัฐบาลไทย-ข่าวทำเนียบรัฐบาล-"ท่านผู้หญิงบุตรี วีระไวทยะ" ตรวจเยี่ยมการออกแบบตกแต่ง ห้องโถงนิทรรศการ พิพิธภัณฑ์ และห้องสมุด อาคารราชวัลลภ (วังจันทรเกษม) กระทรวงศึกษาธิการ

วันศุกร์ที่ 5 พฤษภาคม 2560
"ท่านผู้หญิงบุตรี วีระไวทยะ" ตรวจเยี่ยมการออกแบบตกแต่ง ห้องโถงนิทรรศการ พิพิธภัณฑ์ และห้องสมุด อาคารราชวัลลภ (วังจันทรเกษม) กระทรวงศึกษาธิการ
ท่านผู้หญิงบุตรี วีระไวทยะ ประธานมูลนิธิพระบรมราชานุสรณ์ พระบาทสมเด็จพระมงกุฎเกล้าเจ้าอยู่หัวในพระบรมราชูปถัมภ์ ตรวจเยี่ยมความคืบหน้างานบูรณะ ซ่อมแซม และปรับปรุงอาคารราชวัลลภ (วังจันทรเกษม) กระทรวงศึกษาธิการ
โดยนายชัยพฤกษ์ เสรีรักษ์ ปลัดกระทรวงศึกษาธิการ  นายประเสริฐ บุญเรือง รองปลัดกระทรวงศึกษาธิการ  นางสาวผุสดี เขตสมุทร ผู้อำนวยการสำนักอำนวยการ สป. ร่วมตรวจเยี่ยม
นายชัยพฤกษ์ เสรีรักษ์ ปลัดกระทรวงศึกษาธิการ กล่าวว่า โครงการบูรณะซ่อมแซมและปรับปรุงอาคารราชวัลลภ (วังจันทรเกษม) กระทรวงศึกษาธิการ ใช้งบประมาณในการบูรณะซ่อมแซมครั้งนี้จำนวนทั้งสิ้น 290 ล้านบาท โดยได้รับการสนับสนุนจากหน่วยงานต่าง ๆ เช่น มูลนิธิพระบรมราชานุสรณ์ฯ, สำนักงานทรัพย์สินส่วนพระมหากษัตริย์ สำนักงานสลากกินแบ่งรัฐบาล และบริษัทเอกชนต่าง ๆ โดยกรมศิลปากรและกระทรวงวัฒนธรรมร่วมดำเนินการบูรณะซ่อมแซมในครั้งนี้ ซึ่งได้มีพิธีบวงสรวงงานบูรณะ ซ่อมแซม และปรับปรุงอาคารราชวัลลภ เมื่อวันจันทร์ที่ 25 กรกฎาคม 2559
การตรวจเยี่ยมครั้งนี้ ได้ตรวจเยี่ยมการเตรียมการออกแบบตกแต่งภายใน ห้องโถงนิทรรศการ พิพิธภัณฑ์ และห้องสมุดของกระทรวงศึกษาธิการ ซึ่งเป็นเฟสที่ 2 โดยจะตกแต่งด้วยความงดงาม และภายหลังจากที่ได้บูรณะปรับปรุงซ่อมแซมเรียบร้อยแล้ว ชั้นล่างของอาคารราชวัลลภ จะเป็นที่ทำการของห้องโถงนิทรรศการ พิพิธภัณฑ์ และห้องสมุด ห้องทำงานของปลัดกระทรวง รองปลัดกระทรวง ผู้ช่วยปลัดกระทรวง ที่ปรึกษาปลัดกระทรวง ห้องรับรองจันทรเกษม และห้องประชุมจันทรเกษม โดยจะเพิ่มลิฟต์บริเวณโถงกลางไปยังชั้น 2 ซึ่งจะเป็นที่ทำการของสำนักงานรัฐมนตรี (สร.) รวมทั้งห้องทำงานของรัฐมนตรีว่าการกระทรวงศึกษาธิการและทีมงาน ซึ่งจะย้ายมาอยู่บริเวณโถงกลาง ส่วนห้องทำงานของรัฐมนตรีช่วยว่าการกระทรวงศึกษาธิการและทีมงาน จะย้ายไปอยู่บริเวณด้านข้างทั้งสองฝั่งของอาคารราชวัลลภแทน
ทั้งนี้ ในช่วงเย็นวันเดียวกัน เวลา 16.00 น. ท่านผู้หญิงบุตรี วีระไวทยะ และ ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ในฐานะคณะกรรมการโครงการฯ จะได้ร่วมกันตรวจเยี่ยมและเตรียมการบูรณะ ซ่อมแซม และปรับปรุงพระพุทธรูปประจำกระทรวง เพื่อให้เสร็จได้ทันตามเป้าหมายที่กำหนดไว้พร้อมกันในเดือนกันยายน 2560

ที่มา : http://www.thaigov.go.th/news/contents/details/3542
