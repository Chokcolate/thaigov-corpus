รัฐบาลไทย-ข่าวทำเนียบรัฐบาล-ธุรกิจร้านอาหารในชิลีขยายตัวเพิ่มขึ้นสวนทางกระแสเศรษฐกิจ พาณิชย์ชี้โอกาสดีของสินค้าอาหาร – ร้านอาหารไทย

วันศุกร์ที่ 7 เมษายน 2560
ธุรกิจร้านอาหารในชิลีขยายตัวเพิ่มขึ้นสวนทางกระแสเศรษฐกิจ พาณิชย์ชี้โอกาสดีของสินค้าอาหาร – ร้านอาหารไทย
นางอภิรดี  ตันตราภรณ์ รัฐมนตรีว่าการกระทรวงพาณิชย์ เปิดเผยรายงานจากสำนักงานส่งเสริมการค้าในต่างประเทศ  ณ กรุงซันติอาโก ประเทศชิลี ว่า แม้ว่าที่ผ่านมาหลายธุรกิจในประเทศชิลีได้รับผลกระทบจากการชะลอตัวของเศรษฐกิจ
อย่างไรก็ดีกลับพบว่าธุรกิจร้านอาหารในชิลีมีการขยายตัวเพิ่มขึ้นสวนทางกับกระแสเศรษฐกิจ โดยพิจารณาจากรายงานของกรมสรรพากรชิลีที่ระบุว่า ธุรกิจภัตตาคารและร้านอาหารสร้างรายได้ให้   กับประเทศ ประมาณ 4,700 ล้านเหรียญสหรัฐฯ คิดเป็นการขยายตัวเพิ่มขึ้นร้อยละ 42 ในรอบ 10 ปี นอกจากนี้ยังพบว่าจำนวนภัตตาคารและร้านอาหารในประเทศชิลีเพิ่มสูงขึ้นถึงร้อยละ 37 หรือจาก 29,200 แห่งในปี 2006    เป็นกว่า 40,000 แห่งในปี 2016
ข้อมูลจากสำนักงานส่งเสริมการค้าในต่างประเทศ ณ กรุงซันติอาโก ระบุว่า ปัจจัยที่ทำให้ธุรกิจร้านอาหารในชิลีมีการขยายตัวเพิ่มขึ้นนั้น ส่วนหนึ่งมากจากพฤติกรรมการบริโภคของชาวชิลีที่เปลี่ยนไป จากเดิมที่ชอบรับประทานอาหารในบ้าน เปลี่ยนเป็นนิยมออกไปรับประทานอาหารนอกบ้านมากขึ้น เพราะต้องการความสะดวกสบาย และ การได้รับอานิสงส์จากอุตสาหกรรมการท่องเที่ยวในชิลีที่มีการขยายตัวเพิ่มขึ้นอย่างต่อเนื่อง ทำให้ผู้มาใช้บริการร้านอาหารนอกจากจะเป็นชาวชิลีแล้วยังเป็นนักท่องเที่ยวที่มีจำนวนเพิ่มขึ้นอีกด้วย ผลการสำรวจยังพบว่าตัวแปรสำคัญอีกประการคือ การที่บริษัทในชิลีจำนวนมากมีสวัสดิการให้กับพนักงานในรูปแบบการให้คูปองอาหารกลางวันเป็นรายเดือน ซึ่งพนักงานสามารถนำคูปองดังกล่าวไปใช้กับร้านอาหารต่าง ๆ แทนเงินสดได้ จึงทำให้จำนวนผู้ใช้บริการร้านอาหารในมื้อกลางวันขยายตัวเพิ่มขึ้น
จากการเก็บข้อมูลของสภาหอการค้ากรุงซันติอาโกยังพบว่า รูปแบบการให้บริการของร้านอาหารในลักษณะบริการตนเอง (Self Service) และร้านอาหารประเภทฟาสต์ฟู้ด (Fast Food) ได้รับความนิยมเพิ่มขึ้น มูลค่าตลาดในปี 2559 มีการขยายตัวเพิ่มขึ้นร้อยละ 3.5 เมื่อเทียบกับปี 2558 โดยประเภทอาหารที่ชาวชิลีนิยมมากที่สุดคือ แฮมเบอร์เกอร์ รองลงมาคือ อาหารจีน ที่มีการขยายตัวที่ร้อยละ 2.6 และ 1.2 ตามลำดับ ในส่วนของทิศทางธุรกิจร้านอาหารในปีนี้ (2560) พบว่า ร้านอาหารในรูปแบบให้บริการตนเอง และร้านอาหารประเภทฟาสต์ฟู้ดจะยังคงขยายตัวได้ดี ในขณะที่ร้านอาหารประเภทดั้งเดิมน่าจะขยายตัวในอัตราที่ลดลง
“การที่ตลาดธุรกิจร้านอาหารในชิลีกำลังเป็นที่นิยมและได้รับการตอบรับเพิ่มสูงขึ้นจากผู้บริโภคนั้น ถือเป็นโอกาสที่ดีของไทยที่จะขยายตลาดสินค้าอาหารสู่ชิลี โดยไทยส่งออกสินค้าอาหารที่สำคัญไปยังชิลีได้แก่ อาหารทะเลกระป๋องและแปรรูป และผลไม้กระป๋องและแปรรูป ในปี 2559 ไทยส่งออกสินค้าอาหารทะเลกระป๋องและแปรรูปไปยังชิลีมูลค่า 32.3 ล้านเหรียญสหรัฐฯ และในช่วง 2 เดือนแรกของปี 2560 (มกราคม – กุมภาพันธ์) ไทยส่งออกสินค้าอาหารทะเลกระป๋องและแปรรูปไปชิลีแล้วมูลค่า 6.8 ล้านเหรียญสหรัฐฯ ขยายตัวเพิ่มขึ้นถึงร้อยละ 91 จากช่วงเดียวกันของปี 2559 ขณะที่ผลไม้กระป๋องและแปรรูปไทยส่งออกไปยังชิลีในปี 2559 มูลค่า 12.1 ล้านเหรียญสหรัฐฯ และช่วง 2 เดือนแรกของปี 2560 ส่งออกมูลค่า 2.6 ล้านเหรียญสหรัฐฯ นอกจากสินค้าอาหารแล้วยังเป็นช่องทางของสินค้าอุปกรณ์ตกแต่งและเครื่องใช้ในร้านอาหาร อุปกรณ์เครื่องครัว และเป็นจังหวะที่ดีสำหรับผู้ประกอบการที่จะเปิดธุรกิจร้านอาหารไทยในชิลีอีกด้วย” รัฐมนตรีว่าการกระทรวงพาณิชย์กล่าว
นอกจากนี้ กระทรวงพาณิชย์ โดยกรมส่งเสริมการค้าระหว่างประเทศได้เตรียมแผนที่จะขยายรูปแบบร้านอาหารสำหรับเข้าร่วมโครงการ “Thai Select” สู่ร้านอาหารลักษณะบริการตนเอง (Self Service) หรือร้านอาหารฟาสต์ฟู้ด (Fast Food)  เพิ่มเติมจากในปัจจุบันที่มีเพียง 2 รูปแบบ คือ ร้านอาหารที่ตกแต่งแบบไทย (Classic Thai) และร้านอาหารไทยร่วมสมัย (Thai Modern) เพื่อให้อาหารไทยเป็นที่รู้จักและเป็นที่นิยมในกลุ่มผู้บริโภคที่หลากหลายขึ้น ตลอดจนทำให้เครื่องหมาย “Thai Select” เป็นที่รู้จักมากขึ้นด้วย อนึ่ง ขณะนี้ มีร้านอาหารไทยทั่วโลกที่ได้รับตรา “Thai Select” แล้ว จำนวน 1,360 แห่ง

ที่มา : http://www.thaigov.go.th/news/contents/details/2926
