รัฐบาลไทย-ข่าวทำเนียบรัฐบาล-ไทยยินดีโคลัมเบียน้อมนำศาสตร์พระราชาแก้ปัญหาพื้นที่ปลูกพืชเสพติด ชี้โครงการพัฒนาดอยตุงเป็นต้นแบบของนานาชาติ ย้ำรัฐบาลมุ่งขจัดยาเสพติดอย่างจริงจัง วอนทุกภาคส่วนร่วมมือ

วันอาทิตย์ที่ 27 สิงหาคม 2560
ไทยยินดีโคลัมเบียน้อมนำศาสตร์พระราชาแก้ปัญหาพื้นที่ปลูกพืชเสพติด ชี้โครงการพัฒนาดอยตุงเป็นต้นแบบของนานาชาติ ย้ำรัฐบาลมุ่งขจัดยาเสพติดอย่างจริงจัง วอนทุกภาคส่วนร่วมมือ
พลเอก ประยุทธ์ จันทร์โอชา นายกรัฐมนตรี ยินดีที่ได้รับทราบว่า ประเทศโคลัมเบียจะน้อมนำศาสตร์พระราชาไปประยุกต์ใช้ในการแก้ไขปัญหายาเสพติดของตน
วันนี้ (27 สิงหาคม 2560) พลโทสรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ยินดีที่ได้รับทราบว่า ประเทศโคลัมเบียจะน้อมนำศาสตร์พระราชาไปประยุกต์ใช้ในการแก้ไขปัญหายาเสพติดของตน โดยคณะผู้แทนระดับสูงของรัฐบาลโคลัมเบียได้เดินทางไปศึกษาดูงานด้านการพัฒนาทางเลือกที่โครงการพัฒนาดอยตุงและโครงการปลูกป่าสร้างคน รักษาต้นน้ำ บรรเทาอุทกภัย จ.เชียงราย ซึ่งสนับสนุนการนำศาสตร์พระราชาไปใช้ในการแก้ไขปัญหาพื้นที่ปลูกพืชเสพติด
“โคลัมเบียประสบกับปัญหาการปลูกพืชโคคา ซึ่งนำไปสกัดเป็นสารเสพติดที่เรียกว่าโคเคนกว่า 150,000 เฮกเตอร์ หรือประมาณ 900,000 ไร่ จึงต้องการนำแนวทางต้นแบบของโครงการพัฒนาดอยตุงที่นำศาสตร์พระราชาไปประยุกต์ใช้พัฒนาพื้นที่ โดยเปลี่ยนพื้นที่ปลูกพืชเสพติดให้เป็นพื้นที่ป่าเศรษฐกิจ ส่งเสริมให้ชาวไทยภูเขาและชนกลุ่มน้อยปรับเปลี่ยนจากการปลูกฝิ่นเป็นพืชชนิดอื่น หรือประกอบอาชีพที่ช่วยสร้างรายได้ดีกว่าและไม่ผิดกฎหมาย รวมทั้งเสริมสร้างโอกาสทางการศึกษายกระดับคุณภาพชีวิตให้ดีขึ้น จนได้รับยกย่องในระดับนานาชาติจากสำนักงานยาเสพติดและอาชญากรรมแห่งสหประชาชาติ (UNODC)”
นายกรัฐมนตรียังกล่าวด้วยว่า รัฐบาลได้กำหนดให้การแก้ไขปัญหายาเสพติดเป็นวาระแห่งชาติที่ต้องเร่งดำเนินการแก้ไข โดยเปลี่ยนมุมมองใหม่ใช้การสาธารณสุขนำ เน้นการดูแลสุขภาพผู้ป่วย คำนึงถึงสิทธิมนุษยชน และควบคุมผู้ติดยาให้ดำรงชีวิตอยู่ได้โดยไม่สร้างความเดือดร้อนให้กับสังคม รวมทั้งจัดทำแผนประชารัฐร่วมใจ สร้างหมู่บ้าน ชุมชนมั่นคงปลอดภัยยาเสพติด ขับเคลื่อนด้วยกลไกประชารัฐ ดำเนินการกับกลุ่มผู้ค้า ผู้ผลิต และเครือข่ายยาเสพติด และปรับปรุงกฎหมายยาเสพติดให้เหลือฉบับเดียว เพื่อให้มีการบังคับใช้ที่เชื่อมโยงสอดคล้องเป็นไปทิศทางเดียวกันและเกิดประสิทธิภาพสูงสุด
“รัฐบาลน้อมนำศาสตร์พระราชาเป็นหลักในการทำงาน และสนับสนุนโครงการป้องกันและแก้ไขปัญหายาเสพติดและขจัดความยากจนทุกรูปแบบ รวมถึงโครงการพัฒนาดอยตุงที่หลายประเทศได้มาศึกษาดูงานและนำแนวทางการดำเนินงานไปปรับใช้ เช่น หมู่บ้านหย่องข่า สหภาพเมียนมา จ.บัลคห์ สาธารณรัฐอัฟกานิสถาน และ จ.อาเจะห์ สาธารณรัฐอินโดนีเซีย เป็นต้น พร้อมทั้งเรียกร้องให้ทุกภาคส่วนร่วมเป็นส่วนหนึ่งในการยุติปัญหายาเสพติดในประเทศ ด้วยการไม่ยุ่งเกี่ยวกับยาเสพติดและแจ้งข้อมูลเบาะแสที่เป็นประโยชน์แก่เจ้าหน้าที่”
.......................................

ที่มา : http://www.thaigov.go.th/news/contents/details/6215
