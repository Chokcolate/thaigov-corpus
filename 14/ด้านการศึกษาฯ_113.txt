รัฐบาลไทย-ข่าวทำเนียบรัฐบาล-ศธ.ปล่อยขบวนรถโต๊ะและเก้าอี้พระราชทาน ให้แก่สถานศึกษาที่ประสบอุทกภัยในภาคใต้

วันพุธที่ 17 พฤษภาคม 2560
ศธ.ปล่อยขบวนรถโต๊ะและเก้าอี้พระราชทาน ให้แก่สถานศึกษาที่ประสบอุทกภัยในภาคใต้
นายธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมคณะ ร่วมพิธีเปิดและปล่อยขบวนรถโต๊ะและเก้าอี้พระราชทาน ให้แก่สถานศึกษาที่ประสบอุทกภัยในภาคใต้
พล.อ.อ.ประจิน จั่นตอง กล่าวว่า สมเด็จพระเจ้าอยู่หัวมหาวชิราลงกรณ บดินทรเทพยวรางกูร  ห่วงใยในความเดือดร้อนของประชาชนมาโดยตลอด ทรงพระราชทานลายพระหัตถ์ถึงพสกนิกรคนไทย เมื่อวันที่ 13 มกราคม 2560 ความว่า “ด้วยความรักและห่วงใย ขอเป็นกำลังใจในการร่วมกันฟื้นฟูและพัฒนาเพื่อขวัญที่ดี จิตใจและร่างกายที่เข้มแข็ง นำมาซึ่งความสุขและมั่นคงของชาติ” พร้อมทั้งพระราชทานพระราชทรัพย์ในการจัดซื้อสิ่งของจำเป็นสำหรับช่วยเหลือราษฎร ทั้งยังทรงพระกรุณาโปรดเกล้าฯ ให้องคมนตรีเป็นผู้แทนพระองค์นำถุงยังชีพพระราชทานไปมอบแก่ผู้ประสบอุทกภัยอย่างต่อเนื่อง
พร้อมกันนี้ ได้พระราชทานความช่วยเหลือโรงเรียน จำนวน 267 แห่ง โดยจัดพระราชทานครุภัณฑ์โต๊ะเก้าอี้ครูและนักเรียน รวมทั้งอุปกรณ์การศึกษาที่จำเป็น และพระราชทานทุนการศึกษากับนักเรียนหรือนักศึกษาที่มีบุคคลในครอบครัวเสียชีวิตจากเหตุอุทกภัย และได้ทรงมีพระราชกระแสรับสั่งแก่นายกรัฐมนตรีและรัฐบาลเกี่ยวกับแนวทางในการแก้ไขความเดือดร้อนอย่างต่อเนื่อง ทรงรับสั่งให้ดูแลประชาชนและแก้ปัญหาให้กลับคืนสู่ภาวะปกติโดยเร็วที่สุด จนบรรเทาลุล่วงไปเป็นลำดับ
รัฐบาลจึงได้น้อมนำกระแสรับสั่งไปสมทบทุนช่วยเหลือฟื้นฟูชีวิตความเป็นอยู่ของราษฎรที่ประสบอุทกภัย ตลอดจนเป็นเงินทุนการศึกษาพระราชทานแก่บุตรหลาน กำลังอยู่ในวัยศึกษาของครอบครัวผู้เสียชีวิตอันเนื่องมาจากอุทกภัย
นพ.ธีระเกียรติ เจริญเศรษฐศิลป์ กล่าวว่า สมเด็จพระเจ้าอยู่หัวมหาวชิราลงกรณ บดินทรเทพยวรางกูร ได้พระราชทานเงินช่วยเหลือเพื่อจัดหาโต๊ะและเก้าอี้พระราชทาน และเป็นทุนการศึกษาแก่นักเรียน นักศึกษา และครอบครัวผู้เสียชีวิตที่ได้รับผลกระทบจากอุทกภัยในพื้นที่ภาคใต้ ระหว่างวันที่ 1 ธันวาคม 2559 ถึงวันที่ 12 กุมภาพันธ์ 2560 รวม 12 จังหวัด จำนวน 40 ล้านบาท ซึ่งเป็นรายได้จากการจำหน่ายบัตรอวยพร และไดอารี่ภาพวาดฝีพระหัตถ์
โดยมอบหมายให้กระทรวงศึกษาธิการรับผิดชอบในการดูแลและบริหารจัดการเงินพระราชทาน ซึ่งเป็น 2 ส่วน ประกอบด้วย
ทุนการศึกษาพระราชทาน 27 ทุน จำนวนเงินพระราชทาน 15 ล้านบาท
เพื่อเป็นค่าใช้จ่ายในการศึกษา ค่าครองชีพ ค่าหอพัก และค่าอุปกรณ์การศึกษา ให้แก่เด็กนักเรียนหรือนักศึกษาที่มีบุคคลในครอบครัวเสียชีวิตจากเหตุอุทกภัยในพื้นที่ภาคใต้ จำนวน 6 จังหวัด ประกอบด้วยผู้ได้รับทุนการศึกษาพระราชทานในจังหวัดสุราษฎร์ธานี 6 ทุน ชุมพร 2 ทุน นครศรีธรรมราช 12 ทุน สงขลา 5 ทุน ตรัง 1 ทุน และจังหวัดนราธิวาส 1 ทุน  ในจำนวนนี้เป็นผู้ที่กำลังศึกษาในระดับปริญญาตรี 4 คน ระดับประกาศนียบัตรวิชาชีพ 5 คน ระดับมัธยมศึกษา 3 คน ระดับประถมศึกษา 7 คน ระดับอนุบาล 2 คน การศึกษานอกระบบ 1 คน และยังไม่ถึงเกณฑ์เข้าศึกษา 5 คน
อนึ่ง ในวันเดียวกันนี้ เวลา 10.00 น. ได้มีพิธีมอบทุนพระราชทาน เพื่อช่วยเหลือนักเรียนหรือนักศึกษาที่ประสบอุทกภัยในพื้นที่ภาคใต้ทั้ง 27 คน ณ ศาลากลางจังหวัดพร้อมเพียงกันทั้ง 6 จังหวัด โดยมีผู้ว่าราชการจังหวัดเป็นประธาน
พระราชทานให้การจัดหาโต๊ะและเก้าอี้พระราชทาน จำนวน 25 ล้านบาท
โดยสำนักงานคณะกรรมการการศึกษาขั้นพื้นฐาน (สพฐ.) ได้เชิญผู้เชี่ยวชาญจากสำนักงานคณะกรรมการการอาชีวศึกษา (สอศ.) ร่วมเป็นคณะกรรมการคัดเลือก กำหนดรูปแบบ คุณลักษณะเฉพาะเพิ่มเติมจากมาตรฐานอุตสาหกรรมที่มีขายในท้องตลาด และเชิญผู้แทนผู้บริหารจากเขตพื้นที่การศึกษา ครู และนักเรียนจากจังหวัดที่ได้รับพระราชทาน มาร่วมให้ข้อคิดเห็น กำหนดคุณลักษณะ ทั้งนี้ เพื่อให้ได้ครุภัณฑ์ที่มั่นคง แข็งแรง ทนทาน สวยงาม และสมพระเกียรติ ที่สำคัญบริเวณหน้าโต๊ะและพนักเก้าอี้จะมีอักษรข้อความว่า “พระราชทาน”
ทั้งนี้ ได้ดำเนินการจัดซื้อจัดจ้างตามความต้องการใช้จำนวน 11,115 ชุด ซึ่งเป็นโต๊ะเก้าอี้ระดับอนุบาล 1,110 ชุด ประถมศึกษา 6,327 ชุด มัธยมศึกษา 2,199 ชุด และโต๊ะเก้าอี้ ครู 1,479 ชุด พร้อมทั้งได้กำหนดให้มีการควบคุม ดูแลบำรุงรักษาอย่างต่อเนื่องให้อยู่ในสภาพดี หากไม่สามารถใช้งานได้อย่างปกติให้ประสานงานกับสถาบันอาชีวศึกษาในพื้นที่ที่ได้รับมอบหมายจาก สอศ. ในการซ่อมแซมและดูแลรักษาให้พร้อมใช้งานได้ตลอดเวลา และทุก ๆ 3 เดือน ให้สถานศึกษารายงานสภาพและผลการใช้โต๊ะและเก้าอี้ต่อหน่วยงานต้นสังกัด
การจัดงานในครั้งนี้ถือเป็นโอกาสที่แสดงให้เห็นถึงพระมหากรุณาธิคุณของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ที่ทรงห่วงใยพสกนิกรในภาคใต้ ซึ่งกระทรวงศึกษาธิการได้ร่วมมือร่วมใจกันอย่างเต็มที่ที่จะทำตามพระราชกระแสอย่างเคร่งครัด โดยโต๊ะและเก้าอี้ที่จัดส่งไปนั้น เป็นอุปกรณ์ที่แข็งแรงทนทาน สามารถทนทานต่ออุทกภัยได้ดี โดยในรอบแรกนี้สามารถผลิตได้ 3,000-4,000 ตัว
นพ.ธีระเกียรติ กล่าวด้วยว่า สิ่งนี้เป็นสิ่งที่แสดงให้เห็นถึงพระกรุณาธิคุณของพระองค์ ที่ทรงห่วงใยพสกนิกรชาวไทยอย่างเป็นรูปธรรม ขอขอบคุณ สพฐ. สอศ. รวมทั้งสำนักงานปลัดกระทรวงศึกษาธิการ ตลอดจนหน่วยงานที่เกี่ยวข้องที่ได้ร่วมจัดงานในครั้งนี้อย่างสมพระเกียรติ

ที่มา : http://www.thaigov.go.th/news/contents/details/3779
