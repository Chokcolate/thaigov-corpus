รัฐบาลไทย-ข่าวทำเนียบรัฐบาล-โฆษกฯ เผยนายกรัฐมนตรี ลงพื้นที่/ประชุมครม.จ.สุโขทัยและจ.พิษณุโลก ช่วยกระตุ้นเศรษฐกิจในพื้นที่ให้ดีขึ้น

วันอังคารที่ 26 ธันวาคม 2560
โฆษกฯ เผยนายกรัฐมนตรี ลงพื้นที่/ประชุมครม.จ.สุโขทัยและจ.พิษณุโลก ช่วยกระตุ้นเศรษฐกิจในพื้นที่ให้ดีขึ้น
โฆษกประจำสำนักนายกรัฐมนตรี เปิดเผยนายกรัฐมนตรี ลงพื้นที่/ประชุมครม.จ.สุโขทัยและจ.พิษณุโลก ช่วยกระตุ้นเศรษฐกิจในพื้นที่ให้ดีขึ้น และให้ผู้ที่เกี่ยวข้องรับทราบเกี่ยวกับแผนพัฒนาประเทศ เพื่อร่วมกันขับเคลืือนประเทศไปสู่เป้าหมายที่กำหนด
วันนี้ (26 ธ.ค.60) เวลา 13.00 น. ณ สถาบันการพลศึกษาวิทยาเขตสุโขทัย ตำบลบ้านกล้วย อำเภอเมือง จังหวัดสุโขทัย ภายหลังการประชุมคณะรัฐมนตรีอย่างเป็นทางการนอกสถานที่ ครั้งที่ 4/2560  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวถึงการลงพื้นที่ของนายกรัฐมนตรีและคณะรัฐมนตรีในการเดินทางมาตรวจราชการจังหวัดพิษณุโลกและประชุมคณะรัฐมนตรีอย่างเป็นทางการนอกสถานที่ที่จังหวัดสุโขทัยว่าสามารถช่วยทำให้เศรษฐกิจในพื้นที่มีการตื่นตัว รวมทั้งให้ผู้ว่าราชการจังหวัดในพื้นที่ได้รับทราบเกี่ยวกับแผนพัฒนาประเทศว่ามีความเกี่ยวข้องเชื่อมโยงกันอย่างไรบ้าง เพื่อให้การขับเคลื่อนประเทศเป็นไปในทิศทางเดียวกันและสู่เป้าหมายที่กำหนด
ทั้งนี้ ในพื้นที่จังหวัดพิษณุโลกและจังหวัดสุโขทัยพบว่ามีผลไม้ 5 ชนิด ได้แก่ กระเจี๊ยบเขียว สับปะรด ขิง มะม่วงน้ำดอกไม้ และกล้วยหอม เป็นที่ต้องการและได้รับความนิยมจากผู้บริโภคทั้งในและต่างประเทศเป็นอย่างมาก โดยมีการสั่งซื้อเข้ามาอย่างต่อเนื่อง ซึ่งสถานการณ์ดังกล่าวจะทำให้ภาคการเกษตรตื่นตัวมากขึ้น เช่น หมู่บ้านวังส้มซ่าได้มีวิสาหกิจชุมชนเกิดขึ้นโดยนำพืชผลทางการเกษตรในพื้นที่มาต่อยอดด้วยนวัตกรรมจนเกิดผลิตภัณฑ์หลายชนิด โดยเฉพาะการนำส้มซ่ามาทำเป็นผลิตภัณฑ์สำหรับใช้ในเรื่องของสปา หรือการทำผลิตภัณฑ์แปรรูปจากผลไม้ใส่บรรจุภัณฑ์ที่สวยงาม นำไปจำหน่ายบนเครื่องบินเพื่อเพิ่มมูลค่าและสร้างรายได้ให้กับประชาชน เช่น คุกกี้มะม่วง ผลิตภัณฑ์กล้วยตาก ฯลฯ สอดคล้องกับนโยบายของรัฐบาล ในการส่งเสริมสนับสนุนให้มีการนำนวัตกรรมไปพัฒนาผลิตภัณฑ์ในพื้นที่ ตลอดจนมีการจัดทำบรรจุหีบห่อที่สวยงาม โดยนำเสนอผ่านเรื่องราวที่น่าสนใจเพื่อยกระดับและเพิ่มมูลค่าให้กับสินค้าและผลิตภัณฑ์ในพื้นที่ นอกจากนี้ จังหวัดสุโขทัยยังมีแหล่งท่องเที่ยวทางประวัติศาสตร์ที่สวยงามและน่าสนใจเป็นอย่างมาก เช่น อุทยานประวัติศาสตร์สุโขทัย
รวมทั้ง นายกรัฐมนตรี ได้ตรวจเยี่ยมการบริหารจัดการน้ำพื้นที่ลุ่มต่ำทุ่งบางระกำ (บางระกำโมเดล 60) โครงการแก้มลิงบึงระมาณ บึงตะเคร็ง และบึ้งขี้แร้ง ซึ่งพื้นที่นี้สามารถรองรับน้ำได้ถึง 400 – 500 ล้านลูกบาศก์เมตร เพื่อแก้ไขปัญหาน้ำท่วมในพื้นที่ดังกล่าวและเก็บกักน้ำไว้ใช้สำหรับด้านการเกษตรอีกด้วย
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9029
