รัฐบาลไทย-ข่าวทำเนียบรัฐบาล-​ไทยและศรีลังกาย้ำถึงความสัมพันธ์และความร่วมมืออันแนบแน่นระหว่างกัน

วันพฤหัสบดีที่ 8 กุมภาพันธ์ 2561
​ไทยและศรีลังกาย้ำถึงความสัมพันธ์และความร่วมมืออันแนบแน่นระหว่างกัน
​ไทยและศรีลังกาย้ำถึงความสัมพันธ์และความร่วมมืออันแนบแน่นระหว่างกัน
วันที (8 กุมภาพันธ์ 2561) เวลา 10.00 น. นางกเษณุกา ธิเรนี เสเนวิรัตนะ (H.E. Ms. Kshenuka Dhireni Senewiratne) เอกอัครราชทูตสาธารณรัฐสังคมนิยมประชาธิปไตยศรีลังกาประจำประเทศไทย เข้าเยี่ยมคารวะ นายสุวพันธุ์ ตันยุวรรธนะ รัฐมนตรีประจำสำนักนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญของการสนทนา ดังนี้
รัฐมนตรีประจำสำนักนายกรัฐมนตรีกล่าวขอบคุณประธานาธิบดีศรีลังกาเดินทางเยือนไทยเพื่อร่วมสักการะพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร เมื่อปี 2559 พร้อมทั้งแสดงความยินดีในโอกาสครบรอบ 70 ปี แห่งการประกาศเอกราชของศรีลังกา เมื่อวันที่ 4 กุมภาพันธ์ 2561 โอกาสนี้ เอกอัครราชทูตสาธารณรัฐสังคมนิยมประชาธิปไตยศรีลังกาประจําประเทศไทย  กล่าวยินดีแด่รัฐมนตรีประจำสำนักนายกรัฐมนตรี  ที่ได้รับโปรดเกล้า ฯ ดำรงตำแหน่งรัฐมนตรีประจำสำนักนายกรัฐมนตรี  ทั้งนี้ ไทยและศรีลังกามีความสัมพันธ์ที่ราบรื่นมายาวนานกว่า 60 ปี  โดยเฉพาะอย่างยิ่งการกระชับความสัมพันธ์ทางพุทธศาสนาและวัฒนธรรมกับศรีลังกา เพื่อให้เป็นรากฐานสำหรับการพัฒนาความสัมพันธ์ในมิติอื่น ๆ รวมถึงความร่วมมือด้านการท่องเที่ยว ซึ่งรัฐบาลทั้งสองฝ่ายสนับสนุนการท่องเที่ยวในเชิงพุทธศาสนาและวัฒนธรรม (Buddhist Circuits) เพื่อส่งเสริมให้ประชาชนของทั้งสองประเทศเดินทางไปมาหาสู่กันมากยิ่งขึ้น
รัฐมนตรีประจำสำนักนายกรัฐมนตรีและเอกอัครราชทูตสาธารณรัฐสังคมนิยมประชาธิปไตยศรีลังกาประจำประเทศไทย  ยังเห็นพ้องที่จะเพิ่มความร่วมมืออย่างรอบด้าน โดยเฉพาะการค้าการลงทุน ซึ่งเอกอัครราชทูตสาธารณรัฐสังคมนิยมประชาธิปไตยศรีลังกาประจำประเทศไทยหวังว่า ภาคเอกชนไทยจะเข้าไปลงทุนในสาขาที่ศรีลังกามีความสนใจมากยิ่งขึ้นด้วย

ที่มา : http://www.thaigov.go.th/news/contents/details/9931
