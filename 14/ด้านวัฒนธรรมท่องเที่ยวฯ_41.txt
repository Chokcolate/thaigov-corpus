รัฐบาลไทย-ข่าวทำเนียบรัฐบาล-วธ.รวมใจภาครัฐ รัฐวิสาหกิจ เอกชน ประชาชนจังหวัดเลย เปิดงานประเพณีบุญหลวง การละเล่นผีตาโขน และมหกรรมหน้ากากนานาชาติ ปี 2560  ณ วัดโพนชัย อ.ด่านซ้าย จ.เลย

วันจันทร์ที่ 26 มิถุนายน 2560
วธ.รวมใจภาครัฐ รัฐวิสาหกิจ เอกชน ประชาชนจังหวัดเลย เปิดงานประเพณีบุญหลวง การละเล่นผีตาโขน และมหกรรมหน้ากากนานาชาติ ปี 2560  ณ วัดโพนชัย อ.ด่านซ้าย จ.เลย
วธ.รวมใจภาครัฐ รัฐวิสาหกิจ เอกชน ประชาชนจังหวัดเลย เปิดงานประเพณีบุญหลวง การละเล่นผีตาโขน และมหกรรมหน้ากากนานาชาติ ปี 2560  ณ วัดโพนชัย อ.ด่านซ้าย จ.เลย
เมื่อวันที่ 24 มิ.ย. ณ วัดโพนชัย อำเภอด่านซ้าย จังหวัดเลย นายกฤษศญพงษ์ ศิริ ปลัดกระทรวงวัฒนธรรม (วธ.) เป็นประธานเปิดงานประเพณีบุญหลวง การละเล่นผีตาโขน และมหกรรมหน้ากากนานาชาติ ประจำปี 2560 โดยมีนายคุมพล  บรรเทาทุกข์ ผู้ว่าราชการจังหวัดเลย นายอำเภอด่านซ้าย หัวหน้าส่วนราชการ รัฐวิสาหกิจ เอกชน ประชาชนชาวอำเภอด่านซ้าย ตลอดจนชุมชน 3 ชุมชน ที่สืบทอดการจัดประเพณีบุญหลวงและการละเล่นผีตาโขน ได้แก่ วัดศรีภูมิ ต.นาหอ วัดศรีสะอาด  ต.ด่านซ้าย  และวัดโพธิ์ศรี  ต.ด่านซ้าย  เข้าร่วมเป็นจำนวนมาก
ปลัด วธ. กล่าวว่า รู้สึกยินดีและเป็นเกียรติอย่างยิ่ง ที่ได้มาเป็นประธานเปิดงานประเพณีบุญหลวง การละเล่นผีตาโขน (วันโฮม) และมหกรรมหน้ากากนานาชาติ ประจำปี 2560 จังหวัดเลยถือเป็นจังหวัดที่มีแหล่งท่องเที่ยวทางธรรมชาติ ประเพณีวัฒนธรรมอันดีงาม เป็นเสน่ห์ดึงดูดนักท่องเที่ยวทั้งในและนอกประเทศ รวมทั้งมีของดี ของฝาก ธุรกิจบริการให้แก่นักท่องเที่ยว ทำให้เกิดการสร้างงาน สร้างรายได้ ให้แก่ชาวจังหวัดเลยเป็นอย่างดี สอดคล้องกับนโยบายของรัฐบาลประเทศไทย 4.0 เดินหน้าปฏิรูปประเทศไทยสู่ความมั่งคง มั่งคั่งและยั่งยืน โดยใช้อุตสาหกรรมสร้างสรรค์วัฒนธรรม การบริการที่มีมูลค่าสูงและเทคโนโลยีการออกแบบ 5 สาขา ในการขับเคลื่อนประเทศไทย อาทิ อาหาร ภาพยนตร์ แฟชั่น มวยไทย และประเพณี ในการสร้างรายได้ให้กับชุมชนกระตุ้นเศรษฐกิจฐานรากให้เข้มแข็ง
ปลัด วธ. กล่าวต่อไปว่า ที่สำคัญเป็นที่น่ายินดีที่ได้เห็นหน่วยงานทุกภาคส่วน ภาคราชการ รัฐวิสาหกิจ เอกชน บูรณาการจัดงานประเพณีบุญหลวง การละเล่นผีตาโขน ซึ่งยังคงรักษาวัฒนธรรมประเพณีอันดีงาม และส่งเสริมการท่องเที่ยวเชิงวัฒนธรรม อาทิ 1.กระทรวงวัฒนธรรม (วธ.) จัดการแสดงมหกรรมหน้ากากนานาชาติจาก 8 ประเทศ การจัดนิทรรศการหน้ากาก “ต่างคล้าย ใช่เลย” การสาธิตผลิตภัณฑ์ภูมิปัญญาทางวัฒนธรรม (Culture Produce of Thailand : CPOT) การสาธิตการทำอาหารพื้นบ้านของดีบ้านฉัน 2.องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน จัดป้ายองค์ความรู้ประวัติวัดโพนชัย และพิพิธภัณฑ์พื้นบ้านวัดโพนชัย 3.การท่องเที่ยวแห่งประเทศไทย จัดกิจกรรมสีสันนครแห่งหน้ากาก 4 ภาค 4.องค์การบริหารส่วนจังหวัดเลย จัดเวทีพิธีเปิดงาน ณ วัดโพนชัย 5.สำนักงานเขตพื้นที่การศึกษาประถมศึกษาเลย เขต 3 สนับสนุนการจัดเวทีพิธีเปิดงาน ณ วัดโพนชัย และการแสดงของนักเรียน นักศึกษา 6.องค์กรปกครองส่วนท้องถิ่นทุกแห่งในอำเภอด่านซ้าย สนับสนุนงบประมาณ และจัดขบวนแห่ในพิธีเปิดงานที่ยิ่งใหญ่ตระการตา มีการละเล่นผีตาโขนจากทุกตำบลมาส่งพระเวสสันดร เข้าเมือง เป็นต้น
ทั้งนี้ งานประเพณีบุญหลวงและการละเล่นผีตาโขน เป็นประเพณีที่สำคัญของชาวอำเภอด่านซ้าย จังหวัดเลย เนื่องจากได้นำเอาบุญประเพณีสองอย่างมารวมกัน กล่าวคือ “งานบุญพระเวส” (บุญเดือนสี่) “งานบุญบั้งไฟ” (บุญเดือนหก) เข้าไว้เป็นงานบุญเดียวกัน งานบุญพระเวส นั้น เป็นงานบุญที่จัดขึ้นเพื่อฟังเทศน์มหาชาติทั้ง 13 กัณฑ์ ซึ่งถือว่าจะได้อานิสงส์แรงกล้า บันดาลให้พบพระศรีอริยเมตไตรย ในชาติหน้า ส่วนงานบุญบั้งไฟ เป็นงานบุญที่จัดขึ้น เพื่อบูชาอารักษ์ หลักเมือง และถือเป็นประเพณีการขอฝนให้ตกต้องตามฤดูกาล
ในงานบุญหลวงนี้จะมีกองทัพผีตาโขนออกมาวาดลวดลายและร่วมสร้างความสนุกสนานครื้นเครงให้กับขบวนแห่พระเวสสันดร โดยถือว่า “ผีตาโขน” เป็นสัญลักษณ์แทนคนป่าหรือภูตผี ที่ศรัทธาในพระบารมีขององค์พระเวสสันดร เมื่อพระเวสสันดรเสด็จกลับเข้าเมืองเหล่าผีตาโขนจะตามมาส่ง และเกิดเป็นการละเล่นผีตาโขนสืบต่อมา สำหรับการจัดงานประเพณีบุญหลวงและการละเล่นผีตาโขน ของอำเภอด่านซ้าย ได้จัดต่อเนื่องมาเป็นประเพณีทุกปี และในปีพุทธศักราช 2560 นี้กำหนดให้มีการจัดงานรวม 3 วัน เริ่มตั้งแต่วันที่ 24-26 มิถุนายน 2560 รายละเอียดเพิ่มเติมได้ที่เว็บไซต์ของกระทรวงวัฒนธรรม www.m-culture.go.th/สำนักงานวัฒนธรรมจังหวัดเลย โทร 042-810601-2  และสายด่วนวัฒนธรรม 1765

ที่มา : http://www.thaigov.go.th/news/contents/details/4788
