รัฐบาลไทย-ข่าวทำเนียบรัฐบาล-รองนายกรัฐมนตรีเปิดศูนย์เรียนรู้ใกล้บ้านต้นแบบและเยี่ยมชมเน็ตประชารัฐที่จังหวัดศรีสะเกษ

วันพุธที่ 1 พฤศจิกายน 2560
รองนายกรัฐมนตรีเปิดศูนย์เรียนรู้ใกล้บ้านต้นแบบและเยี่ยมชมเน็ตประชารัฐที่จังหวัดศรีสะเกษ
รองนายกรัฐมนตรีเปิดศูนย์เรียนรู้ใกล้บ้านต้นแบบและเยี่ยมชมเน็ตประชารัฐที่จังหวัดศรีสะเกษ
วันนี้ (1 พฤศจิกายน 2560) เมื่อเวลา 10.00 น. พลอากาศเอก ประจิน จั่นตอง รองนายกรัฐมนตรี ได้เดินทางไปยังจังหวัดศรีสะเกษเพื่อเป็นประธานในพิธีเปิดศูนย์เรียนรู้ใกล้บ้านต้นแบบ ที่ตำบลกู่ อำเภอปรางค์กู่ โดยมีนายธวัช สุระบาล ผู้ว่าราชการจังหวัดศรีสะเกษพร้อมด้วยหัวหน้าส่วนราชการและองค์กรปกครองส่วนท้องถิ่น ตลอดจนพี่น้องประชาชนตำบลกู่และพื้นที่ใกล้เคียงให้การต้อนรับ
โดยเมื่อคณะของรองนายกรัฐมนตรีเดินทางไปถึงบริเวณหน้าลานวัฒนธรรมดงกูย ได้มีการรำบายศรีสู่ขวัญตามธรรมเนียมปฏิบัติของชุมชน จากนั้นนายอธิปัตย์ บำรุง ผู้อำนวยการสำนักงานบริหารและพัฒนาองค์ความรู้ ได้กล่าวรายงานสรุปว่า ปัจจุบันมีศูนย์เรียนรู้ทั้งประเทศรวม 200 แห่ง ซึ่งมีการคัดเลือกไว้จำนวน 10 แห่งเพื่อเป็นศูนย์เรียนรู้ต้นแบบ โดยศูนย์เรียนรู้ใกล้บ้านต้นแบบตำบลกู่ ได้รับการคัดเลือกให้เป็นพื้นที่เปิดตัวโครงการพัฒนาศูนย์เรียนรู้ระดับตำบล เนื่องจากมีความโดดเด่นหลายประการ ทั้งในเรื่องของทำเลที่ตั้งซึ่งอยู่ใจกลางชุมชน รายล้อมด้วยบ้านเรือนของชาวบ้านที่สามารถเข้ามาใช้บริการได้ตลอดเวลาทำให้สถานที่แห่งนี้เป็นหัวใจของชุมชนในการพบปะแลกเปลี่ยนการเรียนรู้ เป็นพื้นที่สำหรับถ่ายทอดและสืบสานวัฒนธรรมประเพณีและวิถีชีวิตของชาวกูย พร้อมทั้งมีผู้นำและบุคลากรที่มีศักยภาพ มีรูปแบบการบริหารงานแบบคณะกรรมการที่เน้นการมีส่วนร่วมของคนในชุมชน และการพัฒนาอาสาสมัครเยาวชนในพื้นที่และมีกิจกรรมการเรียนรู้ที่หลากหลายเชื่อมโยงกันอย่างมีบูรณาการ
จากนั้น พลอากาศเอก ประจิน จั่นตอง รองนายกรัฐมนตรีได้กล่าวว่า ตามที่สำนักงานอุทยานการเรียนรู้ สำนักงานบริหารและพัฒนาองค์ความรู้หรือ TK Park ได้ร่วมมือกับหน่วยงานภาคต่างๆริเริ่มดำเนินโครงการพัฒนาศูนย์เรียนรู้ระดับตำบล โดยมีศูนย์เรียนรู้เข้าร่วมโครงการทั่วประเทศรวม 200 แห่ง นับว่าสอดคล้องกับนโยบายของรัฐบาลที่จะบูรณาการงานด้านการศึกษา ศาสนา ศิลปวัฒนธรรม ความภูมิใจในประวัติศาสตร์และความเป็นไทย มาใช้สร้างชุมชนและสังคมให้เข้มแข็งอย่างมีคุณภาพและมีคุณธรรมควบคู่กันไป ขอขอบคุณที่ให้การต้อนรับอย่างอบอุ่นและดีใจที่เห็นความร่วมมือที่เข้มแข็งของทั้งหน่วยงานราชการและชุมชนที่ได้ร่วมกันในการจัดตั้งศูนย์เรียนรู้ใกล้บ้าน เป็นการผนึกกำลังร่วมกันของศูนย์ดิจิทัลชุมชนและศูนย์วัฒนธรรมเพื่อรักษาอัตลักษณ์ของชุมชนไว้ได้เป็นอย่างดี ขอแสดงความชื่นชมที่ชุมชนมีความเข้มแข็งและขอให้ทุกคนช่วยกันรักษาสิ่งเหล่านี้ให้เกิดความยั่งยืนและพัฒนาคุณภาพชีวิตให้อยู่ดีกินดีมีความสุขตลอดไป
จากนั้นคณะของรองนายกรัฐมนตรีฯได้เยี่ยมชมศูนย์เรียนรู้ใกล้บ้านต้นแบบ ศูนย์ดิจิทัลชุมชน ตำบลกู่ พร้อมทั้งเยี่ยมชมกิจกรรมที่เกี่ยวกับวิถีชีวิตและการสืบทอดวัฒนธรรมประเพณี  ได้แก่ กิจกรรมทำอาหารและขนมพื้นบ้าน กิจกรรมถ่ายทอดประเพณีรำพื้นเมืองและทำบายศรี กิจกรรมสืบสานประเพณีมวยไทย กิจกรรมการเกษตรดำเนินรอยตามศาสตร์พระราชา เยี่ยมชมบ้านจักสาน เยี่ยมชมกิจกรรมท่องเที่ยวเชิงวัฒนธรรมและสิ่งแวดล้อมที่ปราสาทปรางค์กู่ และนิทรรศการประเพณีบุญเดือนสาม
ทั้งนี้ศูนย์เรียนรู้ใกล้บ้านต้นแบบตำบลกู่ มีอุปกรณ์คอมพิวเตอร์ มีการเชื่อมต่ออินเตอร์เน็ตที่เอื้อต่อการถ่ายทอดองค์ความรู้ด้านเทคโนโลยีดิจิทัล และการส่งเสริมให้เกิดการนำผลิตภัณฑ์ชุมชนไปสู่ตลาดโลกได้โดยผ่านเครือข่ายสังคมออนไลน์ มีหนังสือและสื่อการเรียนรู้นับเป็นแหล่งเรียนรู้ใกล้บ้านที่ทั้งเด็กปฐมวัย เยาวชน ผู้สูงอายุ และบุคคลทุกเพศทุกวัยสามารถเข้าไปใช้ประโยชน์ได้ทุกวันและตลอดเวลา ต่อมาในเวลา 14.00 น. คณะของรองนายกรัฐมนตรีฯได้เดินทางต่อไปยังบ้านสมอ หมู่ที่ 11 ตำบลทุ่งสว่าง อำเภอวังหิน จังหวัดศรีสะเกษ เพื่อไปเยี่ยมชมการดำเนินงานเน็ตประชารัฐของอำเภอวังหิน ซึ่งได้เริ่มดำเนินการวางระบบเคเบิลใยแก้วนำแสง พื้นที่บริการจังหวัดศรีสะเกษมาตั้งแต่เดือนเมษายน 2560 โดยในส่วนของอำเภอวังหิน มีจำนวน 75 หมู่บ้าน ได้ดำเนินการเสร็จแล้ว 67 หมู่บ้าน อยู่ในระหว่างดำเนินการ 8 หมู่บ้าน ซึ่งจะได้ดำเนินการให้แล้วเสร็จภายในเดือนธันวาคมศกนี้
ทั้งนี้พลอากาศเอก ประจิน  จั่นตอง รองนายกรัฐมนตรี ได้กล่าวว่า เน็ตประชารัฐเป็นนโยบายของรัฐบาลที่ต้องการลดความเหลื่อมล้ำของคนในสังคมและจะมาเติมเต็มความต้องการของคนในพื้นที่ ขอให้ทุกคนใช้ประโยชน์จากเน็ตประชารัฐให้เต็มที่ เพื่อให้เกิดประโยชน์ทั้งในการค้าขาย การค้นคว้าหาความรู้ และการใช้ชีวิตประจำวันในทุก ๆ ด้าน
………………............................………………….
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/7736
