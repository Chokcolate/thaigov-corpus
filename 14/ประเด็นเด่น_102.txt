รัฐบาลไทย-ข่าวทำเนียบรัฐบาล-กรมการค้าภายในชี้แจงกรณีร้านจำหน่ายอาหาร บริเวณชายหาดหัวหิน จ.ประจวบคีรีขันธ์ จำหน่ายอาหารราคาแพงผิดปกติ

วันพุธที่ 3 มกราคม 2561
กรมการค้าภายในชี้แจงกรณีร้านจำหน่ายอาหาร บริเวณชายหาดหัวหิน จ.ประจวบคีรีขันธ์ จำหน่ายอาหารราคาแพงผิดปกติ
กรมการค้าภายในชี้แจงกรณีร้านจำหน่ายอาหาร บริเวณชายหาดหัวหิน จ.ประจวบคีรีขันธ์ จำหน่ายอาหารราคาแพงผิดปกติ
วันที่ 25 ธันวาคม 2560 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจงกรณีสื่อมวลชนเสนอข่าวร้านจำหน่ายอาหารบริเวณชายหาดหัวหิน จังหวัดประจวบคีรีขันธ์ จำหน่ายอาหารราคาแพงผิดปกติ ตามที่ในสื่อโซเชียลมีเดียมีการเผยแพร่ภาพและข้อความจากผู้ใช้ชื่อเฟซบุ๊ก “Ploynapas Lukthongmak” แสดงความไม่พอใจหลังเจอราคาอาหารซีฟู้ด และค่าเครื่องดื่ม รวม 7,380 บาท ณ ร้านอาหารแห่งหนึ่งซึ่งมีลักษณะเป็นร้านเตียงผ้าใบบริเวณชายหาดหัวหิน จังหวัดประจวบคีรีขันธ์ จำหน่ายอาหารทุกอย่างราคาสูงผิดปกติ โดยเฉพาะเมนูทะเลเผาและทะเลลวกจานละ 700 บาท ต้มยำหม้อละ 300 บาท ส้มตำกุ้งสดจานละ 150 บาท ข้าวผัดจานใหญ่ 300 บาท ข้าวเปล่าโถละ 100 บาท น้ำขวดละ 50 บาท ไก่ย่างจานละ 250 บาท กุ้งชุบแป้งทอดจานละ 350 บาท นั้น
กรมการค้าภายในได้ประสานสำนักงานพาณิชย์จังหวัดประจวบคีรีขันธ์ ดำเนินการตรวจสอบข้อเท็จจริง  ตามประเด็นดังกล่าวโดยเร่งด่วนแล้ว ปรากฏข้อเท็จจริงว่า สถานที่ตามที่ปรากฏในสื่อดังกล่าวเป็นร้านจำหน่ายอาหาร ตั้งอยู่บริเวณชายหาดหัวหิน ล็อคที่ 17 ถนนชายหาดหัวหิน ตำบลหัวหิน อำเภอหัวหิน จังหวัดประจวบคีรีขันธ์ มีนางภาวนา เปี่ยมทวี เป็นเจ้าของร้าน ซึ่งจากการตรวจสอบราคาจำหน่ายอาหารตามรายการที่ปรากฏอยู่ในสื่อ รวมราคาอาหารจำนวน 7,380 บาทนั้น พบว่า อาหารและเครื่องดื่มทุกรายการ มีการแสดงราคาจำหน่ายไว้อย่างชัดเจน และจำหน่ายไม่เกินราคาที่แสดงไว้ นอกจากนี้ยังได้มีการตรวจสอบราคาจำหน่ายอาหารของร้านบริเวณใกล้เคียง เพื่อเทียบเคียงราคาจำหน่าย พบว่า มีราคาจำหน่ายใกล้เคียงกัน โดยเฉพาะเมนูทะเลเผาและทะเลลวก ส่วนใหญ่จำหน่ายราคาชุดละ 500-800 บาท
กรมการค้าภายในจะประสานสำนักงานพาณิชย์จังหวัดทุกจังหวัด ให้ตรวจสอบผู้ประกอบการร้านอาหารบริเวณสถานีขนส่งและสถานที่ท่องเที่ยวต่าง ๆ เพื่อให้ผู้ประกอบการมีการปิดป้ายแสดงราคาจำหน่ายสินค้า และจำหน่ายสินค้าให้ตรงกับราคาที่แสดงไว้ รวมทั้งมิให้ฉวยโอกาสจำหน่ายสินค้าในราคาที่สูงเกินสมควร ตามพระราชบัญญัติ ว่าด้วยราคาสินค้าและบริการ พ.ศ. 2542 หากพบว่ามีการกระทำความผิดจะดำเนินการตามกฎหมาย อย่างเคร่งครัด หากผู้บริโภคพบว่ามีการจำหน่ายอาหารในราคาสูงเกินสมควร หรือไม่ได้รับความเป็นธรรมในการซื้อสินค้าหรือบริการ สามารถแจ้งข้อมูลมาได้ที่สายด่วน 1569 กรมการค้าภายในหรือสำนักงานพาณิชย์จังหวัดทั่วประเทศ
-------------------

ที่มา : http://www.thaigov.go.th/news/contents/details/9051
