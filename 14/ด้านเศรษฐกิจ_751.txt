รัฐบาลไทย-ข่าวทำเนียบรัฐบาล-โครงการสำรวจข้อมูลผู้มีรายได้น้อย

วันพฤหัสบดีที่ 29 มิถุนายน 2560
โครงการสำรวจข้อมูลผู้มีรายได้น้อย
กระทรวงการคลัง โดยสำนักงานเศรษฐกิจการคลัง (สศค.) และกระทรวงดิจิทัลเพื่อเศรษฐกิจและสังคม โดยสำนักงานสถิติแห่งชาติ (สสช.) ร่วมกันจัดทำโครงการสำรวจข้อมูลผู้มีรายได้น้อย
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง ร่วมกับนายธเนศ รุ่งโรจน์ชัยพร รองผู้อำนวยการสำนักงานสถิติแห่งชาติ กระทรวงดิจิทัลเพื่อเศรษฐกิจและสังคม เปิดเผยว่า กระทรวงการคลัง โดยสำนักงานเศรษฐกิจการคลัง (สศค.) และกระทรวงดิจิทัลเพื่อเศรษฐกิจและสังคม โดยสำนักงานสถิติแห่งชาติ (สสช.) ร่วมกันจัดทำโครงการสำรวจข้อมูลผู้มีรายได้น้อยโดยมีสาระสำคัญสรุปได้ ดังนี้
1. โครงการลงทะเบียนเพื่อสวัสดิการแห่งรัฐ ปี 2560 (โครงการลงทะเบียนฯ)
1.1 โครงการลงทะเบียนฯ ตั้งแต่วันที่ 3 เมษายน ถึง 15 พฤษภาคม 2560 มีผู้มาลงทะเบียนทั้งสิ้น 14,176,118 คน ซึ่งปัจจุบันอยู่ระหว่างการตรวจสอบโดยกรมการปกครองและกรมที่ดิน กระทรวงมหาดไทย กรมสรรพากร กระทรวงการคลัง ธนาคารแห่งประเทศไทย ธนาคารพาณิชย์ และสถาบันการเงินเฉพาะกิจของรัฐที่รับฝากเงินจากประชาชน ซึ่งคาดว่าจะตรวจคุณสมบัติแล้วเสร็จภายในวันที่ 31 กรกฎาคม 2560
1.2 ภายในเดือนสิงหาคม ผู้ลงทะเบียนสามารถตรวจสอบผลการตรวจคุณสมบัติ ผ่านทางเว็บไซต์อีเปย์เม้นท์ (www.epayment.go.th) เว็บไซต์กระทรวงการคลัง (www.mof.go.th) และเว็บไซต์ สศค. (www.fpo.go.th) นอกจากนี้ยังมีสายด่วน (Call Center) ของ สศค. 1359 และสายด่วนของทั้ง 5 หน่วยงานที่รับลงทะเบียน ร่วมอำนวยความสะดวกแก่ผู้ลงทะเบียนในการตรวจสอบรายชื่อผู้ผ่านคุณสมบัติ
2. โครงการสำรวจข้อมูลผู้มีรายได้น้อย (โครงการสำรวจฯ)
2.1 คณะรัฐมนตรีมีมติเมื่อวันที่ 13 มิถุนายน 2560 เห็นชอบตามที่กระทรวงการคลังเสนอให้กระทรวงดิจิทัลเพื่อเศรษฐกิจและสังคม โดย สสช. จัดทำโครงการสำรวจฯ เพื่อให้ทราบถึงสภาพความเป็นอยู่ของผู้มีรายได้น้อย รวมทั้งความต้องการสวัสดิการและการช่วยเหลือจากภาครัฐ ซึ่งจะช่วยให้การจัดสวัสดิการและการช่วยเหลือของภาครัฐมีประสิทธิภาพและตรงตามความต้องการของกลุ่มเป้าหมายที่มีความแตกต่างกันและนำไปสู่การยกระดับคุณภาพชีวิตของประชาชนอย่างยั่งยืน ทั้งนี้ โครงการสำรวจฯ มีสาระสำคัญ ดังนี้
2.1 วัตถุประสงค์ : เพื่อสำรวจสภาพความเป็นอยู่และความต้องการสวัสดิการจากภาครัฐของผู้มีรายได้น้อยซึ่งครอบคลุมผู้ที่ลงทะเบียนในโครงการลงทะเบียนฯ ปี 2560
2.2 กรอบระยะเวลา : ให้แล้วเสร็จภายในเดือนสิงหาคม 2560 เพื่อนำไปใช้ประกอบการจัดทำสวัสดิการเพื่อผู้มีรายได้น้อย
2.3 หน่วยงานรับผิดชอบ : กระทรวงดิจิทัลเพื่อเศรษฐกิจและสังคม โดย สสช. เป็นหน่วยงานหลัก
2.4 เจ้าหน้าที่สำรวจ : ใช้วิธีจ้างนักศึกษาในจังหวัดต่าง ๆ ทั้งในระดับอุดมศึกษาและอาชีวะศึกษา ที่อยู่ในจังหวัดภูมิลำเนาของตัวเองและในจังหวัดใกล้เคียง หรือจังหวัดที่สถานศึกษาของตัวเองตั้งอยู่ ประมาณ 70,000 คน ครอบคลุมทุกจังหวัดในสัดส่วนที่เหมาะสมตามจำนวนผู้ที่มาลงทะเบียนในโครงการลงทะเบียนฯ ปี 2560
ทั้งนี้ ขอความอนุเคราะห์ให้กระทรวงที่มีหน่วยงานเกี่ยวข้องกับสถาบันการศึกษาสังกัดอยู่ เช่น กระทรวงศึกษาธิการ กระทรวงการท่องเที่ยวและกีฬา กระทรวงวัฒนธรรม เป็นต้น ในการรวบรวมและจัดหานักศึกษาที่ต้องการเข้าร่วมโครงการสำรวจฯ ส่งให้ สสช. ภายในกำหนด และขอความร่วมมือจากกรมการปกครอง กระทรวงมหาดไทย และหน่วยงานรับลงทะเบียนทั้ง 5 แห่ง ได้แก่ ธนาคารเพื่อการเกษตรและสหกรณ์การเกษตร ธนาคารออมสิน ธนาคารกรุงไทย จำกัด (มหาชน) สำนักงานคลังจังหวัด กรมบัญชีกลาง และสำนักงานเขตกรุงเทพมหานคร รวมทั้ง บริษัท ไปรษณีย์ไทย จำกัด ช่วยอำนวยความสะดวกในการลงพื้นที่สำรวจของเจ้าหน้าที่สำรวจ รวมถึงประชาสัมพันธ์ให้ประชาชนรับทราบเกี่ยวกับการดำเนินโครงการสำรวจฯ ในแต่ละจังหวัด อำเภอ และตำบลด้วย
หลังสิ้นสุดโครงการสำรวจฯ กระทรวงการคลัง คาดว่า จะสามารถนำข้อมูลมาประมวลผลเพื่อจัดทำสวัสดิการให้แก่ผู้มีรายได้น้อยได้อย่างถูกต้องและตรงตามความจำเป็นของผู้มีรายได้น้อย โดยใช้งบประมาณอย่างมีประสิทธิภาพมากที่สุด
สำนักนโยบายภาษี สำนักงานเศรษฐกิจการคลัง
โทร. 0 2273 9020 ต่อ 3505

ที่มา : http://www.thaigov.go.th/news/contents/details/4879
