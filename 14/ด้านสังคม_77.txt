รัฐบาลไทย-ข่าวทำเนียบรัฐบาล-สธ.เปิดศูนย์รับส่งกลับ ผู้ป่วยตามนโยบาย เจ็บป่วยฉุกเฉินวิกฤต มีสิทธิทุกที่ ทั่วประเทศ

วันจันทร์ที่ 3 เมษายน 2560
สธ.เปิดศูนย์รับส่งกลับ ผู้ป่วยตามนโยบาย เจ็บป่วยฉุกเฉินวิกฤต มีสิทธิทุกที่ ทั่วประเทศ
กระทรวงสาธารณสุข เปิดศูนย์รับส่งกลับโรงพยาบาลราชวิถี/ โรงพยาบาลศูนย์/ โรงพยาบาลทั่วไปทุกจังหวัด รับผิดชอบย้ายผู้ป่วยสิทธิข้าราชการจากโรงพยาบาลเอกชนหลังครบ 72
นายแพทย์โสภณ เมฆธน ปลัดกระทรวงสาธารณสุขให้สัมภาษณ์ว่า ตามที่คณะรัฐมนตรีมีมติเห็นชอบ เรื่องหลักเกณฑ์ วิธีการ และเงื่อนไขการกำหนดค่าใช้จ่ายในการดำเนินการผู้ป่วยฉุกเฉินวิกฤต ในส่วนของกระทรวงสาธารณสุขได้ดำเนินการใน 2 เรื่องคือ การออกอนุบัญญัติ 3 ฉบับ และการรับย้ายผู้ป่วยวิกฤตฉุกเฉินหลัง 72 ชั่วโมงหลังผู้ป่วยได้รับการรักษาที่โรงพยาบาลเอกชน กรณีในสิทธิราชการอื่นๆ ที่ไม่มีโรงพยาบาลต้นสังกัด  โดยในภูมิภาคมอบให้โรงพยาบาลศูนย์/โรงพยาบาลทั่วไปทุกจังหวัด ตั้งศูนย์รับส่งกลับผู้ป่วยวิกฤตฉุกเฉิน ส่วนใน กทม.ได้มอบหมายให้โรงพยาบาลราชวิถีรับผิดชอบย้ายผู้ป่วยสิทธิข้าราชการกลับโรงพยาบาลของรัฐ มีนายแพทย์ไพโรจน์ เครือกาญจนาและคณะเป็นผู้รับผิดชอบ เบอร์โทร.022062910-12
ทั้งนี้ ใน กทม.  มีโรงพยาบาลเอกชนจำนวนมาก  กระทรวงสาธารณสุขได้กำหนดขั้นตอนการดำเนินงานดังนี้ 1.ศูนย์รับส่งกลับ โรงพยาบาลราชวิถีกำหนดคิวการรับผู้ป่วยแก่โรงพยาบาลที่เข้าร่วมเป็นโรงพยาบาลรับย้าย เมื่อ ได้รับแจ้งจากสถาบันการแพทย์ฉุกเฉินแห่งชาติ 2.แจ้งโรงพยาบาลเอกชนและโรงพยาบาลที่รับส่งกลับประสานข้อมูลเบื้องต้น 3.โรงพยาบาลเอกชนและโรงพยาบาลที่รับส่งกลับประสานรายละเอียดผู้ป่วยและการส่งกลับ 4.โรงพยาบาลรับส่งกลับรายงานผลการดำเนินการมายังเปิดศูนย์รับส่งกลับโรงพยาบาลราชวิถี และสถาบันการแพทย์ฉุกเฉินแห่งชาติ
โดยโรงพยาบาลเข้าร่วมเป็นโรงพยาบาลรับย้าย 28 แห่ง กระทรวงสาธารณสุขได้กำหนดโรงพยาบาลเป็น 3กลุ่ม ดังนี้ กลุ่มที่1 คือโรงพยาบาลรัฐขนาดใหญ่ในกทม.ที่สามารถรับผู้ป่วยได้ทุกสาขา มี 15 แห่งทุกสังกัด ได้แก่ รพ.ราชวิถี  รพ.เลิดสิน  รพ.นพรัตนราชธานี  รพ.ตากสิน  รพ.กลาง รพ.เจริญกรุงประชารักษ์ รพ.จุฬาลงกรณ์ รพ.ศิริราช รพ.รามาธิบดี วชิรพยาบาล รพ.พระมงกุฎฯ รพ.ภูมิพลฯ รพ.สมเด็จพระปิ่นเกล้า รพ.ทหารผ่านศึก และรพ.ตำรวจ กลุ่มที่ 2 คือโรงพยาบาลในกทม.ที่รับผู้ป่วยเฉพาะด้านในสังกัดกรมการแพทย์ กระทรวงสาธารณสุข 6 แห่ง ได้แก่ รพ.สงฆ์ รพ.เมตตาประชารักษ์ สถาบันเด็กฯ สถาบันประสาทวิทยา สถาบันมะเร็งแห่งชาติ สถาบันโรคทรวงอก กลุ่มที่ 3 โรงพยาบาลทั่วไปสังกัดกระทรวงสาธารณสุขในเขตปริมณฑล 7 แห่ง ได้แก่รพ.พระนั่งเกล้า รพ.นครปฐม รพ.สมุทรปราการ รพ.สมเด็จพระพุทธเลิศหล้า รพ.สมุทรสาคร รพ.ปทุมธานี และสถาบันบำราศนราดูร
สำหรับแนวทางการรับย้ายมีดังนี้ 1.โรงพยาบาลในกลุ่มที่ 1 จะหมุนเวียนรับย้ายผู้ป่วยทีละรายจนครบรอบแล้วจึงขึ้นรอบใหม่ 2.หากโรงพยาบาลตามคิวไม่สามารถรับย้ายผู้ป่วยได้จนใกล้ครบ 72 ชั่วโมง หากเป็นผู้ป่วยเฉพาะทางให้ย้ายไปโรงพยาบาลกลุ่มที่ 2 กรณีไม่ใช่ผู้ป่วยเฉพาะทางให้ย้ายไปโรงพยาบาลในกลุ่มที่ 3 โดยให้ไปโรงพยาบาลรัฐในปริมณฑลที่ใกล้ที่สุด โดยโรงพยาบาลที่เข้าร่วมทุกแห่งจะจัดให้มีผู้รับผิดชอบหลักในการดำเนินการและจะบริหารจัดการให้พร้อมรับย้ายผู้ป่วยโดยเร็วหลังจากได้รับการประสาน
“ในส่วนข้าราชการสังกัด กลาโหม ตำรวจ มหาวิทยาลัย กทม. และกระทรวงสาธารณสุข ให้โรงพยาบาลต้นสังกัดรับผิดชอบในการรับย้ายก่อน สำหรับการรับย้ายผู้ป่วยในสิทธิข้าราชการในส่วนภูมิภาค จากโรงพยาบาลเอกชนนั้น กระทรวงสาธารณสุขได้ให้โรงพยาบาลในสังกัดทุกแห่งเป็นโรงพยาบาลรับย้าย ซึ่งไม่น่าจะมีความยุ่งยากซับซ้อนเหมือนในเขต กทม.” นายแพทย์โสภณกล่าว
*************          3 เมษายน 2560

ที่มา : http://www.thaigov.go.th/news/contents/details/2863
