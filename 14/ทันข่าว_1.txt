รัฐบาลไทย-ข่าวทำเนียบรัฐบาล-อธิบดีกรมพัฒนาธุรกิจการค้ากระทรวงพาณิชย์เผย 3 ปี คสช.ธุรกิจตั้งใหม่เพิ่มขึ้นอย่างต่อเนื่อง ปี 60 ขยายถึงร้อยละ 10

วันพุธที่ 11 ตุลาคม 2560
อธิบดีกรมพัฒนาธุรกิจการค้ากระทรวงพาณิชย์เผย 3 ปี คสช.ธุรกิจตั้งใหม่เพิ่มขึ้นอย่างต่อเนื่อง ปี 60 ขยายถึงร้อยละ 10
อธิบดีกรมพัฒนาธุรกิจการค้ากระทรวงพาณิชย์เผย 3 ปี คสช.ธุรกิจตั้งใหม่เพิ่มขึ้นอย่างต่อเนื่อง ปี 60 ขยายถึงร้อยละ 10
วันนี้ (30 พฤษภาคม 2560) นางสาวบรรจงจิตต์ อังศุสิงห์ อธิบดีกรมพัฒนาธุรกิจการค้า และนางสาว      พิมพ์ชนก วอนขอพร ผู้อำนวยการสำนักงานนโยบายและยุทธศาสตร์การค้า และโฆษกกระทรวงพาณิชย์      ได้ชี้แจงประเด็นข้อวิจารณ์สถานการณ์ทางเศรษฐกิจประจำวันที่ 29 พฤษภาคม 2560 กรณีเว็บไซต์ศูนย์ข้อมูลและข่าวสืบสวนเพื่อสิทธิพลเมือง (TCIJ) กล่าวว่า ในปี 2557 ที่เกิดรัฐประหาร มีจำนวนผู้จดทะเบียนธุรกิจลดลง ขณะที่หลังการรัฐประหารในปี 2557 ตัวเลขการเลิกกิจการกลับเพิ่มขึ้น นั้น
อธิบดีกรมพัฒนาธุรกิจการค้า และโฆษกกระทรวงพาณิชย์ชี้แจงว่า เหตุการณ์ในปี 2557 ทำให้ผู้ประกอบการและธุรกิจมีความกังวลและเกิดความไม่แน่นอนทางการเมือง ซึ่งเป็นเรื่องปกติที่เกิดขึ้นโดยทั่วไป นอกจากนั้นในปี 2556 เป็นปีที่มีการจดทะเบียนจัดตั้งใหม่สูงสุดในรอบ 7 ปี (ปี 2550-2556) เนื่องจากมีการจดทะเบียนจัดตั้งธุรกิจค้าสลากเพื่อขอรับโควตาการจัดสรรสลากกินแบ่งรัฐบาลและมีการจดทะเบียนจัดตั้งธุรกิจวิทยุกระจายเสียงตามมาตรการของ กสทช. ทำให้การจดทะเบียนจัดตั้งธุรกิจใหม่ในปี 2557 เมื่อเทียบกับปี 2556 ลดลง อย่างไรก็ตาม การจดทะเบียนธุรกิจจัดตั้งใหม่เริ่มปรับตัวดีขึ้นเมื่อสถานการณ์มีเสถียรภาพมากขึ้นและความเชื่อมั่นฟื้นตัว โดยตั้งแต่ปี 2558 ถึง 2560 (ม.ค.-เม.ย.) มีการจดทะเบียนธุรกิจตั้งใหม่เพิ่มขึ้นอย่างต่อเนื่อง โดยขยายตัวร้อยละ1 ร้อยละ 7 และร้อยละ 10 ตามลำดับ
นอกจากนั้น เมื่อเปรียบเทียบจำนวนการจดทะเบียนธุรกิจตั้งใหม่และจำนวนจดทะเบียนเลิกกิจการ พบว่า จำนวนกิจการที่ยกเลิกยังมีจำนวนน้อยกว่าจำนวนกิจการที่ตั้งใหม่อย่างมาก และเป็นที่น่าสังเกตว่าประเภทธุรกิจจดทะเบียนที่จัดตั้งใหม่และธุรกิจที่จดทะเบียนเลิกกิจการส่วนใหญ่เป็นกิจการในสาขาธุรกิจเดียวกัน อาทิ ธุรกิจก่อสร้างอาคารทั่วไป และธุรกิจอสังหาริมทรัพย์ สะท้อนว่า การยกเลิกกิจการและตั้งใหม่ดังกล่าวน่าจะเป็นการปรับเปลี่ยนรูปแบบทางธุรกิจและมีเหตุผลทางกฎหมายมากกว่าความเชื่อมั่น/สถานทางเศรษฐกิจ และตอกย้ำตัวเลขทางสถิติที่พบว่าจำนวนการยกเลิกกิจการมักจะสอดคล้องกับจำนวนการจัดตั้งธุรกิจใหม่
----------------------------------

ที่มา : http://www.thaigov.go.th/news/contents/details/4144
