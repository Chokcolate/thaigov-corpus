รัฐบาลไทย-ข่าวทำเนียบรัฐบาล-เครือข่ายประชาชนฯ ภาคอีสาน ยื่นเรื่องต่อกระทรวงยุติธรรม เพื่อพิจารณาให้ความช่วยเหลือ กรณี “สุภาพ คำแหล้” คดีบุกรุกป่าสงวนแห่งชาติ

วันจันทร์ที่ 6 พฤศจิกายน 2560
เครือข่ายประชาชนฯ ภาคอีสาน ยื่นเรื่องต่อกระทรวงยุติธรรม เพื่อพิจารณาให้ความช่วยเหลือ กรณี “สุภาพ คำแหล้” คดีบุกรุกป่าสงวนแห่งชาติ
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม รับเรื่องจากนางอรนุช ผลภิญโญ ผู้ประสานงานเครือข่ายประชาชนเพื่อสังคมที่เป็นธรรมภาคอีสาน
ในวันศุกร์ที่ ๓ พฤศจิกายน ๒๕๖๐ เวลา ๑๓.๓๐ น.
ณ บริเวณหน้าศูนย์บริการร่วมกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม
รับเรื่องจากนางอรนุช ผลภิญโญ ผู้ประสานงานเครือข่ายประชาชนเพื่อสังคมที่เป็นธรรมภาคอีสาน
เพื่อขอให้กระทรวงยุติธรรมพิจารณาให้ความช่วยเหลือกรณีนางสุภาพ คำแหล้
ซึ่งถูกศาลพิพากษาจำคุกคดีบุกรุกป่าสงวนแห่งชาติภูซำผักหนาม เป็นเวลา ๖ ปี และไม่รอลงอาญา
เนื่องจากนางสุภาพ เป็นผู้สูงอายุวัย ๖๗ ปี
โดยขณะนี้นางสุภาพถูกคุมขังอยู่ภายในเรือนจำอำเภอภูเขียว
พร้อมทั้งติดตามความคืบหน้ากรณีนายเด่น คำแหล้ สามีของนางสุภาพ ที่หายสาบสูญ
โดยมีการพบโครงกระดูก และจากผลการตรวจดีเอ็นเอตรงกับญาติใกล้ชิดนายเด่น
และสถาบันนิติวิทยาศาสตร์ ได้ส่งผลให้เจ้าหน้าที่ตำรวจ แต่ยังไม่มีความคืบหน้า
ทำให้นายเด่นมีสถานะเป็นผู้ต้องหาหลบหนีคดี ทั้งที่เสียชีวิตไปแล้ว
เพื่อขอให้มีการเร่งรัดพนักงานสอบสวนในการสรุปผลการสอบสวน
ตลอดจนพิจารณาแนวทางการคุ้มครองนักปกป้องสิทธิมนุษยชนที่ถูกคุกคาม
รองปลัดกระทรวงยุติธรรม กล่าวว่า กระทรวงยุติธรรมจะพิจารณาข้อเท็จจริงและประสานกรมราชทัณฑ์
เพื่อให้พิจารณากรณีนางสุภาพ ซึ่งเป็นผู้ต้องขังสูงอายุและรับโทษมาแล้วกึ่งหนึ่ง ว่า
อยู่ในเกณฑ์พักโทษเป็นผู้ต้องขังสูงอายุได้หรือไม่ รวมทั้งประสานสถาบันนิติวิทยาศาสตร์
เพื่อติดตามความคืบหน้ากรณีการตรวจพิสูจน์ดีเอ็นเอของนายเด่น
สำหรับเรื่องการดูแลนักสิทธิมนุษยชนนั้นรัฐบาลมีนโยบายส่งเสริมการมีส่วนร่วมของภาคประชาชนอยู่แล้ว

ที่มา : http://www.thaigov.go.th/news/contents/details/7824
