รัฐบาลไทย-ข่าวทำเนียบรัฐบาล-กรมการขนส่งทางบก ร่วมกับ บริษัท กสท โทรคมนาคม จำกัด (มหาชน) เพิ่มบริการเครือข่ายส่งสัญญาณคุณภาพสูง ยกระดับการบริหารจัดการรถ และสนับสนุนการใช้ GPS Tracking

วันจันทร์ที่ 24 กรกฎาคม 2560
กรมการขนส่งทางบก ร่วมกับ บริษัท กสท โทรคมนาคม จำกัด (มหาชน) เพิ่มบริการเครือข่ายส่งสัญญาณคุณภาพสูง ยกระดับการบริหารจัดการรถ และสนับสนุนการใช้ GPS Tracking
นายสนิท พรหมวงษ์ อธิบดีกรมการขนส่งทางบก กล่าวว่า กรมการขนส่งทางบก ร่วมกับ บริษัท กสท โทรคมนาคม จำกัด (มหาชน) (CAT) ลงนามบันทึกข้อตกลงความร่วมมือเพื่อการพัฒนาระบบสารสนเทศและการสื่อสารเพื่อตอบสนองนโยบายการพัฒนาเศรษฐกิจดิจิทัลของกรมการขนส่งทางบก
เมื่อวันที่ 20 กรกฎาคม 2560 ณ ห้องแกรนด์บอลรูม 2 โรงแรมรามาการ์เด้นส์ กรุงเทพฯ เพื่อขับเคลื่อนนโยบายด้านความปลอดภัยทางถนนของประเทศ โดยเพิ่มทางเลือกบริการเครือข่ายส่งสัญญาณที่ได้มาตรฐานให้กับผู้ประกอบการ ทำให้การทำงานของระบบ GPS Tracking ในรถโดยสารและรถบรรทุกมีประสิทธิภาพสูงสุด ตามโครงการ “มั่นใจทั่วไทย รถใช้ GPS” เพื่อแก้ไขปัญหาการเกิดอุบัติเหตุทางถนน โดยกำหนดเป้าหมายให้มีระบบการควบคุม กำกับ และติดตามพฤติกรรมการใช้รถใช้ถนน ผ่านศูนย์บริหารจัดการเดินรถระบบ GPS ในส่วนกลางและภูมิภาคทั่วประเทศ ซึ่งผู้ประกอบการต้องติดตั้งระบบ GPS Tracking เชื่อมโยงและส่งข้อมูลแบบเรียลไทม์อย่างมีประสิทธิภาพและความเสถียรสูง โดย ขบ. ได้ร่วมมือกับ CAT เพื่อพัฒนาระบบสารสนเทศและรูปแบบการทำงานที่ตอบสนองและรองรับการทำงานของระบบ GPS Tracking เช่น บริการเครือข่ายส่งสัญญาณผ่านระบบอินเทอร์เน็ตที่มีประสิทธิภาพสูง บริการอื่น ๆ ในอัตราพิเศษ เป็นต้น เพื่อให้ผู้ประกอบการเลือกใช้บริการเครือข่ายสัญญาณที่มีคุณภาพ สามารถบริหารจัดการรถและใช้ประโยชน์จากระบบ GPS Tracking ได้อย่างเต็มประสิทธิภาพ ลดภาระค่าใช้จ่าย ซึ่งเป็นมิติสำคัญของการบริหารจัดการเชิงป้องกันด้วยระบบเฝ้าระวัง สร้างโครงข่ายการคมนาคมที่มีคุณภาพ และเพิ่มความปลอดภัยในการใช้รถใช้ถนน รวมถึงยกระดับมาตรฐานการให้บริการรถรับจ้างสาธารณะ เพื่อให้ประชาชนมั่นใจในคุณภาพการให้บริการที่ดีและเชื่อมั่นในความปลอดภัย ตามโครงการ TAXI OK และ TAXI VIP ที่กำลังจะเกิดขึ้นในเร็ว ๆ นี้
ทั้งนี้ ขบ. ได้ร่วมมือกับ CAT พัฒนาระบบตรวจสอบด้วยเทคโนโลยีพิกัดดาวเทียม ซึ่งจะเชื่อมโยงข้อมูลกับหน่วยงานภาครัฐและเอกชนที่เกี่ยวข้องทั้งหมด และร่วมกันพัฒนาบุคลากรของทั้งสองหน่วยงานให้เกิดความเชี่ยวชาญเฉพาะด้านอย่างต่อเนื่อง รวมถึงการนำบริการที่หลากหลายมาร่วมสนับสนุนภารกิจของ ขบ. ถือเป็นการบูรณาการยุทธศาสตร์เชิงรุกตามแนวนโยบายเศรษฐกิจดิจิทัล (Digital economy) ของรัฐบาล ที่มุ่งเน้นยกระดับการบริการสาธารณะสู่ทศวรรษหน้าอย่างมีศักยภาพ

ที่มา : http://www.thaigov.go.th/news/contents/details/5421
