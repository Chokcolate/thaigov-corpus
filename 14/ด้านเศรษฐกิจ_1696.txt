รัฐบาลไทย-ข่าวทำเนียบรัฐบาล-หัวหน้าผู้ตรวจฯ อก.รุดลงพื้นที่ จ.ปราจีนบุรี หลังพบปลาตายในแม่น้ำปราจีนบุรี สั่งตรวจสอบโรงงานโดยรอบ เบื้องต้นยังไม่พบการปล่อยน้ำเสียลงแม่น้ำ

วันจันทร์ที่ 20 พฤศจิกายน 2560
หัวหน้าผู้ตรวจฯ อก.รุดลงพื้นที่ จ.ปราจีนบุรี หลังพบปลาตายในแม่น้ำปราจีนบุรี สั่งตรวจสอบโรงงานโดยรอบ เบื้องต้นยังไม่พบการปล่อยน้ำเสียลงแม่น้ำ
กระทรวงอุตสาหกรรม โดยสำนักงานอุตสาหกรรมจังหวัดปราจีนบุรี (สอจ.) ได้ส่งเจ้าหน้าที่ลงพื้นที่ จ.ปราจีนบุรีพร้อมกับเก็บตัวอย่างน้ำไปตรวจสอบ  หลังพบปลาตายในแม่น้ำปราจีนบุรี สั่งตรวจสอบโรงงานโดยรอบ เบื้องต้นยังไม่พบการปล่อยน้ำเสียลงแม่น้ำ
นางสาวนิสากร จึงเจริญธรรม รองปลัดกระทรวงอุตสาหกรรม และโฆษกกระทรวงอุตสาหกรรม เปิดเผยว่า ตามที่เกิดเหตุการณ์ปลาตายเป็นจำนวนมากในแม่น้ำปราจีนบุรี ในพื้นที่ตำบลบางแตน อำเภอบ้านสร้าง จังหวัดปราจีนบุรี เมื่อวันที่ 19 พฤศจิกายนที่ผ่านมา โดยชาวบ้านได้ลงไปจับปลาที่ลอยขึ้นมาบริเวณผิวน้ำที่มีลักษณะสีน้ำตาลดำ และส่งกลิ่นเหม็นนั้น กระทรวงอุตสาหกรรม โดยสำนักงานอุตสาหกรรมจังหวัดปราจีนบุรี (สอจ.) ได้ส่งเจ้าหน้าที่ลงพื้นที่เมื่อวันที่ 19 พ.ย.60 พร้อมกับเก็บตัวอย่างน้ำไปตรวจสอบ
ในวันนี้ (20 พ.ย.60) นายสุรพล ชามาตย์ หัวหน้าผู้ตรวจราชการกระทรวงอุตสาหกรรม พร้อมเจ้าหน้าที่ได้ลงพื้นที่ตรวจสอบข้อเท็จจริงและเก็บตัวอย่างน้ำบริเวณดังกล่าวไปตรวจคุณภาพน้ำอีกครั้ง และเปรียบเทียบค่าออกซิเจนในน้ำ โดยเบื้องต้นได้เข้าตรวจวัดค่าน้ำบริเวณลำราง หน้าโรงงานของบริษัท ยูไนเต็ดเปเปอร์ จำกัด ซึ่งจากการตรวจสอบพบว่า ไม่มีการระบายน้ำออกนอกโรงงาน เป็นเพียงน้ำหล่อเย็น และน้ำใช้ในโรงงานเท่านั้น โดยไม่พบว่าผิดปกติจากค่ามาตรฐานแต่อย่างใด  และได้เข้าตรวจวัดค่าน้ำบริเวณบ่อดงตาลของ บริษัท ปราจีนแลนด์ จำกัด ซึ่งเป็นบ่อน้ำดิบเผื่อผลิตน้ำปะปา  ซึ่งเป็นจุดเสี่ยงและเชื่อมกับแม่น้ำปราจีน จากการตรวจวัดเบื้องต้นน้ำมีค่าปกติเป็นไปตามมาตรฐาน
นอกจากนี้ ได้เก็บตัวอย่างน้ำบริเวณวัดบางแตน บริษัท ไทยสแตนเลสสติล จำกัด และบริเวณเหนือประตูระบายน้ำสารภี ในอำเภอบ้านสร้าง จังหวัดปราจีนบุรี  เพื่อนำไปตรวจหาค่าออกซิเจนและตรวจสอบคุณภาพน้ำ โดยได้ส่งไปยังศูนย์วิจัยและพัฒนาสิ่งแวดล้อมภาคตะวันออก กรมโรงงานอุตสาหกรรม จังหวัดชลบุรี เพื่อหาสาเหตุการตายของปลาที่แท้จริง เนื่องจากไม่แน่ชัดว่าน้ำเสียดังกล่าวมาจากแหล่งใด โดยคาดว่าผลการตรวจสอบคุณภาพน้ำดังกล่าวจะทราบผลภายใน 1 สัปดาห์
20 พฤศจิกายน 60

ที่มา : http://www.thaigov.go.th/news/contents/details/8230
