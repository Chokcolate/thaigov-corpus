รัฐบาลไทย-ข่าวทำเนียบรัฐบาล-พม. จับมือภาคเอกชนขับเคลื่อนนโยบายประชารัฐเพื่อสังคม โดยเปิดศูนย์พัฒนาคุณภาพชีวิตและส่งเสริมอาชีพผู้สูงอายุต้นแบบจังหวัดนครพนม

วันจันทร์ที่ 10 เมษายน 2560
พม. จับมือภาคเอกชนขับเคลื่อนนโยบายประชารัฐเพื่อสังคม โดยเปิดศูนย์พัฒนาคุณภาพชีวิตและส่งเสริมอาชีพผู้สูงอายุต้นแบบจังหวัดนครพนม
พม. จับมือภาคเอกชนขับเคลื่อนนโยบายประชารัฐเพื่อสังคม โดยเปิดศูนย์พัฒนาคุณภาพชีวิตและส่งเสริมอาชีพผู้สูงอายุต้นแบบจังหวัดนครพนม อาคารเจริญ คุณหญิงวรรณา สิริวัฒนภักดี ที่ครบวงจรและทันสมัย เตรียมรองรับสังคมผู้สูงอายุในเขตเศรษฐกิจพิเศษนครพนม
เมื่อวันที่ 9 เม.ย. 60 เวลา 09.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคุณเจริญ คุณหญิงวรรณา สิริวัฒนภักดี ประธานกรรมการบริษัทเบอร์ลี่ ยุคเกอร์ จำกัด (มหาชน) เป็นประธานพิธีเปิดศูนย์พัฒนาคุณภาพชีวิตและส่งเสริมอาชีพผู้สูงอายุต้นแบบจังหวัดนครพนมอาคารเจริญ – คุณหญิงวรรณา สิริวัฒนภักดี เพื่อเป็นศูนย์รวมการจัดกิจกรรมที่ครบวงจรและทันสมัย ภายใต้การบูรณาการความร่วมมือของทุกภาคส่วนตามนโยบายประชารัฐเพื่อสังคม โดยร่วมกันพัฒนาคุณภาพชีวิตของผู้สูงอายุครอบคลุมทั้ง 4 มิติ คือ ด้านสุขภาพ สังคม เศรษฐกิจ และสภาพแวดล้อม ณ ศูนย์พัฒนาคุณภาพชีวิตและส่งเสริมอาชีพผู้สูงอายุต้นแบบจังหวัดนครพนม ถนนสุนทรวิจิตร อำเภอเมือง จังหวัดนครพนม
พลตำรวจเอก อดุลย์ กล่าวว่า ปัจจุบันสถานการณ์ผู้สูงอายุของประเทศไทยมีแนวโน้มสูงขึ้น โดยในปี 2558 มีจำนวนผู้สูงอายุ 11 ล้านคน คิดเป็นร้อยละ 16 ของประชากรทั้งประเทศ ซึ่งจะเป็นสังคมผู้สูงอายุโดยสมบูรณ์ ในปี 2564 ที่จะมีผู้สูงอายุถึง ร้อยละ 20 และจะเป็นสังคมสูงอายุระดับสุดยอดในปี 2574 ที่จะมีผู้สูงอายุถึงร้อยละ 28 จากสถานการณ์ดังกล่าว รัฐบาลโดยการนำของพลเอกประยุทธ์ จันทร์โอชา นายกรัฐมนตรี ได้ตระหนักถึงความสำคัญของการพัฒนาคุณภาพชีวิตผู้สูงอายุ โดยได้เร่งวางนโยบายมาตรการต่างๆ เพื่อรองรับสังคมผู้สูงอายุ และเมื่อวันที่ 8 พฤศจิกายน 2559 คณะรัฐมนตรีได้เห็นชอบมาตรการรองรับสังคมผู้สูงอายุ 4 มาตรการ คือ 1) การส่งเสริมการจ้างงานผู้สูงอายุ 2) การสร้างที่พักอาศัยสำหรับผู้สูงอายุ (Senior Complex) 3) สินเชื่อที่พักอาศัยสำหรับผู้สูงอายุ (Reverse Mortgage) และ 4) การบูรณาการระบบบำเหน็จบำนาญ
พลตำรวจเอก อดุลย์ กล่าวต่อไปว่า เพื่อเป็นการส่งเสริมให้เกิดความร่วมมือกันระหว่างหน่วยงานภาครัฐภาคเอกชนและ ภาคประชาสังคมผ่านทางกลไกประชารัฐเพื่อสังคม โดยร่วมกันพัฒนาให้ผู้สูงอายุมีคุณภาพชีวิตที่ดีเพื่อรองรับการเป็นสังคมสูงอายุ โดยอาศัยกลไกระดับชาติและระดับท้องถิ่นที่เชื่อมโยงทุกภาคส่วนในสังคม กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) จึงได้บูรณาการร่วมกับหน่วยงานภาคีเครือข่ายที่เกี่ยวข้องขับเคลื่อนงานด้านผู้สูงอายุ เพื่อให้ผู้สูงอายุเข้าถึงสิทธิและสวัสดิการของรัฐอย่างทั่วถึง ส่งผลให้มีคุณภาพชีวิตที่ดีขึ้นในระยะยาว สำหรับจังหวัดนครพนมซึ่งเป็นหนึ่ง ในเขตเศรษฐกิจพิเศษ มีผู้สูงอายุทั้งสิ้น 89,545 คน คิดเป็นร้อยละ 12.25 จากจำนวนประชากรทั้งจังหวัด 731,257 คน ซึ่งจังหวัดนครพนมได้กำหนดแผนพัฒนา "นครพนม เมืองน่าอยู่” โดยมียุทธศาสตร์สำคัญคือ การจัดให้มีศูนย์กลางการจัดกิจกรรมและบริการด้านสวัสดิการสังคมและการพัฒนาคุณภาพชีวิตประชาชน 4 มิติ ได้แก่ มิติด้านสังคม สุขภาพ เศรษฐกิจ และสภาพแวดล้อม ในขณะที่ บริษัท เบอร์ลี่ยุคเกอร์ จำกัด (มหาชน) ซึ่งเป็นองค์กรภาคธุรกิจชั้นนำที่มีปณิธานหลักในการตอบแทนจากการทำประโยชน์คืนต่อสังคม ผ่านโครงการกิจกรรมต่างๆ อย่างต่อเนื่อง จึงได้บริจาคงบประมาณเป็นจำนวนกว่า 18 ล้านบาท เพื่อใช้ในการก่อสร้างอาคารเพื่อเป็นศูนย์ต้นแบบการส่งเสริมและพัฒนาผู้สูงอายุอย่างครบวงจรและทันสมัย โดยได้ดำเนินการก่อสร้างอาคารและพัฒนาศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม โดยใช้ชื่ออาคารดังกล่าวว่า "อาคารเจริญ คุณหญิงวรรณา สิริวัฒนภักดี”
พลตำรวจเอก อดุลย์ กล่าวต่ออีกว่า "อาคารเจริญ คุณหญิงวรรณา สิริวัฒนภักดี” มาจากอาคารพุทธสมาคมจังหวัดนครพนม ที่ได้รับอนุญาตให้รื้อถอน และทาง ผส. ได้ขออนุญาตใช้ที่ดินจากกรมธนารักษ์ จำนวน 1 ไร่ เศษ เพื่อก่อสร้างอาคารขนาด 3 ชั้น มีการวางศิลากฤษ์ เมื่อวันที่ 11 ตุลาคม 2558 และดำเนินการก่อสร้างแล้วเสร็จในเดือนสิงหาคม 2559 จากนั้น จึงเริ่มดำเนินการทดลองเปิดให้บริการประชาชนตั้งแต่เดือนตุลาคม 2559 จนกระทั่งมีความก้าวหน้าเป็นลำดับถึงปัจจุบัน ทั้งนี้ จึงได้กำหนดเปิดให้บริการ อย่างเป็นทางการในวันนี้ (9 เม.ย. 60) ซึ่งศูนย์ฯ แห่งนี้ เป็นอาคาร 3 ชั้น ตั้งอยู่บริเวณริมฝั่งแม่น้ำโขงในบรรยากาศอันร่มรื่นและ ภายในศูนย์ฯ จัดแบ่งพื้นที่ใช้ประโยชน์อย่างครบวงจร ดังนี้ ชั้นที่ 1 ประกอบด้วย ห้องบริการผู้สูงอายุและคนพิการ (จดทะเบียนคนพิการ) ห้องบริหารงาน กิจกรรมผู้สูงอายุ ห้องส่งเสริมสุขภาพ ห้องสมาคมฯ และพุทธสมาคม ห้องบริการเสริมความงาม ห้องประกอบจัดเลี้ยง ลานเปตอง ชั้นที่ 2 ประกอบด้วย ห้องฝึกสมอง ห้องสมุดและอินเตอร์เน็ต ห้องคาราโอเกะ ห้องสันทนาการ และ ชั้นที่ 3 ประกอบด้วย ห้องประชุมอเนกประสงค์ ซึ่งแต่ละชั้นให้ความสำคัญเรื่องการจัดสิ่งอำนวยความสะดวก สภาพแวดล้อมที่เหมาะสมและปลอดภัยสำหรับคนพิการและผู้สูงอายุโดยติดตั้งราวจับ จัดทำห้องน้ำสำหรับผู้สูงอายุคนพิการและลิฟท์บริการ ขึ้น -ลง รวมทั้งมีลานพักผ่อนสำหรับผู้สูงอายุและประชาชนทุกคน
พลตำรวจเอก อดุลย์ กล่าวเพิ่มเติมว่า สำหรับแผนการรองรับในการขับเคลื่อนงานระยะต่อไป เพื่อให้อาคารเจริญ คุณหญิงวรรณา สิริวัฒนภักดี เป็นศูนย์ต้นแบบระดับประเทศ ตนได้มอบนโยบายในการดำเนินงานที่สำคัญ ดังนี้ 1) เพื่อความยั่งยืน ในการดำเนินงาน คณะกรรมการบริหารศูนย์ฯ ต้องมีความเข้มแข็งและมีระบบการบริหารจัดการที่ดี 2) การบริหารจัดการในรูปแบบมูลนิธิเพื่อร่วมกันดูแลกันอย่างเป็นระบบ 3) การขับเคลื่อนกิจกรรมให้มีความต่อเนื่องและยั่งยืน เป็นศูนย์ต้นแบบในกิจกรรมทั้ง 4 มิติ โดยการบูรณาการร่วมกับทุกภาคส่วนที่เกี่ยวข้อง ทั้งนี้ ในระยะเริ่มต้น 3 ปีแรก กระทรวงการพัฒนาสังคมฯ จะเป็นหน่วยงานหลักด้านการบริหารจัดการ หลังจากนั้นจะมีแผนถ่ายโอนให้องค์กรปกครองส่วนท้องถิ่นรับในระยะต่อไป
"อย่างไรก็ตาม ในนามรัฐบาลขอขอบคุณบริษัท เบอร์ลี่ยุคเกอร์ จำกัด(มหาชน) และหน่วยงานที่เกี่ยวข้อง ที่บูรณาการ ความร่วมมือในการดำเนินการจัดตั้งศูนย์พัฒนาคุณภาพชีวิตและส่งเสริมอาชีพผู้สูงอายุแห่งนี้ นับเป็นศูนย์ต้นแบบของการ "สานพลังประชารัฐ” เพื่อเพิ่มศักยภาพและเชื่อมโยงความร่วมมือระหว่างภาคราชการ ภาคธุรกิจเอกชน และภาคประชาสังคม อีกทั้งยังเป็น ศูนย์ต้นแบบในการเตรียมความพร้อมสู่สังคมสูงอายุที่มีคุณภาพของจังหวัดนครพนม โดยมีความมุ่งหวังให้ผู้สูงอายุในจังหวัดนครพนมและพื้นที่ใกล้เคียงได้มีคุณภาพชีวิตที่ดี และมีส่วนร่วมในการเสริมสร้างพลังให้แก่ตนเองและสังคม เพื่อให้จังหวัดนครพนมเป็น เมืองน่าอยู่ตามแผนพัฒนาที่ตั้งไว้ในอนาคต ส่งผลให้ผู้สูงอายุและประชาชนทั่วไปในพื้นที่จังหวัดนครพนมและใกล้เคียง สามารถใช้บริการศูนย์ฯ แห่งนี้ ที่ให้บริการครบวงจรและมีความทันสมัย ได้โดยไม่เสียค่าใช้จ่ายใดๆ สามารถสอบถามรายละเอียดเพิ่มเติมได้ที่ ศูนย์พัฒนาคุณภาพชีวิตและส่งเสริมอาชีพผู้สูงอายุ ถนนสุนทรวิจิตร อำเภอเมือง จังหวัดนครพนม โทร. 042 511529” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3008
