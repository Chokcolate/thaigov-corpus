รัฐบาลไทย-ข่าวทำเนียบรัฐบาล-“ยุติธรรม” เน้นย้ำการขับเคลื่อนงานอำนวยความยุติธรรม ให้เข้าถึงประชาชนอย่างเสมอภาค และเสียค่าใช้จ่ายน้อย

วันพุธที่ 23 สิงหาคม 2560
“ยุติธรรม” เน้นย้ำการขับเคลื่อนงานอำนวยความยุติธรรม ให้เข้าถึงประชาชนอย่างเสมอภาค และเสียค่าใช้จ่ายน้อย
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานการประชุมมอบนโยบายเกี่ยวกับเรื่องสืบเนื่องจากการประชุมคณะรัฐมนตรี
เมื่อวันพุธที่ ๒๓ สิงหาคม ๒๕๖๐ เวลา ๑๐.๐๐ น.
ณ ห้องประชุมกระทรวงยุติธรรม ๑ ชั้น ๙
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
เป็นประธานการประชุมมอบนโยบายเกี่ยวกับเรื่องสืบเนื่องจากการประชุมคณะรัฐมนตรี
โดยรัฐมนตรีว่าการกระทรวงยุติธรรม ได้เน้นย้ำการดำเนินงานในด้านต่าง ๆ ดังนี้
๑. การขับเคลื่อนงานคณะกรรมการพัฒนาการบริหารงานยุติธรรมระดับจังหวัด (กพยจ.)
โดยยุติธรรมจังหวัดจะต้องขับเคลื่อนงานทั้งในมิติงานยุติธรรมตามนโยบายของกระทรวงยุติธรรม
และขับเคลื่อนงาน กพยจ. โดยมีส่วนราชการในส่วนกลางเป็นกลไกสนับสนุน
ควบคู่กับการบูรณาการการทำงานร่วมกับหน่วยงานระดับจังหวัด
เพื่อให้การขับเคลื่อน กพยจ. เป็นไปอย่างราบรื่น และประสบผลสำเร็จอย่างเป็นรูปธรรม
๒. การอำนวยความยุติธรรมสู่ประชาชนระดับพื้นที่ ซึ่งโครงการยุติธรรมสู่หมู่บ้าน นำบริการรัฐสู่ประชาชน
ได้ถูกบรรจุในแผนงานโครงการฯ ตามแผนพัฒนาเศรษฐกิจและสังคมแห่งชาติฉบับที่ ๑๒
(พ.ศ. ๒๕๖๐ - ๒๕๖๔)
ซึ่งกระทรวงยุติธรรมจะขับเคลื่อนนโยบายของรัฐบาลในการช่วยเหลือประชาชน
โดยสำนักงานยุติธรรมจังหวัดทั่วประเทศ จะเป็นกลไกสำคัญในการขับเคลื่อนการทำงานสู่ศูนย์ยุติธรรมชุมชน
ซึ่งเป็นการทำงานให้กับประชาชนโดยบูรณาการร่วมกันกับศูนย์ดำรงธรรม ผู้ว่าราชการจังหวัด นายอำเภอ
องค์กรปกครองส่วนท้องถิ่น รวมทั้งกำนัน ผู้ใหญ่บ้าน คณะกรรมการหมู่บ้าน และภาคประชาชน
๓. การแก้ไขปัญหาหนี้นอกระบบให้แก่ประชาชน
โดยการช่วยเหลือประชาชนในการให้ความรู้ทางกฎหมายและการนำข้อเท็จจริงไปต่อสู้คดี
นอกจากนี้ ขอให้ปลัดกระทรวงยุติธรรม หารือร่วมกับกระทรวงการคลัง
ในการขอความร่วมมือกรมสรรพากรใช้มาตรการทางภาษีดำเนินการกับกลุ่มนายทุนเจ้าหนี้นอกระบบ
๔. ขอให้ทุกส่วนราชการปรับปรุงกระบวนการให้บริการประชาชนด้านงานยุติธรรม
โดยปรับลดขั้นตอน ระยะเวลา และการนำเทคโนโลยีเข้ามาใช้ในการดำเนินการ
เพื่อให้ประชาชนสามารถเข้าถึงบริการด้านงานยุติธรรมได้อย่างทั่วถึง เสมอภาค และเสียค่าใช้จ่ายน้อยที่สุด
๕. ในช่วงเดือนกันยายน ๒๕๖๐ ได้มอบหมายให้ผู้บริหารกระทรวงยุติธรรมลงพื้นที่
เพื่อรับฟังปัญหาความเดือดร้อนของประชาชนในจังหวัดพะเยา ระนอง สระแก้ว และมุกดาหาร

ที่มา : http://www.thaigov.go.th/news/contents/details/6152
