รัฐบาลไทย-ข่าวทำเนียบรัฐบาล-มาตรการภาษีเพื่อสนับสนุนการดำเนินโครงการสานพลังประชารัฐ

วันพุธที่ 13 ธันวาคม 2560
มาตรการภาษีเพื่อสนับสนุนการดำเนินโครงการสานพลังประชารัฐ
ในการประชุมคณะรัฐมนตรีเมื่อวันที่ 12 ธันวาคม 2560  คณะรัฐมนตรีได้มีมติเห็นชอบมาตรการภาษีเพื่อสนับสนุนการดำเนินโครงการสานพลังประชารัฐตามนโยบายรัฐบาล
ในการประชุมคณะรัฐมนตรีเมื่อวันที่ 12 ธันวาคม 2560  คณะรัฐมนตรีได้มีมติเห็นชอบมาตรการภาษีเพื่อสนับสนุนการดำเนินโครงการสานพลังประชารัฐตามนโยบายรัฐบาล โดยกำหนดให้บริษัทหรือห้างหุ้นส่วนนิติบุคคลสามารถนำรายจ่ายที่บริษัทฯ ได้จ่ายไปในรอบระยะเวลาบัญชีที่เริ่มในหรือหลังวันที่ 1 มกราคม พ.ศ. 2560 ถึงวันที่ 31 ธันวาคม พ.ศ. 2561 เพื่อสนับสนุนการดำเนินโครงการสานพลังประชารัฐ มาหักเป็นค่าใช้จ่ายในการคำนวณภาษีเงินได้นิติบุคคล ตามจำนวนที่จ่ายจริงแต่ไม่เกินร้อยละ 5 ของกำไรสุทธิ ก่อนหักรายจ่ายเพื่อการกุศลสาธารณะหรือเพื่อการสาธารณประโยชน์
ทั้งนี้ เมื่อพระราชกฤษฎีกาฯ ฉบับนี้มีผลใช้บังคับแล้ว กรมสรรพากรจะประกาศหลักเกณฑ์และเงื่อนไขของค่าใช้จ่ายที่รับสิทธิ์ตามมาตรการนี้ เช่น
• ต้องเป็นค่าใช้จ่ายที่บริษัทหรือห้างหุ้นส่วนนิติบุคคลซึ่งเข้าร่วมโครงการได้จ่ายไปในการดำเนินการของโครงการภายใต้โครงการสานพลังประชารัฐ หรือเป็นค่าใช้จ่ายสนับสนุนโครงการสานพลังประชารัฐที่จ่ายให้แก่สภาหอการค้าแห่งประเทศไทย
• มีหลักฐานการจ่ายเงินโดยระบุว่าเป็นรายจ่ายเพื่อสนับสนุนการดำเนินโครงการสานพลังประชารัฐ
• หัวหน้าคณะทำงานภาคเอกชนต้องให้การรับรองค่าใช้จ่ายต่างๆ ซึ่งเป็นไปตามหลักเกณฑ์ค่าใช้จ่ายตามโครงการสานพลังประชารัฐ
• บริษัทหรือห้างหุ้นส่วนนิติบุคคลต้องจัดทำบัญชีพิเศษแสดงรายการจ่ายเงินตามโครงการสานพลังประชารัฐ เป็นต้น
ศูนย์สารนิเทศสรรพากร (RD Intelligence Center) กรมสรรพากร
โทร. 1161

ที่มา : http://www.thaigov.go.th/news/contents/details/8726
