รัฐบาลไทย-ข่าวทำเนียบรัฐบาล-ขสมก. พร้อมให้บริการผู้ถือบัตรสวัสดิการของรัฐ นำระบบ E- Ticket มาใช้เริ่ม 1 ต.ค.นี้

วันศุกร์ที่ 22 กันยายน 2560
ขสมก. พร้อมให้บริการผู้ถือบัตรสวัสดิการของรัฐ นำระบบ E- Ticket มาใช้เริ่ม 1 ต.ค.นี้
องค์การขนส่งมวลชนกรุงเทพนำระบบ E-Ticket มาให้บริการประชาชนผู้ถือบัตรสวัสดิการของรัฐหรือบัตรผู้มีรายได้น้อย เพื่ออำนวยความสะดวกในการเดินทางด้วยรถโดยสารประจำทางของ ขสมก. เสมือนใช้บริการรถเมล์ฟรีในเขต กทม. และปริมณฑล 800 คัน ตั้งแต่วันที่ 1 ต.ค.2560
นายประยูร  ช่วยแก้ว   รองผู้อำนวยการฝ่ายการเดินรถองค์การ  รักษาการแทน  ผู้อำนวยการ ขสมก. เปิดเผยว่า ตามที่รัฐบาลได้ประกาศใช้บัตรสวัสดิการของรัฐ หรือบัตรผู้มีรายได้น้อย  ในวันที่ 1 ตุลาคม  2560  โดยได้มอบบัตรดังกล่าวให้กับประชาชนที่ได้ไปขึ้นทะเบียนผู้มีรายได้น้อยกับกระทรวงการคลัง เพื่อแสดงตัวในการใช้บริการสาธารณูปโภคขั้นพื้นฐานฟรี ตามวงเงินที่รัฐบาลกำหนด ได้แก่ ค่าน้ำประปา ค่าไฟฟ้า ค่าเดินทางด้วยรถโดยสารประจำทาง ขสมก. และค่ารถไฟฟ้า   ของ ขสมก.ได้เตรียมความพร้อมในการให้บริการประชาชน  โดยมีแผนติดตั้งระบบบัตรโดยสารอิเล็กทรอนิกส์ (E-Ticket) บนรถโดยสารธรรมดาของ ขสมก.จำนวน  800 คัน
สำหรับการเริ่มต้นให้บริการในวันที่ 1 ตุลาคมที่จะถึงนี้  ขสมก. ได้ติดตั้งเครื่องอ่านบัตรโดยสารอิเล็กทรอนิกส์ (E-Ticket) บนรถโดยสารธรรมดา 200 คัน และจะทยอยติดตั้งให้ครบ 800 คัน  เพื่อให้สามารถรองรับการใช้บริการของประชาชนผู้ถือบัตรสวัสดิการดังกล่าว ให้ได้รับความสะดวกในการเดินทางด้วยรถโดยสารของ  ขสมก.ครอบคลุมทุกพื้นที่ทั้งในเขตกรุงเทพมหานครและปริมณฑล โดยผู้ถือบัตรสวัสดิการฯ จะต้องนำบัตรมาแตะที่เครื่องอ่านบัตรในขณะที่ขึ้นและลงรถโดยสาร เป็นการตัดค่าโดยสารอย่างอัตโนมัติ   ซึ่งรถโดยสารทั้ง 800 คัน จะติดสติ๊กเกอร์สีเขียวข้อความ “รถคันนี้ใช้ระบบเก็บเงินอัตโนมัติ”  แทนที่ข้อความ  “รถเมล์ฟรีจากภาษีประชาชน”  ที่กระจกด้านหน้า ด้านข้าง และด้านหลังรถโดยสารในช่วงสองปีแรกที่องค์การนำระบบบัตรโดยสารอิเล็กทรอนิกส์ (E-Ticket) มาใช้บนรถโดยสาร  พนักงานเก็บค่าโดยสารยังคงปฎิบัติหน้าที่บนรถ ทำหน้าที่แนะนำวิธีการใช้งานระบบใหม่ เพื่อให้ผู้ใช้บริการได้มีโอกาสเรียนรู้และปรับตัวและเมื่อการใช้งานระบบ E-Ticket  บนรถโดยสารเป็นไปอย่างเต็มรูปแบบ   องค์การมีแผนดำเนินโครงการเกษียณอายุก่อนกำหนด  เปิดโอกาสให้พนักงานเข้าร่วมโครงการได้ตามความสมัครใจโดยจะใช้ระบบค่าตอบแทน  เป็นสิ่งจูงใจพนักงานให้เข้าร่วมโครงการ
สำหรับแผนบริหารจัดการบุคลากรด้านเดินรถ  เพื่อรองรับการใช้ระบบ  E-Ticket  องค์การได้ดำเนินการในหลายรูปแบบ  ดังนี้
1. ดำเนินโครงการฝึกขับรถโดยสาร สำหรับพนักงานเก็บค่าโดยสาร ที่ประสงค์จะปรับเปลี่ยนหน้าที่เป็นพนักงานขับรถ  ตั้งแต่เดือนตุลาคม 2559 จนถึงปัจจุบัน   มีพนักงานเก็บค่าโดยสารที่ผ่านการอบรม  และได้รับใบอนุญาตการขับรถ  ได้ปรับเปลี่ยนหน้าที่แล้วจำนวน  240 คน  โดยในแต่ละปีมีพนักงานขับรถครบวาระเกษียณ      อายุการทำงานปีละประมาณ 200 คน  พนักงานเก็บค่าโดยสารเกษียณอายุปีละประมาณ 150 คน
2. ส่งเสริมพนักงานที่มีความรู้ความสามารถ ในการสอบเลื่อนตำแหน่งเป็นพนักงานประจำสำนักงาน    เพื่อทดแทนพนักงานที่ครบวาระเกษียณอายุราชการปีละประมาณ 500 - 600 คน  ซึ่งในการจัดหาพนักงานทดแทน  ผู้เกษียณอายุแต่ละครั้ง  องค์การได้เปิดโอกาสให้สหภาพแรงงานรัฐวิสาหกิจ ขสมก.  มีส่วนร่วมเป็นคณะกรรมการพิจารณาคัดเลือกด้วย
3. โครงการจ้างเหมาพนักงานขับรถที่เกษียณอายุการทำงาน  ซึ่งมีอายุไม่เกิน 65 ปี  มาเป็นพนักงานขับรถทดแทนอัตรากำลังที่ขาด จากการดำเนินงานดังกล่าวข้างต้น  ทำให้องค์การสามารถปรับลดอัตรากำลังพนักงานได้เป็นไปตามเป้าหมาย   อีกทั้ง ยังสามารถลดค่าใช้จ่ายด้านสวัสดิการของพนักงานอีกด้วย

ที่มา : http://www.thaigov.go.th/news/contents/details/6879
