รัฐบาลไทย-ข่าวทำเนียบรัฐบาล-รมว.วธ.บวงสรวงและวางศิลาฤกษ์อาคารจัดแสดงพิพิธภัณฑสถานแห่งชาติ บ้านเก่า จังหวัดกาญจนบุรี

วันจันทร์ที่ 26 มิถุนายน 2560
รมว.วธ.บวงสรวงและวางศิลาฤกษ์อาคารจัดแสดงพิพิธภัณฑสถานแห่งชาติ บ้านเก่า จังหวัดกาญจนบุรี
นายวีระ โรจน์พจนรัตน์ รัฐมนตรีว่าการกระทรวงวัฒนธรรม เป็นประธานในพิธีบวงสรวงและวางศิลาฤกษ์อาคารจัดแสดงพิพิธภัณฑสถานแห่งชาติ บ้านเก่า จังหวัดกาญจนบุรี
วันศุกร์ที่ ๒๓ มิถุนายน ๒๕๖๐ เวลา ๐๘.๐๐ น. ณ พิพิธภัณฑสถานแห่งชาติ บ้านเก่าจังหวัดกาญจนบุรี นายวีระ โรจน์พจนรัตน์ รัฐมนตรีว่าการกระทรวงวัฒนธรรม เป็นประธานในพิธีบวงสรวงและวางศิลาฤกษ์อาคารจัดแสดงพิพิธภัณฑสถานแห่งชาติ บ้านเก่า จังหวัดกาญจนบุรี
พิธีบวงสรวงและวางศิลาฤกษ์อาคารจัดแสดงพิพิธภัณฑสถานแห่งชาติ บ้านเก่า เริ่มขึ้นในเวลา ๐๙.๓๙ น. โดยนายวีระ โรจน์พจนรัตน์ รัฐมนตรีว่าการกระทรวงวัฒนธรรม ประธานพิธี จุดธูป-เทียน บูชาพระฤกษ์โต๊ะเครื่องสังเวย พราหมณ์อ่านโองการบวงสรวงบูชาฤกษ์ ประธานพิธี จุดธูป-เทียน บูชาพระรัตนตรัย พระสงฆ์สวดเจริญพระพุทธมนต์ จากนั้น เวลา ๑๐.๓๐ น. ประธานพิธีเดินไปยังมณฑลพิธีวางศิลาฤกษ์ เจิมแผ่นศิลาฤกษ์ ไม้มงคล ๙ ชนิด แผ่นอิฐทอง – นาค – เงิน - พลอย ๙ สี วางไม้มงคล ๙ ชนิด วางแผ่นอิฐทอง – นาค - เงิน และวางแผ่นศิลาฤกษ์ ในเวลา ๑๐.๓๙ น.
ปัจจุบันพิพิธภัณฑสถานแห่งชาติ บ้านเก่า มีสภาพทรุดโทรม ประกอบกับในระยะหลังมีการศึกษาค้นคว้าทางโบราณคดีในพื้นที่จังหวัดกาญจนบุรีและพื้นที่ใกล้เคียงมากขึ้น จนช่วยขยายองค์ความรู้เกี่ยวกับ“บ้านเก่า” และเรื่องราวสมัยก่อนประวัติศาสตร์ในพื้นที่ลุ่มน้ำแควน้อย – แควใหญ่ออกไปอย่างกว้างขวาง กรมศิลปากรจึงได้ดำเนินโครงการพัฒนาพิพิธภัณฑสถานแห่งชาติ บ้านเก่า กำหนดแล้วเสร็จภายในระยะเวลา ๓ ปี เริ่มต้นโครงการตั้งแต่ พ.ศ. ๒๕๖๐ ซึ่งจะทำให้ผู้ที่เข้ามาใช้บริการได้รับความรู้มากยิ่งขึ้น ด้วยการจัดแสดงที่ทันสมัย เพื่อให้เป็นพิพิธภัณฑสถานแห่งชาติที่จัดแสดงเรื่องราวทางประวัติศาสตร์ โบราณคดี เป็นศูนย์ข้อมูลทางวิชาการโบราณคดีสมัยก่อนประวัติศาสตร์ที่สำคัญของประเทศ และสมบูรณ์ที่สุดของภูมิภาคอาเซียน เป้าหมายการดำเนินการ ได้แก่ การก่อสร้างอาคารนิทรรศการถาวรเป็นอาคาร คสล. ๓ ชั้น มีลักษณะทางสถาปัตยกรรมเป็นรูปทรงสี่เหลี่ยม ที่ได้รับแรงบันดาลใจมาจากหลุมขุดค้นทางโบราณคดี สำหรับใช้เป็นอาคารจัดแสดงนิทรรศการถาวร นอกจากนี้จะทำการปรับปรุงอาคารพิพิธภัณฑ์หลังเดิม เพื่อใช้เป็นสำนักงาน คลังเก็บโบราณวัตถุ และส่วนบริการต่างๆ ส่วนการจัดนิทรรศการถาวร มีเนื้อหาเน้นเรื่องโบราณคดีสมัยก่อนประวัติศาสตร์ที่บ้านเก่าและแหล่งโบราณคดีที่เกี่ยวข้อง
โดยแสดงให้เห็นถึงการสำรวจพบแหล่งโบราณคดีบ้านเก่า หลักฐานและองค์ความรู้เกี่ยวกับคนที่บ้านเก่า ในสมัยก่อนประวัติศาสตร์ ตลอดจนพัฒนาการของผู้คนในลุ่มน้ำแควน้อย– แควใหญ่ ที่สืบเนื่องมาจากสมัยหินเก่าสู่สมัยหินใหม่ โดยนำโบราณวัตถุที่ค้นพบจากแหล่งโบราณคดีบ้านเก่าและแหล่งร่วมสมัยมาเป็นสื่อจัดแสดงร่วมกับสื่อจัดแสดงสมัย ใหม่ เช่น หุ่นจำลอง ฉากไดโอรามา วีดิทัศน์ เป็นต้น

ที่มา : http://www.thaigov.go.th/news/contents/details/4785
