รัฐบาลไทย-ข่าวทำเนียบรัฐบาล-“บิ๊กบี้” รับฟังแผน Vision Ends ลั่น ต่างด้าวไม่มีเอกสารต้องจบใน 31 มีนา 61

วันพุธที่ 11 ตุลาคม 2560
“บิ๊กบี้” รับฟังแผน Vision Ends ลั่น ต่างด้าวไม่มีเอกสารต้องจบใน 31 มีนา 61
รมว.แรงงาน รับฟังการแถลงแผนปฏิบัติงานปีงบ 61 รวมภาพความเชื่อมโยงนโยบาย Vision Ends ย้ำ พัฒนาทักษะฝีมือรองรับไทยแลนด์ 4.0 คุ้มครองแรงงานนอกระบบให้ได้สิทธิอย่างเท่าเทียม บริหารจัดการแรงงานไทยและต่างด้าวทั้งระบบ
รมว.แรงงาน รับฟังการแถลงแผนปฏิบัติงานปีงบ 61 รวมภาพความเชื่อมโยงนโยบาย Vision Ends ย้ำ พัฒนาทักษะฝีมือรองรับไทยแลนด์ 4.0 คุ้มครองแรงงานนอกระบบให้ได้สิทธิอย่างเท่าเทียม บริหารจัดการแรงงานไทยและต่างด้าวทั้งระบบ ลั่น ต่างด้าวที่ไม่มีเอกสารต้องจบใน 31 มีนา 61
พล.อ.ศิริชัย ดิษฐกุล รัฐมนตรีว่าการกระทรวงแรงงาน เป็นประธานการประชุมแถลงแผนการปฏิบัติการของกระทรวงแรงงานในปีงบประมาณ 2561 ของผู้บริหารทุกหน่วยงานในสังกัด พร้อมถ่ายทอดทางไกล (VDO Conference) สู่หน่วยงานในภูมิภาคได้รับรู้ไปพร้อมกัน ณ ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน โดยกล่าวถึงการประชุมครั้งนี้ว่า เป็นโอกาสดีที่กระทรวงแรงงานมีผู้บริหารชุดใหม่เข้ามาบริหารงาน ซึ่งก่อนสิ้นปีงบประมาณ 2560 ได้มอบนโยบายไปเบื้องต้นแล้ว ครั้งนี้เป็นการฟังการแถลงแผนปฏิบัติการ โดยทุกหน่วยงานจะได้รับทราบแผนดำเนินงานตามกรอบนโยบาย ทั้งในเรื่องการบริหารจัดการแรงงานทั้งระบบที่ครอบคลุมทั้งแรงงานไทยและแรงงานต่างด้าว การพัฒนาทักษะฝีมือแรงงานรองรับนโยบายไทยแลนด์ 4.0 ขยายการคุ้มครองแรงงานนอกระบบให้ได้รับสิทธิประโยชน์อย่างเท่าเทียม ตลอดจนการเสริมบทบาทด้านการเสนอแนะนโยบายด้านแรงงานต่อการพัฒนาประเทศให้เข้มแข็งขึ้น โดยสำนักเศรษฐกิจการแรงงาน
พล.อ.ศิริชัย กล่าวต่อว่า สำหรับการบริหารจัดการแรงงานต่างด้าวที่ไม่มีเอกสารได้กำหนดให้เสร็จสมบูรณ์ภายใน 31 มีนาคม 2561 และการจ้างงานแรงงานต่างด้าวต้องเป็นการนำเข้าตามระบบที่ได้ตกลงกับประเทศเพื่อนบ้านไว้ ตามบันทึกข้อตกลงของรัฐบาลทั้งสองประเทศ โดยจะดำเนินการในลักษณะเสริมและสร้างเพื่อให้เกิดความเข้มแข็ง เพื่อบรรลุเป้าหมายการให้ความคุ้มครองทั้งแรงงานไทยและแรงงานต่างด้าวที่เป็นไปตามมาตรฐานสากล ทั้งนี้ ต้องขอความร่วมมือทุกฝ่ายที่เกี่ยวข้องทั้งผู้ประกอบการ ภาคเอกชนและประชาชนให้รับรู้ว่า ภาครัฐต้องบริหารแรงงานต่างด้าวให้เป็นมาตรฐาน ต้องยอมรับผลกระทบบ้างเพื่อการปรับสู่การเปลี่ยนแปลงใหม่ที่ดีกว่า
ด้าน นายจรินทร์ จักกะพาก ปลัดกระทรวงแรงงาน ได้กล่าวถึงแผนงานสำคัญของกระทรวงแรงงาน
ในปีงบประมาณ 2561 รวม 6 ด้าน ได้แก่ 1) การบริหารจัดการแรงงานไทย 2) การบริหารจัดการแรงงานต่างด้าว 3) การสร้างระบบประกันสุขภาพที่เป็นธรรมและเท่าเทียม 4) การสร้างมาตรฐานในการจ้างงาน 5) การพัฒนาทักษะแรงงานไทย และ 6) การพัฒนากระทรวงแรงงานไปสู่ระบบราชการ 4.0 ซึ่งจะเชื่อมโยงกับยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 (พ.ศ.2560 - 2564) ยุทธศาสตร์การจัดสรรงบประมาณปี 2561 และกรอบการดำเนินงานตามนโยบาย Vision Ends ของรมว.แรงงาน โดยมุ่งหวังที่จะยุติปัญหาและอุปสรรคที่ทำให้เกิดการแบกรับสัมภาระของชีวิตด้านแรงงานใน3 เรื่องสำคัญ ประการแรก คือ การยุติความเหลื่อมล้ำ หรือ End to Ineguality ในทุกมิติ ประการที่สอง คือ การยุติการจ้างงานในรูปแบบที่ไม่เป็นที่ยอมรับ หรือ End to Unacceptable Forms of Employment และประการสุดท้าย คือ การยุติความไม่มีประสิทธิภาพ หรือ End to Inefficiency โดยขณะนี้ทุกหน่วยงานได้นำไปกำหนดกรอบการทำงานที่มีแผนปฏิบัติอย่างชัดเจน และจะมีการติดตามประเมินผลอย่างใกล้ชิด
เพื่อบรรลุผลอย่างเป็นรูปธรรม
--------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
บุญส่ง รัตนพรรณา - ภาพ/
11 ตุลาคม 2560

ที่มา : http://www.thaigov.go.th/news/contents/details/7346
