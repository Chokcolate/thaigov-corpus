รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมครัวพระราชทานของสมเด็จพระเจ้าอยู่หัวมหาวชิราลงกรณ บดินทรเทพวรางกูร และพบปะเยี่ยมเยียนให้กำลังใจผู้ประสบอุทกภัยในพื้นที่ จ.สกลนคร

วันพุธที่ 2 สิงหาคม 2560
นายกรัฐมนตรีเยี่ยมชมครัวพระราชทานของสมเด็จพระเจ้าอยู่หัวมหาวชิราลงกรณ บดินทรเทพวรางกูร และพบปะเยี่ยมเยียนให้กำลังใจผู้ประสบอุทกภัยในพื้นที่ จ.สกลนคร
นายกรัฐมนตรีเยี่ยมชมครัวพระราชทานของสมเด็จพระเจ้าอยู่หัวมหาวชิราลงกรณ บดินทรเทพวรางกูร และพบปะเยี่ยมเยียนให้กำลังใจผู้ประสบอุทกภัยในพื้นที่ จ.สกลนคร
วันนี้ (2 สิงหาคม 2560) เวลา 10.00 น. ณ ศูนย์พักพิงผู้ประสบภัย องค์การบริหารส่วนจังหวัดสกลนคร พลเอก ประยุทธ์ จันทร์โอชา นายกรัฐมนตรี เยี่ยมชมครัวพระราชทานของสมเด็จพระเจ้าอยู่หัวมหาวชิราลงกรณ บดินทรเทพวรางกูร และพบปะเยี่ยมเยียนให้กำลังใจผู้ประสบอุทกภัยในพื้นที่จังหวัดสกลนคร
เมื่อนายกรัฐมนตรีเดินทางมาถึงศูนย์พักพิงผู้ประสบภัย นายกรัฐมนตรีได้พบปะเยี่ยมเยียนให้กำลังใจผู้ประสบอุทกภัยที่พักพิงอยู่ตรงศูนย์นี้ โดยนายกรัฐมนตรีได้มอบถุงยังชีพ พร้อมกล่าวทักทายกับให้กำลังใจผู้ประสบอุทกภัยอย่างเป็นกันเอง
จากนั้น นายกรัฐมนตรีได้พบปะให้กำลังใจผู้ป่วย ณ บริเวณโรงพยาบาลสนาม ศูนย์พักพิงผู้ประสบภัย โอกาสนี้ นายกรัฐมนตรีได้มอบเงินช่วยเหลือแก่ครอบครัวผู้เสียชีวิตจากอุทกภัย จากเงินกองทุนช่วยเหลือผู้ประสบสาธารณภัย สำนักนายกรัฐมนตรี กรณีผู้เสียชีวิตเป็นหัวหน้าครอบครัว จำนวน 8 ราย รายละ 50,000 บาท  และผู้เสียชีวิตไม่ใช่หัวหน้าครอบครัว จำนวน 1 ราย จำนวนเงิน 25,000 บาท ต่อจากนั้น นายกรัฐมนตรีได้เยี่ยมจุดคัดกรองผู้ป่วย พร้อมทักทายให้กำลังใจเจ้าหน้าที่ ก่อนจะไปเยี่ยมชมครัวพระราชทานของสมเด็จพระเจ้าอยู่หัว
โอกาสนี้ นายกรัฐมนตรีกล่าวขอบคุณเจ้าหน้าที่ และจิตอาสาทุกคนที่ช่วยกันดูแลช่วยเหลือประชาชน พร้อมกล่าวแสดงความเสียใจกับครอบครัวผู้เสียชีวิต โดยนายกรัฐมนตรีได้กล่าวให้กำลังใจขอให้ต่อสู้กับปัญหาที่เกิดขึ้น และขอให้ทุกคนช่วยส่งกำลังใจให้ผู้ประสบภัย และขอให้ระมัดระวังเพราะภัยธรรมชาติเป็นภัยที่ร้ายแรง และต้องเรียนรู้อยู่กับการเปลี่ยนแปลงของธรรมชาติให้ได้ พร้อมขอให้ฟังคำเตือนจากหน่วยงานของรัฐบาล อย่าเชื่อมั่นจากประสบการณ์ที่ผ่านมา เพราะทุกวันนี้โลกมีความเปลี่ยนแปลงอยู่ตลอดเวลา
พร้อมกันนี้ นายกรัฐมนตรีมอบหมายให้ผู้ว่าราชการจังหวัดดูแลเรื่องเชื้อเพลิง และพื้นที่ทำครัวให้กับประชาชนอย่างพอเพียง และแก้ไขปัญหาเชิงปฏิบัติการด้านอื่น ๆ ให้ได้  เพื่อช่วยบรรเทาความเดือดร้อนในเบื้องต้นให้กับประชาชน
หลังจากนั้น นายกรัฐมนตรีพร้อมคณะเดินทางต่อไปยังเขตเทศบาลนครสกลนคร เพื่อร่วมงานโครงการ Big Cleaning Day "ย้อมบ้าน ล้างเมือง"
-----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5633
