รัฐบาลไทย-ข่าวทำเนียบรัฐบาล-นายดรุณ แสงฉาย อธิบดีกรมท่าอากาศยาน ติดตามความคืบหน้าโครงการก่อสร้างท่าอากาศยานเบตง จังหวัดยะลา

วันอังคารที่ 6 มิถุนายน 2560
นายดรุณ แสงฉาย อธิบดีกรมท่าอากาศยาน ติดตามความคืบหน้าโครงการก่อสร้างท่าอากาศยานเบตง จังหวัดยะลา
นายดรุณ แสงฉาย อธิบดีกรมท่าอากาศยาน กระทรวงคมนาคม พร้อมด้วยผู้บริหารกรมท่าอากาศยาน (ทย.) ติดตามความคืบหน้า และเร่งรัดโครงการก่อสร้างท่าอากาศยานเบตง จังหวัดยะลา เมื่อวันที่ 26 - 28 พฤษภาคม 2560 และประชุมร่วมกับหน่วยงานที่เกี่ยวข้อง สรุปสาระสำคัญดังนี้
1. ให้เจ้าหน้าที่ ทย. ผู้ควบคุมงานก่อสร้างในพื้นที่ประสานงานกับกองกำกับการตำรวจตระเวนชายแดนที่ 44 ยะลา ขอความอนุเคราะห์ให้จัดกำลังในการตั้งหน่วยรักษาความปลอดภัยและลาดตระเวนบริเวณทางเข้าพื้นที่ก่อสร้างท่าอากาศยานเบตง เนื่องจากเป็นพื้นที่เสี่ยงภัยและมีความอ่อนไหว เพื่อให้การปฏิบัติงานมีความปลอดภัย และป้องกันเหตุร้ายที่อาจเกิดขึ้น ซึ่งเป็นไปตามแผนประเมินความเสี่ยง
2. ในระหว่างการก่อสร้าง ให้บริษัทที่ปรึกษาควบคุมงานดำเนินการจัดทำแผนความปลอดภัย ในการก่อสร้าง และควบคุมให้เป็นไปตามแผนที่กำหนดไว้อย่างเคร่งครัด
3. ให้บริษัทที่ปรึกษาจัดทำแนวทางการป้องกันการก่อสร้างไม่ให้เกิดผลกระทบจากการไหลของน้ำที่เปลี่ยนทิศทางเข้าไปพื้นที่ของประชาชน พร้อมทั้งให้ตรวจสอบจำนวนครัวเรือนที่จะได้รับผลกระทบ และพบปะเพื่อสร้างความเข้าใจ และหาแนวทางแก้ไขหากประชาชนได้รับผลกระทบ โดยต้องดำเนินการให้มีผลกระทบกับประชาชนน้อยที่สุด
4. การจัดซื้อที่ดินที่ยังไม่สามารถจัดซื้อได้ จำนวน 5 แปลง จากเจ้าของที่ดิน 3 ราย จำนวน 9 ไร่ ให้ดำเนินการบูรณาการร่วมระหว่าง ทย. กับอำเภอเบตง และฝ่ายความมั่นคง ในการนี้ นายดรุณ แสงฉาย ได้หารือกับ นายดำรงค์ ดีสกูล นายอำเภอเบตง ซึ่งได้รับความร่วมมือเป็นอย่างดี โดยนายอำเภอเบตง เจ้าหน้าที่ ทย. จะเชิญเจ้าของที่ดินมาเจราจรเรื่องการซื้อที่ดินอีกครั้ง ในวันที่ 2 มิถุนายน 2560
5. การปรับแผนงานจ้างเหมาก่อสร้าง ทางวิ่งทางขับ และอาคารที่พักผู้โดยสาร จำนวน 2 สัญญา เพื่อเร่งรัดการเบิกจ่ายงบประมาณปี 2559 - 2560 โดยให้บริษัท เนาวรัตน์พัฒนาการ จำกัด (มหาชน) ปรับแผนการดำเนินงานจากเดิมแล้วเสร็จตามสัญญา ในวันที่ 15 กรกฎาคม 2562 เป็นวันที่ 31 ธันวาคม 2561 ซึ่งเร็วกว่าสัญญาประมาณ 200 วัน และขอให้ปรับแผนการใช้เงิน แสดงวิธีการเบิกจ่ายเงิน จำนวน 413.9841 ล้านบาท ให้ได้ภายในวันที่ 15 กันยายน 2560 ซึ่งค่างานตามสัญญาเป็นจำนวนเงินทั้งสิ้น 1,316,732,396.16 บาท
ประกอบด้วย งานจ้างเหมาก่อสร้างทางวิ่ง ทางขับ ลานจอดเครื่องบิน ระบบไฟฟ้าสนามบิน ถนนภายในและองค์ประกอบอื่น ๆ ของท่าอากาศยาน
6. มอบให้บริษัทที่ปรึกษา Ultimate Master Plan วางแผนการพัฒนาท่าอากาศยานเบตง 20 ปีข้างหน้า โครงการสิ่งก่อสร้างที่จำเป็นในอนาคต เช่น การจัดซื้อที่ดินเพิ่มเติมเพื่อขยายความยาวทางวิ่งเป็น 2,100 เมตร เป็นต้น โดยให้ศึกษาความเหมาะสมและวางแผนเตรียมความพร้อม เพื่อไม่ให้เป็นอุปสรรคในการดำเนินการในอนาคต
7. มอบให้กองก่อสร้างและบำรุงรักษา ทย. ประสานงานกับกรมทางหลวงชนบท จัดทำแผนการขยายถนนทางเข้าสู่ท่าอากาศยานเบตง เพื่อเตรียมความพร้อมแบบบูรณาการร่วมกันและประสานงานกับกรมการขนส่งทางบก เพื่อวางแผนการจัดรถขนส่งสาธารณะถึงท่าอากาศยานเบตงในอนาคต โดยให้ศึกษาเส้นทางรอบท่าอากาศยานรัศมี 100 กิโลเมตร และเส้นทางไปถึงด่านตรวจคนเข้าเมืองเบตง เพื่อเข้าสู่ประเทศมาเลเซีย ซึ่งเป็นไปตามนโยบาย One Transport ของกระทรวงคมนาคม
นอกจากนี้ นายดรุณ แสงฉาย ได้พบและให้กำลังใจเจ้าหน้าที่ผู้ควบคุมงานในพื้นที่และเน้นย้ำเรื่องความปลอดภัย และเป็นมิตรกับชุมชน

ที่มา : http://www.thaigov.go.th/news/contents/details/4318
