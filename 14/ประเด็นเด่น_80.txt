รัฐบาลไทย-ข่าวทำเนียบรัฐบาล-กรมส่งเสริมการค้าระหว่างประเทศชี้แจงแนว โน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ

วันอังคารที่ 12 ธันวาคม 2560
กรมส่งเสริมการค้าระหว่างประเทศชี้แจงแนว โน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ
กรมส่งเสริมการค้าระหว่างประเทศชี้แจงแนว โน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ
วันอาทิตย์ที่ 10 ธันวาคม 2560 นางจันทิรา ยิมเรวัฒ วิวัฒน์รัตน์ อธิบดีกรมส่งเสริมการค้าระหว่างประเทศ กระทรวงพาณิชย์ ชี้แจงแนวโน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ (Startup) โดยมีสาระสำคัญว่า กรมส่งเสริมการค้าระหว่างประเทศ กระทรวงพาณิชย์ ได้ให้การสนับสนุนผู้ประกอบการสตาร์ทอัพมาโดยตลอด ผ่าน 2 กลยุทธ์หลัก ๆ ได้แก่
1) การพัฒนาศักยภาพ ให้ความรู้ และสร้างความพร้อมให้กับผู้ประกอบการสตาร์ทอัพ โดยการจัดอบรม สัมมนาในหัวข้อที่เกี่ยวข้องกับการพัฒนาธุรกิจในเศรษฐกิจยุคใหม่ โดยสถาบันพัฒนาผู้ประกอบการ การค้ายุคใหม่ รวมทั้งการส่งเสริมการสร้างมูลค่าเพิ่มให้ผลิตภัณฑ์หรือบริการที่ผู้ประกอบการคิดค้น ขึ้นใหม่โดยการใช้นวัตกรรม
2) การสร้างมูลค่าการค้าให้ผู้ประกอบการสตาร์ทอัพผ่านแพลตฟอร์มส่งเสริมการค้าทั้งออนไลน์ และออฟไลน์ของกรม ดังต่อไปนี้
2.1) การโปรโมทสินค้าและบริการของกลุ่มผู้ประกอบการสตาร์ทอัพบนหน้าเว็บไซต์ Thaitrade.com ที่เป็นช่องทางการค้าออนไลน์ (B2B E-Marketplace) ที่ได้รับความน่าเชื่อถือระดับสากล
2.2) การส่งเสริมให้ผู้ประกอบการสมาชิกผู้ขายบน Thaitrade.com ที่เป็นผู้ผลิตสินค้าจับคู่เจรจาธุรกิจกับ ผู้ประกอบการสตาร์ทอัพที่มีนวัตกรรมในการช่วยส่งเสริมการทำการค้าออนไลน์ระหว่างประเทศให้มี ประสิทธิภาพมากยิ่งขึ้น โดยเฉพาะอย่างยิ่ง นวัตกรรมด้านการขนส่งระหว่างประเทศ นวัตกรรมด้านการ เชื่อมโยงการตลาดออนไลน์ผ่านแพลตฟอร์มเครือข่ายพันธมิตร อาทิ eBay Amazon เป็นต้น
2.3 )การคัดเลือกสตาร์ทอัพที่มีศักยภาพ เช่น กลุ่มที่ผ่านการประกวด ได้รับรางวัล มาบ่มเพาะต่อยอดให้เข้มแข็ง มีการจัดทำโปรแกรมส่งเสริมเฉพาะกลุ่ม เร่งให้สตาร์ทอัพเหล่านั้น ประสบความสำเร็จได้เร็วยิ่งขึ้น ผ่านกิจกรรมต่าง อาทิ งานแสดงสินค้า คณะผู้แทนการค้า การจับคู่เจรจาธุรกิจ ทั้งในและต่างประเทศ
2.4)การให้คำปรึกษาด้านการบริหารจัดการธุรกิจ ตลอดจนการทำตลาดต่างประเทศเชิงลึก เพื่อให้ดำเนินธุรกิจได้อย่างยั่งยืนได้ รวมทั้งส่งเสริมให้สตาร์ทอัพที่มีความสามารถต่อยอดธุรกิจไปยังตลาดอาเซียน และตลาดโลกต่อไป
​
นอกจากนั้น กระทรวงพาณิชย์ได้มอบหมายให้กรมพัฒนาธุรกิจการค้า สนับสนุนสภาพแวดล้อมที่เอื้อต่อการเพิ่มศักยภาพและการเติบโตของธุรกิจ Startup มาอย่างต่อเนื่อง ผ่านกิจกรรมภายใต้แนวคิดที่มุ่งเน้นการเพิ่มโอกาสทางการตลาดให้ Startup ได้เข้าใจปัญหาการดำเนินธุรกิจ (Pain Point) และธุรกิจ SME ให้สามารถเข้าถึงเทคโนโลยีและนวัตกรรม เพื่อปรับเปลี่ยน New Business Model หรือเพิ่มประสิทธิภาพธุรกิจ และ SME สามารถนำแนวคิดและวิธีการพัฒนาผลิตภัณฑ์ของ Startup มาประยุกต์ใช้ โดยมีแนวทางการส่งเสริม ดังนี้
1) สนับสนุนการเข้าถึงแหล่งเงินทุนจากนักลงทุน Venture Capital (VC) ให้แก่ Startup การนำเสนอธุรกิจ Startup ซึ่งกำลังอยู่ในความสนใจ (Pitching) ผ่านกิจกรรมเจรจาจับคู่ธุรกิจ ระหว่าง Startup และ Venture Capital เพื่อส่งเสริมการขยายการค้าและการลงทุนของ Startup ที่มีบริการซึ่งกำลังเป็นที่นิยมให้สามารถยกระดับการเติบโตของธุรกิจอย่างก้าวกระโดด รวมทั้งเสริมสร้างองค์ความรู้ด้านการบริหารจัดการและการตลาด เพื่อให้ธุรกิจ Startup สามารถเติบโตและดำเนินธุรกิจได้อย่างเข้มแข็งและแข่งขันได้
2) สร้างการเชื่อมโยงและบูรณาการการให้บริการ ในรูปแบบ One Stop Service การนำเสนอธุรกิจStartup ซึ่งกำลังอยู่ในความสนใจ (Pitching) เชื่อมโยงการเจรจาจับคู่ธุรกิจระหว่าง Startup และ SME ตาม Pain Point 5 ด้าน ได้แก่ บริหารจัดการ การตลาด การเงินและบัญชี การซื้อขายสินค้าและบริการออนไลน์ การขนส่งและจัดเก็บสินค้า และตามประเภทธุรกิจ ได้แก่ ธุรกิจสินค้าและบริการไลฟ์สไตล์ ธุรกิจท่องเที่ยวและธุรกิจโรงแรม ธุรกิจอสังหาริมทรัพย์ ธุรกิจการศึกษา ธุรกิจอาหารและการเกษตร ธุรกิจให้บริการด้านสุขภาพ เพื่อสร้างโอกาสทางการตลาดให้ Startup ได้เข้าถึงลูกค้าที่เป็นผู้ประกอบการ SME เพื่อโอกาสการขยายตลาดในประเทศและต่างประเทศ
3) สร้างความตระหนัก และพัฒนาองค์ความรู้เกี่ยวกับการทำธุรกิจอย่างครบวงจร ​โดยในปี 2561 กรมพัฒนาธุรกิจการค้า ได้กำหนดจัดกิจกรรม สร้างเครือข่ายระหว่าง Startup และ SME อย่างต่อเนื่อง เพื่อขยายผลจากการจัดกิจกรรมในปี 2560 และส่งเสริมการนำบริการของธุรกิจ Startup มาใช้ เพิ่มประสิทธิภาพธุรกิจ SME สร้างความเจริญเติบโตให้กับธุรกิจไทยอย่างยั่งยืน
อีกทั้งยังได้มีการแก้ไขเพิ่มเติมกฎหมายแพ่งและพาณิชย์เพื่อธุรกิจสตาร์ทอัพ ซึ่งผ่านความเห็นชอบจากคณะรัฐมนตรี (ครม.) แล้ว โดยหัวใจหลักของการแก้ไขเพิ่มเติมกฎหมายฯ คือ ช่วยลดอุปสรรคในการประกอบธุรกิจของธุรกิจสตาร์ทอัพ และเสริมสร้างศักยภาพในการแข่งขันของประเทศ โดยสาระสำคัญของร่างพ.ร.บ.แก้ไขฯ ฉบับนี้ แบ่งออกตามวัตถุประสงค์ 2 ประเด็น ดังนี้
ประเด็นที่ 1 เพื่อดึงดูดนักลงทุนและสร้างแรงจูงใจในการเข้ามาร่วมลงทุน สาระที่ปรับแก้ : 1) นักลงทุนหรือเจ้าหนี้สามารถเข้ามาเป็นผู้ถือหุ้นของบริษัทได้ โดยการซื้อหุ้นจากการเสนอขายโดยเฉพาะเจาะจง หรือการแปลงหนี้เป็นทุนแล้วแต่กรณี และ 2) หุ้นบุริมสิทธิที่ออกให้แก่นักลงทุนหรือเจ้าหนี้สามารถเปลี่ยนแปลงเงื่อนไขของสิทธิจากที่กำหนดไว้เดิมได้ และสามารถแปลงเป็นหุ้นสามัญได้ ซึ่งจะทำให้นักลงทุนหรือเจ้าหนี้มีส่วนในการตัดสินใจในการร่วมลงทุนกับบริษัทมากขึ้น
​ประเด็นที่ 2 เพื่อสร้างแรงจูงใจการทำงานให้แก่พนักงานและผู้บริหาร สาระที่ปรับแก้ : 1) ทยอยให้หุ้นแก่พนักงาน (Vesting) เพื่อเป็นการตอบแทนการทำงาน ซึ่งจะทำให้พนักงานรู้สึกว่าเป็นส่วนหนึ่งในการเป็นเจ้าของกิจการ และ 2) ซื้อหุ้นได้ในราคาที่กำหนด หรือ ESOP : Employee Stock Option Plan แม้ว่าราคาตลาดในช่วงนั้นจะปรับขึ้นไปอยู่ในระดับใดก็ตาม โดย ESOP เป็นรูปแบบหนึ่งของสวัสดิการที่บริษัทให้แก่กรรมการและพนักงาน เป็นเครื่องมือในการกระจายกรรมสิทธิ์ในทุนของบริษัทให้แก่กรรมการและพนักงานของบริษัท
จากการที่ได้มีการระบุถึงผลสำรวจความเห็นกลุ่มธุรกิจสตาร์ทอัพ (Startup) ของศูนย์บริการศึกษาค้นคว้า มหาวิทยาลัยธุรกิจบัณฑิตย์เรื่องเศรษฐกิจของประเทศไตรมาส 4 และมาตรการกระตุ้นเศรษฐกิจของรัฐบาลว่า สตาร์ทอัพส่วนใหญ่ (33.25%) เห็นว่าเศรษฐกิจโดยรวมของประเทศในไตรมาส 4 เมื่อเทียบกับไตรมาส 3 แย่ลงนั้น กระทรววงพาณิชย์มีความเห็นว่า โดยปกติมูลค่า GDP ในไตรมาสสุดท้ายของแต่ละปีจะสูงกว่า 3 ไตรมาสก่อนหน้า (ข้อมูลย้อนหลัง 5 ปี) สอดคล้องกับการสำรวจของสำนักงานนโยบายและยุทธศาสตร์การค้าของกระทรวงพาณิชย์ที่พบว่า ดัชนีคาดการณ์ภาวะธุรกิจอีก 3 เดือนข้างหน้า ปรับตัวดีขึ้นจากไตรมาสที่ 3 และมีค่าสูงกว่าระดับ 50 รวมทั้งยังสอดคล้องกับดัชนีคาดการณ์ภาวะธุรกิจส่งออก และดัชนีคาดการณ์ความสามารถในการแข่งขันของผู้ส่งออก ที่ยังมีทิศทางที่ดี โดยอยู่ที่ระดับ 67.1 และ 62.7 สะท้อนให้เห็นว่า ผู้ประกอบการส่วนใหญ่คาดการณ์ว่าเศรษฐกิจไทยในช่วงไตรมาส 4 ของปี 2560 มีทิศทางที่ดีขึ้นจากไตรมาสที่ 3 โดยมีปัจจัยสำคัญจากการส่งออกที่ฟื้นตัว การท่องเที่ยวที่ยังขยายตัวได้ดีในฤดูท่องเที่ยว มาตรการต่างๆของภาครัฐ  ทั้งในด้านการลงทุน การช่วยเหลือผู้ประกอบการขนาดกลางและขนาดย่อม และการช่วยเหลือผู้มีรายได้น้อยตามโครงการลงทะเบียนเพื่อสวัสดิการแห่งรัฐ
------------------------------------------------------

ที่มา : http://www.thaigov.go.th/news/contents/details/8676
