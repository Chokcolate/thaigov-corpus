รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงข่ายคมนาคมในพื้นที่จังหวัดอุดรธานี

วันจันทร์ที่ 25 กันยายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงข่ายคมนาคมในพื้นที่จังหวัดอุดรธานี
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจความก้าวหน้าโครงการก่อสร้างถนน สายแยกทางหลวงหมายเลข 2022 - บ้านเตาไห เมื่อวันที่ 23 กันยายน 2560
พร้อมด้วย นายพิศักดิ์ จิตวิริยะวศิน อธิบดีกรมทางหลวงชนบท โดยมี นายสิธิชัย จินดาหลวง รองผู้ว่าราชการจังหวัดอุดรธานี ข้าราชการและเจ้าหน้าที่กรมทางหลวงชนบทให้การต้อนรับ ณ วัดป่านฤนารถรอยพระพุทธบาท ตำบลเตาไห อำเภอเพ็ญ จังหวัดอุดรธานี
นายอาคม เติมพิทยาไพสิฐ กล่าวว่า กระทรวงคมนาคม โดยกรมทางหลวงชนบท (ทช.) ดำเนินการตามยุทธศาสตร์ชาติด้านการสร้างความเป็นธรรมและลดความเหลื่อมล้ำทางสังคม ส่งเสริมคุณภาพชีวิตของประชาชนในภูมิภาค โดยยกระดับมาตรฐานทางหลวงชนบท ก่อสร้างทางเชื่อม ทางเลี่ยง ทางลัด เพื่อสนับสนุนการคมนาคมขนส่ง การท่องเที่ยว การพัฒนาการเมืองอย่างบูรณการและยั่งยืน รวมทั้งแก้ไขปัญหาการจราจร สำหรับโครงการก่อสร้างถนน สายแยกทางหลวงหมายเลข 2022 - บ้านเตาไห อำเภอเพ็ญ จังหวัดอุดรธานี ระยะทาง 2.100 กิโลเมตร งบประมาณ 7,748,000 บาท ลักษณะโครงการ ผิวทางกว้าง 6.00 เมตร ไหล่ทางกว้างข้างละ 0.50 - 1.00 เมตร ก่อสร้างแล้วเสร็จตามสัญญาเมื่อวันที่ 29 มีนาคม 2560 และเปิดให้สัญจรแล้ว ในโอกาสนี้ นายอาคม  เติมพิทยาไพสิฐ ได้พบปะกับประชาชนในพื้นที่ตำบลเตาไห อำเภอเพ็ญ จังหวัดอุดรธานี

ที่มา : http://www.thaigov.go.th/news/contents/details/6926
