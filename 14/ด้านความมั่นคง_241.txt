รัฐบาลไทย-ข่าวทำเนียบรัฐบาล-มหาดไทยสั่งผู้ว่าฯ นายอำเภอกำกับดูแลการใช้จ่ายงบประมาณขององค์กรปกครองส่วนท้องถิ่นให้เกิดความคุ้มค่า และถือปฏิบัติตามระเบียบอย่างเคร่งครัด

วันพุธที่ 16 สิงหาคม 2560
มหาดไทยสั่งผู้ว่าฯ นายอำเภอกำกับดูแลการใช้จ่ายงบประมาณขององค์กรปกครองส่วนท้องถิ่นให้เกิดความคุ้มค่า และถือปฏิบัติตามระเบียบอย่างเคร่งครัด
มหาดไทยสั่งผู้ว่าฯ นายอำเภอกำกับดูแลการใช้จ่ายงบประมาณขององค์กรปกครองส่วนท้องถิ่นให้เกิดความคุ้มค่า และถือปฏิบัติตามระเบียบอย่างเคร่งครัด
วันนี้ (15 ส.ค.) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ด้วยสำนักงานการตรวจเงินแผ่นดินแจ้งว่ามีองค์กรปกครองส่วนท้องถิ่นจำนวนหนึ่งได้จัดทำโครงการในลักษณะการศึกษาดูงานหรือการสัมมนาหรือกิจกรรมอื่นใดที่เป็นการนำประชาชนในพื้นที่เดินทางเข้ามาในเขตกรุงเทพมหานครและปริมณฑล โดยมีเจตนาแอบแฝงเพื่อเข้าร่วมกิจกรรมทางการเมือง ซึ่งถือว่าเป็นการใช้จ่ายเงินงบประมาณที่ไม่เป็นไปตามวัตถุประสงค์ และไม่ชอบด้วยกฎหมายหรือระเบียบที่เกี่ยวข้อง
ดังนั้นเพื่อเป็นการป้องกันไม่ให้มีการใช้จ่ายงบประมาณขององค์กรปกครองส่วนท้องถิ่นเป็นไปในทางมิชอบด้วยกฎหมายและเกิดความเสียหาย กระทรวงมหาดไทย จึงได้สั่งการให้ผู้ว่าราชการจังหวัดและนายอำเภอดำเนินการ ดังนี้
1. กำชับให้องค์กรปกครองส่วนท้องถิ่นที่จัดฝึกอบรมและเดินทางไปศึกษาดูงานหรือปฏิบัติตามระเบียบกระทรวงมหาดไทยว่าด้วยค่าใช้จ่ายในการฝึกอบรมและการเข้ารับการฝึกอบรมของเจ้าหน้าที่ท้องถิ่น พ.ศ.2557 โดยโครงการหรือหลักสูตรการฝึกอบรมที่องค์กรปกครองส่วนท้องถิ่นจัด หรือจัดร่วมกับหน่วยงานอื่น ต้องเป็นเรื่องที่อยู่ในอำนาจหน้าที่ โดยคำนึงถึงความคุ้มค่าในการใช้จ่ายงบประมาณรวมทั้งการเข้ารับการฝึกอบรม การเดินทางไปดูงานทั้งในหรือต่างประเทศ ให้พิจารณาอนุมัติเฉพาะผู้ที่ปฏิบัติหน้าที่เกี่ยวข้องหรือเป็นประโยชน์ต่อองค์กรปกครองส่วนท้องถิ่น
2. กำกับดูแลมิให้องค์กรปกครองส่วนท้องถิ่นจัดทำโครงการศึกษาดูงานในลักษณะมีเจตนาแอบแฝงเพื่อนำประชาชนเข้าร่วมกิจกรรมทางการเมือง
3. กำกับดูแลองค์กรปกครองส่วนท้องถิ่นในเขตจังหวัดและอำเภอ ให้ถือปฏิบัติตามระเบียบและหนังสือสั่งการที่เกี่ยวข้องโดยเคร่งครัด หากพบว่าองค์กรปกครองส่วนท้องถิ่นใดจงใจหรือหลีกเลี่ยงไม่ปฏิบัติตามระเบียบและหนังสือสั่งการ ก็ให้พิจารณาดำเนินการตามกฎหมายกับผู้ที่เกี่ยวข้องอย่างจริงจัง ตามประกาศคณะรักษาความสงบแห่งชาติ ฉบับที่ 104/2557
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยให้ความสำคัญและเอาจริงเอาจังในการกำกับดูแลการปฏิบัติงานขององค์กรปกครองส่วนท้องถิ่นให้การใช้จ่ายงบประมาณเป็นไปตามระเบียบ โดยเฉพาะอย่างยิ่งปฏิบัติตามประกาศคณะรักษาความสงบแห่งชาติฉบับที่ 104/2557 ลงวันที่ 21 กรกฎาคม 2557 อย่างเคร่งครัด  ทั้งนี้ หากพบว่าผู้บริหารองค์กรปกครองส่วนท้องถิ่นใดละเลย ให้ถือว่าเป็นการละเว้นการปฏิบัติหน้าที่โดยมิชอบและต้องรับผิดชอบกับความเสียหายที่เกิดขึ้น.
ครั้งที่ 115/2560

ที่มา : http://www.thaigov.go.th/news/contents/details/5964
