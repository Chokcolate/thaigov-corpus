รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือ ชายวัย 56 ปี ป่วยเป็นโรคมะเร็งที่โคนลิ้นระยะสุดท้าย ที่ จ.สมุทรปราการ

วันอังคารที่ 21 มีนาคม 2560
รมว. พม. กำชับ จนท. เร่งช่วยเหลือ ชายวัย 56 ปี ป่วยเป็นโรคมะเร็งที่โคนลิ้นระยะสุดท้าย ที่ จ.สมุทรปราการ
รมว. พม. กำชับ จนท. เร่งช่วยเหลือ ชายวัย 56 ปี ป่วยเป็นโรคมะเร็งที่โคนลิ้นระยะสุดท้าย ที่ จ.สมุทรปราการ
และเด็กหญิงกตัญญูวัย 12 ปี ต้องเลี้ยงดูแม่ที่พิการตาบอด ที่ จ.กระบี่
วันนี้ (21 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 596/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณี ชายวัย 56 ปี ป่วยเป็นโรคมะเร็งที่โคนลิ้นระยะสุดท้าย และลุกลามทั่วลำคอสร้างความเจ็บปวดทรมานอย่างมาก ไม่สามารถทำงานได้ อาศัยอยู่กับภรรยา ที่ทำหน้าที่เป็นเสาหลักหาเลี้ยงครอบครัวเพียงคนเดียวอีกทั้งยังมีลูกวัยกำลังเรียนอีก 1 คน  ที่ย่านสนามบินสุวรรณภูมิ จังหวัดสมุทรปราการ นั้น ตนได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว  พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้งมอบสิ่งของเครื่องใช้ที่จำเป็นและอุปกรณ์การเรียน  นอกจากนี้ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างใกล้ชิด อีกทั้งเรื่องการศึกษาเล่าเรียนอย่างต่อเนื่องของเด็ก และแนะนำให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า จากกรณี เด็กหญิงวัย 12 ปี นักเรียนชั้น ป.6 โรงเรียนแห่งหนึ่งใน จังหวัดกระบี่ เป็นเด็กเรียนดี ต้องรับภาระเพียงลำพังดูแลแม่วัย 52 ปี ที่พิการตาบอด มีเพียงเงินเบี้ยความพิการเพื่อประทังชีวิต ซึ่งทั้ง 2 ชีวิต อาศัยในบ้านที่สร้างยังไม่เสร็จ เนื่องจากไม่มีเงิน ครอบครัวมีฐานะยากจน ที่ อำเภอเมือง จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้งมอบสิ่งของเครื่องใช้ที่จำเป็น นอกจากนี้ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในการส่งเสริมสวัสดิการสังคมที่เหมาะสมเพื่อพัฒนาคุณภาพชีวิตที่ดีในระยะยาว อาทิ การศึกษาเล่าเรียนอย่างต่อเนื่องของเด็ก การปรับปรุงที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้พิการ  และการแนะนำบริการสวัสดิการสังคมเพื่อขอรับสิทธิตามกฎหมาย เป็นต้น

ที่มา : http://www.thaigov.go.th/news/contents/details/2547
