รัฐบาลไทย-ข่าวทำเนียบรัฐบาล-รมว.พม. เป็นประธานการประชุม “ประชารัฐร่วมใจ ต้านภัยการค้ามนุษย์” ครั้งที่ 8/2560 เพื่อระดมความคิดเห็นทุกภาคส่วนและบูรณาการขับเคลื่อนการป้องกันและปราบปรามการค้ามนุษย์

วันพฤหัสบดีที่ 6 กรกฎาคม 2560
รมว.พม. เป็นประธานการประชุม “ประชารัฐร่วมใจ ต้านภัยการค้ามนุษย์” ครั้งที่ 8/2560 เพื่อระดมความคิดเห็นทุกภาคส่วนและบูรณาการขับเคลื่อนการป้องกันและปราบปรามการค้ามนุษย์
รมว.พม. เป็นประธานการประชุม “ประชารัฐร่วมใจ ต้านภัยการค้ามนุษย์” ครั้งที่ 8/2560 เพื่อระดมความคิดเห็นทุกภาคส่วนและบูรณาการขับเคลื่อนการป้องกันและปราบปรามการค้ามนุษย์ หลังสหรัฐฯ เผยแพร่รายงานการค้ามนุษย์ TIP Report ประจำปี 2560
วันนี้ (6 ก.ค. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุม "ประชารัฐร่วมใจ ต้านภัยการค้ามนุษย์” ครั้งที่ 8/2560 เพื่อหารือแลกเปลี่ยนความคิดเห็นและให้ข้อเสนอแนะ สำหรับการบูรณาการและขับเคลื่อนการดำเนินงานร่วมกันด้านการป้องกันและปราบปรามการค้ามนุษย์ระหว่างส่วนราชการ และภาคประชาสังคม ภายหลังจากที่สหรัฐอเมริกาได้เผยแพร่รายงานการค้ามนุษย์ TIP Report ประจำปี 2560 โดยมีผู้แทนจากหน่วยงานที่เกี่ยวข้องทั้งองค์กรภาคเอกชนและ ภาครัฐ เข้าร่วมประชุม ได้แก่ กระทรวง พม. กระทรวงการต่างประเทศ กระทรวงแรงงาน กระทรวงมหาดไทย สำนักงานตำรวจแห่งชาติ มูลนิธิพัฒนาคุ้มครองเด็ก มูลนิธิศูนย์พิทักษ์สิทธิเด็ก มูลนิธิผู้หญิง และมูลนิธิกระจกเงา เป็นต้น ณ ห้องประชุมจรัสเมือง 1 โรงแรมเดอะทวิน ทาวเวอร์ กรุงเทพฯ
พลตำรวจเอก อดุลย์ กล่าวว่า ตลอดระยะเวลา 3 ปีที่ผ่านมา รัฐบาลได้ขับเคลื่อนการดำเนินงานเพื่อต่อต้านการค้ามนุษย์อย่างเข้มข้นและต่อเนื่อง โดยมีผลการดำเนินงานที่สำคัญ อาทิ การออกกฎหมายแก้ไขเพิ่มเติมและ ให้สัตยาบันอนุสัญญาระหว่างประเทศ 7 ฉบับ การเพิ่มประสิทธิภาพในการดำเนินคดี การยึดทรัพย์ถึง 784 ล้านบาท และการพัฒนาการคุ้มครองช่วยเหลือผู้เสียหายจากการค้ามนุษย์ตามมาตรฐานสากล เป็นต้น สำหรับแนวทางสำคัญ ที่รัฐบาลได้มุ่งเน้นการดำเนินการอย่างต่อเนื่อง คือ การสร้างความร่วมมือกับทุกหน่วยงานที่เกี่ยวข้อง ทั้งภาครัฐ ภาคเอกชน และภาคประชาสังคม เพื่อแก้ไขปัญหาดังกล่าว ภายใต้แนวคิด "ประชารัฐ ร่วมใจ ต้านภัยการค้ามนุษย์”
พลตำรวจเอก อดุลย์ กล่าวต่อไปว่า การประชุมครั้งนี้ เป็นการแลกเปลี่ยนความคิดเห็นและให้ข้อเสนอแนะสำหรับการบูรณาการและขับเคลื่อนการดำเนินงานร่วมกันระหว่างส่วนราชการและภาคประชาสังคม ภายหลังจาก สหรัฐอเมริกาได้เผยแพร่รายงานการค้ามนุษย์ TIP Report ประจำปี 2560 ซึ่งรายงานดังกล่าวได้จัดระดับประเทศไทยอยู่ใน Tier 2 watch list หรือระดับ 2 ที่ต้องจับตามอง เช่นเดียวกับปีที่ผ่านมา ทั้งนี้ กระทรวง พม. จะได้นำทุกข้อเสนอแนะไปหารือร่วมกับทุกหน่วยงานที่เกี่ยวข้อง และจัดทำเป็นแผนปฏิบัติการ ช่วง 6 เดือนหลัง ของปี 2560 ทั้งนี้ จะได้เสนอคณะกรรมการป้องกันและปราบปรามการค้ามนุษย์ที่มีพลเอก ประวิตร วงษ์สุวรรณ รองนายกรัฐมนตรี ให้ความเห็นชอบ และใช้เป็นกรอบในการติดตามผลการดำเนินงานของทุกหน่วยงานต่อไป
"อย่างไรก็ตาม ขอยืนยันว่า แผนปฏิบัติการดังกล่าว รัฐบาลยังคงให้ความสำคัญกับการดำเนินคดีกับผู้กระทำความผิด โดยเฉพาะเจ้าหน้าที่ของรัฐที่เข้าไปมีส่วนเกี่ยวข้อง และการคุ้มครองช่วยเหลือผู้เสียหายจากการค้ามนุษย์ โดยคำนึงถึงหลักสิทธิมนุษยชนและศักดิ์ศรีของความเป็นมนุษย์ ซึ่งสอดคล้องกับมาตรฐานสากล เป็นสำคัญ” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5051
