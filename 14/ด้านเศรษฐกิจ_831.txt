รัฐบาลไทย-ข่าวทำเนียบรัฐบาล-พาณิชย์ “โชว์ศักยภาพ” เกษตรอินทรีย์สู่สากล

วันอังคารที่ 11 กรกฎาคม 2560
พาณิชย์ “โชว์ศักยภาพ” เกษตรอินทรีย์สู่สากล
นางอภิรดี ตันตราภรณ์ รัฐมนตรีว่าการกระทรวงพาณิชย์  เปิดเผยถึงความพร้อมในการส่งเสริมเกษตรอินทรีย์ผ่านการจัดงาน Organic and Natural Expo 2017 ซึ่งกำหนดจัดขึ้นที่ศูนย์ประชุมแห่งชาติสิริกิติ์ ระหว่างวันที่ 27-30 กรกฎาคม 2560 นี้
เพื่อเป็นการกระตุ้นให้เกิดการตื่นตัวในการบริโภคเพื่อสุขภาพ อนุรักษ์สิ่งแวดล้อม และสร้างเครือข่ายทางการค้าเชื่อมโยงตลาดโลก โดยจัดให้มีการเจรจาธุรกิจระหว่างผู้ผลิตกับ ผู้ซื้อ ทั้งในประเทศและต่างประเทศ การสัมมนาทางวิชาการด้านสินค้าอินทรีย์และโอกาสทางการค้าในอาเซียน มีการออกร้านแสดงและจำหน่ายสินค้าอินทรีย์กว่า 200 บูธ จากเกษตรกรและผู้ประกอบการด้านเกษตรอินทรีย์ทั่วประเทศ รวมทั้งประเทศสมาชิกประชาคมอาเซียน
การทำเกษตรอินทรีย์ส่วนใหญ่เริ่มจากกลุ่มผู้สนใจในสุขภาพกลุ่มเล็กๆ รวมตัวกันทั้งเกษตรกรผู้ผลิตผู้แปรรูป และผู้บริโภค ในหลายพื้นที่มีเกษตรกรรวมตัวกันทำเกษตรอินทรีย์จนมีความเข้มแข็งและได้รับการรับรองมาตรฐานเกษตรอินทรีย์จากองค์การระหว่างประเทศ อาทิ กลุ่มเกษตรอินทรีย์ชาวสวนบ้านหัวอ่าว (สามพรานโมเดล) จังหวัดนครปฐม ไร่ปลูกรัก จังหวัดราชบุรี เป็นต้น ในขณะที่จังหวัดนครสวรรค์ซึ่งเป็นแหล่งปลูกข้าวที่สำคัญของประเทศ มีโรงเรียนชาวนานครสวรรค์ มีกลุ่มเกษตรกรและผู้สนใจได้รวมตัวกันผลิตสินค้าเกษตรอินทรีย์ จำพวกข้าว และพืชผักชนิดต่างๆ โดยเปิดเป็นตลาดนัดคนรักอินทรีย์ “ฟาร์มฝัน ปันสุข” ณ พื้นที่กลางเมืองปากน้ำโพ จัดทุกวันอาทิตย์สุดท้ายของเดือน รวมทั้งทำกิจกรรมที่สร้างจิตสำนึกของสังคมในการรณรงค์ลดขยะ ถุงพลาสติก โดยใช้ถุงผ้า ใบตอง จนสร้างเป็นนิสัย เพื่อลดภาวะโลกร้อน รวมทั้ง ทำกิจกรรมร่วมกับโรงเรียนเพื่อสร้างความตระหนักและปลูกฝังให้เยาวชน ผู้ปกครองเห็นถึงคุณค่าของเกษตรอินทรีย์ ในขณะที่ผู้ประกอบการโรงสีจำนวนมากจากทุกภาคของประเทศก็สนใจเข้าร่วมโครงการผลิตข้าวปลอดภัยและข้าวอินทรีย์ ด้วยเช่นกัน
ด้านจังหวัดแม่ฮ่องสอน มีกลุ่มเกษตรกรผู้ผลิตกาแฟอินทรีย์ เป็นกาแฟพันธุ์อราบิก้าโดยจะมีผลผลิตออกสู่ตลาดในช่วงเดือนพฤศจิกายน ซึ่งกระทรวงพาณิชย์จะได้ประสานบริษัทผู้ผลิตและจำหน่ายกาแฟรายใหญ่เพื่อรับซื้อกาแฟจากเกษตรกรโดยตรง เป็นการเพิ่มช่องทางการตลาด และประชาสัมพันธ์กาแฟอินทรีย์ของดีจังหวัดแม่ฮ่องสอนอีกด้วย
“การสนับสนุนให้เกษตรกรได้เห็นความสำคัญของเกษตรอินทรีย์ การดูแลสุขภาพสิ่งแวดล้อม และได้มีส่วนร่วมในการพัฒนาคุณภาพชีวิตของชุมชนและสังคม เป็นเรื่องที่ประชาชนทุกภาคส่วนต้องตระหนัก และร่วมกันพัฒนาการทำเกษตรอินทรีย์ให้ได้มาตรฐานระดับชาติและระดับนานาชาติ เป็นการสร้างมูลค่าทางการค้า และยกระดับคุณภาพชีวิตของประชาชนทั้งผู้ผลิตผู้ค้าและผู้บริโภค” นางอภิรดี กล่าว

ที่มา : http://www.thaigov.go.th/news/contents/details/5127
