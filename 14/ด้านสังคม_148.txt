รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาฟื้นฟูสภาพจิตใจอย่างใกล้ชิด สำหรับเด็กหญิงวัย 13 ปี ที่ถูกพ่อเลี้ยงข่มขืนกระทำชำเราจนตั้งครรภ์ได้ 6 เดือน ที่ จ.กำแพงเพชร

วันจันทร์ที่ 24 เมษายน 2560
รมว.พม. กำชับ จนท. เร่งเยียวยาฟื้นฟูสภาพจิตใจอย่างใกล้ชิด สำหรับเด็กหญิงวัย 13 ปี ที่ถูกพ่อเลี้ยงข่มขืนกระทำชำเราจนตั้งครรภ์ได้ 6 เดือน ที่ จ.กำแพงเพชร
รมว.พม. กำชับ จนท. เร่งเยียวยาฟื้นฟูสภาพจิตใจอย่างใกล้ชิด สำหรับเด็กหญิงวัย 13 ปี ที่ถูกพ่อเลี้ยงข่มขืนกระทำชำเราจนตั้งครรภ์ได้ 6 เดือน ที่ จ.กำแพงเพชร
วันนี้ (24 เม.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 615/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์กล่าวว่า จากกรณี เด็กหญิงวัย 13 ปี ถูกพ่อเลี้ยงวัย 29 ปี ข่มขืนกระทำชำเรามานานกว่า 1 ปี จนตั้งครรภ์ได้ 6 เดือน โดยผู้เป็นแม่วัย 29 ปี เพิ่งทราบเรื่องดังกล่าวจึงพาเด็กหญิงเข้าแจ้งความต่อเจ้าหน้าที่ตำรวจ เพื่อยุติการตั้งครรภ์ ซึ่งขณะนี้ ทางทีมแพทย์ได้นำเด็กออกมาเป็นที่เรียบร้อยแล้ว และได้นำศพไว้ที่โรงพยาบาล พร้อมกับเก็บดีเอ็นเอ ที่จังหวัดกำแพงเพชร นั้น  ตนได้กำชับให้พัฒนาสังคมและความมั่นคงของมนุษย์จังหวัดกำแพงเพชร (พมจ.กำแพงเพชร)    บ้านพักเด็กและครอบครัวจังหวัดกำแพงเพชร (บพด.กำแพงเพชร) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าวพร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ โดยเฉพาะการเยียวยาฟื้นฟูสภาพจิตใจอย่างใกล้ชิด  อีกทั้งให้คำแนะนำปรึกษากับครอบครัวในการดูแลเด็กหญิงดังกล่าวอย่างเหมาะสม เพื่อให้มีสภาพจิตใจที่ฟื้นคืนกลับมาได้เหมือนเดิมอย่างรวดเร็ว ทั้งนี้ บ้านพักเด็กและครอบครัวจังหวัดกำแพงเพชร สังกัดกรมกิจการเด็กและเยาวชน (ดย.) มีความพร้อมในการให้ความคุ้มครองสวัสดิภาพเด็กตาม พ.ร.บ. คุ้มครองเด็ก พ.ศ. 2546

ที่มา : http://www.thaigov.go.th/news/contents/details/3265
