รัฐบาลไทย-ข่าวทำเนียบรัฐบาล-รมว.ศธ.แถลงข่าวการประชุมสมัชชาการศึกษานานาชาติแห่งศตวรรษที่ 21

วันอังคารที่ 25 เมษายน 2560
รมว.ศธ.แถลงข่าวการประชุมสมัชชาการศึกษานานาชาติแห่งศตวรรษที่ 21
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานแถลงข่าว "การประชุมสมัชชาการศึกษานานาชาติแห่งศตวรรษที่ 21 (The International Congress on Education for the 21st Century)"
พร้อมทั้งเยี่ยมชมสำนักงานยูเนสโก กรุงเทพฯ และสำนักงานเลขาธิการองค์การรัฐมนตรีศึกษาแห่งเอเชียตะวันออกเฉียงใต้ หรือซีมีโอ (SEAMEO) โดยมี Dr Gwang-jo Kim ผู้อำนวยการสำนักงานยูเนสโก กรุงเทพฯ และ Dr Gatot Hari Priowirjanto ผู้อำนวยการสำนักงานเลขาธิการซีมีโอ ให้การต้อนรับและร่วมงานแถลงข่าว
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการ ร่วมกับสำนักงานเลขาธิการซีมีโอ มีกำหนดจัดการประชุมสมัชชาการศึกษานานาชาติแห่งศตวรรษที่ 21 (The International Congress on Education for the 21st Century) ระหว่างวันที่ 3-4 พฤษภาคม 2560 ณ โรงแรมเบอร์เคลีย์ ประตูน้ำ เพื่อเป็นเวทีสำหรับผู้นำและผู้เชี่ยวชาญด้านการศึกษา รวมทั้งผู้เกี่ยวข้องทั้งภาครัฐและภาคเอกชนจากประเทศต่าง ๆ ทั้งในและนอกภูมิภาคเอเชียตะวันออกเฉียงใต้ โดยจะได้เสวนาถึงบริบทปัจจุบันของการจัดการศึกษาในภูมิภาคแลกเปลี่ยนเรียนรู้แนวปฏิบัติที่ดีระหว่างกัน ตลอดจนร่วมกันกำหนดแนวทางการดำเนินความร่วมมือ เพื่อพัฒนาการศึกษาสำหรับการพัฒนาทรัพยากรมนุษย์ในทุกระดับ โดยคาดว่าจะมีผู้แทนจาก 39 ประเทศเพื่อนบ้านและประเทศพันธมิตรเข้าร่วมการประชุมกว่า 500 คน โดยสิ่งสำคัญอีกประการหนึ่งของการจัดการประชุมครั้งนี้ คือ การเชิญผู้เชี่ยวชาญในแต่ละด้านมาเข้าร่วมงาน และแลกเปลี่ยนความคิดเห็นร่วมกัน
การประชุมในครั้งนี้ ประกอบด้วย หัวข้อย่อย 7 ประการ ซึ่งมุ่งเน้นการเจริญเติบโตอย่างยั่งยืน ดังนี้
1) การศึกษาสำหรับครูและการเรียนรู้ตลอดชีวิต
2) การพัฒนาคุณภาพทางการศึกษา และการเข้าถึงการศึกษาสำหรับผู้เรียนทุกระดับ
3) การเพิ่มขีดความสามารถในการแข่งขันของภูมิภาคผ่านทางสะเต็มศึกษา
4) การเรียนรู้แบบดิจิทัลในโลกไร้พรมแดน
5) การจัดการศึกษาในภาวะฉุกเฉินและบทบาทของชุมชนในโรงเรียน
6) การพัฒนาทักษะของผู้เรียนเพื่อให้ตรงตามความต้องการของท้องถิ่นและโลก
7) การเสริมสร้างการมีส่วนร่วมของประชาชนในการพัฒนาการศึกษาและชุมชน
สำหรับผู้สนใจเข้าร่วมงานสามารถลงทะเบียนได้ฟรีที่ http://ice-moeth2017.seameo.org/register และสามารถศึกษาข้อมูลเพิ่มเติมได้ที่ http://ice-moeth2017.seameo.org/programme และเว็บไซต์สำนักความสัมพันธ์ต่างประเทศ กระทรวงศึกษาธิการ www.bic.moe.go.th
"องค์การรัฐมนตรีศึกษาแห่งเอเชียตะวันออกเฉียงใต้ หรือซีมีโอ (SEAMEO) เป็นองค์การระหว่างประเทศระดับภูมิภาค ซึ่งเกิดขึ้นจากความร่วมมือของรัฐบาลในประเทศภูมิภาคเอเชียตะวันออกเฉียงใต้ เพื่อส่งเสริมการพัฒนาด้านการศึกษา วิทยาศาสตร์ และวัฒนธรรม ซึ่งก่อตั้งเมื่อปี พ.ศ.2508 ปัจจุบันประกอบด้วยประเทศสมาชิกจำนวน 11 ประเทศ ได้แก่ บรูไนดารุสซาลาม กัมพูชา อินโดนีเซียย ลาว มาเลเซีย เมียนมา ฟิลิปปินส์ สิงคโปร์ ไทย ติมอร์ เลสเต และเวียดนาม โดยมีสำนักงานใหญ่หรือสำนักงานเลขาธิการองค์การรัฐมนตรีศึกษาแห่งเอเชียตะวันออกเฉียงใต้ ตั้งอยู่ที่ประเทศไทย
นอกจากนี้ ยังมีศูนย์ระดับภูมิภาคของซีมีโอ ซึ่งมีความเชี่ยวชาญเฉพาะสาขาวิชาจำนวนทั้งสิ้น 20 ศูนย์ และ 1 เครือข่าย ตั้งกระจายอยู่ในประเทศสมาชิก อาทิ ศูนย์ภูมิภาคซีมีโอด้านนวัตกรรมและเทคโนโลยีทางการศึกษา, ศูนย์ภูมิภาคซีมีโอด้านการพัฒนาคุณภาพครูและบุคลากรทางการศึกษาด้านการสอนภาษา, ศูนย์ภูมิภาคซีมีโอด้านการสอนวิทยาศาสตร์และคณิตศาสตร์ เป็นต้น
ทั้งนี้ ประเทศไทยจะดำเนินการเป็นเจ้าภาพจัดตั้งศูนย์ภูมิภาคซีมีโอ 2 ศูนย์ คือ ศูนย์ระดับภูมิภาคว่าด้วยปรัชญาของเศรษฐกิจพอเพียงเพื่อความยั่งยืนของซีมีโอ และศูนย์ระดับภูมิภาคว่าด้วยสะเต็มศึกษาของซีมีโอ ซึ่งอยู่ระหว่างการดำเนินการจัดตั้ง เนื่องจากประเทศไทยมีสถานศึกษาด้านเศรษฐกิจพอเพียงกว่า 20,000 แห่ง อีกทั้งมีท้องฟ้าจำลองซึ่งสามารถเชื่อมโยงกับสะเต็มศึกษาได้ โดยทุกศูนย์ที่จัดตั้งขึ้นจะเป็นของภูมิภาค มิใช่เป็นของประเทศใดประเทศหนึ่งเท่านั้น"

ที่มา : http://www.thaigov.go.th/news/contents/details/3269
