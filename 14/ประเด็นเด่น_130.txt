รัฐบาลไทย-ข่าวทำเนียบรัฐบาล-สำนักงบประมาณชี้แจง กรณีสำนักงบประมาณตัดงบฯ ค่าหนังสือเรียน ประจำปีการศึกษา 2561

วันศุกร์ที่ 9 กุมภาพันธ์ 2561
สำนักงบประมาณชี้แจง กรณีสำนักงบประมาณตัดงบฯ ค่าหนังสือเรียน ประจำปีการศึกษา 2561
ผอ.สำนักงบประมาณ ชี้แจง สงป.จัดสรรงบประมาณเพื่ออุดหนุนเป็นค่าหนังสือเรียนร้อยละ 50 เป็นไปตามนโยบายของ ศธ.ที่จะเปลี่ยนจากการให้หนังสือเรียนเป็นการยืมหนังสือเรียนเพื่อเป็นการประหยัดงบประมาณ
เมื่อวันที่ 5 กุมภาพันธ์ 2561 นายบุญชู  ประสพกิจถาวร โฆษกสำนักงบประมาณ สำนักงบประมาณ (สงป.) สำนักนายกรัฐมนตรี เผยว่า นายเดชาภิวัฒน์ ณ สงขลา ผู้อำนวยการสำนักงบประมาณ ได้ชี้แจงตามที่บทความข่าวปนคน คนปนข่าว นสพ.ผู้จัดการรายวัน วิจารณ์กรณีสำนักงบประมาณตัดงบประมาณค่าหนังสือเรียนประจำปีการศึกษา 2561 ร้อยละ 50 โดยอ้างว่ากระทรวงศึกษาธิการมีนโยบายให้นักเรียนยืมหนังสือเรียนแทนการแจกหนังสือเรียน ซึ่งการแจกหนังสือเรียนฟรีนั้นเป็นส่วนหนึ่งของนโยบายเรียนฟรี 15 ปี เป็นนโยบายของชาติ มีเป้าหมายขจัดความไม่เท่าเทียมกัน ทำให้ครอบครัวนักเรียนที่มีรายได้น้อยได้รับความเดือดร้อน โดยผู้อำนวยการสำนักงบประมาณ ได้ชี้แจงถึงกรณีดังกล่าวว่า
ในปีงบประมาณ พ.ศ. 2561 สำนักงบประมาณได้จัดสรรงบประมาณเพื่ออุดหนุนเป็นค่าหนังสือเรียนร้อยละ 50  ซึ่งเป็นไปตามนโยบายของกระทรวงศึกษาธิการที่จะเปลี่ยนจากการให้หนังสือเรียนเป็นการยืมหนังสือเรียนเพื่อเป็นการประหยัดงบประมาณ  อย่างไรก็ตาม หากกระทรวงศึกษาธิการยังคงนโยบายการแจกหนังสือเรียนในปีการศึกษา 2561  ก็ขอให้กระทรวงศึกษาธิการและหน่วยงานที่เกี่ยวข้องดำเนินการตามระเบียบว่าด้วยการบริหารงบประมาณ พ.ศ. 2548 และที่แก้ไขเพิ่มเติม ต่อไป
---------------------------------

ที่มา : http://www.thaigov.go.th/news/contents/details/9962
