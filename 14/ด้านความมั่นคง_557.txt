รัฐบาลไทย-ข่าวทำเนียบรัฐบาล-ทูตแรงงานเมียนมาพบอธิบดีกสร. หารือพิทักษ์สิทธิลูกจ้างตามกฎหมายแรงงาน

วันพุธที่ 10 มกราคม 2561
ทูตแรงงานเมียนมาพบอธิบดีกสร. หารือพิทักษ์สิทธิลูกจ้างตามกฎหมายแรงงาน
ทูตแรงงานเมียนมา หารือกรมสวัสดิการและคุ้มครองแรงงาน สร้างความร่วมมือในการดูแลให้ลูกจ้างเมียนมารู้สิทธิ หน้าที่และได้รับการคุ้มครองตามกฎหมายอย่างทั่วถึง
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน เปิดเผยว่า เมื่อวันที่ 8 มกราคมที่ผ่านมา ได้หารือร่วมกับ Mr. U San Maung Oo ทูตแรงงานของเมียนมาถึงแนวทางความร่วมมือในการดูแลให้ลูกจ้างเมียนมาได้รับการคุ้มครองสิทธิตามกฎหมายอย่างทั่วถึง โดยทูตแรงงานได้เล็งเห็นถึงความสำคัญของการสร้างการรับรู้ในเรื่องสิทธิหน้าที่ตามกฎหมายคุ้มครองแรงงานให้กับแรงงานเมียนมาที่เข้ามาทำงานในประเทศไทย และกรณีที่เกิดปัญหา แรงงานไม่ได้รับสิทธิตามกฎหมายหรือกรณีมีข้อขัดแย้งในเรื่องสิทธิหน้าที่ก็จะร่วมกันในการแก้ไขเพื่อให้ลูกจ้างได้รับการคุ้มครองสิทธิและยุติปัญหาโดยเร็ว
อธิบดีกรมสวัสดิการและคุ้มครองแรงงาน กล่าวเพิ่มเติมว่า ความร่วมมือดังกล่าว เป็นไปตามนโยบายของพลตำรวจเอก อดุลย์ แสงสิงแก้ว รัฐมนตรีว่าการกระทรวงแรงงาน ในการบริหารจัดการแรงงานต่างด้าวโดยเน้นให้มีการดำเนินการทั้งระบบตั้งแต่การรับเข้าทำงาน การคุ้มครองเรื่องสภาพการจ้างการทำงานให้เป็นไปตามมาตรฐาน โดยแรงงานต่างด้าวที่เข้ามาทำงานในประเทศไทยทุกสัญชาติจะได้รับการคุ้มครองสิทธิตามกฎหมายเช่นเดียวกับแรงงานไทยโดยคำนึงถึงสิทธิขั้นพื้นฐานที่จะได้รับเมื่อทำงาน กล่าวคือมีสภาพแวดล้อมในการทำงานที่ปลอดภัย ได้รับค่าตอบแทนที่เป็นธรรมมีสวัสดิการที่ดี ไม่ถูกบังคับใช้แรงงาน

ที่มา : http://www.thaigov.go.th/news/contents/details/9282
