รัฐบาลไทย-ข่าวทำเนียบรัฐบาล-กยศ. พิจารณาร่างกฏหมายลูกรองรับพ.ร.บ.ใหม่

วันศุกร์ที่ 29 กันยายน 2560
กยศ. พิจารณาร่างกฏหมายลูกรองรับพ.ร.บ.ใหม่
กองทุนเงินให้กู้ยืมเพื่อการศึกษา (กยศ.) เร่งพิจารณาร่างกฎหมายลูก เกี่ยวกับหลักเกณฑ์ วิธีการ และเงื่อนไขในการให้เงินกู้ยืมเพื่อการศึกษาและการชำระเงินคืนกองทุนในปีการศึกษา 2561
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา เปิดเผยว่า “ที่ประชุมคณะกรรมการกองทุนฯ เมื่อวันที่ 26 กันยายน 2560 ได้มีการพิจารณาร่างกฎหมายลำดับรองเพื่อรองรับพระราชบัญญัติกองทุนเงินให้กู้ยืมเพื่อการศึกษา พ.ศ. 2560 ประกอบด้วย 1) หลักเกณฑ์ วิธีการ และเงื่อนไขในการที่สถานศึกษาจะเข้าร่วมดำเนินงานกับกองทุน 2) หลักเกณฑ์ วิธีการ และเงื่อนไขเกี่ยวกับการให้เงินกู้ยืมเพื่อการศึกษาและการชำระเงินคืนกองทุน 3) คุณสมบัติและลักษณะต้องห้ามของผู้กู้ยืมเงิน 4) กำหนดลักษณะของเงินกู้ยืมเพื่อการศึกษา ขอบเขตการให้เงินกู้ยืมเพื่อการศึกษา ประเภทวิชา สถานศึกษา หรือระดับชั้นการศึกษา และหลักสูตรที่จะให้กู้ยืมเพื่อการศึกษา ประจำปีการศึกษา 2561 นอกจากนั้น ยังได้มีการแต่งตั้งคณะอนุกรรมการชุดต่างๆ เพื่อพิจารณากลั่นกรองวาระงานที่เกี่ยวข้องก่อนนำเสนอคณะกรรมการกองทุนอีกด้วย ทั้งนี้ ในอนาคตกองทุนจะมีการดำเนินงานเพื่อรองรับการเปลี่ยนถ่ายองค์กรสู่ความยั่งยืน    โดยจะนำระบบเทคโนโลยีสารสนเทศเข้ามาใช้เพื่อเพิ่มประสิทธิภาพในการบริหารจัดการด้านการให้กู้ยืม   และการชำระหนี้ภายใต้การกำกับดูแลกิจการที่ดีตามหลักธรรมาภิบาล” ผู้จัดการกองทุนฯ กล่าวในที่สุด

ที่มา : http://www.thaigov.go.th/news/contents/details/7067
