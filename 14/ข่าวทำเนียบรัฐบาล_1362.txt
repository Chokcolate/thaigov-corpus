รัฐบาลไทย-ข่าวทำเนียบรัฐบาล-นายกรัฐมนตรียืนยันไม่ได้ปกป้อง พลเอก ประวิตร วงษ์สุวรรณ กรณีเรื่องนาฬิกา ระบุทุกอย่างให้เป็นไปตามกระบวนการตรวจสอบ หากผิกก็ต้องรับผิดชอบ

วันอังคารที่ 23 มกราคม 2561
นายกรัฐมนตรียืนยันไม่ได้ปกป้อง พลเอก ประวิตร วงษ์สุวรรณ กรณีเรื่องนาฬิกา ระบุทุกอย่างให้เป็นไปตามกระบวนการตรวจสอบ หากผิกก็ต้องรับผิดชอบ
นายกรัฐมนตรียืนยันไม่ได้ปกป้อง พลเอก ประวิตร วงษ์สุวรรณ กรณีเรื่องนาฬิกา ระบุทุกอย่างให้เป็นไปตามกระบวนการตรวจสอบ หากผิกก็ต้องรับผิดชอบ
วันนี้ (23 มกราคม 2560) เวลา 13.40 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงความคืบหน้าปัญหาเรื่องนาฬิกาของ พลเอก ประวิตร วงษ์สุวรรณ รองนายกรัฐมนตรี และรัฐมนตรีว่าการกระทรวงกลาโหมว่า ขอให้ฟังจากทางคณะกรรมการป้องกันและปราบปรามการทุจริตแห่งชาติ (ป.ป.ช.) ซึ่งวันนี้จะมีการชี้แจงเพิ่มเติมว่าการดำเนินการไปถึงไหน อย่างไร ทั้งนี้ ขอแยกให้ออกว่ากรณีดังกล่าวเป็นเรื่องส่วนตัวของ พลเอก ประวิตร วงษ์สุวรรณ โดยเรื่องดังกล่าวมีขั้นตอนและกระบวนการตรวจสอบอยู่แล้วว่าได้มาอย่างไร ได้มาจากไหน เพราะฉะนั้นขอให้รอข้อสรุปจากการสอบสวนก่อน จึงค่อยสรุปแหล่งที่มาของนาฬิกา
นายกรัฐมนตรีกล่าวว่า “อยากทำความเข้าใจว่าหลายท่านอยากให้ผมใช้คำสั่งมาตรา 44 ก็ต้องอธิบายว่าที่ผ่านมาผมใช้ในเรื่องของการลงโทษ และที่ทำก็เพราะมีหน่วยงานเสนอขึ้นมา เช่น ศูนย์ป้องกันและปราบปรามการทุจริตแจ้งขึ้นมาว่ามีการสอบสวนแล้วและมีผลออกมาเช่นนี้เห็นควรให้เอาออกก่อนผมจึงใช้มาตรา 44 ไม่ใช่ว่าอยู่ดี ๆ จะไปใช้กับใครก็ได้ ผมก็ต้องระวังตัวเองเช่นกัน กรณีนี้ก็เช่นกันก็ต้องรอฟัง ป.ป.ช.จะเสนอเรื่องขึ้นมา อย่าเอามาพันกันว่าทำไมผมไม่ใช้คำสั่งมาตรา 44 ตรงนี้ แล้วไปใช้กับตรงนั้น อีกประการทุกคนอาจจะลืมไปแล้วว่าเรื่องนี้อะไรเป็นเรื่องส่วนตัว เป็นความบกพร่องส่วนตัว ก็ว่ากันไปตามกฎหมายซึ่งมีอยู่แล้ว เรื่องไหนเป็นเรื่องการใช้งบประมาณแผ่นดินก็เป็นอีกเรื่องหนึ่ง อย่านำสองเรื่องมาปนกัน ถ้าใช้งบประมาณแผ่นดินแล้วทำให้เกิดความเสียหาย มีหลักฐานชัดเจนก็ว่าไปอีกแบบ ขอให้แยกแยะให้ออก ผมคิดว่าเรื่งนี้ควรจะยุติได้แล้ว ปล่อยให้เป็นเรื่องของ ป.ป.ช.ตรวจสอบตามกระบวนการยุติธรรม”
ส่วนกรณีที่สื่อต่างประเทศให้ความสนใจและนำไปเปรียบเทียบในเรื่องมาตรฐานความรับผิดชอบของผู้นำหรือนักการเมืองในต่างประเทศ นายกรัฐมนตรีกล่าวว่า “เรื่องนี้ขอชี้แจงกับคนไทยก็แล้วกัน คงไม่ต้องชี้แจงกับต่างประเทศ เพราะทุกอย่างก็มาจากคนไทยที่ขับเคลื่อนออกไป แต่ที่ผ่านมา พลเอก ประวิตร วงษ์สุวรรณ ก็ได้ชี้แจงด้วยตัวเองไปแล้ว”
พร้อมกล่าวยืนยันว่าเรื่องนี้ผมไม่ได้ปกป้อง ปิดบังอะไรเลย เป็นเรื่องของกระบวนการตรวจสอบ ขอให้ฟังจากทาง ป.ป.ช.ก็แล้วกัน ผมก็ได้แต่ทำความเข้าใจเท่านั้น ถ้าผิดก็คือผิด ท่านก็รับอยู่แล้วว่าถ้าผิดก็ต้องออกอยู่ดีก็ไปว่ากันตามกฎหมาย แต่ขอให้แยกแยะให้ออกว่าอันไหนใช้งบประมาณของรัฐ อันไหนเป็นเรื่องส่วนตัว ท่านก็ต้องไปแก้ไขในเรื่องส่วนตัวของท่านในกระบวนการยุติธรรมและองค์กรอิสระให้ได้
----------------------------------------

ที่มา : http://www.thaigov.go.th/news/contents/details/9568
