รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ตรวจเยี่ยมการเตรียมความพร้อมพระราชพิธีถวายพระเพลิงพระบรมศพ จังหวัดนนทบุรี และพบปะจิตอาสาเราทำความดีด้วยหัวใจจังหวัดนนทบุรี

วันอังคารที่ 24 ตุลาคม 2560
รัฐมนตรีว่าการกระทรวงมหาดไทย ตรวจเยี่ยมการเตรียมความพร้อมพระราชพิธีถวายพระเพลิงพระบรมศพ จังหวัดนนทบุรี และพบปะจิตอาสาเราทำความดีด้วยหัวใจจังหวัดนนทบุรี
รัฐมนตรีว่าการกระทรวงมหาดไทย ตรวจเยี่ยมการเตรียมความพร้อมพระราชพิธีถวายพระเพลิงพระบรมศพ จังหวัดนนทบุรี และพบปะจิตอาสาเราทำความดีด้วยหัวใจจังหวัดนนทบุรี
วันนี้ (23 ต.ค.60) เวลา 11:00 น. ณ วัดบัวขวัญ พระอารามหลวง จังหวัดนนทบุรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ตรวจเยี่ยมสถานที่จัดสร้างพระเมรุมาศจำลอง พระจิตกาธาน และเป็นประธานเปิดกิจกรรม จิตอาสาทำความดีเพื่อพ่อ จังหวัดนนทบุรี  โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้ว่าราชการจังหวัดนนทบุรี หัวหน้าส่วนราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนจิตอาสา ร่วมกิจกรรมกว่า 1,000 คน
รัฐมนตรีว่าการกระทรวงมหาดไทย กล่าวว่า การดำเนินกิจกรรมจิตอาสา เป็นกิจกรรมที่ประชาชนจิตอาสาเราทำความดีด้วยหัวใจ จะได้ร่วมกันทำความดีเพื่อเป็นกุศลน้อมถวายพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งเป็นสิ่งที่ดีงามที่จะเกิดประโยชน์กับสังคม ดังพระราชดำริของสมเด็จพระเจ้าอยู่หัวที่อยากให้ประชาชนได้ร่วมกันทำสิ่งที่ดีงามให้แก่สังคม ก่อให้เกิดความรู้รักสามัคคี และขอชื่นชมและเป็นกำลังใจให้กับจิตอาสาทุกคน
นายภาณุ แย้มศรี ผู้ว่าราชการจังหวัดนนทบุรี กล่าวว่า จังหวัดนนทบุรีมีพระเมรุมาศจำลองและซุ้มถวายดอกไม้จันทน์ รวม 6 แห่ง โดยมีพระเมรุมาศจำลอง 1 แห่ง ตั้งอยู่ ณ วัดบัวขวัญ พระอารามหลวง อำเภอเมืองนนทบุรี ซึ่งการดำเนินการก่อสร้างพระเมรุมาศจำลองและซุ้มถวายดอกไม้จันทน์เสร็จเรียบร้อยแล้ว 100% ในขณะนี้อยู่ระหว่างการปรับปรุงภูมิทัศน์ ให้มีความงดงาม และสมพระเกียรติ
จากนั้น รัฐมนตรีว่าการกระทรวงมหาดไทย ได้เดินทางไปตรวจเยี่ยมการก่อสร้างซุ้มถวายดอกไม้จันทน์ และพระจิตกาธาน ณ วัดบางไผ่ พระอารามหลวง และติดตามการเฝ้าระวังสถานการณ์อุทกภัยในพื้นที่อำเภอบางบัวทอง จังหวัดนนทบุรี.
ครั้งที่ 155/2560
กลุ่มงานเผยแพร่การประชาสัมพันธ์

ที่มา : http://www.thaigov.go.th/news/contents/details/7592
