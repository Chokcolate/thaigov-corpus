รัฐบาลไทย-ข่าวทำเนียบรัฐบาล-รัฐบาลติดตามสถานการณ์น้ำท่วมทุกพื้นที่ เร่งให้ความช่วยเหลือผู้ประสบภัยและผลักดันน้ำออกโดยเร็ว พร้อมเตือนประชาชนใช้วิจารณญาณในการรับข่าวสารผ่านโลกออนไลน์

วันเสาร์ที่ 28 ตุลาคม 2560
รัฐบาลติดตามสถานการณ์น้ำท่วมทุกพื้นที่ เร่งให้ความช่วยเหลือผู้ประสบภัยและผลักดันน้ำออกโดยเร็ว พร้อมเตือนประชาชนใช้วิจารณญาณในการรับข่าวสารผ่านโลกออนไลน์
รัฐบาลติดตามสถานการณ์น้ำท่วมทุกพื้นที่ เร่งให้ความช่วยเหลือผู้ประสบภัยและผลักดันน้ำออกโดยเร็ว พร้อมเตือนประชาชนใช้วิจารณญาณในการรับข่าวสารผ่านโลกออนไลน์
วันนี้ (28 ตุลาคม 2560) พลเอก ประยุทธ์ จันทร์โอชา นายกรัฐมนตรี ยังคงติดตามสถานการณ์อุทกภัยในหลายพื้นที่ โดยได้รับรายงานว่าปริมาณน้ำเหนือที่ จ.นครสวรรค์ มีแนวโน้มลดลง และก่อนที่น้ำจะไหลลงสู่เขื่อนเจ้าพระยาที่ จ.ชัยนาท เจ้าหน้าที่ได้ผันน้ำเข้าระบบชลประทานทั้ง 2 ฝั่งแม่น้ำ ช่วยลดปริมาณน้ำและเก็บน้ำไว้ใช้ในฤดูแล้ง โดยยืนยันว่าไม่มีแผนที่จะเพิ่มการระบายน้ำผ่านเขื่อนเจ้าพระยาแต่อย่างใด
“นายกฯ แสดงความเป็นห่วงเรื่องการส่งต่อข้อมูลกันในโซเชียลมีเดีย โดยย้ำว่าแม้ระดับน้ำในแม่น้ำเจ้าพระยาจะเพิ่มขึ้นและเอ่อล้นเข้าท่วมบางพื้นที่ใน จ.ชัยนาท สิงห์บุรี อ่างทอง พระนครศรีอยุธยา รวม 14 จุด และน้ำจากเขื่อนเจ้าพระยาได้ไหลลงมาถึง จ.ปทุมธานี นนทบุรี และ กทม.แล้ว แต่ไม่ได้ส่งผลกระทบให้เกิดน้ำท่วมใหญ่อย่างที่เป็นข่าว
ทั้งนี้ ปริมาณน้ำที่สถานีระบายน้ำ อ.บางไทร จ.พระนครศรีอยุธยา มีอัตราการไหลเฉลี่ย 2,826 ลบ.ม./วินาที ซึ่งยังต่ำกว่าความจุของลำน้ำบริเวณ กทม.และปริมณฑล ที่รับน้ำได้สูงสุด 3,500 ลบ.ม./วินาที เช่นเดียวกับคลองรังสิตที่แม้จะต้องรับน้ำจากแม่น้ำป่าสัก แต่ยังอยู่ในเกณฑ์ที่ควบคุมน้ำผ่านอาคารบังคับน้ำและสถานีสูบน้ำได้ จึงไม่อยากให้ประชาชนเกิดความตื่นตระหนก”
นอกจากนี้ ประชาชนต้องระมัดระวังการส่งต่อเอกสารราชการที่เกี่ยวกับสถานการณ์น้ำด้วย เนื่องจากมักมีการตีความเนื้อหาที่ผิดพลาด ส่งผลให้เกิดความเข้าใจผิด ทั้ง ๆ ที่จริงแล้วข้อความส่วนใหญ่ที่ปรากฏในเอกสารนั้น มุ่งเน้นการแจ้งเตือนให้ประชาชนรับทราบข่าวเพื่อเตรียมรับมือกับสถานการณ์ล่วงหน้า และแนวทางการช่วยเหลือบรรเทาความเดือดร้อนของผู้ประสบภัยเป็นสำคัญ
นายกรัฐมนตรียังได้กำชับไปยังหน่วยงานราชการว่า หากต้องสื่อสารหรือแจ้งข้อมูลแก่ประชาชนจะต้องใช้ภาษาที่เข้าใจง่ายและชัดเจน เช่น ระบุพิกัดพื้นที่ (อำเภอ ตำบล) ปริมาณน้ำ และข้อควรปฏิบัติที่ถูกต้อง พร้อมทั้งขอให้พี่น้องประชาชนเข้าใจและปรับตัวต่อภัยพิบัติโดยร่วมมือกับรัฐบาล เพื่อให้สามารถดำรงชีวิตต่อไปได้อย่างแข็งแกร่งและร่วมแก้ไขปัญหาอย่างยั่งยืนในอนาคต
สำหรับพื้นที่ประสบภัยในขณะนี้ กรมชลประทาน กรมป้องกันและบรรเทาสาธารณภัย กองทัพเรือ และจังหวัด ได้เร่งระบายน้ำออก เพื่อให้สถานการณ์คลี่คลายโดยเร็วที่สุด โดยใช้เครื่องสูบน้ำ เครื่องผลักดันน้ำ และเรือผลักดันน้ำ ขณะเดียวกันได้ออกให้ความช่วยเหลือประชาชนแบบเฉพาะหน้า เช่น การอพยพและมอบถุงยังชีพและสิ่งจำเป็นในการดำรงชีวิตอย่างต่อเนื่อง ตลอดจนเตรียมมอบเงินชดเชยความเสียหายแก่ประชาชน เกษตรกร และผู้ประกอบการ ตามระเบียบของทางราชการต่อไป
************************************

ที่มา : http://www.thaigov.go.th/news/contents/details/7642
