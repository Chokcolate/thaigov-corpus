รัฐบาลไทย-ข่าวทำเนียบรัฐบาล-รมว.พม. ชื่นชมหญิงสาวพิการ ถูกพ่อแม่ทิ้งตั้งแต่เด็ก แต่สู้ชีวิตสามารถจบการศึกษาปริญญาตรี ที่ จ.ปทุมธานี

วันพุธที่ 4 ตุลาคม 2560
รมว.พม. ชื่นชมหญิงสาวพิการ ถูกพ่อแม่ทิ้งตั้งแต่เด็ก แต่สู้ชีวิตสามารถจบการศึกษาปริญญาตรี ที่ จ.ปทุมธานี
รมว.พม. ชื่นชมหญิงสาวพิการ ถูกพ่อแม่ทิ้งตั้งแต่เด็ก แต่สู้ชีวิตสามารถจบการศึกษาปริญญาตรี ที่ จ.ปทุมธานี และเด็กชายพิการวัย 9 ขวบ สู้ชีวิต มีความสามารถใช้เท้าวาดรูปได้อย่างสวยงาม ที่ จ.นครราชสีมา
วันนี้ (4 ต.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 727/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงสาวพิการวัย 23 ปี ที่ป่วยเป็นโรคกระดูกกระดูกเปราะ ซึ่งถูกแม่แท้ๆ พยายามทำแท้งแต่ไม่ประสบความสำเร็จ โดยพ่อและแม่ได้ทอดทิ้งไปตั้งแต่แรกเกิด แต่สู้ชีวิต ตั้งใจศึกษาเล่าเรียนจนจบปริญญาตรี ที่จังหวัดปทุมธานี และกรณีเด็กชายวัย 9 ขวบ ที่พิการแขน ขาลีบ อาศัยอยู่กับญาติแก่ชราเพียงลำพัง แต่สู้ชีวิต ได้ไปฝึกเรียนวิชาศิลปะจากครูจิตอาสา จนสามารถใช้เท้าวาดรูปและระบายสีได้อย่างสวยงาม โดยหวังจะใช้ความสามารถที่มีมาเป็นวิชาเลี้ยงชีพหารายได้ในอนาคต ที่อำเภอวังน้ำเขียว จังหวัดนครราชสีมา นั้น ตนขอชื่นชมผู้พิการทั้ง 2 คน ที่มีความขยันหมั่นเพียร กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก และประสบความสำเร็จในชีวิต นับว่าเป็นตัวอย่างที่ดีของเด็ก เยาวชน และคนพิการ ทั้งนี้ ตนได้กำชับให้พัฒนาสังคมและความมั่นคงของมนุษย์ (พมจ.) ทั้ง 2 จังหวัด ได้แก่ พมจ.ปทุมธานี และ พมจ.นครราชสีมา พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กชายดังกล่าวในระยะยาว รวมทั้ง ให้ความช่วยเหลือและคำแนะนำในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวของเด็กชาย และหญิงสาวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงที่ร่างกายไม่แข็งแรง มีโรคประจำตัวหลายโรครุมเร้า ต้องรับภาระเพียงลำพังเลี้ยงดูลูกชายวัย 28 ปี ที่มีความพิการทางสมองตั้งแต่กำเนิด อีกทั้งมีหลายโรครุมเร้า อาทิ โรคลมชัก ภาวะหัวใจล้มเหลว นิ่วในถุงน้ำดี และกระเพาะอาหารเป็นแผล จนร่างกายผอมซูบ ซึ่งมีน้ำหนักตัวเพียง 15 กิโลกรัม และจำเป็นต้องใช้ออกซิเจนช่วยในการหายใจตลอดเวลา ครอบครัวมีฐานะยากจน ไม่มีเงินเพียงพอค่าใช้จ่ายในการรักษาพยาบาล ที่อำเภอป่าซาง จังหวัดลำพูน นั้น ตนได้กำชับให้พัฒนาสังคมและความมั่นคงของมนุษย์จังหวัดลำพูน (พมจ.ลำพูน) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยทั้งหมดอย่างใกล้ชิด รวมถึงการให้คำปรึกษาแก่ครอบครัวในเรื่องสวัสดิการทางสังคม เพื่อขอรับสิทธิตามกฎหมายตามความเหมาะสม และการส่งเสริมการประกอบอาชีพให้แก่หญิงดังกล่าว เพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป

ที่มา : http://www.thaigov.go.th/news/contents/details/7175
