รัฐบาลไทย-ข่าวทำเนียบรัฐบาล-​ประธาน JETRO กรุงเทพฯ เข้าเยี่ยมคารวะ รัฐมนตรีประจำสำนักนายกรัฐมนตรี

วันจันทร์ที่ 29 มกราคม 2561
​ประธาน JETRO กรุงเทพฯ เข้าเยี่ยมคารวะ รัฐมนตรีประจำสำนักนายกรัฐมนตรี
​ประธาน JETRO กรุงเทพฯ เข้าเยี่ยมคารวะ รัฐมนตรีประจำสำนักนายกรัฐมนตรี
วันนี้ (29 มกราคม 2561) เวลา 16.00 น. นายฮิโรกิ มิตสึมาตะ (Mr. Hiroki Mitsumata) ประธาน JETRO กรุงเทพฯ เข้าเยี่ยมคารวะ นายกอบศักดิ์ ภูตระกูล รัฐมนตรีประจำสำนักนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รัฐมนตรีประจำสำนักนายกรัฐมนตรีแสดงความยินดีที่ได้พบกับประธาน JETRO กรุงเทพฯ และคณะผู้บริหารหอการค้าญี่ปุ่นในวันนี้ และขอบคุณที่ร่วมมือกับหน่วยงานไทยในการส่งเสริมการค้าการลงทุนของญี่ปุ่นในไทยมาโดยตลอด ซึ่งขอให้มั่นใจว่าฝ่ายไทยยินดีที่จะสานต่อความร่วมมืออันใกล้ชิดนี้ต่อไป โดยประธาน JETRO ได้รายงานผลการสำรวจแนวโน้มทางเศรษฐกิจของบริษัทร่วมทุนญี่ปุ่นในไทย ซึ่งถือเป็นรายงานที่มีประโยชน์ต่อการดำเนินนโยบายด้านเศรษฐกิจของรัฐบาล และยืนยันความพร้อมที่จะทำงานร่วมกับรัฐบาลในการสนับสนุนให้ประเทศไทยสามารถพัฒนาได้ตามเป้าหมาย
โอกาสนี้ ทั้งสองฝ่ายเห็นตรงกันถึงความสำคัญของการพัฒนาทรัพยากรมนุษย์ในไทย เพื่อให้รองรับกับการพัฒนาประเทศด้วยนวัตกรรมและเทคโนโลยีขั้นสูงได้ โดยเฉพาะการพัฒนาทรัพยากรมนุษย์ในสาขาอาชีวศึกษาและวิศวกรรม ที่จะเป็นกำลังสำคัญสำหรับการลงทุนจากต่างประเทศ ซึ่งฝ่าย JETRO ยินดีที่จะสนับสนุนการพัฒนาบุคลากรไทยและถ่ายทอดองค์ความรู้ที่เป็นประโยชน์เพิ่มมากขึ้น เพื่อให้เกิดการพัฒนาอย่างยั่งยืน นอกจากนี้ รัฐบาลขอเชิญชวนให้นักธุรกิจญี่ปุ่นเข้ามาร่วมลงทุนในโครงการสำคัญของไทย อย่างไรก็ดี หากนักธุรกิจญี่ปุ่นประสบกับปัญหาด้านกฎระเบียบใดโปรดแจ้งให้รัฐบาลทราบ เพื่อที่รัฐบาลจะได้นำไปปรับปรุงแก้ไขให้เอื้อต่อการดำเนินธุรกิจภายในประเทศมากยิ่งขึ้น

ที่มา : http://www.thaigov.go.th/news/contents/details/9696
