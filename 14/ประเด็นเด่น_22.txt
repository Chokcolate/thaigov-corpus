รัฐบาลไทย-ข่าวทำเนียบรัฐบาล-กนอ.ชี้แจง โครงการท่าเรืออุตสาหกรรมมาบตาพุด ระยะ 3 ดำเนินการตามขั้นตอนส่งเสริมการมีส่วนร่วมของชุมชนตามกฎหมาย

วันจันทร์ที่ 30 ตุลาคม 2560
กนอ.ชี้แจง โครงการท่าเรืออุตสาหกรรมมาบตาพุด ระยะ 3 ดำเนินการตามขั้นตอนส่งเสริมการมีส่วนร่วมของชุมชนตามกฎหมาย
ผู้ว่าฯ กนอ.ชี้แจงโครงการพัฒนาท่าเรืออุตสาหกรรมมาบตาพุด ระยะ 3 ดำเนินการตามขั้นตอนส่งเสริมการมีส่วนร่วมของชุมชนตามกฎหมาย ไม่ขัดต่อการใช้ประโยชน์ตามกฎหมายผังเมืองระยอง-ร่างประกาศผังเมืองรวมมาบตาพุด
เมื่อวันที่ 27 ต.ค.60 นายวีรพงศ์  ไชยเพิ่ม ผู้ว่าการการนิคมอุตสาหกรรมแห่งประเทศไทย (กนอ.) ชี้แจงกรณที่โซเชียลมีเดียมีการวิจารณ์การออกคำสั่ง มาตรา 44 ของ คสช. ยกเว้นการบังคับใช้กฎหมายผังเมืองในโครงการ EEC กรณีโครงการท่าเรืออุตสาหกรรมมาบตาพุด ระยะที่ 3 เป็นการผลักดันให้โครงการในพื้นที่ EEC ผ่าน โดยไม่คำนึงถึงการมีส่วนร่วมของประชาชนและกฎหมายที่มีบังคับใช้อยู่ พร้อมกับยังระบุอีกว่า สาเหตุสำคัญที่ต้องเร่งออกคำสั่งดังกล่าว เนื่องจากโครงการมาบตาพุด เฟส 3 ที่จะมีการถมทะเลและมีการจัดทำรายงาน EHIA ที่เสนอต่อ สผ. และ คชก. แล้วนั้น  ในทางกฎหมายโครงการนี้จะไม่สามารถผ่านการอนุมัติของ สผ. และ คชก. เพราะขัดกับกฎหมายผังเมืองของจังหวัดระยอง แต่คำสั่งดังกล่าวได้ยกเว้นการบังคับใช้กฎหมายผังเมือง ฉะนั้น โครงการมาบตาพุด เฟส 3 จะได้รับการอนุมัติให้ก่อสร้างได้ นั้น กนอ. ขอชี้แจงข้อเท็จจริง ดังนี้
การดำเนินโครงการท่าเรืออุตสาหกรรมมาบตาพุด ระยะที่ 3 กนอ. ได้จัดทำรายงาน EHIA ซึ่งผ่านการมีส่วนร่วมทั้งระดับชุมชน อำเภอ และจังหวัด (ค.1, ค.2 และ ค.3) ตามประกาศกระทรวงทรัพยากรธรรมชาติและสิ่งแวดล้อม เรื่อง กำหนดหลักเกณฑ์ วิธีการ ระเบียบปฏิบัติและแนวทางในการจัดทำรายงานการวิเคราะห์ผลกระทบสิ่งแวดล้อมสำหรับโครงการหรือกิจกรรมที่อาจก่อให้เกิดผลกระทบต่อชุมชนอย่างรุนแรงทั้งทางด้านคุณภาพสิ่งแวดล้อม ทรัพยากรธรรมชาติและสุขภาพ ประกาศ ณ วันที่ 29 ธันวาคม 2552 ครบถ้วนแล้ว และ กนอ. ได้นำเสนอ สผ. พิจารณา ซึ่ง สผ. พิจารณาครั้งที่ 1 แล้ว  และให้ กนอ. ชี้แจงข้อเท็จจริงเพิ่มเติม กนอ. ได้จัดทำและจัดส่งข้อเท็จจริงเพิ่มเติมต่อ สผ. แล้ว ขณะนี้อยู่ระหว่างการพิจารณาของ สผ.
กฎหมายเกี่ยวกับผังเมืองที่ใช้บังคับอยู่ในปัจจุบัน คือ กฎกระทรวงให้ใช้บังคับผังเมืองรวมจังหวัดระยอง พ.ศ. 2560 ซึ่งมีแผนผังกำหนดการใช้ประโยชน์ที่ดินตามที่ได้จำแนกท้ายกฎกระทรวงด้วย (ประกาศในราชกิจจานุเบกษาเมื่อวันที่ 19 มกราคม 2560) และร่างประกาศผังเมืองรวมมาบตาพุด ซึ่งขณะนี้อยู่ในขั้นตอนที่ 7 กล่าวคือ ภายหลังจากที่ได้มีการปิดประกาศเพื่อให้ผู้มีส่วนได้เสียพิจารณาให้ข้อคิดเห็น/ข้อคัดค้าน/ข้อเสนอแนะต่อคณะกรรมการด้านผังเมืองครบ 90 วันแล้ว ขั้นตอนต่อไปคือการรวบรวมตรวจสอบพิจารณาคำร้องและแจ้งผลการพิจารณาคำร้องต่อผู้ร้อง (หากมี) ซึ่งจากการตรวจสอบการใช้พื้นที่สำหรับโครงการพัฒนาท่าเรืออุตสาหกรรมมาบตาพุด ระยะ 3 พบว่าไม่ขัดต่อกฎหมายว่าด้วยผังเมืองและร่างประกาศผังเมืองฯ ดังที่กล่าวมา
ดังนั้น โครงการพัฒนาท่าเรืออุตสาหกรรมมาบตาพุด ระยะ 3 ของ กนอ. ได้ดำเนินการตามขั้นตอนส่งเสริมการมีส่วนร่วมของชุมชนตามกฎหมาย  จึงไม่ขัดต่อการใช้ประโยชน์ตามกฎหมายผังเมืองของจังหวัดระยอง และร่างประกาศผังเมืองรวมมาบตาพุด   (ผังเมืองเฉพาะ) ที่มีการทบทวนอยู่  อย่างไรก็ตาม กนอ. ได้ตระหนักถึงความห่วงใยของทุกฝ่าย และจะถือปฏิบัติตามข้อกฎหมายที่เกี่ยวข้องอย่างเคร่งครัดต่อไป
------------------------

ที่มา : http://www.thaigov.go.th/news/contents/details/7648
