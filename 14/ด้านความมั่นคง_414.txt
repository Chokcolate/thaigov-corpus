รัฐบาลไทย-ข่าวทำเนียบรัฐบาล-มหาดไทยเผย 10 วันของการรับลงทะเบียนผู้ค้าตลาดประชารัฐ ประชาชนมาลงทะเบียนอย่างต่อเนื่องรวมยอดสะสมกว่า 4.6 หมื่นคน

วันจันทร์ที่ 20 พฤศจิกายน 2560
มหาดไทยเผย 10 วันของการรับลงทะเบียนผู้ค้าตลาดประชารัฐ ประชาชนมาลงทะเบียนอย่างต่อเนื่องรวมยอดสะสมกว่า 4.6 หมื่นคน
มหาดไทยเผย 10 วันของการรับลงทะเบียนผู้ค้าตลาดประชารัฐ ประชาชนมาลงทะเบียนอย่างต่อเนื่องรวมยอดสะสมกว่า 4.6 หมื่นคน
วันนี้ (20 พ.ย.60) ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่กระทรวงมหาดไทยได้บูรณาการร่วมกับหน่วยงานที่เกี่ยวข้อง ดำเนินการรับลงทะเบียนผู้ประกอบการโครงการตลาดประชารัฐ รวม 9 ประเภท ที่ศูนย์ดำรงธรรมจังหวัด ศูนย์ดำรงธรรมอำเภอ และสำนักงานเขตทั้ง 50 เขตในกรุงเทพมหานคร เพื่อให้พี่น้องประชาชน เกษตรกร พ่อค้า แม่ค้า ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขาย สามารถลงทะเบียนพื้นที่ตลาดประชารัฐ ตั้งแต่วันที่ 10 พฤศจิกายน 2560 เป็นต้นมา พบว่าตลอด 10 วันที่ผ่านมา (10-19 พ.ย.60) มีพี่น้องประชาชนให้ความสนใจและเดินทางมาลงทะเบียนกันอย่างต่อเนื่องเป็นจำนวนมาก โดยมียอดสะสมของผู้ลงทะเบียนทั้งสิ้น 46,428 ราย ซึ่งตลาดที่ได้รับความนิยมสูงสุด 3 ลำดับแรก คือ 1. ตลาดประชารัฐคนไทยยิ้มได้ 28,688 ราย 2. ตลาดประชารัฐท้องถิ่นสุขใจ 22,648 ราย และ 3. ตลาดประชารัฐของดีจังหวัด 11,104 ราย
ในส่วนของประเภทสินค้าที่ประชาชนประสงค์จะนำมาจำหน่าย 3 ลำดับแรก ได้แก่ 1. สินค้าเกษตร 10,977 ราย 2. อาหารพร้อมรับประทาน ข้าวแกง 10,505 ราย และ 3. ผัก ผลไม้ปลอดภัย 8,710 ราย
ในด้านประเภทของผู้ประกอบการ ได้แก่ 1. พ่อค้า/แม่ค้า 21,498 ราย 2. เกษตรกร 10,882 ราย และ 3. ผู้มีรายได้น้อย 5,065 ราย
สำหรับพื้นที่/จังหวัดที่มีผู้มาลงทะเบียนสูงสุด คือ 1. กรุงเทพมหานคร 3,092 ราย 2. จังหวัดศรีสะเกษ 2,680 ราย 3. จังหวัดนครราชสีมา 2,552 ราย 4. จังหวัดสกลนคร 1,706 ราย และ 5. จังหวัดขอนแก่น 1,132 ราย
ในโอกาสนี้ กระทรวงมหาดไทย ขอเชิญชวนพี่น้องประชาชน เกษตรกร พ่อค้า แม่ค้า กลุ่ม OTOP ผู้มีรายได้น้อย และผู้ที่ได้รับความเดือดร้อนจากการไม่มีสถานที่ค้าขาย ไปลงทะเบียนเป็นผู้ประกอบการตลาดประชารัฐ ถึงวันที่ 30 พฤศจิกายน 2560 นี้ ที่ศูนย์ดำรงธรรมจังหวัด ศูนย์ดำรงธรรมอำเภอ ทั่วประเทศ และสำนักงานเขตทั้ง 50 เขตในกรุงเทพมหานคร
ครั้งที่ 176/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8215
