รัฐบาลไทย-ข่าวทำเนียบรัฐบาล-ทส. ร่วมทำบุญตักบาตรถวายเป็นพระราชกุศลแด่ในหลวง ร.9 และเนื่องในโอกาสวันเฉลิมพระชนมพรรษา 5 ธันวาคม

วันอังคารที่ 5 ธันวาคม 2560
ทส. ร่วมทำบุญตักบาตรถวายเป็นพระราชกุศลแด่ในหลวง ร.9 และเนื่องในโอกาสวันเฉลิมพระชนมพรรษา 5 ธันวาคม
ทส. ร่วมทำบุญตักบาตรถวายเป็นพระราชกุศลแด่ในหลวง ร.9 และเนื่องในโอกาสวันเฉลิมพระชนมพรรษา 5 ธันวาคม ณ ลานพระราชวังดุสิต
วันนี้ (5 ธ.ค. 60) เวลา 07.00 น. ณ พระลานพระราชวังดุสิต พล.อ.ประยุทธ์ จันทรโอชา นายกรัฐมนตรี นำคณะรัฐมนตรี ข้าราชการ ประชาชน ร่วมพิธีทำบุญตักบาตรข้าวสาร อาหารแห้ง พระสงฆ์ จำนวน 901 รูปเพื่อถวายพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในโอกาสวันคล้ายวันเฉลิมพระชนมพรรษา และวันพ่อแห่งชาติ 5 ธันวาคม 2560 โอกาสนี้ กระทรวงทรัพยากรธรรมชาติและสิ่งแวดล้อม นำโดย พลเอก สุรศักดิ์  กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม นายวิจารย์  สิมาฉายา ปลัดกระทรวงทรัพยากรธรรมชาติและสิ่งแวดล้อม และผู้บริหาร เจ้าหน้าที่ ร่วมพิธีทำบุญตักบาตรเพื่อถวายพระราชกุศลฯ ในครั้งนี้ด้วย
สำหรับพระภิกษุ สามเณร จำนวน 901 รูป นิมนต์มาจากวัดทั่วกรุงเทพมหานคร อาทิ วัดบวรนิเวศ วัดเทพศิรินทราวาส วัดสามพระยา วัดสระเกศราชวรมหาวิหาร  วัดสุทัศน์เทพวราราม  วัดเบญจมบพิตร วัดชนะสงคราม  วัดโมลีโลกยาราม วัดกัลยาณมิตร เป็นต้น ทั้งนี้อาหารแห้งและสิ่งของที่ได้จากการตักบาตรในครั้งนี้ จะนำไปช่วยเหลือผู้ประสบอุทกภัยภาคใต้ต่อไป

ที่มา : http://www.thaigov.go.th/news/contents/details/8542
