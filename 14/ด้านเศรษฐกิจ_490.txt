รัฐบาลไทย-ข่าวทำเนียบรัฐบาล-กระทรวงเกษตรฯ เผยจีดีพีภาคการเกษตรขยับตัวสูงถึง 7.7 ในรอบยี่สิบไตรมาสตั้งแต่ปี 2555

วันพุธที่ 24 พฤษภาคม 2560
กระทรวงเกษตรฯ เผยจีดีพีภาคการเกษตรขยับตัวสูงถึง 7.7 ในรอบยี่สิบไตรมาสตั้งแต่ปี 2555
กระทรวงเกษตรฯ เผยจีดีพีภาคการเกษตรขยับตัวสูงถึง 7.7 ในรอบยี่สิบไตรมาสตั้งแต่ปี 2555 เป็นผลมาจากการดำเนินงานตามนโยบายเชิงรุก และการปฏิรูปภาคการเกษตรอย่างจริงจัง
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยถึงจีดีพีภาคเกษตรกรรม จากการสำรวจของสำนักงานคณะกรรมการพัฒนาการเศรษฐกิจและสังคมแห่งชาติ ที่ขยายตัวสูงขึ้นถึงร้อยละ 7.7 จากการขยายตัวร้อยละ 3.0 ในไตรมาสก่อนหน้า และเป็นการขยายตัวสูงสุด ในรอบยี่สิบไตรมาส ตั้งแต่ไตรมาสที่สองของปี 2555 เนื่องจากปัญหาภัยแล้งที่ส่งผลกระทบยาวนานตั้งแต่ปี 2557 – 2559 ได้สิ้นสุดลง โดยเป็นผลมาจากการดำเนินงานตามนโยบายของรัฐบาล และกระทรวงเกษตรและสหกรณ์ที่ได้บูรณาการทำงานเชิงรุกอย่างต่อเนื่องกว่า 17 มาตรการ 50 แผนงาน
ปัญหาภัยแล้งได้ส่งผลกระทบตั้งแต่ปี 2557 – 2559 เริ่มจากสถานการณ์น้ำใน 4 เขื่อนหลัก (เขื่อนภูมิพล เขื่อนสิริกิติ์ เขื่อนแควน้อยฯ และเขื่อนป่าสักฯ) ที่มีปริมาณน้ำน้อยเพียง 6,777 ล้าน ลบ.ม. เท่านั้น โดยส่งผลกระทบระยะยาวต่อพื้นที่การเกษตร ซึ่งจากการประกาศพื้นที่ประสบภัยแล้งของกระทรวงมหาดไทย ตั้งแต่ปี 2553 พบว่ามีพื้นที่ได้รับผลกระทบภัยแล้งเพิ่มขึ้นเรื่อยๆ จนถึงปี 2559 มีพื้นที่ประสบภัยแล้งลดลงอย่างเห็นได้ชัด จนกระทั่งปีนี้มีพื้นที่ประสบภัยแล้งลดลงเหลือเพียง 3 อำเภอ ในจังหวัดสระแก้ว จนกระทั่งได้ยกเลิกพื้นที่ประสบภัยแล้งทั้งหมด ซึ่งนอกจากการดำเนินงานตามแผนงานนโยบายที่เกี่ยวข้องแล้ว กระทรวงเกษตรฯ ยังให้ความสำคัญกับการพัฒนาแหล่งน้ำ อาทิ การบริหารจัดการน้ำ การเพิ่มปริมาณแหล่งน้ำ ซึ่งสามารถเพิ่มปริมาณน้ำต้นทุนได้ถึง 2,069 ล้าน ลบ.ม. รวมไปถึงการจัดทำระบบกระจายน้ำ ทำให้มีพื้นที่การเกษตรเข้าถึงแหล่งน้ำได้เพิ่มขึ้น 1.59 ล้านไร่ สามารถช่วยลดผลกระทบภัยแล้งต่อพื้นที่การเกษตรได้ และเกษตรกรมีรายได้เพิ่มขึ้นปีละ 2,750 บาท/ไร่ ขณะที่นโยบายการเกษตรแบบแปลงใหญ่ทั้งการดำเนินงานโดยกระทรวงเกษตรฯ และประชารัฐ ได้ส่งเสริมให้จีดีพีภาคการเกษตรขยับสูงขึ้นและเกษตรกรมีรายได้เพิ่มขึ้น 1,600 บาท/ไร่ ทั้งนี้ จากการทำงานของรัฐบาล กระทรวงเกษตรฯ และคณะกรรมการบริหารจัดการน้ำฯ ที่ผ่านมา 3 ปี ส่งผลให้เห็นความสำเร็จในการดำเนินงานเทียบเท่าการทำงานของรัฐบาลที่ผ่านมาถึง 12 ปี
ทั้งนี้ ภาคการเกษตรถือเป็นภาคการผลิตที่สำคัญ และในปี 2560 นี้ มีผลผลิตเพิ่มขึ้นจากปีก่อน โดยผลผลิตพืชเกษตรสำคัญที่ขยายตัว ได้แก่ ข้าวเปลือก ร้อยละ 63.0 ข้าวโพด ร้อยละ 39.6 ปาล์มน้ำมัน ร้อยละ 7.0 และอ้อย ร้อยละ 7.3 ในขณะที่ผลผลิตพืชเกษตรสำคัญที่ ปรับตัวลดลง ได้แก่ ยางพารา และมันสำปะหลัง ดัชนีราคาสินค้าเกษตรเพิ่มขึ้นร้อยละ 12.1 ต่อเนื่องจากการเพิ่มขึ้นร้อยละ 3.5 ใน ไตรมาสก่อนหน้า ตามการเพิ่มขึ้นของราคายางแผ่นดิบชั้น 3 อ้อย ปาล์มน้ำมัน และกุ้งขาวแวนนาไม ในขณะที่ราคาข้าวเปลือก มันสำปะหลัง และข้าวโพดลดลง การเพิ่มขึ้นของดัชนีผลผลิตและดัชนีราคาสินค้าเกษตรส่งผลให้ดัชนีรายได้เกษตรกรโดยรวมเพิ่มขึ้นต่อเนื่องเป็นไตรมาสที่สาม ร้อยละ 20.1 และเป็นปัจจัยสนับสนุนให้การใช้จ่ายภาคครัวเรือนปรับตัวดีขึ้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3997
