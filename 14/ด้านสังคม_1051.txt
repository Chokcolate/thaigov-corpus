รัฐบาลไทย-ข่าวทำเนียบรัฐบาล-ปลัดสธ.เผยโรงพยาบาลในสังกัดพร้อมดูแลประชาชน 24 ชั่วโมง ตลอดเทศกาลปีใหม่

วันอาทิตย์ที่ 31 ธันวาคม 2560
ปลัดสธ.เผยโรงพยาบาลในสังกัดพร้อมดูแลประชาชน 24 ชั่วโมง ตลอดเทศกาลปีใหม่
ปลัดกระทรวงสาธารณสุขพร้อมรองปลัดกระทรวงสาธารณสุข ลงพื้นที่ตรวจเยี่ยมโดยไม่แจ้งล่วงหน้า 20 จังหวัด พบทุกแห่งพร้อมปฏิบัติงานดูแลประชาชนตลอด 24 ชั่วโมง ชี้ความร่วมมือประชารัฐที่ด่านชุมชนช่วยสกัด
ปลัดกระทรวงสาธารณสุขพร้อมรองปลัดกระทรวงสาธารณสุข ลงพื้นที่ตรวจเยี่ยมโดยไม่แจ้งล่วงหน้า 20 จังหวัด พบทุกแห่งพร้อมปฏิบัติงานดูแลประชาชนตลอด 24 ชั่วโมง ชี้ความร่วมมือประชารัฐที่ด่านชุมชนช่วยสกัด  ผู้ขับขี่ที่มีพฤติกรรมเสี่ยงออกนอกหมู่บ้านโดยพบผู้ดื่มแล้วขับลดลง และประชาชนรับรู้ถึงมาตรการการตรวจแอลกอฮอล์ในเลือด
นายแพทย์เจษฎา  โชคดำรงสุข ปลัดกระทรวงสาธารณสุขให้สัมภาษณ์ภายหลังการตรวจเยี่ยมสถานบริการในสังกัดกระทรวงสาธารณสุข ว่าการตรวจเยี่ยมในวันนี้ได้แบ่งสายลงพื้นที่กับท่านรองปลัดกระทรวงสาธารณสุข ในบริเวณปริมณฑล ภาคใต้ ภาคกลาง ภาคตะวันออก รวม 20 แห่ง โดยไม่ได้แจ้งล่วงหน้า เพื่อให้กำลังใจเจ้าหน้าที่และติดตามความพร้อมการทำงานดูแลประชาชนช่วงเทศกาลปีใหม่พบว่า ทุกแห่งได้เตรียมความพร้อมตามข้อสั่งการ อาทิ ศูนย์รับแจ้งเหตุและสั่งการ ระบบบริการแพทย์ฉุกเฉิน เตียงรองรับผู้ป่วยฉุกเฉิน ห้องฉุกเฉิน ห้องผ่าตัด ไอซียู ยาเวชภัณฑ์ คลังเลือด ออกซิเจน รวมทั้งระบบการส่งต่อ รถกู้ชีพ รถกู้ภัย ทีมอาสาสมัครบางแห่งมีการเสริมเจ้าหน้าที่เป็น2เท่า และในวันที่ 31ธันวาคม 2560 กับ 1 มกราคม 2561 ได้ขอความร่วมมือจากเจ้าหน้าที่ทหาร และตำรวจช่วยดูแลความปลอดภัยของประชาชนที่ห้องฉุกเฉินเป็นกรณีพิเศษ
“ขอขอบคุณการมีส่วนร่วมของภาคประชารัฐ  ท้องถิ่น และอาสาสมัครสาธารณสุข (อสม.) ที่ให้ความร่วมมือในการตั้งด่านชุมชนในการตรวจตราและการออกหน่วยเคลื่อนที่ ตระเวนไปยังจุดเสี่ยงต่างๆ เพื่อสกัดกั้นและป้องปรามผู้ที่มีพฤติกรรมเสี่ยงไม่ให้ออกมาขับขี่รถบนท้องถนน เช่น ไม่สวมหมวกกันน็อค ดื่มแล้วขับ เป็นต้นโดยพบว่ามีการดื่มแอลกอฮอล์แล้วขับขี่ยานพาหนะลดลง และประชาชนรับรู้ถึงมาตรการตรวจแอลกอฮอล์ในเลือดหากเกิดอุบัติเหตุจากการดื่มแล้วขับซึ่งจะช่วยลดการบาดเจ็บจากการจราจรลงได้ ทั้งนี้ กองสาธารณสุขฉุกเฉิน สำนักงานปลัดกระทรวงสาธารณสุขพร้อมให้การสนับสนุนยา เวชภัณฑ์ แก่โรงพยาบาลในสังกัดทั่วประเทศ ตลอด 24 ชั่วโมง”  หากมีเหตุฉุกเฉินต้องการความช่วยเหลือทางการแพทย์แจ้ง1669 ตลอด24ชั่วโมง

ที่มา : http://www.thaigov.go.th/news/contents/details/9132
