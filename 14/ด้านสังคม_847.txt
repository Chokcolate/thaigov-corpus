รัฐบาลไทย-ข่าวทำเนียบรัฐบาล-รพ.บางสะพานย้ายผู้ป่วยไอซียูไปรพ.ประจวบฯ กำชับ 42 สถานบริการเสี่ยงน้ำท่วม พร้อมดูแลประชาชน

วันพุธที่ 8 พฤศจิกายน 2560
รพ.บางสะพานย้ายผู้ป่วยไอซียูไปรพ.ประจวบฯ กำชับ 42 สถานบริการเสี่ยงน้ำท่วม พร้อมดูแลประชาชน
กระทรวงสาธารณสุข เตรียมพร้อมรับมือพายุดีเปรสชั่น แจ้งเตือน 42 สถานบริการเสี่ยงน้ำท่วมในจังหวัดประจวบคีรีขันธ์ ให้ติดตามสถานการณ์ใกล้ชิด เตรียมป้องกันสถานบริการ และการจัดบริการประชาชน วันนี้โรงพยาบาลบางสะพานย้ายผู้ป่วยภาวะวิกฤตไปโรงพยาบาลประจวบคีรีขั
กระทรวงสาธารณสุข เตรียมพร้อมรับมือพายุดีเปรสชั่น แจ้งเตือน 42 สถานบริการเสี่ยงน้ำท่วมในจังหวัดประจวบคีรีขันธ์ ให้ติดตามสถานการณ์ใกล้ชิด เตรียมป้องกันสถานบริการ และการจัดบริการประชาชน วันนี้โรงพยาบาลบางสะพานย้ายผู้ป่วยภาวะวิกฤตไปโรงพยาบาลประจวบคีรีขันธ์แล้ว 4 ราย เตรียมย้ายเพิ่มอีก 3 ราย งดรับส่งต่อ งดผ่าตัด
นายแพทย์เจษฎา โชคดำรงสุข ปลัดกระทรวงสาธารณสุข  ให้สัมภาษณ์ว่า ในวันที่ 8-9 พฤศจิกายน 2560 มีฝนตกหนักจากพายุดีเปรสชั่นบริเวณอ่าวไทย บริเวณจังหวัดประจวบคีรีขันธ์ ชุมพร สุราษฎร์ธานี รวมทั้งเกาะสมุย นครศรีธรรมราช ระนอง พังงา และภูเก็ต ซึ่งสถานบริการสาธารณสุขในพื้นที่เสี่ยงต่อภาวะน้ำไหลหลาก ฝนตกหนัก หรือมวลน้ำไหลผ่าน ได้มีการดำเนินการตามแผนที่วางไว้ เพื่อป้องกันความเสียทั้งป้องกันสถานบริการให้ปลอดภัยจากน้ำท่วม เตรียมย้ายเครื่องมือแพทย์ขึ้นที่สูง ประเมินสถานการณ์เตรียมแผนเคลื่อนย้ายผู้ป่วย รวมถึงการเตรียมแผนจัดบริการประชาชน และออกหน่วยแพทย์เคลื่อนที่ดูแลผู้ประสบภัย ขณะนี้ ได้แจ้งเตือนสถานบริการในจังหวัดประจวบคีรีขันธ์ รวม 42 แห่งเช่น รพ.สต.แม่รำพึง สสอ.เมืองประจวบคีรีขันธ์ และ 3 อำเภอในจังหวัดสุราษฎร์ธานี คือ อ.กาญจนดิษฐ์ อ.พระแสง และอ.พุนพิน ซึ่งเป็นจุดรับน้ำจุดสุดท้ายจากแม่น้ำตาปีก่อนที่จะไหลลงสู่ทะเล
ในวันนี้ได้รับรายงานโรงพยาบาลบางสะพาน จ.ประจวบคีรีขันธ์ ซึ่งเป็นพื้นที่รับน้ำและเป็นพื้นที่น้ำไหลผ่าน ว่า มีฝนตกหนักตลอดคืนที่ผ่านมาและต่อเนื่องตลอดทั้งวัน โรงพยาบาลได้ดำเนินการตามแผนที่วางไว้ เพื่อป้องกันน้ำท่วมโรงพยาบาล บ้านพักเจ้าหน้าที่ รวมทั้งไม่ให้กระทบต่อเครื่องมือแพทย์ที่ยังไม่สามารถเคลื่อนย้ายได้เช่น เครื่องเอกซเรย์ ยูนิตทำฟัน ซึ่งอยู่ระหว่างการปรับปรุงอาคารให้สูงขึ้น โดยนำบิ๊กแบ๊กวางทับซ้อนกัน 2 ชั้นรอบโรงพยาบาล เตรียมเครื่องสูบน้ำ 3 เครื่อง วางแผนการจัดบริการและเคลื่อนย้ายผู้ป่วย
ตั้งแต่เมื่อวันที่ 5 พฤศจิกายนที่ผ่านมา โรงพยาบาลบางสะพานงดรับผู้ป่วยส่งต่อจากโรงพยาบาลอื่น ๆ เช่น โรงพยาบาลบางสะพานน้อย โรงพยาบาลทับสะแก งดผ่าตัดกรณีไม่เร่งด่วน ในวันนี้ ได้ย้ายผู้ป่วยหนักที่ใส่เครื่องช่วยหายใจซึ่งมี 7 คน ไปโรงพยาบาลประจวบคีรีขันธ์แล้ว 4 คน เตรียมย้ายอีก 3 คนในบ่ายวันนี้ สำหรับผู้ป่วยที่เหลือในโรงพยาบาลอีก 72 คน คาดว่าสามารถให้กลับบ้านได้ 44 คน และ 28 คนเตรียมส่งไปรักษาในโรงพยาบาลอื่นๆ ซึ่งจะประเมินสถานการณ์ร่วมกับศูนย์ปฏิบัติการจังหวัดในบ่ายวันนี้
ขอให้ประชาชนเตรียมยกสิ่งของขึ้นที่สูง ตรวจตราสวิทซ์ ปลั๊กไฟในบ้าน ป้องกันไฟฟ้าดูด ระมัดระวังอันตรายจากน้ำที่อาจท่วมอย่างฉับพลันและกระแสน้ำไหลเชี่ยว การบาดเจ็บจากสิ่งของถูกพัดมากับน้ำ การจมน้ำ หากเจ็บป่วยฉุกเฉินโทรแจ้งสายด่วน 1669 ตลอด 24 ชั่วโมง

ที่มา : http://www.thaigov.go.th/news/contents/details/7925
