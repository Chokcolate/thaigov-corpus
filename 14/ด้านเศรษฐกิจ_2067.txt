รัฐบาลไทย-ข่าวทำเนียบรัฐบาล-“Pre-Arrival Processing” มิติใหม่ในการผ่านพิธีการศุลกากร

วันจันทร์ที่ 29 มกราคม 2561
“Pre-Arrival Processing” มิติใหม่ในการผ่านพิธีการศุลกากร
อธิบดีกรมศุลกากร เป็นประธานในงานสัมมนาทำความเข้าใจเกี่ยวกับกระบวนการทางศุลกากรล่วงหน้าก่อนสินค้ามาถึง (Pre-Arrival Processing) ให้แก่ผู้ประกอบการภาคเอกชนและหน่วยงานที่เกี่ยวข้อง จำนวนกว่า 300 ราย
วันนี้ (วันจันทร์ที่ 29 มกราคม 2561) เวลา 09.00 น นายกุลิศ สมบัติศิริ อธิบดีกรมศุลกากร เป็นประธานในงานสัมมนาทำความเข้าใจเกี่ยวกับกระบวนการทางศุลกากรล่วงหน้าก่อนสินค้ามาถึง (Pre-Arrival Processing) ให้แก่ผู้ประกอบการภาคเอกชนและหน่วยงานที่เกี่ยวข้อง จำนวนกว่า 300 ราย ณ ห้องประชุมใหญ่ สถาบันวิทยาการศุลกากร ชั้น 15 อาคาร 120 ปี กรมศุลกากร คลองเตย
อธิบดีกรมศุลกากร กล่าวว่า ในฐานะที่ประเทศไทยเป็นประเทศสมาชิกขององค์การการค้าโลก (World Trade Organization : WTO) ซึ่งมีหน้าที่ต้องปฏิบัติตามพันธกรณีของ WTO โดยหนึ่งในพันธกรณีที่มีความสำคัญและมีบทบาทเพิ่มมากขึ้นในปัจจุบัน คือ พันธกรณีภายใต้ความตกลงว่าด้วยการอำนวยความสะดวกทางการค้า (Trade Facilitation Agreement หรือ TFA) ซึ่งเป็นความตกลงที่มีวัตถุประสงค์ให้ประเทศสมาชิก อำนวยความสะดวกทางการค้าระหว่างกัน ในส่วนของประเทศไทยได้กำหนดกลไกเพื่อรองรับตามความตกลง TFA  ไปกว่าร้อยละ 90 เพื่อเป็นการสนับสนุนการอำนวยความสะดวกทางการค้าภายใต้ความตกลง TFA กรมศุลกากรจึงได้ออกแบบ “กระบวนการทางศุลกากรล่วงหน้าก่อนสินค้ามาถึง” (Pre – Arrival Processing) เพื่ออำนวยความสะดวกให้กับผู้นำของเข้าได้มีทางเลือกในการผ่านพิธีการศุลกากรเพื่อนำสินค้าเข้ามาจากต่างประเทศได้ล่วงหน้าก่อนสินค้ามาถึง ซึ่งจะทำให้สินค้าที่ไม่มีความเสี่ยงสามารถส่งมอบสินค้าได้ทันทีเมื่อสินค้ามาถึง เป็นการลดระยะเวลา ค่าใช้จ่าย รวมทั้งส่งเสริมระบบโลจิสติกส์และการค้าระหว่างประเทศ
กระบวนการทางศุลกากรล่วงหน้าก่อนสินค้ามาถึง (Pre-Arrival Processing) เป็นกระบวนการที่ให้สิทธิกับผู้นำของเข้าในการนำสินค้าเข้ามาจากต่างประเทศทางทะเลหรือทางอากาศที่จะสามารถยื่นใบขนสินค้าขาเข้าและยื่นชำระค่าภาษีอากร (ถ้ามี) ล่วงหน้า ก่อนที่เรือ/อากาศยานจะเข้ามาถึง ณ ท่า/สนามบินที่เป็นด่านศุลกากรได้ ซึ่งจะสามารถช่วยให้ผู้นำของเข้าสามารถรับสินค้าได้ทันทีเมื่อเรือมาถึง (กรณียกเว้นการตรวจ) โดยได้รับความร่วมมือจากนายเรือ/ตัวแทนผู้รับมอบอำนาจจากนายเรือ/ตัวแทนเรือ หรือผู้ควบคุมอากาศยาน/ตัวแทนผู้รับมอบอำนาจจากผู้ควบคุมอากาศยาน/ตัวแทนอากาศยานในการจัดส่งรายงานอากาศยานเข้า ข้อมูลบัญชีสินค้าสำหรับอากาศยาน รายงานเรือเข้า และข้อมูลบัญชีสินค้าสำหรับเรือล่วงหน้ามายังระบบคอมพิวเตอร์ของกรมศุลกากร เพื่อให้ผู้นำของเข้าสามารถส่งข้อมูลใบขนสินค้าได้ล่วงหน้าก่อนเรือ/อากาศยานมาถึง และผู้นำของเข้าสามารถติดตามตามสถานะของการดำเนินการผ่านระบบ E-Tracking ของกรมศุลกากรเพื่อวางแผนล่วงหน้าในการรับมอบของเมื่อเรือ/อากาศยานมาถึงได้ทันที ซึ่งจะตอบโจทย์ความต้องการของผู้นำของเข้ากรณีมีความจำเป็นเร่งด่วน ทั้งนี้กระบวนการทางศุลกากรล่วงหน้าก่อนสินค้ามาถึง (Pre-Arrival Processing) จะมีผลบังคับใช้ในวันที่ 1 กุมภาพันธ์ 2561 สำหรับท่า/สนามบินที่เป็นด่านศุลกากรทั่วประเทศ ส่วนสำนักงานศุลกากรท่าเรือแหลมฉบัง จะมีผลบังคับใช้ ในวันที่ 1 มีนาคม 2561
กรมศุลกากรเชื่อมั่นเป็นอย่างยิ่งว่า กระบวนการทางศุลกากรล่วงหน้าก่อนสินค้ามาถึง (Pre-Arrival Processing) มีศักยภาพในระดับสูงที่จะเพิ่มความสะดวกในการปฏิบัติพิธีการศุลกากรให้กับผู้นำเข้า รวมทั้งมีความยืดหยุ่นที่จะพัฒนา ปรับเปลี่ยน และเพิ่มประสิทธิภาพของระบบให้ดียิ่งขึ้นไปอีกได้ สำหรับผู้ที่สนใจผู้กระบวนการดังกล่าวสามารถศึกษารายละเอียดเพิ่มเติมได้ที่ http://www.customs/go/th  จากประกาศกรมศุลกากรที่ 5/2561 เรื่องกระบวนการทางศุลกากรล่วงหน้าก่อนสินค้ามาถึง (Pre-Arrival Processing) ลงวันที่ 10 มกราคม 2561

ที่มา : http://www.thaigov.go.th/news/contents/details/9684
