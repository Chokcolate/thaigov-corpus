รัฐบาลไทย-ข่าวทำเนียบรัฐบาล-รมว.พม. เปิดการประชุมวิชาการอาเซียน ภายใต้หัวข้อ “เราจะไม่ทิ้งใครไว้ข้างหลัง” (Leaving No One Behind)

วันศุกร์ที่ 29 กันยายน 2560
รมว.พม. เปิดการประชุมวิชาการอาเซียน ภายใต้หัวข้อ “เราจะไม่ทิ้งใครไว้ข้างหลัง” (Leaving No One Behind)
รมว.พม. เปิดการประชุมวิชาการอาเซียน ภายใต้หัวข้อ “เราจะไม่ทิ้งใครไว้ข้างหลัง” (Leaving No One Behind) เน้นย้ำถึงความจำเป็นในการคุ้มครองทางสังคมโดยทั่วถึงและถ้วนหน้า ตามเป้าหมายการพัฒนาที่ยั่งยืน (Sustainable Development Goals: SDGs)
วันนี้ (29 ก.ย. 60) นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า
เมื่อวันที่ 28 ก.ย. 60 พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดการประชุมวิชาการระดับภูมิภาคอาเซียน เนื่องในโอกาสการเฉลิมฉลอง 50 ปี การก่อตั้งอาเซียน ภายใต้หัวข้อ “เราจะไม่ทิ้งใครไว้ข้างหลัง” (Leaving No One Behind) โดยมีผู้เข้าร่วมประชุมจำนวน 170 คน ประกอบด้วย ผู้แทนในระดับเจ้าหน้าที่อาวุโสจากประเทศสมาชิกอาเซียน ผู้แทนจาก UNICEF องค์กรภาคประชาสังคม สำนักเลขาธิการอาเซียน ผู้เชี่ยวชาญ และผู้มีส่วนเกี่ยวข้อง ณ โรงแรมฮอลิเดย์อินน์ สุขุมวิท 22 กรุงเทพฯ
พลตำรวจเอก อดุลย์ กล่าวว่า การจัดประชุมดังกล่าวเป็นโครงการที่กระทรวงการพัฒนาสังคมและความมั่นคงของมนุษย์ (พม.) ร่วมกับกองทุนเพื่อเด็กแห่งสหประชาชาติ (UNICEF) จัดขึ้นเพื่อแลกเปลี่ยนองค์ความรู้และความคิดเห็นเกี่ยวกับการดำเนินการตามเป้าหมายการพัฒนาที่ยั่งยืน (Sustainable Development Goals: SDGs) ที่เกี่ยวข้องกับการพัฒนาคน อาทิ การขจัดความยากจน การคุ้มครองทางสังคม สุขภาพ ความเสมอภาคทางเพศ โดยให้ความสนใจเป็นพิเศษต่อกลุ่มเด็กและเยาวชน กลุ่มคนยากจน และผู้ด้อยโอกาสอื่นๆ ตลอดจนการอภิปรายเกี่ยวกับโอกาส ความท้าทาย และข้อเสนอแนะในการพัฒนาด้านการจัดสรรทรัพยากรทางการเงิน การส่งเสริมการวิจัยและการพัฒนา เพื่อให้บรรลุตัวชี้วัดตามเป้าหมายการพัฒนาที่ยั่งยืนในประเทศสมาชิกอาเซียน
พลตำรวจเอก อดุลย์ กล่าวเพิ่มเติมว่า กระทรวง พม. ในฐานะหน่วยงานรับผิดชอบหลักภายในประเทศ ในการดำเนินการตามเป้าหมายที่ 5 บรรลุความเสมอภาคระหว่างเพศและให้อำนาจของผู้หญิงและเด็กหญิงทุกคน โดยมีผลการดำเนินงานที่สำคัญ ได้แก่ การบังคับใช้พระราชบัญญัติความเท่าเทียมระหว่างเพศ พ.ศ. 2558 การจัดการศึกษาโดยถ้วนหน้า การก่อตั้งกองทุนการพัฒนาสตรี เงินอุดหนุนเด็กแรกเกิด และการก่อตั้งสภาเด็กและเยาวชนในทุกระดับ นอกจากนี้ โครงการดังกล่าว ยังเป็นแบบอย่างที่ดีสำหรับการดำเนินการข้ามสาขา โดยเป็นการผนวกรวมโครงการภายใต้การนำของประเทศไทยภายใต้สาขาสวัสดิการสังคมและการพัฒนา (SOMSWD) และสาขาพัฒนาชนบทและขจัดความยากจน (SOMRDPE) เกี่ยวกับแนวทางการขยายการคุ้มครองทางสังคมให้ครอบคลุมทุกกลุ่มเป้าหมายโดยทั่วถึง อาทิ แรงงานนอกระบบ เกษตรกร ชาวนา และชาวประมง และการให้ความสำคัญกับการจัดสรรงบประมาณสำหรับการคุ้มครองทางสังคมเพิ่มมากขึ้น
“ประเทศไทยมีความพร้อมและยินดีที่จะร่วมมือกับทุกประเทศ องค์การสหประชาชาติ และหุ้นส่วนการพัฒนาอื่นๆ เพื่อให้บรรลุเป้าหมายการพัฒนาที่ยั่งยืน ส่งเสริมการเติบโตที่แข็งแกร่งไปด้วยกัน และไม่ทอดทิ้งใครไว้เบื้องหลัง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7074
