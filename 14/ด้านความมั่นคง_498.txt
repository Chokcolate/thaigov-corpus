รัฐบาลไทย-ข่าวทำเนียบรัฐบาล-รมว.มท. ร่วมกับ หัวหน้าคณะทำงานภาคเอกชน แถลงผลการดำเนินงานของคณะทำงานพัฒนาเศรษฐกิจฐานรากและประชารัฐ เสริมสร้างเศรษฐกิจระดับชุมชนให้มีศักยภาพอย่างยั่งยืน และเติบโตในอัตราเร่งกว่า 13

วันพุธที่ 20 ธันวาคม 2560
รมว.มท. ร่วมกับ หัวหน้าคณะทำงานภาคเอกชน แถลงผลการดำเนินงานของคณะทำงานพัฒนาเศรษฐกิจฐานรากและประชารัฐ เสริมสร้างเศรษฐกิจระดับชุมชนให้มีศักยภาพอย่างยั่งยืน และเติบโตในอัตราเร่งกว่า 13
รมว.มท. ร่วมกับ หัวหน้าคณะทำงานภาคเอกชน แถลงผลการดำเนินงานของคณะทำงานพัฒนาเศรษฐกิจฐานรากและประชารัฐ เสริมสร้างเศรษฐกิจระดับชุมชนให้มีศักยภาพอย่างยั่งยืน และเติบโตในอัตราเร่งกว่า 13 ล้านล้านบาท
วันนี้ (19 ธ.ค. 60) เวลา 15.00 น. ณ ห้องเซฟฟไฟร์ 204-205 อาคารอิมแพค ฟอรั่ม เมืองทองธานี พลเอกอนุพงษ์ เผ่าจินดา รัฐมนตรีว่าการกระทรวงมหาดไทย ในฐานะหัวหน้าทีมภาครัฐ และ นายฐาปน สิริวัฒนภักดี กรรมการผู้อำนวยการใหญ่ บริษัท ไทยเบฟเวอเรจ จำกัด (มหาชน) ในฐานะหัวหน้าทีมภาคเอกชน ได้ร่วมแถลงข่าวผลการดำเนินงานและทิศทางการดำเนินงานของคณะทำงานพัฒนาเศรษฐกิจฐานรากและประชารัฐ
พลเอกอนุพงษ์ เผ่าจินดา รัฐมนตรีว่าการกระทรวงมหาดไทย หัวหน้าทีมภาครัฐ เปิดเผยว่า รัฐบาลภายใต้การนำของพลเอกประยุทธ์ จันทร์โอชา นายกรัฐมนตรี ได้ดำเนินนโยบาย “สานพลังประชารัฐ” เพื่อประสานความร่วมมือจากทุกภาคส่วนประกอบด้วย ภาครัฐ ภาคเอกชน ภาคประชาสังคม ภาควิชาการ และภาคประชาชน โดยนำแนวคิดวิสาหกิจเพื่อสังคม (Social Enterprise) ร่วมกันแก้ปัญหาและเสริมสร้างอนาคตประเทศผ่านโครงการขับเคลื่อนเศรษฐกิจของประเทศ โดยจัดตั้งบริษัท ประชารัฐรักสามัคคี วิสาหกิจเพื่อสังคม (ประเทศไทย) จำกัด และบริษัท ประชารัฐรักสามัคคี วิสาหกิจเพื่อสังคมจังหวัด ที่ผ่านการประกอบอาชีพของประชาชนยังคงมีปัญหาด้านการตลาด และงบประมาณ แต่เมื่อได้รับความร่วมมือทั้งจากภาคเอกชน วิชาการ ประชาสังคม และภาคประชาชนทำงานร่วมกัน โดยจัดตั้งเป็นบริษัทประชารัฐรักสามัคคี วิสาหกิจเพื่อสังคม(ประเทศไทย)จำกัด เข้ามาดูแล  ซึ่งเป็นเรื่องที่ภาครัฐไม่สามารถทำได้ โดยคณะทำงานระดับจังหวัดจะลงไปช่วยเหลือ เพื่อดึงข้อมูลของเศรษฐกิจฐานรากทั้งในระดับจังหวัดและชุมชน ซึ่งหากขาดด้านใด ก็จะเพิ่มเติมให้ในด้านนั้น ส่วนในปีต่อไป ตั้งเป้าหมายในการเข้าไปดูแลให้มากขึ้น โดยเฉพาะจังหวัดที่มีปัญหา เน้นการกระจายรายได้ลดการเหลื่อมล้ำ
ด้าน นายฐาปน สิริวัฒนภักดี หัวหน้าคณะทำงานภาคเอกชน กล่าวว่า ในช่วง 24 เดือนที่ผ่านมา คณะทำงานมี 10 หัวข้อที่เป็นประเด็นสำคัญ ประการแรก เน้นการเพิ่มรายได้ให้ฐานรากอย่างประชาชน ให้เติบโต กว่า 4.8% โดยเติบโตในอัตราเร่ง กว่า 13 ล้านล้านบาท โดยเติบโตกว่ามวลรวมในระดับประเทศ พร้อมกันนั้น เรามีคณะกรรมการจากประชารัฐสามัคคีจากทุกๆจังหวัด ทำให้กลุ่มชุมชนเพิ่มขึ้นจาก 40,000 เป็น 60,000 ถือว่าเป็นการเติบโตที่ดี และเป็นการระดมกำลังจากคนในพื้นที่ ที่สำคัญเรามีเยาวชนที่มีความสามารถ ได้กลับไปสร้างชุมชนในบ้านเกิด ไปพัฒนาธุรกิจ ที่สามารถสร้างอนาคตให้แก่ประเทศชาติได้ ที่สำคัญ น้องๆโครงการ OTOP junior ก็ยังสามารถประกอบอาชีพ หรือ มีวิธีการสร้างรายได้ ตั้งแต่เป็นนักเรียน นอกจากนี้เรายังได้ทำงานสอดคล้องกับรัฐบาลโดยใน 2 ปีที่ผ่านมา คณะทำงานการพัฒนาเศรษฐกิจฐานรากและประชารัฐมีผลงานการขับเคลื่อนเศรษฐกิจอย่างเป็นรูปธรรม มีบริษัทประชารัฐรักสามัคคี วิสาหกิจเพื่อสังคม(ประเทศไทย)จำกัด และบริษัทประชารัฐรักสามัคคีจังหวัดทั่วประเทศ ทำหน้าที่เชื่อมโยงการทำงานของ 5 ภาคส่วน ทั้งภาครัฐ เอกชน วิชาการ ประชาสังคม และภาคประชาชน ทำงานร่วมกับคณะกรรมการประสานและขับเคลื่อนนโยบายสานพลังประชารัฐประจำจังหวัด โดยมีผู้ว่าแต่ละจังหวัดเป็นประธาน สร้างรายได้ให้ชุมชนในปีที่ผ่านมาเป็นเงิน 1,748.31 ล้านบาท
สำหรับทิศทางการดำเนินงานในปี 2561 นั้น คณะทำงานพัฒนาเศรษฐกิจฐานรากและประชารัฐ ยังมีแผนช่วยเหลือผู้มีรายได้ต่ำ เพื่อลดความเหลื่อมล้ำ สร้างความเข้มแข็งให้ชุมชน มีการดำเนินโครงการที่มีอยู่อย่างเข้มข้นและต่อเนื่อง รวมทั้งขยายแนวคิดการจัดตั้งวิสาหกิจเพื่อสังคมจากระดับจังหวัดสู่ระดับอำเภอ สู่ชุมชน เพื่อสร้างเครือข่ายให้กว้างและลึก พร้อมทั้งสานพลังเชื่อมโยงเศรษฐกิจฐานรากกับเศรษฐกิจระดับประเทศอย่างเป็นรูปธรรม.
ครั้งที่ 197/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8878
