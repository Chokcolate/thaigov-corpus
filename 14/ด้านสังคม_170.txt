รัฐบาลไทย-ข่าวทำเนียบรัฐบาล-พม. จัดงานคืนสู่เหย้าครั้งแรกในรอบ 10 ปี “รางวัลประชาบดี 10 ปี แห่งการแบ่งปัน”

วันอังคารที่ 2 พฤษภาคม 2560
พม. จัดงานคืนสู่เหย้าครั้งแรกในรอบ 10 ปี “รางวัลประชาบดี 10 ปี แห่งการแบ่งปัน”
พม. จัดงานคืนสู่เหย้าครั้งแรกในรอบ 10 ปี “รางวัลประชาบดี 10 ปี แห่งการแบ่งปัน” เพื่อรวมพลังเครือข่ายผู้ปฏิบัติงานช่วยเหลือผู้อยู่ในสภาวะยากลำบาก
วันนี้ (29 เม.ย.60) เวลา 18.30 น. ที่ห้องดุสิตธานีฮอลล์ โรงแรมดุสิตธานี พลตำรวจเอก อดุลย์ แสงสิงแก้วรัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานคืนสู่เหย้า “รางวัลประชาบดี 10 ปี แห่งการแบ่งปัน” นับเป็นการจัดงานครั้งแรกในรอบ 10 ปี โดยมีผู้เข้าร่วมงานจำนวนกว่า 150 คน      ได้แก่ ผู้ได้รับรางวัลประชาบดี เครือข่ายอาสาสมัครทั้งภาครัฐ ภาคเอกชน สื่อมวลชน และภาคประชาชน รวมทั้ง คณะกรรมการ      เชิดชูเกียรติ และคณะทำงานสรรหา
พลตำรวจเอก อดุลย์ กล่าวว่า การส่งเสริมบุคคล องค์กร สื่อมวลชน รวมทั้งผู้อยู่ในสภาวะยากลำบาก ได้กระทำความดี และแบ่งปันซึ่งกันและกันในสังคม นับเป็นภารกิจสำคัญของกระทรวงการพัฒนาสังคมฯ โดยกรมพัฒนาสังคมและสวัสดิการ (พส.)    จึงได้จัดโครงการเชิดชูเกียรติผู้ทำคุณประโยชน์ดีเด่นแก่ผู้อยู่ในสภาวะยากลำบากและผู้อยู่ในสภาวะยากลำบากที่ประพฤติตนดีเด่น “รางวัลประชาบดี” โดยมีวัตถุประสงค์เพื่อเสริมพลังเครือข่ายผู้ปฏิบัติงานช่วยเหลือผู้อยู่ในสภาวะยากลำบาก ทั้งภาครัฐภาคเอกชน สื่อมวลชน และภาคประชาชน ให้มีศักยภาพและความเข้มแข็ง โดยเริ่มขึ้นตั้งแต่ปี 2550 ถึงปัจจุบัน รวมเป็นเวลา 10  ปี ทั้งนี้ พระเจ้าวรวงศ์เธอพระองค์เจ้าโสมสวลี พระวรราชาทินัดดามาตุ เสด็จประทานรางวัลแก่มีผู้ได้รับรางวัล รวมจำนวนทั้งสิ้น 670 คน
พลตำรวจเอก อดุลย์ กล่าวต่อไปว่า สำหรับงานในวันนี้ ได้กำหนดกิจกรรมที่น่าสนใจ ประกอบด้วย กิจกรรมเรื่องเล่าแห่งคุณค่า “พลังแห่งการให้ พลังแห่งการแบ่งปัน  รางวัลประชาบดี” (โดย นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์)  การแลกเปลี่ยนเรียนรู้การเสริมพลังสร้างเครือข่ายแห่งการให้และการแบ่งปันผ่านสุนทรียสนทนา (โดย 1) นางสายสม วงศาสุลักษณ์ กรรมการเชิดชูเกียรติ คณะทำงานสรรหาบุคคลที่ทำคุณประโยชน์แก่ผู้อยู่ในสภาวะยากลำบาก     2) นายเขมชาติ ปริญญานุสรณ์ (อาจารย์ คฑา  ชินบัญชร) บุคคลที่ทำคุณประโยชน์แก่ผู้อยู่ในสภาวะยากลำบากปี 2556                  3) นายวิศิษฐ์ เดชกำธร องค์กรที่ทำคุณประโยชน์แก่ผู้อยู่ในสภาวะยากลำบาก ปี 2556  4) นายชัยพร วัฒนาพร บุคคลผู้อยู่ใน    สภาวะยากลำบากที่ทำคุณประโยชน์และดำรงชีวิตเป็นแบบอย่างที่ดี ปี 2557 และ 5) ดร.สมไทย วงษ์เจริญ บุคคลที่ทำคุณประโยชน์แก่ผู้อยู่ในสภาวะยากลำบาก ปี 2559)  และนิทรรศการมีชีวิต 10 ปี แห่งการแบ่งปัน รางวัลประชาบดี ซึ่งเป็นการนำเสนอผลงานประเภทบุคคล องค์กร และสื่อ ที่ทำคุณประโยชน์แก่ผู้อยู่ในสภาวะยากลำบาก และนำเสนอแนวทางการดำเนินชีวิตของบุคคลผู้อยู่ในสภาวะยากลำบากที่ทำคุณประโยชน์ และดำรงชีวิตเป็นแบบอย่างที่ดี เป็นต้น
“รัฐบาล โดยกระทรวงการพัฒนาสังคมฯ มุ่งมั่นที่จะส่งเสริมให้เกิดการดำเนินงาน เพื่อสร้างพลังแห่งการให้ พลังแห่งการแบ่งปัน พลังแห่งการช่วยเหลือเกื้อกูลกันในสังคม อย่างเป็นรูปธรรม และสานต่อแนวทางศาสตร์พระราชา ในหลักธรรมข้อแรกแห่งทศพิธราชธรรม คือ การให้ การช่วยเหลือกันด้วยน้ำใจไมตรี เพื่อให้ทุกคนอยู่ร่วมกันในสังคมได้อย่างมั่นคง  มั่งคั่ง และยั่งยืนทั้งนี้ กระทรวงการพัฒนาสังคมฯ ขอเชิญชวนร่วมค้นหาคนดีของสังคม เพื่อสมัครรับรางวัลประชาบดีตั้งแต่บัดนี้ - 31 พฤษภาคม 2560  สามารถดาวน์โหลดแบบเสนอข้อมูลและผลงานได้ที่ www.dsdw.go.th/ข่าวประชาสัมพันธ์ และสอบถามรายละเอียดเพิ่มเติม ได้ที่ กองกิจการอาสาสมัครและภาคประชาสังคม กรมพัฒนาสังคมและสวัสดิการ โทร 0 2-659-6175 หรือศูนย์ช่วยเหลือสังคม สายด่วน 1300 บริการ 24 ชม.” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3393
