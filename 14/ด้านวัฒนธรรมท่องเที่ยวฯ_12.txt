รัฐบาลไทย-ข่าวทำเนียบรัฐบาล-วธ.จับมือสมาพันธ์ภาพยนตร์แห่งชาติ จัดเทศกาลภาพยนตร์อาเซียนแห่งกรุงเทพฯ 2560 ระหว่างวันที่ 26 เม.ย. - 1 พ.ค.นี้ คัดภาพยนตร์ชั้นเยี่ยม 23 เรื่อง ฉายให้ชมฟรี

วันอังคารที่ 2 พฤษภาคม 2560
วธ.จับมือสมาพันธ์ภาพยนตร์แห่งชาติ จัดเทศกาลภาพยนตร์อาเซียนแห่งกรุงเทพฯ 2560 ระหว่างวันที่ 26 เม.ย. - 1 พ.ค.นี้ คัดภาพยนตร์ชั้นเยี่ยม 23 เรื่อง ฉายให้ชมฟรี
วธ.จับมือสมาพันธ์ภาพยนตร์แห่งชาติ จัดเทศกาลภาพยนตร์อาเซียนแห่งกรุงเทพฯ 2560
ระหว่างวันที่ 26 เม.ย. - 1 พ.ค.นี้ คัดภาพยนตร์ชั้นเยี่ยม 23 เรื่อง ฉายให้ชมฟรี
วธ.จับมือสมาพันธ์ภาพยนตร์แห่งชาติ จัดเทศกาลภาพยนตร์อาเซียนแห่งกรุงเทพฯ 2560
ระหว่างวันที่ 26 เม.ย. - 1 พ.ค.นี้ คัดภาพยนตร์ชั้นเยี่ยม 23 เรื่อง ฉายให้ชมฟรี
เมื่อวันที่ 26 เมษายน 2560 ที่ลานกิจกรรม central court ศูนย์การค้าเซ็นทรัลเวิลด์ นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานในพิธีเปิดงานเทศกาลภาพยนตร์อาเซียนแห่งกรุงเทพมหานคร (Bangkok ASEAN Film Festival 2017) โดยมีดร.ฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม นายปรารพ เหล่าวานิช เลขานุการรัฐมนตรีว่าการกระทรวงวัฒนธรรม นายกฤษศญพงษ์ ศิริ ปลัดกระทรวงวัฒนธรรม (วธ.) ผู้บริหารวธ. รวมถึงคณะกรรมการจัดงานเทศกาลภาพยนตร์ฯ คณะกรรมการตัดสินภาพยนตร์ ผู้บริหารสมาพันธ์สมาคมภาพยนตร์แห่งชาติ ดาราและผู้กำกับ ตัวแทนทูตจากประเทศต่างๆ  หน่วยงานรัฐและเอกชนเข้าร่วม
นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) กล่าวว่า กระทรวงวัฒนธรรม(วธ.) ร่วมกับสมาพันธ์สมาคมภาพยนตร์แห่งชาติจัดงานเทศกาลภาพยนตร์อาเซียนแห่งกรุงเทพมหานคร 2560 (Bangkok ASEAN Film Festival 2017) ครั้งที่ 3 เนื่องในโอกาสครบรอบ 50 ปีของการก่อตั้งประชาคมอาเซียน โดยจัดขึ้นระหว่างวันที่ 26 เมษายน - 1 พฤษภาคม 2560 ณ โรงภาพยนตร์ เอส เอฟ เวิลด์ ซีเนม่า เซ็นทรัลเวิลด์ และโรงภาพยนตร์พารากอน ซีนีเพล็กซ์ กรุงเทพมหานคร
รัฐมนตรีว่าการกระทรวงวัฒนธรรม กล่าวอีกว่า กลุ่มประเทศสมาชิกประชาคมอาเซียนมีศิลปวัฒนธรรมและประเพณีที่คล้ายคลึงกัน ตลอดจนมีความสัมพันธ์และความร่วมมือด้านต่างๆระหว่างกันมายาวนานนับถึงปัจจุบันเป็นเวลา 50 ปี โดยการจัดงานเทศกาลภาพยนตร์อาเซียนแห่งกรุงเทพมหานครซึ่งปีนี้จัดขึ้นเป็นปีที่ 3 เป็นกิจกรรมที่แสดงความสัมพันธ์และส่งเสริมความร่วมมือด้านอุตสาหกรรมภาพยนตร์ของกลุ่มอาเซียน รวมถึงขยายตลาดภาพยนตร์อาเซียนสู่ระดับนานาชาติ  อีกทั้งยังเป็นการตอบสนองนโยบายเศรษฐกิจสร้างสรรค์และนโยบายประเทศไทย 4.0 ของรัฐบาล รวมถึงขับเคลื่อนยุทธศาสตร์การส่งเสริมอุตสาหกรรมภาพยนตร์และวีดิทัศน์ ระยะที่ 3 (พ.ศ. 2560-2564) ที่มุ่งใช้มิติวัฒนธรรมสร้างความสัมพันธ์อันดีระหว่างประเทศ สร้างรายได้ให้แก่ประเทศไทย และผลักดันให้กรุงเทพมหานครเป็นศูนย์กลางด้านภาพยนตร์ของอาเซียน
นายวีระ กล่าวด้วยว่า  สำหรับมูลค่าอุตสาหกรรมภาพยนตร์ไทยระหว่างปี 2558 - 2559 มีจำนวน 61,829 ล้านบาทต่อปี นอกจากนี้  มีผู้ประกอบการด้านภาพยนตร์จากต่างประเทศเข้ามาถ่ายทำภาพยนตร์ในประเทศไทยในปี 2559  จำนวน 779  เรื่อง สร้างมูลค่า 2,371 ล้านบาท และในปี 2560 ช่วงเดือนมกราคมถึงมีนาคม จำนวน 239 เรื่อง  มีมูลค่า 924 ล้านบาท ทั้งนี้  ประเทศไทยมีมาตรการจูงใจส่งเสริมการถ่ายทำภาพยนตร์ต่างประเทศในประเทศไทยโดยคืนค่าใช้จ่ายที่ใช้จ่ายในประเทศไทยจำนวนร้อยละ 15-20 โดยร้อยละ 15 สำหรับลงทุนใช้จ่ายในไทย 50 ล้านบาทขึ้นไป  และเพิ่มร้อยละ 2 กรณีจ้างทีมงานที่เป็นคนไทย และเพิ่มอีกร้อยละ 3 สำหรับภาพยนตร์ที่มีเนื้อหาส่งเสริมศิลปวัฒนธรรมไทย  ซึ่งในปี 2560 กระทรวงการท่องเที่ยวและกีฬาได้รับงบประมาณ เพื่อใช้จ่ายตามมาตรการดังกล่าว จำนวน 100 ล้านบาท
ทั้งนี้ ภายในงานมีการจัดฉายภาพยนตร์จาก 10 ประเทศสมาชิกอาเซียนประกอบด้วย ไทย บรูไน กัมพูชา ลาว มาเลเซีย เมียนมาร์ สิงคโปร์ เวียดนาม ฟิลิปปินส์และอินโดนีเซีย โดยแบ่งเป็นภาพยนตร์ที่สถานทูตคัดเลือก 9 เรื่อง ภาพยนตร์ที่ฉายเพื่อการประกวด 10 เรื่อง และภาพยนตร์ย้อนยุค 4 เรื่อง รวมทั้งหมด 23 เรื่อง อาทิ ดาวคะนอง น้ำตาลไม่หวาน ขวัญนาง “In The Flesh” “Vikaljarek” “Temuan Takdir” “TIGA DARA” “POP AYE” เป็นต้น ซึ่งประชาชนเข้าชมได้โดยไม่เสียค่าใช้จ่ายใดๆ และมีบทบรรยายทั้งภาษาไทยและภาษาอังกฤษ โดยตรวจสอบรอบฉาย และลงทะเบียนจองบัตรเข้าชมล่วงหน้าได้ที่   https://www.facebook.com/BangkokAseanFilmFestival สอบถามโทร. 02-643-9100 และรับบัตรชมได้ที่จุดประชาสัมพันธ์งานเทศกาลฯก่อนรอบฉาย 30 นาที  และรับบัตร 1 คน ต่อ 1 ที่นั่ง โดยที่โรงภาพยนตร์พารากอนซีนีเพล็กซ์ ศูนย์การค้าสยามพารากอน รับบัตรได้ที่ชั้น 5 และที่โรงภาพยนตร์เอส เอฟ เวิลด์ ซีเนม่า ศูนย์การค้าเซ็นทรัลเวิลด์รับบัตรได้ที่ชั้น 7 นอกจากนี้ มีกิจกรรมการสัมมนาวิชาการ “การพัฒนาภาพยนตร์อาเซียนในเวทีนานาชาติ” ในวันที่ 1 พฤษภาคมนี้ที่โรงแรมดุสิตธานี โดยมีวิทยากรผู้ทรงคุณวุฒิด้านภาพยนตร์ทั้งในไทยและต่างประเทศเข้าร่วม
หลังจากนั้นในวันที่ 1 พฤษภาคมนี้ จะมีพิธีปิดงานเทศกาลภาพยนตร์อาเซียนแห่งกรุงเทพมหานคร  ณ พาร์ค พารากอน ศูนย์การค้าสยามพารากอน โดยมีการมอบรางวัลแก่ผู้ชนะการประกวดภาพยนตร์ ซึ่งมี 2 รางวัล ได้แก่ 1.รางวัล Best ASEAN Film ผู้ชนะได้รับโล่รางวัลพร้อมเงินสด 350,000 บาท และ 2.รางวัล Jury Prize ผู้ชนะได้รับโล่และเงินสด 175,000 บาท รวมถึงมอบรางวัล The Lifetime Achievement  Award ซึ่งในปีนี้ผู้ได้รับรางวัลคือ นายสมบัติ เมทะนี ศิลปินแห่งชาติและนักแสดงอาวุโสของประเทศไทย
---------------------------------

ที่มา : http://www.thaigov.go.th/news/contents/details/3457
