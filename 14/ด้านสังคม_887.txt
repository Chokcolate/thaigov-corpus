รัฐบาลไทย-ข่าวทำเนียบรัฐบาล-กระทรวงดิจิทัลฯ เป็นเจ้าภาพจัดการประชุมใหญ่ของ APT ร่วมถกแผนยุทธศาสตร์ 3 ปี พร้อมเลือกตั้งเลขาธิการ-รองเลขาธิการ

วันศุกร์ที่ 17 พฤศจิกายน 2560
กระทรวงดิจิทัลฯ เป็นเจ้าภาพจัดการประชุมใหญ่ของ APT ร่วมถกแผนยุทธศาสตร์ 3 ปี พร้อมเลือกตั้งเลขาธิการ-รองเลขาธิการ
กระทรวงดิจิทัลฯ
กระทรวงดิจิทัลฯ เป็นเจ้าภาพจัดการประชุมขององค์การโทรคมนาคมแห่งเอเชียและแปซิฟิก (APT) คาดมีผู้เข้าร่วมการประชุมกว่า 150 คน จากประเทศสมาชิก 38 ประเทศ การประชุม GA เป็นองค์กรสูงสุดของ APT จัดขึ้นทุกๆ 3 ปี เพื่อร่วมกันพิจารณาแผนยุทธศาสตร์รอบ 3 ปี พร้อมทั้งเลือกตั้งเลขาธิการและรองเลขาธิการ โดยครั้งนี้ “น.ส.อารีวรรณ ฮาวรังษี” ได้ลงสมัครตำแหน่งเลขาธิการ APT ในนามประเทศไทยซึ่งเป็นการสมัครวาระที่ 2 (พ.ศ. 2561-2563)
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดิจิทัลฯ ได้เป็นเจ้าภาพในการจัดประชุมขององค์การโทรคมนาคมแห่งเอเชียและแปซิฟิก (Asia-Pacific Telecommunity หรือ APT) จำนวน 3 การประชุม ประกอบด้วย การประชุมเตรียมการสำหรับการประชุมสมัชชาใหญ่ สมัยที่ 14 (Preparatory for GA-14) วันที่ 14 พฤศจิกายน 2560 การประชุมสมัชชาใหญ่ สมัยที่ 14 (General Assembly : GA) ระหว่างวันที่ 15-17 พฤศจิกายน 2560 และการประชุมคณะกรรมการจัดการ (Management Committee : MC) สมัยที่ 41 ระหว่างวันที่ 19-22 พฤศจิกายน 2560 โดยทั้ง 3 การประชุม จัดขึ้น ณ โรงแรมเซ็นทารา แกรนด์ แอท เซ็นทรัลเวิลด์ กรุงเทพฯ
โดยได้มอบหมายให้ นางสาวอัจฉรินทร์ พัฒนพันธ์ชัย ปลัดกระทรวงดิจิทัลฯ เป็นประธานกล่าวเปิดการประชุมสมัชชาใหญ่ สมัยที่ 14 ในวันที่ 15 พฤศจิกายน 2560 ซึ่งได้รับเกียรติจาก Mr.Houlin Zhao เลขาธิการสหภาพโทรคมนาคมระหว่างประเทศ (International Telecommunication Union : ITU) เข้าร่วมกล่าวปาฐกถาพิเศษในช่วงพิธีเปิดการประชุมฯ ซึ่งมีผู้เข้าร่วมการประชุมกว่า 150 คน จากประเทศสมาชิกของ APT จำนวน 38 ประเทศ รวมทั้งผู้แทนจากสมาชิกสมทบ สมาชิกในเครือ และผู้แทนจากองค์การระหว่างประเทศ ทั้งนี้ การประชุม GA เป็นองค์กรสูงสุดของ APT จัดขึ้นทุกๆ 3 ปี เพื่อร่วมกันพิจารณาแผนยุทธศาสตร์สำหรับรอบ 3 ปี รวมทั้งการเลือกตั้งเลขาธิการ (Secretary General) และรองเลขาธิการ (Deputy Secretary General) โดยการประชุม GA ครั้งนี้ ประเทศไทยได้เสนอชื่อ นางสาวอารีวรรณ ฮาวรังษี เป็นผู้สมัครในนามประเทศไทยในตำแหน่งเลขาธิการ APT ซึ่งเป็นการสมัครซ้ำวาระที่ 2 โดยจะมีวาระการดำรงตำแหน่งสำหรับปี พ.ศ. 2561-2563
สำหรับการประชุม MC เป็นองค์กรบริหารของ APT ซึ่งจัดเป็นประจำทุกปี เพื่อพิจารณาและให้ความเห็นชอบแผนงานและโครงการของ APT รวมไปถึงการพิจารณาจัดสรรงบประมาณตามแผนงานเพื่อดำเนินการในปีถัดไป
ทั้งนี้ APT เป็นองค์การฯ ด้านโทรคมนาคมของภูมิภาคภายใต้ความอุปถัมภ์ของคณะกรรมาธิการเศรษฐกิจและสังคมแห่งเอเชียและแปซิฟิก (UNESCAP) ซึ่งประเทศไทยได้เข้าเป็นสมาชิกก่อตั้ง APT เมื่อปี พ.ศ. 2522 และเป็นที่ตั้งของสำนักงานใหญ่ ถนนแจ้งวัฒนะ เขตหลักสี่ กรุงเทพฯ ปัจจุบันมีนางสาวอารีวรรณ ฮาวรังษี เป็นเลขาธิการ และมี Mr.Masanori Kondo เป็นรองเลขาธิการ มีประเทศสมาชิก 38 ประเทศ สมาชิกสมทบ จำนวน 4 เขตปกครองพิเศษ และสมาชิกในเครือ จำนวน 135 หน่วยงาน
*********************************

ที่มา : http://www.thaigov.go.th/news/contents/details/8151
