รัฐบาลไทย-ข่าวทำเนียบรัฐบาล-โฆษกฯ แจง การให้คะแนนรัฐบาลเป็นความเห็นส่วนตัวของนักการเมือง เชื่อประชาชนเข้าใจดี ชี้รัฐบาลเดินหน้าตามโรดแมปนำไปสู่การเลือกตั้ง

วันจันทร์ที่ 15 พฤษภาคม 2560
โฆษกฯ แจง การให้คะแนนรัฐบาลเป็นความเห็นส่วนตัวของนักการเมือง เชื่อประชาชนเข้าใจดี ชี้รัฐบาลเดินหน้าตามโรดแมปนำไปสู่การเลือกตั้ง
รัฐบาลเชิญชวนพี่น้องประชาชนติดตามการแถลงผลงาน 3 ปีของรัฐบาล ในห้วงประมาณเดือนมิถุนายน- กรกฎาคม นี้
วันนี้  (11 พฤษภาคม 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี    เปิดเผยว่า  จากกรณีที่นักการเมืองจากพรรคประชาธิปัตย์และพรรคเพื่อไทยบางคน วิจารณ์รัฐบาลว่า ในช่วง 3 ปีที่ผ่านมา รัฐบาลสอบไม่ผ่าน และยังมีปัญหาอีกหลายเรื่องที่ยังดำเนินการไม่สำเร็จนั้น ถือเป็นสิทธิ์ของแต่ละบุคคลที่จะวิพากษ์วิจารณ์ รัฐบาลคงไม่สามารถไปบังคับได้ ส่วนการให้คะแนนก็เป็นเพียงความเห็นส่วนตัวของนักการเมือง แต่เชื่อว่าคนส่วนใหญ่ในประเทศนี้ทราบดีว่า อะไรคือปัญหาและอุปสรรค และความมุ่งมั่นตั้งใจของรัฐบาลเป็นอย่างไร
“รัฐบาลเดินหน้าตาม Roadmap ที่ได้ประกาศไว้ คือ การหยุดยั้งความขัดแย้งที่เกิดขึ้นในปี 57 และแก้ไขปัญหาเฉพาะหน้า ซึ่งรัฐบาลในขณะนั้นไม่สามารถดำเนินการได้จนเป็นที่ยอมรับ กระทั่งจัดให้มีการวางกฎกติกาของบ้านเมือง เช่น กฎหมายรัฐธรรมนูญ และพ.ร.บ.หลายฉบับ ที่จะช่วยขจัดปัญหาเรื้อรังในทุกด้าน เพื่อส่งต่อให้กับรัฐบาลชุดต่อไปภายหลังการเลือกตั้ง ทั้งการปราบปรามการทุจริตทั้งในระดับชาติและระดับท้องถิ่น การแก้ไขปัญหาการบินพลเรือนและประมงผิดกฎหมาย การปราบปรามการค้ามนุษย์ การแก้ปัญหาหนี้นอกระบบและส่งเสริมการเข้าถึงแหล่งเงินทุนของผู้ประกอบการในระดับต่าง ๆ โดยเฉพาะ SMEs และกลุ่ม Start up การส่งเสริมเกษตรแปลงใหญ่ การลดความเหลื่อมล้ำในสังคม เช่น โครงการลงทะเบียนผู้มีรายได้น้อย โครงการบ้านประชารัฐ การจัดสรรที่ดินทำดิน การเก็บภาษีที่ดินและมรดก ฯลฯ ซึ่งรัฐบาลปกติทำได้ไม่เต็มเม็ดเต็มหน่วย เพราะคำนึงถึงแต่ฐานเสียงของตนและติดกับดักของความขัดแย้ง”
ส่วนเรื่องเศรษฐกิจที่ประชาชนยังอาจรู้สึกว่าไม่พอใจมากนัก ทั้ง ๆ ที่ผลการประเมินหลายด้านของต่างประเทศดีขึ้นตามลำดับ เมื่อเปรียบเทียบกับช่วงก่อนปี 57 ที่มีการอุดหนุนจากภาครัฐมากเกินไป จนเกิดความต้องการเทียม เช่น โครงการรับจำนำข้าว รถคันแรก บ้านหลังแรก ทำให้ผู้ผลิตประสบปัญหาจากราคาที่ไม่สะท้อนต้นทุนที่แท้จริง และยังเป็นช่องทางของการทุจริตสร้างความเสียหายอย่างมหาศาล แต่จากนี้ไปทุกอย่างจะดีขึ้นเพราะรัฐบาลให้ความสำคัญกับกลไกตลาด และการใช้ศักยภาพของผู้ผลิตที่สอดคล้องกับความเป็นจริง
ทั้งนี้ รัฐบาลขอเชิญชวนพี่น้องประชาชนติดตามการแถลงผลงาน 3 ปีของรัฐบาล ในห้วงประมาณเดือนมิถุนายน- กรกฎาคม นี้ เพื่อให้เห็นว่ารัฐบาลทำอะไรไปแล้วบ้าง เนื่องจากที่ผ่านมาอาจมีการบิดเบือนข้อมูลโดยผู้ไม่หวังดี และข่าวสารต่าง ๆ ที่ถูกต้อง อาจไปไม่ถึงประชาชน เพราะคนส่วนใหญ่มีพฤติกรรมการรับรู้ข่าวสารผ่านสื่อสมัยใหม่ โดยเฉพาะโซเชียลมีเดียที่อาจมีทั้งข้อมูลจริงบ้าง ไม่จริงบ้าง
ส่วนประเด็นเรื่องการรวบอำนาจนั้น ผู้ที่วิจารณ์คงไม่เข้าใจเจตนาที่แท้จริง โดยยืนยันว่ารัฐบาลไม่ได้ขัดข้องกับการกระจายอำนาจและคิดว่าเป็นเรื่องที่ดี แต่บางอย่างต้องย้อนกลับไปดูว่าที่ผ่านมามีปัญหาอย่างไร เช่น การจัดการศึกษาในพื้นที่ ซึ่งมีช่องโหว่ให้เกิดการทุจริตในระดับปฏิบัติ และการบริหารงานขาดเอกภาพ ส่งผลกระทบต่อประสิทธิภาพในการให้บริการประชาชน จึงอยากให้คำนึงถึงความเป็นจริงด้วย
"ขอเรียนย้ำว่าเป้าหมายของรัฐบาลคือ การยุติความขัดแย้งและวางรากฐานการปฏิรูปประเทศ สร้างความปรองดองในอนาคต ซึ่งบางเรื่องได้เริ่มดำเนินการแล้ว ดังนั้น หากนักการเมืองและพรรคการเมืองมีความตั้งใจจริงที่จะเดินไปสู่เป้าหมายนี้ ก็จะต้องพิสูจน์ให้ประชาชนเห็นว่าตนทำได้จริง และไม่สร้างปัญหาให้กับประเทศเหมือนเช่นที่ผ่านมา"
..................
สำนักโฆษก

ที่มา : http://www.thaigov.go.th/news/contents/details/3691
