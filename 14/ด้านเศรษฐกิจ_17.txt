รัฐบาลไทย-ข่าวทำเนียบรัฐบาล-ก.อุตฯ พร้อมหนุนอุตฯไทยสู่ Thailand 4.0 เชื่อศักยภาพผู้ประกอบการไทย สามารถแข็งขันได้ในตลาดโลก

วันจันทร์ที่ 20 มีนาคม 2560
ก.อุตฯ พร้อมหนุนอุตฯไทยสู่ Thailand 4.0 เชื่อศักยภาพผู้ประกอบการไทย สามารถแข็งขันได้ในตลาดโลก
วันนี้ (20 มีนาคม 2560) กระทรวงอุตสาหกรรมพร้อมหนุนอุตสาหกรรมไทยสู่ Thailand 4.0 เชื่อศักยภาพผู้ประกอบการไทย สามารถแข็งขันได้ในตลาดโลก
วันนี้ 20 มี.ค. 60 นายอุตตม สาวนายน รัฐมนตรีว่าการกระทรวงอุตสาหกรรม กล่าวบรรยายพิเศษ “การขับเคลื่อนอุตสาหกรรมไทยเข้าสู่ยุค Thailand 4.0" ในการประชุมสามัญประจำปี 2560 ของสภาอุตสาหกรรมแห่งประเทศไทย โดยระบุตอนหนึ่งว่า ประเทศไทยกำลังขับเคลื่อนประเทศเข้าสู่ยุค Thailand 4.0 ภายใต้ยุทธศาสตร์การพัฒนาประเทศ 20 ปี โดยในปี 2560-2561 จะเป็นปีแห่งการปฏิบัติให้เห็นเป็นรูปธรรมชัดเจน ซึ่งกระทรวงอุตสาหกรรมพร้อมสนับสนุนเต็มที่ โดยยืนยันทุกโครงการจะสามารถทำให้เห็นผลได้จริง
“ ผมเชื่อว่าผู้ประกอบการไทย มีศักยภาพสูง สามารถแข่งขันได้ในตลาดโลก เพียงแต่ต้องมีการขับเคลื่อนและคิดค้นนวัตกรรมใหม่ เพื่อเพิ่มมูลค่าของสินค้าให้มีมูลค่าสูงได้ ซึ่งนั่นจะสามารถนำพาประเทศให้หลุดพ้นจากประเทศรายได้ปานกลาง ไปสู่รายได้สูงได้ในอนาคต” นายอุตตม กล่าว
รัฐมนตรีว่าการกระทรวงอุตสาหกรรม กล่าวย้ำถึงการพัฒนาใน 4 ด้านหลักที่จะก้าวสู่Thailand 4.0 ได้ คือ 1.การพัฒนาคน 2. การพัฒนาวิสาหกิจ 3.การพัฒนาเทคโนโลยี และอุตสาหกรรมเป้าหมาย และ 4.การพัฒนาโครงสร้างพื้นฐาน
สำหรับการประชุมสามัญประจำปี 2560 ของสภาอุตสาหกรรมแห่งประเทศไทยครั้งนี้ จัดขึ้น ณ ศูนย์การประชุมแห่งชาติสิริกิติ์ โดยมีสมาชิกจากทั่วประเทศเข้าร่วมประชุมกว่า 500 คน

ที่มา : http://www.thaigov.go.th/news/contents/details/2503
