รัฐบาลไทย-ข่าวทำเนียบรัฐบาล-กรมธนารักษ์ แจ้งความดำเนินคดีผู้บุกรุกสร้างสิ่งปลูกสร้างรุกล้ำลำคลองลาดพร้าวเพิ่ม 57 ราย

วันพุธที่ 13 กันยายน 2560
กรมธนารักษ์ แจ้งความดำเนินคดีผู้บุกรุกสร้างสิ่งปลูกสร้างรุกล้ำลำคลองลาดพร้าวเพิ่ม 57 ราย
กรมธนารักษ์ แจ้งความดำเนินคดีผู้บุกรุกสร้างสิ่งปลูกสร้างรุกล้ำลำคลองลาดพร้าวเพิ่ม 57 ราย
วันนี้ (13 ก.ย. 60) เวลา 14.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เมื่อช่วงเช้าที่ผ่านมา กรมธนารักษ์ โดยนายนพดล ธรรมโม นิติกรชำนาญการ ได้เดินทางเข้าแจ้งความขอให้เจ้าหน้าที่ตำรวจดำเนินคดีกับผู้รุกล้ำริมคลองสาธารณะ คลองลาดพร้าว จำนวน 57 ราย โดยมีพลตำรวจตรี สมพงษ์ ชิงดวง รองผู้บัญชาการตำรวจนครบาล ในฐานะอนุกรรมการโครงการฯ เป็นประธานการรับแจ้ง พร้อมด้วยนายสมคิด สมศรี อธิบดีกรมกิจการผู้สูงอายุ ในฐานะผู้อำนวยการกองอำนวยการร่วมพัฒนาที่อยู่อาศัยชุมชนริมคลอง และริมฝั่งแม่น้ำเจ้าพระยา และผู้แทนหน่วยงานที่เกี่ยวข้อง ร่วมชี้แจงทำความเข้าใจดำเนินการมาตรการทางกฎหมาย กรณีผู้คัดค้านไม่เข้าร่วมโครงการพัฒนาที่อยู่อาศัยชุมชนริมคลอง (คลองลาดพร้าว) โครงการบริหารจัดการสิ่งก่อสร้างรุกล้ำลำน้ำสาธารณะและการพัฒนาที่อยู่อาศัยชุมชนริมคลอง ณ สถานีตำรวจนครบาลบางเขน เขตบางเขน กรุงเทพฯ
นายณรงค์ กล่าวว่า รัฐบาลมีนโยบายในการจัดระเบียบและแก้ไขปัญหาชุมชนที่บุกรุกลำคลองและทางระบายน้ำ เพื่อให้ประชาชนมีที่อยู่อาศัยที่ถูกต้องตามกฎหมาย และพัฒนาที่อยู่อาศัยริมคลองให้ประชาชนในพื้นที่ดังกล่าว มีคุณภาพชีวิตที่ดีขึ้น ซึ่งกระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน(องค์การมหาชน) (พอช.) ได้รับมอบหมายให้จัดหาที่อยู่อาศัยสำหรับผู้ที่ได้รับผลกระทบ ทั้งนี้ การพัฒนาที่อยู่อาศัยดังกล่าวโดยกระทรวง พม. ภายใต้การกำกับดูแลของพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) นั้น ได้มอบหมายให้ พอช. จัดทำโครงการพัฒนาที่อยู่อาศัยชุมชนริมคลองเพื่อรองรับการจัดระเบียบและแก้ไขปัญหาชุมชนที่บุกรุกลำคลองและทางระบายน้ำ ด้วยการดำเนินโครงการพัฒนาที่อยู่อาศัยชุมชนริมคลองมีระยะเวลา 3 ปี (พ.ศ. 2559-2561) ในส่วนของคลองลาดพร้าว คลองเปรมประชากร และบางซื่อระยะทางกว่า 31.9 กิโลเมตร โดยมีเป้าหมายดำเนินการ 52 ชุมชน 7,081 ครัวเรือน ซึ่งปัจจุบัน (ข้อมูล ณ เดือนสิงหาคม 2560) สามารถดำเนินการสร้างบ้านแล้วเสร็จจาก 12 ชุมชน จำนวน 846 ครัวเรือน คิดเป็นร้อยละ 23.03 ของเป้าหมายปี 2560 มีบ้านอยู่ระหว่างก่อสร้างแต่ยังไม่แล้วเสร็จอีก 830 หลัง จาก 16 ชุมชน รวมบ้านสร้างเสร็จและระหว่างก่อสร้าง 1,676 หลัง คิดเป็นร้อยละ 45.64 ของเป้าหมายปี 2560 มีพื้นที่พร้อมก่อสร้างในกรณีซื้อที่ดินใหม่และการรื้อย้ายแล้วเสร็จอีก 9 ชุมชน 555 ครัวเรือน รวมเป็นครัวเรือนทั้งหมดที่ดำเนินการ 2,231 ครัวเรือน คิดเป็นร้อยละ 60.75 ของเป้าหมายปี 2560 โดยตั้งเป้าเดือนธันวาคม 2560 จำนวน 33 ชุมชน 3,672 ครัวเรือน และแล้วเสร็จ 52 ชุมชน รวม 7,081 ครัวเรือน ประมาณสิ้นปี 2561
นายณรงค์ กล่าวต่อไปว่า แผนงานในการพัฒนาโครงการฯ ดังกล่าว จะมีการดำเนินการเป็นโครงการ "บ้านประชารัฐริมคลอง” โดยมี พอช. เป็นหน่วยงานหลักพร้อมทั้งบูรณาการหน่วยงานที่เกี่ยวข้องในการดำเนินงานเพื่อให้เป็นไปตามแผนที่กำหนดไว้ โดยได้มีการลงพื้นที่เพื่อสร้างความเข้าใจโครงการฯแล้วทุกชุมชน แต่ยังมีผู้คัดค้านและไม่เข้าร่วมโครงการทำให้มีความล่าช้าและไม่สามารถสร้างบ้านได้ตามแผนงาน เนื่องจากประชาชนบางส่วนที่ยังฝ่าฝืนไม่ย้ายออกตามประกาศคำสั่งของเจ้าหน้าที่กรมธนารักษ์ ทำให้ประชาชนจำนวนมากที่เข้าร่วมโครงการแล้ว ได้รับผลกระทบเดือดร้อนเกรงว่าโครงการจะไม่แล้วเสร็จตามแผน ดังนั้นรัฐบาลจำเป็นที่จะต้องใช้มาตรการทางกฎหมาย โดยเจ้าหน้าที่กรมธนารักษ์ (เนื่องจากเป็นผู้ดูแลที่ดินในการพัฒนาโครงการดังกล่าว) ได้ดำเนินการร้องทุกข์กล่าวโทษกับผู้รุกล้ำริมคลองสาธารณะ คลองลาดพร้าว และฝ่าฝืนไม่ย้ายออกไปแล้ว 2 ครั้ง มีผู้ถูกร้องทุกข์รวมทั้งสิ้น 16 ราย และในวันนี้มีการร้องทุกข์กล่าวโทษ เพิ่มอีกจำนวน 57 ราย ประกอบด้วย สถานีตำรวจสายไหม 1 ราย พหลโยธิน 12 ราย บางเขน 23 ราย ดอนเมือง 9 ราย วังทองหลาง 4 ราย ห้วยขวาง 1 ราย และทุ่งสองห้อง 7 ราย ในความผิดฐาน ตามประมวลกฎหมายที่ดินมาตรา 9 เข้าไปยึดถือยึดครองที่ดินของรัฐเป็นที่สาธารณะประโยชน์ใช้ร่วมกัน และบุกรุกที่สาธารณะประโยชน์
นายณรงค์ กล่าวเพิ่มเติมว่า ภาครัฐมีการสนับสนุนงบช่วยเหลือสำหรับผู้ที่เข้าร่วมโครงการฯ ในเรื่องเครื่องสาธารณูปโภคจำนวน 72,000-80,000 บาทคูณด้วยหลังคาเรือนในชุมชน โดยให้ทางชุมชนไปบริหารจัดการ รวมถึงการจ่ายค่าเช่าบ้านระหว่างดำเนินการก่อสร้างบ้านมั่นคงเท่านั้น ซึ่งจะไม่มีการจ่ายเงินเยียวยาใดๆทั้งสิ้น ตามที่มีการให้ข้อมูลจากคนบางกลุ่มในชุมชน ทั้งนี้ กระทรวง พม. โดยพอช. จะเร่งลงพื้นที่ให้ข้อมูลที่ถูกต้อง และสร้างความเข้าใจในกับประชาชนในแต่ละชุมชน ขอให้ประชาชนที่ยังไม่เข้าร่วมโครงการฯ ได้เข้าใจถึงนโยบายของรัฐบาล ที่ต้องการให้ประชาชนในแต่ละชุมชนมีคุณภาพชีวิตที่ดีขึ้น เพื่อให้บุตรหลานมีที่อยู่อาศัยที่ถูกต้องตามกฎหมายในอนาคต

ที่มา : http://www.thaigov.go.th/news/contents/details/6661
