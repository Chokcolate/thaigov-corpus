รัฐบาลไทย-ข่าวทำเนียบรัฐบาล-รมว.พม. ชื่นชมเด็กชายสู้ชีวิต วัย 8 ขวบ ปั่นจักรยานขายผัก เพื่อช่วยเหลือครอบครัวที่มีแต่ผู้สูงอายุ ที่ จ.สงขลา

วันอังคารที่ 7 พฤศจิกายน 2560
รมว.พม. ชื่นชมเด็กชายสู้ชีวิต วัย 8 ขวบ ปั่นจักรยานขายผัก เพื่อช่วยเหลือครอบครัวที่มีแต่ผู้สูงอายุ ที่ จ.สงขลา
รมว.พม. ชื่นชมเด็กชายสู้ชีวิต วัย 8 ขวบ ปั่นจักรยานขายผัก เพื่อช่วยเหลือครอบครัวที่มีแต่ผู้สูงอายุ ที่ จ.สงขลา พร้อมกำชับ จนท. เร่งเยียวยาจิตใจเด็กสาววัย 15 ปี บกพร่องทางสติปัญญา ถูกชายชราวัย 60 ปี ล่วงละเมิดทางเพศจนตั้งครรภ์ 4 เดือน ที่ จ.อุบลราชธาน
วันนี้ (7 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 748/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุมณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กชายวัย 8 ขวบ นักเรียนชั้น ป.2 โรงเรียนแห่งหนึ่ง ครอบครัวมีฐานะยากจน แต่สู้ชีวิต ใช้เวลาว่างหลังเลิกเรียนและในวันหยุด ปั่นรถจักรยานสามล้อเพื่อนำผักสวนครัวที่ปลูกไว้ มัดใส่ถุงออกไปตระเวนขายที่ตลาด เพื่อหารายได้จุนเจือครอบครัว ซึ่งอาศัยอยู่กับย่าวัย 54 ปี และทวดชายวัย 94 ปี ที่นอนป่วยติดเตียง ช่วยเหลือตัวเองไม่ได้ พร้อมทั้งทวดหญิงวัย 87 ปี ที่มีสุขภาพไม่แข็งแรง ที่อำเภอระโนด จังหวัดสงขลา นั้น ตนขอชื่นชมเด็กชายคนดังกล่าว ที่มีจิตใจที่เข้มแข็ง มีความกตัญญู ขยันหมั่นเพียร และมีความมุมานะอดทน เพื่อช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดสงขลา (พมจ.สงขลา) พร้อมหน่วยงานที่เกี่ยวข้อง เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายอย่างต่อเนื่องในระยะยาว และการรักษาพยาบาลอาการป่วยของผู้ที่ป่วย อย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพเพื่อสร้างรายได้ที่เพียงพอ และมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กสาววัย 15 ปี มีอาการบกพร่องทางสติปัญญา อาศัยอยู่กับยายแก่ชรา และผู้เป็นแม่ที่ป่วยด้วยโรคเดียวกัน ถูกชายชราที่อยู่ในหมู่บ้านเดียวกันวัยประมาณ 60 ปี ข่มขืนกระทำชำเราต่อเนื่องหลายครั้ง โดยที่ไม่มีใครทราบ จนพบว่ากำลังตั้งครรภ์ได้ 4 เดือน ซึ่งทางครอบครัวเคยมีการร้องเรียน ผ่านผู้ใหญ่บ้าน แต่กลับถูกให้ยอมความ ที่อำเภอโพธิ์ไทร จังหวัดอุบลราชธานี นั้น ตนได้กำชับให้พัฒนาสังคมและ ความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. อีกทั้ง ประสานหน่วยงาน ที่เกี่ยวข้องในพื้นที่เร่งเยียวยาฟื้นฟูสภาพจิตใจเด็กสาวคนดังกล่าวอย่างใกล้ชิดโดยด่วน เพื่อให้เด็กสามารถกลับมาใช้ชีวิตได้อย่างปกติสุขในสังคม ขณะนี้ บ้านพักเด็กและครอบครัวจังหวัดอุบลราชธานี ซึ่งเป็นหน่วยงานในสังกัดกระทรวง พม. ได้รับเด็กมาอยู่ในความดูแลเพื่อคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 เรียบร้อยแล้ว ทั้งนี้ ปัญหาหญิงสาวถูกกระทำความรุนแรงในลักษณะดังกล่าว เกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานหรือคนในครอบครัวอย่างใกล้ชิด หมั่นสังเกตพฤติกรรมความผิดปกติเป็นระยะ เพื่อป้องกันการเกิดเหตุ ในลักษณะดังกล่าวขึ้นอีก

ที่มา : http://www.thaigov.go.th/news/contents/details/7880
