รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ ลงพื้นที่ตรวจสอบระบบสื่อสาร พระราชพิธีถวายพระเพลิงพระบรมศพฯ รัชกาลที่ 9

วันจันทร์ที่ 16 ตุลาคม 2560
รมว.กระทรวงดิจิทัลฯ ลงพื้นที่ตรวจสอบระบบสื่อสาร พระราชพิธีถวายพระเพลิงพระบรมศพฯ รัชกาลที่ 9
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วยผู้บริหารกระทรวงดิจิทัลฯ และหน่วยงานในสังกัด ลงพื้นที่ตรวจสอบระบบสื่อสารโทรคมนาคมในการเชื่อมสัญญาณภาพ เสียง และสัญญาณอินเทอร์เน็ต พระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร เพื่อถ่ายทอดสดภาพและเสียง พร้อมส่งสัญญาณเผยแพร่ไปยัง 177 ประเทศทั่วโลก อีกทั้งยังรองรับการใช้งานอุปกรณ์สื่อสารของประชาชนที่คาดว่าจะเดินทางเข้าร่วมงานพระราชพิธีดังกล่าวจำนวนมาก โดย บริษัท ทีโอที จำกัด (มหาชน) และบริษัท กสท โทรคมนาคม จำกัด (มหาชน) รัฐวิสาหกิจในสังกัดกระทรวงดิจิทัลฯ ได้ดำเนินการสนับสนุนระบบสื่อสารโทรคมนาคมในงานพระราชพิธีถวายพระเพลิงพระบรมศพฯตามจุดต่างๆ รวมทั้งดำเนินการเชื่อมโยงสัญญาณภาพและเสียงผ่านระบบออฟติค เพื่อถ่ายทอดพระราชพิธีต่างๆ ของโทรทัศน์รวมการเฉพาะกิจแห่งประเทศไทย ตามกำหนดการของสำนักพระราชวัง เมื่อวันที่ 12 ตุลาคม 2560 ณ มณฑลพิธีท้องสนามหลวง แขวงพระบรมมหาราชวัง เขตพระนคร กรุงเทพฯ
************************

ที่มา : http://www.thaigov.go.th/news/contents/details/7434
