รัฐบาลไทย-ข่าวทำเนียบรัฐบาล-กระทรวงดิจิทัลฯ วอนผู้พบเห็นเนื้อหาไม่เหมาะสมในสื่อออนไลน์ แจ้งรายงานระบบผู้ให้บริการทันที ช่วยลดปัญหาในเบื้องต้น

วันจันทร์ที่ 6 พฤศจิกายน 2560
กระทรวงดิจิทัลฯ วอนผู้พบเห็นเนื้อหาไม่เหมาะสมในสื่อออนไลน์ แจ้งรายงานระบบผู้ให้บริการทันที ช่วยลดปัญหาในเบื้องต้น
กระทรวงดิจิทัลฯ
กระทรวงดิจิทัลฯ ตรวจสอบสื่อสังคมออนไลน์ พบกรณีกลุ่มผู้ใช้ทวิตเตอร์บางกลุ่มติดแฮชแท็กแสดงสัญลักษณ์เชิญชวนร่วมกิจกรรมไม่เหมาะสมและโพสต์ขายสิ่งเสพติดอย่างเปิดเผย เร่งประสานหน่วยงานต่างๆดำเนินการตามกฎหมายที่เกี่ยวข้อง พร้อมขอความร่วมมือประชาชนผู้พบเห็นแจ้งเบาะแสและรายงานต่อผู้ให้บริการสื่อสังคมออนไลน์นั้นๆ ตามช่องทางที่กำหนดทันที ช่วยลดปัญหาได้ในเบื้องต้น
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงดิจิทัลฯ เปิดเผยถึงกรณีกลุ่มคนในสื่อสังคมออนไลน์กลุ่มหนึ่งนิยมติดแฮชแท็กในทวิตเตอร์ (Twitter) และเพจเฟซบุ๊ก Drama-addict ได้ออกมาเปิดเผยว่า แฮชแท็กในทวิตเตอร์ดังกล่าว เป็นสังคมของกลุ่มคนเสพสิ่งเสพติด ก่อนมีกิจกรรมทางเพศ อีกทั้งยังมีการโพสต์สิ่งผิดกฎหมายอย่างเปิดเผย กลายเป็นที่วิพากษ์วิจารณ์กันอย่างมากในสื่อออนไลน์นั้น
จากการตรวจสอบของกระทรวงดิจิทัลฯ และกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (ปอท.) พบว่าแฮชแท็กที่โพสต์กันในสื่อสังคมออนไลน์ทวิตเตอร์นั้น เป็นการแสดงสัญลักษณ์อย่างหนึ่ง ซึ่งผู้ใช้งานทวิตเตอร์มีการโพสต์ข้อความต่างๆ ในลักษณะการเชิญชวนหรือนัดกันทำกิจกรรมทางเพศออกไปในทางกลุ่มรักร่วมเพศเป็นส่วนใหญ่ และโพสต์ขายสิ่งยาเสพติดผิดกฎหมาย
สำหรับการประสานขอข้อมูลหรือการปิดกั้นการโพสต์ดังกล่าว ทำได้ค่อนข้างยากเนื่องจากจะต้องร้องขอข้อมูลไปที่ผู้ให้บริการว่าผู้โพสต์ที่สมัครสมาชิกคือใคร เพราะการสมัครใช้งานทวิตเตอร์ ไม่ได้ระบุตัวตนที่แท้จริง ใช้เพียงแค่อีเมลกับรหัสผ่านก็สามารถใช้งานได้แล้ว ส่วนการรายงานแจ้งลบภาพหรือข้อความที่ไม่เหมาะสมสามารถทำได้ แต่ขึ้นอยู่กับว่าผู้ให้บริการทวิตเตอร์ จะพิจารณาลบข้อมูลให้หรือไม่ โดยผู้ให้บริการทวิตเตอร์จะพิจารณาตามข้อกำหนดหรือข้อตกลงการให้บริการ หากเข้าเงื่อนไขก็จะทำการลบข้อมูลหรือการโพสต์เป็นรายกรณีไป
อย่างไรก็ตาม กระทรวงดิจิทัลฯ ได้แจ้งต่อผู้ให้บริการทวิตเตอร์เพื่อดำเนินการนำข้อมูลที่ผิดกฎหมายและไม่เหมาะสมดังกล่าวออกจากระบบแล้ว โดยทวิตเตอร์รับจะพิจารณาตามข้อกำหนดหรือข้อตกลงการให้บริการต่อไป รวมทั้งได้ประสานไปยังสำนักงานตำรวจแห่งชาติ และสำนักงานคณะกรรมการป้องกันและปราบปรามยาเสพติด (ป.ป.ส.) เพื่อสนับสนุนการปฏิบัติงานตามอำนาจหน้าที่ของแต่ละหน่วยงาน อีกทั้งขอความร่วมมือจากผู้ที่พบเห็นการโพสต์เนื้อหาและภาพไม่เหมาะสมในลักษณะดังกล่าว ช่วยกันรายงานการโพสต์ให้ทวิตเตอร์ตรวจสอบและปิดกั้นการโพสต์นั้นโดยเร็วต่อไป
"ตลอดระยะเวลาที่ผ่านมากระทรวงฯ ได้ดำเนินการติดตามตรวจสอบเรื่องนี้และเรื่องอื่นๆ ที่เกี่ยวข้องและเป็นภัยต่อสังคมมาโดยตลอด ซึ่งหากหน่วยงานหรือประชาชนพบเห็นก็สามารถร่วมรายงานได้อีกทางหนึ่ง ถือเป็นแนวทางที่ทุกคนสามารถทำได้เพื่อช่วยกันขจัดปัญหาดังกล่าวให้หมดไป" น.อ.สมศักดิ์ฯ กล่าว
*********************

ที่มา : http://www.thaigov.go.th/news/contents/details/7833
