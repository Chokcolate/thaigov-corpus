รัฐบาลไทย-ข่าวทำเนียบรัฐบาล-กรมส่งเสริมการปกครองท้องถิ่นชี้แจง กรณีการสั่งปิดตลาดกลางยางพาราภาคตะวันออก

วันพุธที่ 1 พฤศจิกายน 2560
กรมส่งเสริมการปกครองท้องถิ่นชี้แจง กรณีการสั่งปิดตลาดกลางยางพาราภาคตะวันออก
อธิบดีกรมส่งเสริมการปกครองท้องถิ่น ชี้แจงกรณีที่มีการเสนอข่าวกระทรวงมหาดไทยสั่งให้ อบจ.ระยองปิดบริษัท บริหารจัดการยางพาราภาคตะวันออก จำกัด
วันที่ 31 ตุลาคม 2560 นายสุทธิพงษ์ จุลเจริญ อธิบดีกรมส่งเสริมการปกครองท้องถิ่นกระทรวงมหาดไทย ชี้แจงกรณีที่มีการเสนอข่าวกระทรวงมหาดไทยสั่งให้องค์การบริหารส่วนจังหวัดระยองปิดบริษัท บริหารจัดการยางพาราภาคตะวันออก จำกัด นั้น ที่มาของเรื่องดังกล่าวสืบเนื่องมาจากการที่สำนักงานการตรวจเงินแผ่นดินภูมิภาคที่ 2 (จังหวัดชลบุรี) เห็นว่า การจัดตั้ง บริษัท บริหารจัดการยางพาราภาคตะวันออก จำกัด ขององค์การบริหารส่วนจังหวัดระยอง เป็นการดำเนินการโดยไม่ถูกต้องตามกฎหมาย เนื่องจากกฎหมายจัดตั้งองค์การบริหารส่วนจังหวัด ไม่ได้ให้อำนาจหน้าที่องค์การบริหารส่วนจังหวัดระยองจัดตั้งบริษัท ซึ่งเรื่องดังกล่าว หน่วยงานที่เกี่ยวข้องได้มีคำวินิจฉัยแล้วว่า พระราชบัญญัติองค์การบริหารส่วนจังหวัด พ.ศ. 2540 ไม่มีบทบัญญัติให้อำนาจองค์การบริหารส่วนจังหวัดในการจัดตั้งนิติบุคคล (บริษัท) ดังนั้นองค์การบริหารส่วนจังหวัดระยองจึงไม่มีอำนาจในการจัดตั้ง บริษัท บริหารจัดการยางพาราภาคตะวันออก จำกัด นั่นเอง
ซึ่งจังหวัดระยองจึงได้มีหนังสือแจ้งองค์การบริหารส่วนจังหวัดระยองให้จดทะเบียนเลิกกิจการและชำระบัญชีให้แล้วเสร็จตามขั้นตอนของกฎหมาย ต่อมาองค์การบริหารส่วนจังหวัดระยองไม่เห็นด้วยกับคำสั่งดังกล่าว จึงอุทธรณ์คำสั่งของผู้ว่าราชการจังหวัดระยองตามกำหนดระยะเวลาอุทธรณ์ภายใน 15 วัน ตามมาตรา 44 แห่งพระราชบัญญัติวิธีปฏิบัติราชการทางปกครอง พ.ศ. 2539 ซึ่งทางผู้ว่าราชการจังหวัดระยอง ได้พิจารณาคำอุทธรณ์ขององค์การบริหารส่วนจังหวัดระยองแล้ว ไม่เห็นด้วยกับคำอุทธรณ์ จึงได้รายงานให้กระทรวงมหาดไทยได้พิจารณาวินิจฉัยคำอุทธรณ์ดังกล่าว โดยมีประเด็นที่เป็นสาระสำคัญของการพิจารณา คือ องค์การบริหารส่วนจังหวัดระยองสามารถจัดตั้งบริษัท บริหารจัดการยางพาราภาคตะวันออก จำกัด ได้หรือไม่ ซึ่งกระทรวงมหาดไทย โดยรัฐมนตรีว่าการกระทรวงมหาดไทย ได้มีคำวินิจฉัยตามความเห็นของกรมส่งเสริมการปกครองท้องถิ่นและสำนักกฎหมาย สำนักงานปลัดกระทรวงมหาดไทย ว่า ตามพระราชบัญญัติองค์การบริหารส่วนจังหวัด พ.ศ. 2540 ไม่ได้กำหนดอำนาจหน้าที่ให้องค์การบริหารส่วนจังหวัดระยองจัดตั้งบริษัทได้ จึงมีคำสั่งให้ยกคำอุทธรณ์ขององค์การบริหารส่วนจังหวัดระยอง และมอบหมายให้กรมส่งเสริมการปกครองท้องถิ่นแจ้งผลการพิจารณาดังกล่าวให้องค์การบริหารส่วนจังหวัดระยองทราบ ทั้งนี้ หากองค์การบริหาร ส่วนจังหวัดระยองไม่เห็นด้วยกับคำวินิจฉัยของกระทรวงมหาดไทย สามารถไปใช้สิทธิฟ้องคดีต่อศาลปกครองได้ภายใน 90 วัน นับแต่วันที่รู้หรือรู้ถึงเหตุแห่งการฟ้องคดี ตามมาตรา 49 ประกอบตามมาตรา 50 แห่งพระราชบัญญัติจัดตั้งศาลปกครองและวิธีพิจารณาคดีปกครอง พ.ศ. 2542
----------------------------

ที่มา : http://www.thaigov.go.th/news/contents/details/7711
