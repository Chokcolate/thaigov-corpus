รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่จังหวัดสระแก้วเพื่อติดตามความก้าวหน้าในการพัฒนาจังหวัดให้เป็นเขตเศรษฐกิจพิเศษ พร้อมมอบที่ดินทำให้เกษตรกรตามนโยบายของรัฐ

วันศุกร์ที่ 25 สิงหาคม 2560
นายกรัฐมนตรีเตรียมลงพื้นที่จังหวัดสระแก้วเพื่อติดตามความก้าวหน้าในการพัฒนาจังหวัดให้เป็นเขตเศรษฐกิจพิเศษ พร้อมมอบที่ดินทำให้เกษตรกรตามนโยบายของรัฐ
นายกรัฐมนตรีเตรียมลงพื้นที่จังหวัดสระแก้วเพื่อติดตามความก้าวหน้าในการพัฒนาจังหวัดให้เป็นเขตเศรษฐกิจพิเศษ พร้อมมอบที่ดินทำให้เกษตรกรตามนโยบายของรัฐ
พลเอก ประยุทธ์ จันทร์โอชา นายกรัฐมนตรีมีกำหนดการเดินทางไปตรวจราชการจังหวัดสระแก้วในวันที่  28 สิงหาคม 2560 นี้ เพื่อประชุมติดตามความก้าวหน้าในการพัฒนาจังหวัดสระแก้วให้เป็นเขตพัฒนาเศรษฐกิจพิเศษ ณ โรงแรมอินโดจีน อำเภออรัญประเทศ เช่น การลงทุนของภาคเอกชนและแนวโน้ม ข้อเสนอการบริหารงานศุลกากรเพื่อรองรับเขตพัฒนาเศรษฐกิจพิเศษสระแก้ว รวมถึงการบริหารจัดการแรงงานต่างด้าว และสินค้าละเมิดลิขสิทธิ์
จากนั้น เวลาประมาณ 13.30 น. นายกรัฐมนตรีจะเดินทางไปยังสหกรณ์ปฏิรูปที่ดินอำเภอโคกสูง จำกัด เพื่อมอบสัญญาเช่าที่ดินสำหรับสถาบันเกษตรกรให้แก่ประธานสหกรณ์ จำนวน 4 สหกรณ์ ได้แก่ สหกรณ์ปฏิรูปที่ดินอำเภอโคกสูง สหกรณ์ปฏิรูปที่ดินอำเภออรัญประเทศ สหกรณ์ปฏิรูปที่ดินอำเภอวัฒนานคร และสหกรณ์ปฏิรูปที่ดินอำเภอวังน้ำเย็น พร้อมกันนี้ นายกรัฐมนตรีจะมอบบ้านจำลองและปัจจัยการผลิตให้แก่ผู้แทนสมาชิกสหกรณ์อำเภอโคกสูง จำนวน 7 ราย พร้อมกล่าวพบปะ และมอบนโยบายแนวทางการดำเนินงานให้แก่สมาชิกสหกรณ์ และประชาชนที่มาให้การต้อนรับ
สำหรับการจัดการที่ดินทำกินให้ชุมชนตามนโยบายรัฐบาล ถือเป็นการดำเนินการจัดการแก้ไขปัญหาที่ดินอย่างเป็นรูปธรรม ช่วยลดความเหลื่อมล้ำทางสังคมและเพิ่มโอกาสในการแข่งขันของภาคเกษตร ทั้งนี้ จังหวัดสระแก้วได้ดำเนินการจัดที่ดินทำกินให้ชุมชนตามนโยบายรัฐบาล จำนวน 10 แปลง เนื้อที่ 3,342 ไร่ ครอบคลุมพื้นที่ 4 อำเภอ โดยสหกรณ์ปฏิรูปที่ดินอำเภอโคกสูง เป็นอีกหนึ่งพื้นที่ที่ได้รับการจัดสรรที่ดินทำกินให้ชุมชน ซึ่งคัดเลือกจากประชาชนที่ได้รับผลกระทบจากการก่อสร้างโครงการภาครัฐจากการก่อสร้างที่ว่าการอำเภอโคกสูง และผู้ยากจนไร้ที่ดินทำกิน ให้มีที่อยู่อาศัยและมีที่ทำกิน จำนวนทั้งสิ้น 117 ราย แบ่งออกเป็นที่อยู่อาศัยจำนวน 1 ไร่ และพื้นที่ทำการเกษตรอีก 5 ไร่ นอกจากนี้ ยังมีพื้นที่ให้ประชาชนได้ใช้ประโยชน์รวมกัน เช่น ถนน สระน้ำ พื้นที่ทำเกษตรแปลงใหญ่ เป็นต้น
หลังจากนั้น ในเวลาประมาณ 16.20 น. นายกรัฐมนตรีออกเดินทางกลับกรุงเทพมหานคร
----------------------------------------

ที่มา : http://www.thaigov.go.th/news/contents/details/6204
