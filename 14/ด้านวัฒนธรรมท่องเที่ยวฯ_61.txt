รัฐบาลไทย-ข่าวทำเนียบรัฐบาล-กระทรวงมหาดไทย เชิญชวนพี่น้องประชาชนทั่วประเทศ ร่วมกิจกรรม  “สวดมนต์ข้ามปี ส่งท้ายปีเก่าวิถีไทย ต้อนรับปีใหม่วิถีธรรม”  ถวายเป็นพระราชกุศล และเสริมสิริมงคลให้แก่ตนเองและครอบครัว

วันศุกร์ที่ 29 ธันวาคม 2560
กระทรวงมหาดไทย เชิญชวนพี่น้องประชาชนทั่วประเทศ ร่วมกิจกรรม  “สวดมนต์ข้ามปี ส่งท้ายปีเก่าวิถีไทย ต้อนรับปีใหม่วิถีธรรม”  ถวายเป็นพระราชกุศล และเสริมสิริมงคลให้แก่ตนเองและครอบครัว
กระทรวงมหาดไทย เชิญชวนพี่น้องประชาชนทั่วประเทศ ร่วมกิจกรรม “สวดมนต์ข้ามปี ส่งท้ายปีเก่าวิถีไทย ต้อนรับปีใหม่วิถีธรรม”
ถวายเป็นพระราชกุศล และเสริมสิริมงคลให้แก่ตนเองและครอบครัว
วันนี้ (29 ธ.ค. 60) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลมีนโยบายในการส่งเสริมกิจกรรม “สวดมนต์ข้ามปี ถวายเป็นพระราชกุศล เสริมสิริมงคลทั่วไทย ส่งท้ายปีเก่าวิถีไทย ต้อนรับปีใหม่วิถีธรรม พุทธศักราช 2561” โดยคณะรัฐมนตรีมีมติเห็นชอบให้จัดกิจกรรมดังกล่าวทั้งในส่วนกลางและส่วนภูมิภาคพร้อมกันทั่วประเทศ โดยกำหนดจัดกิจกรรม “สวดมนต์ข้ามปี ถวายเป็นพระราชกุศล เสริมศิริมงคลทั่วไทย ส่งท้ายปีเก่าวิถีไทย ต้อนรับปีใหม่วิถีธรรม พุทธศักราช 2561” ในวันอาทิตย์ที่ 31 ธันวาคม 2560 และลั่นฆ้องชัยต้อนรับปีใหม่ ในวันจันทร์ที่ 1 มกราคม 2561 ณ วัดหรือสถานที่เหมาะสมที่แต่ละพื้นที่กำหนด โดยมีวัตถุประสงค์เพื่อถวายเป็นพระราชกุศลแด่สมเด็จพระบูรพมหากษัตริยาธิราช พระบรมวงศานุวงศ์ทุกพระองค์ และสวดมนต์ขอพรให้แก่ประเทศชาติ และประชาชนคนไทย ตลอดจนครอบครัวและตนเองให้มีความสุขตลอดปีใหม่ รวมทั้งยังเป็นแรงจูงใจให้พี่น้องประชาชนได้ลด ละ เลิกอบายมุข สิ่งเสพติด และร่วมกันทำกิจกรรมที่เป็นมงคลในช่วงเทศกาลปีใหม่ ซึ่งมีกิจกรรมต่างๆ ที่จะจัดขึ้นในกิจกรรมสวดมนต์ข้ามปี อาทิ การทำบุญรักษาศีล การเจริญจิตภาวนา การปฏิบัติธรรม การฟังพระธรรมเทศนาการไหว้พระสวดมนต์ การร่วมพิธีเจริญพระพุทธมนต์ และร่วมสวดมนต์ข้ามปี
เป็นต้น
เพื่อเป็นการส่งเสริมสนับสนุนการจัดกิจกรรมดังกล่าว กระทรวงมหาดไทย ร่วมกับ วัดราชบพิธสถิตมหาสีมาราม เขตพระนคร กรุงเทพมหานคร จัดกิจกรรม “สวดมนต์ข้ามปี ถวายเป็นพระราชกุศล เสริมสิริมงคลทั่วไทย ส่งท้ายปีเก่าวิถีไทย ต้อนรับปีใหม่วิถีธรรม พุทธศักราช 2561” ขึ้น ณ วัดราชบพิธฯ ในวันอาทิตย์ที่ 31 ธันวาคม 2560 เริ่มตั้งแต่เวลา 19.00 น. และจัดพิธีทำบุญตักบาตรพระสงฆ์ จำนวน 45 รูป ในเช้าวันจันทร์ที่ 1 มกราคม 2561 เวลา 06.00 น. ณ บริเวณหน้าพระอุโบสถวัดราชบพิธ จึงขอเชิญชวนผู้บริหาร บุคลากรของส่วนราชการ และหน่วยงานรัฐวิสาหกิจในสังกัดกระทรวงมหาดไทย รวมทั้งพี่น้องประชาชนพุทธศาสนิกชนบริเวณใกล้เคียงเข้าร่วมกิจกรรมอันเป็นมงคลในคืน
วันส่งท้ายปีเก่าต้อนรับปีใหม่ เพื่อเป็นการเริ่มต้นปีใหม่ที่เป็นมงคล และเป็นการส่งเสริมคุณธรรม จริยธรรมแก่บุคลากรในสังกัดและพุทธศาสนิกชน ให้สามารถนำหลักธรรมทางพระพุทธศาสนามาใช้เป็นแนวทางในการดำรงชีวิต และประกอบกิจการ เพื่อเป็นแรงจูงใจให้พี่น้องประชาชน ลด ละ เลิก อบายมุขในช่วงเทศกาลปีใหม่ และดำเนินชีวิตด้วยความร่มเย็นเป็นสุขตลอดไป
สำหรับการจัดงานในส่วนภูมิภาค กระทรวงมหาดไทยได้แจ้งให้ทุกจังหวัดถือปฏิบัติตามมติคณะรัฐมนตรี ในการจัดกิจกรรมส่งท้ายปีเก่าต้อนรับปีใหม่ โดยให้ประสานการดำเนินการกับสำนักงานวัฒนธรรมจังหวัด และหน่วยงานที่เกี่ยวข้องในการจัดกิจกรรมสวดมนต์ข้ามปีฯ ในระหว่างวันที่ 31 ธันวาคม 2560 ถึงวันที่ 1 มกราคม 2561 ณ วัดประจำจังหวัด/อำเภอ/องค์กรปกครองส่วนท้องถิ่น หรือสถานที่เหมาะสมที่แต่ละพื้นที่กำหนด พร้อมทั้งประชาสัมพันธ์เชิญชวนทุกภาคส่วนในจังหวัด ทั้งภาครัฐ ภาคเอกชน และภาคประชาชนเข้าร่วมกิจกรรม
โอกาสนี้ กระทรวงมหาดไทยจึงขอเชิญชวนพี่น้องประชาชนทุกหมู่เหล่าทั่วประเทศ เข้าร่วมกิจกรรม “สวดมนต์ข้ามปี ถวายเป็นพระราชกุศล เสริมสิริมงคลทั่วไทย ส่งท้ายปีเก่าวิถีไทย ต้อนรับปีใหม่วิถีธรรม พุทธศักราช 2561” โดยพร้อมเพรียงกันเพื่อความเป็นสิริมงคล เสริมบารมีให้แก่ตนเองและครอบครัวตลอดไป.
ครั้งที่ 203/2560
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9125
