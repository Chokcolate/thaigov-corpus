รัฐบาลไทย-ข่าวทำเนียบรัฐบาล-รมว.พม. เป็นประธานในงานแถลงข่าว “เสียงเล็กๆ จากเด็กถูกเท” พาเด็กและเยาวชนให้หลุดพ้นภาวะเปราะบาง

วันจันทร์ที่ 18 กันยายน 2560
รมว.พม. เป็นประธานในงานแถลงข่าว “เสียงเล็กๆ จากเด็กถูกเท” พาเด็กและเยาวชนให้หลุดพ้นภาวะเปราะบาง
รมว.พม. เป็นประธานในงานแถลงข่าว “เสียงเล็กๆ จากเด็กถูกเท” พาเด็กและเยาวชนให้หลุดพ้นภาวะเปราะบาง
วันนี้ (18 ก.ย. 60) เวลา 09.50 น. นายณรงค์ คงคำ โฆษกกระทรวงการพัฒนาสังคมและความมั่นคง ของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานในงานแถลงข่าว "เสียงเล็กๆ จากเด็กถูกเท” พาเด็กและเยาวชนให้หลุดพ้นภาวะเปราะบางซึ่งจัดโดยกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ร่วมกับ สำนักงานกองทุนสนับสนุนการสร้างเสริมสุขภาพ (สสส.) กองทุนประชากรแห่งสหประชาชาติ (UNFPA) และศูนย์วิจัยและพัฒนาด้านเด็กและเยาวชน คณะครุศาสตร์ จุฬาลงกรณ์มหาวิทยาลัย ณ ห้องปริ้นบอลลูม 3 โรงแรมปริ้นพาเลซ กรุงเทพฯ
พลตำรวจเอก อดุลย์ กล่าวว่า เด็กและเยาวชนเป็นทรัพยากรที่สำคัญและมีคุณค่าของประเทศ ซึ่งปัจจุบันพบว่า เด็กและเยาวชนในประเทศไทยบางส่วน ต้องเผชิญสภาพปัญหาและบริบทที่ไม่เอื้อต่อการพัฒนาให้สามารถเติบโตเป็นผู้ใหญ่ที่มีคุณภาพ ภายใต้การเปลี่ยนแปลงของสังคมที่เกิดขึ้นอย่างรวดเร็วในยุคเทคโนโลยีดิจิตอล โดยเฉพาะเด็กและเยาวชนกลุ่มเปราะบางที่มีความอ่อนแอ มีความเสี่ยงสูงที่จะถูกชักจูง ครอบงำ และคุกคามจากปัจจัยเสี่ยงต่างๆ ทั้งนี้ กระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานและกลไกหลักด้านสังคม ในการขับเคลื่อนนโยบายของรัฐบาลเพื่อ "ลดความเหลื่อมล้ำ สร้างโอกาสการเข้าถึงบริการของรัฐ และมุ่งสู่สังคม ที่เป็นธรรม” โดย "ไม่ทิ้งใครไว้ข้างหลัง” เพื่อให้เด็กและเยาวชนได้รับการพัฒนาเต็มตามศักยภาพอย่างมีคุณค่าและ มีศักดิ์ศรีความเป็นมนุษย์อย่างเท่าเทียม ซึ่งสอดคล้องกับยุทธศาสตร์ชาติระยะ 20 ปี และอนุสัญญาว่าด้วยสิทธิเด็ก ที่ประเทศไทยได้เข้าร่วมเป็นรัฐภาคี ตั้งแต่ปี 2535 เป็นต้นมา รวมถึงสอดคล้องกับยุทธศาสตร์การคุ้มครองเด็กแห่งชาติ พ.ศ. 2560 – 2564 ซึ่งมีเป้าหมายสำคัญในการที่จะทำให้ "เด็กทุกคนอยู่ดี มีสุข ปลอดภัย ในครอบครัว ชุมชน และสังคมแวดล้อมที่คุ้มครองดูแล” ที่คณะรัฐมนตรีได้เห็นชอบเมื่อ 1 สิงหาคม 2560 ที่ผ่านมา และการดำเนินงานคุ้มครองเด็กของประเทศไทยเป็นไปตามพระราชบัญญัติคุ้มครองเด็ก พ.ศ. 2546 ซึ่งเป็นกฎหมายหลักที่คุ้มครองเด็กทุกคน ที่อยู่ในประเทศไทย โดยไม่เลือกปฏิบัติและคำนึงถึงประโยชน์สูงสุดของเด็กที่จะได้รับการคุ้มครองให้อยู่รอด ปลอดภัย มีสุขภาพแข็งแรง สมบูรณ์ ได้รับการศึกษาและพัฒนาตามวัย ตลอดจนได้รับการปกป้องคุ้มครองจากอันตรายและ การถูกละเมิดและถูกแสวงประโยชน์
พลตำรวจเอก อดุลย์ กล่าวเพิ่มเติมว่า สำหรับวันที่ 20 กันยายน ปีนี้ เป็นวันเยาวชนแห่งชาติ นับเป็น โอกาสดีที่มีการตระหนักถึงเด็กและเยาวชนอีกกลุ่มหนึ่งในสังคมที่ขาดโอกาสและมีความเสี่ยงต่อความรุนแรง การถูกกระทำ ถูกทอดทิ้ง และถูกแสวงประโยชน์ ทาง กระทรวง พม. โดย ดย. ร่วมกับ สำนักงานกองทุนสนับสนุนการสร้างเสริมสุขภาพ (สสส.) กองทุนประชากรแห่งสหประชาชาติ (UNFPA) และศูนย์วิจัยและพัฒนาด้านเด็กและเยาวชน คณะครุศาสตร์ จุฬาลงกรณ์มหาวิทยาลัย จึงได้จัดกิจกรรม "เสียงเล็กๆ จากเด็กถูกเท” พาเด็กและเยาวชนให้หลุดพ้นภาวะเปราะบาง เพื่อรับฟังเสียงจากเด็กและเยาวชนกลุ่มที่มีภาวะเปราะบางในสังคม ซึ่งเป็นกลุ่มเด็กและเยาวชน ที่นโยบาย มาตรการ หรือแนวปฏิบัติต่างๆ ของภาครัฐยังมีข้อจำกัดในการช่วยเหลือ เป็นเสียงสะท้อนสู่สังคม ให้เห็นความสำคัญอย่างเร่งด่วน เพื่อร่วมกันหนุนเสริมเด็กและเยาวชนดังกล่าว ซึ่งสอดคล้องกับนโยบายและการดำเนินงานของกระทรวงพม. และนโยบายของรัฐบาลที่สนับสนุนและส่งเสริมให้เด็กและเยาวชนให้ได้รับการพัฒนาเต็มตามศักยภาพ มีคุณค่า และมีศักดิ์ศรี ความเป็นมนุษย์อย่างเท่าเทียมตลอดจนปกป้อง คุ้มครอง ประสานกับครอบครัวและชุมชน ฟื้นฟูเด็กและเยาวชนให้กลับสู่สังคมและครอบครัวได้อย่างปกติสุข

ที่มา : http://www.thaigov.go.th/news/contents/details/6756
