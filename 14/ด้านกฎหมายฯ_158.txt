รัฐบาลไทย-ข่าวทำเนียบรัฐบาล-ปลัดกระทรวงยุติธรรม เร่งรัดติดตามกรณีเจ้าหน้าที่ของรัฐเข้าไปมีส่วนเกี่ยวข้องกับการค้ามนุษย์

วันพุธที่ 19 กรกฎาคม 2560
ปลัดกระทรวงยุติธรรม เร่งรัดติดตามกรณีเจ้าหน้าที่ของรัฐเข้าไปมีส่วนเกี่ยวข้องกับการค้ามนุษย์
ปลัดกระทรวงยุติธรรม เร่งรัดติดตามกรณีเจ้าหน้าที่ของรัฐเข้าไปมีส่วนเกี่ยวข้องกับการค้ามนุษย์
เมื่อวันจันทร์ที่ ๑๗ กรกฎาคม ๒๕๖๐ เวลา ๐๙.๓๐ น.
ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
ในฐานะประธานคณะอนุกรรมการติดตามการดำเนินการทางวินัยและการดำเนินคดีกับเจ้าหน้าที่ของรัฐ
มิให้เกี่ยวข้องกับการค้ามนุษย์
เป็นประธานการประชุมคณะอนุกรรมการติดตามการดำเนินการทางวินัย
และการดำเนินคดีกับเจ้าหน้าที่รัฐมิให้เกี่ยวข้องกับการค้ามนุษย์ ครั้งที่ ๒/๒๕๖๐
โดยมีผู้แทนจากส่วนราชการที่เกี่ยวข้อง อาทิเช่น สำนักงานศาลยุติธรรม สำนักงานอัยการสูงสุด
สำนักงานตำรวจแห่งชาติ สำนักงานคณะกรรมการป้องกันและปราบปรามการฟอกเงิน
สำนักงานคณะกรรมการป้องกันและปราบปรามการทุจริตแห่งชาติ
สำนักงานคณะกรรมการป้องกันและปราบปรามการทุจริตในภาครัฐ เข้าร่วมฯ
เพื่อตรวจสอบ กลั่นกรอง และแสวงหาข้อเท็จจริงเบื้องต้น
รวมถึงติดตามการดำเนินคดีกับเจ้าหน้าที่ของรัฐมิให้เกี่ยวข้องกับการค้ามนุษย์
เพื่อรายงานเสนอคณะกรรมการป้องกันเจ้าหน้าที่ของรัฐมิให้เกี่ยวข้องกับการค้ามนุษย์พิจารณาต่อไป
ปลัดกระทรวงยุติธรรม กล่าวว่า การต่อต้านการค้ามนุษย์เป็นนโยบายสำคัญของรัฐบาล
ดังนั้นจึงต้องเร่งรัดดำเนินการทางกฎหมายกับผู้กระทำความผิด
โดยเฉพาะอย่างยิ่งผู้กระทำความผิดเป็นเจ้าหน้าที่รัฐที่มีส่วนไปเกี่ยวข้องกับการค้ามนุษย์ที่เกิดขึ้นในรูปแบบต่าง ๆ
ทั้งนี้ ที่ประชุมได้มีการติดตามผลการดำเนินการทางวินัย และทางอาญา
รวมทั้งมาตรการติดตามการฟอกเงินของเจ้าหน้าที่รัฐที่เข้ามามีส่วนเกี่ยวข้อง
โดยหลายคดีมีความคืบหน้าไปแล้ว และมีการเร่งรัดติดตามคดีการค้ามนุษย์
กรณีการค้าประเวณีของเด็กที่เกิดขึ้นในจังหวัดแม่ฮ่องสอนให้ทราบผลคดีโดยเร็ว
เนื่องจากเป็นคดีที่มีเจ้าหน้าที่รัฐเข้ามาส่วนเกี่ยวข้อง ทั้งฝ่ายจัดหาและฝ่ายซื้อบริการทางเพศกับเด็ก
ซึ่งเป็นผู้เสียหาย และจากคดีดังกล่าว คณะอนุกรรมการฯ ได้มีมติให้ดำเนินการทางวินัยกับเจ้าหน้าที่รัฐ
ที่ไปซื้อบริการทางเพศกับเด็กซึ่งเป็นผู้เสียหายจากการค้ามนุษย์ในทุกคดีอีกด้วย

ที่มา : http://www.thaigov.go.th/news/contents/details/5325
