รัฐบาลไทย-ข่าวทำเนียบรัฐบาล-มท.1 เป็นประธานเปิด “ตลาดประชารัฐ สร้างโอกาส สร้างอาชีพ สร้างรายได้” เน้นช่วยเหลือเศรษฐกิจฐานราก

วันอังคารที่ 5 ธันวาคม 2560
มท.1 เป็นประธานเปิด “ตลาดประชารัฐ สร้างโอกาส สร้างอาชีพ สร้างรายได้” เน้นช่วยเหลือเศรษฐกิจฐานราก
มท.1 เป็นประธานเปิด “ตลาดประชารัฐ สร้างโอกาส สร้างอาชีพ สร้างรายได้” เน้นช่วยเหลือเศรษฐกิจฐานราก
วันนี้ (5 ธ.ค.60) เวลา 10:30 น. ณ ตลาดคลองผดุงกรุงเกษม ข้างทำเนียบรัฐบาล พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีเปิด “ตลาดประชารัฐ สร้างโอกาส สร้างอาชีพ สร้างรายได้” โดยมี นายสุธี มากบุญ รัฐมนตรีช่วยว่าการกระทรวงมหาดไทย นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย เจ้าของตลาดทั้ง 9 ประเภท และประชาชนร่วมในพิธีเปิดเป็นจำนวนมาก โดยการจัดงานในครั้งนี้ กระทรวงมหาดไทย ร่วมกับกระทรวงพาณิชย์ กระทรวงวัฒนธรรม กระทรวงเกษตรและสหกรณ์ กระทรวงการคลัง กระทรวงอุตสาหกรรม กระทรวงคมนาคม กระทรวงสาธารณสุข ธนาคารเพื่อการเกษตรและสหกรณ์การเกษตร บริษัท ประชารัฐรักสามัคคีวิสาหกิจเพื่อสังคม (ประเทศไทย) จำกัด และหน่วยงานภาคีเครือข่ายที่เกี่ยวข้องร่วมกันจัดขึ้น
พลเอก อนุพงษ์ฯ กล่าวว่า โครงการตลาดประชารัฐ เป็นโครงการที่รัฐบาล ภายใต้การนำของนายกรัฐมนตรี พลเอก ประยุทธ์ จันทร์โอชา ได้ให้ความสำคัญกับการพัฒนาประเทศตามกรอบยุทธศาสตร์ชาติ 20  ปี ซึ่งกำหนดวิสัยทัศน์ให้ประเทศไทยมีความมั่นคง มั่งคั่ง ยั่งยืน เป็นประเทศพัฒนาแล้ว ก้าวเข้าสู่ประเทศไทย 4.0 ด้วยการพัฒนาตามหลักปรัชญาของเศรษฐกิจพอเพียง โดยได้กำหนดเป็นยุทธศาสตร์การสร้างความเป็นธรรม ลดความเหลื่อมล้ำในสังคม สร้างโอกาสให้ทุกคนในสังคมสามารถเข้าถึงทรัพยากร แหล่งทุนในการประกอบอาชีพ โดยมอบหมายให้กระทรวงมหาดไทย เป็นหน่วยงานหลักภายใต้ความร่วมมือของหน่วยงานภาคีเครือข่าย ดำเนินโครงการตลาดประชารัฐมุ่งเน้นช่วยเหลือเกษตรกร ผู้มีรายได้น้อย ผู้ประกอบการที่ไม่มีสถานที่ค้าขาย ซึ่งจากการเปิดรับลงทะเบียนผู้ประกอบการที่ผ่านมา ณ ศูนย์ดำรงธรรมทั่วประเทศพบว่า มีประชาชนมาลงทะเบียนกว่า 1.2 แสนราย โดยผู้รับผิดชอบทุกฝ่าย ทั้งพัฒนากร เจ้าหน้าที่ศูนย์ดำรงธรรม และทุกหน่วยงานดำเนินการเป็นไปด้วยความเรียบร้อย
พลเอก อนุพงษ์ฯ กล่าวเพิ่มเติมว่า การจัดงาน “ตลาดประชารัฐ สร้างโอกาส สร้างอาชีพ สร้างรายได้” ในครั้งนี้ เป็นตัวอย่างของการนำความสำเร็จตลอด 3 ปีที่ผ่านมาของตลาดคลองผดุงกรุงเกษมไปสู่การปฏิบัติในตลาดประชารัฐในภูมิภาครวมกว่า 6,520 ตลาด ใน 9 ประเภท ตามนโยบายของนายกรัฐมนตรี สะท้อนถึงความสำเร็จของการดำเนินโครงการในรูปแบบ “ประชารัฐ” ที่เกิดจากการร่วมมือของทุกหน่วยงานในการสร้างพื้นที่ให้ผู้ซื้อและผู้ขายมาพบกันอย่างเป็นธรรมชาติ โดยรุกเข้าไปหาผู้ซื้อ ช่วยให้เกิดการลดต้นทุนทางการตลาดอย่างเหมาะสม และยกระดับสินค้าทุกประเภทให้มีคุณภาพมาตรฐานที่ปลอดภัยสอดคล้องกับความต้องการของผู้บริโภค ซึ่งการเปิดตลาดประชารัฐในวันนี้ จะเป็นจุดเริ่มต้นของการส่งเสริมและสร้างการรับรู้แก่ประชาชนให้เข้ามาซื้อสินค้าที่เข้าร่วมโครงการตลาดประชารัฐ อันจะนำมาซึ่งการเพิ่มรายได้ให้กับผู้ประกอบการรายใหม่และกระตุ้นเศรษฐกิจในระดับฐานรากให้มีการขับเคลื่อนต่อไป  โดยในระยะต่อไปจะมีการพัฒนาความสะอาด ความปลอดภัย คุณภาพ และราคา รวมทั้งการเพิ่มผู้ประกอบการรายใหม่ โดยผู้ผลิตและผู้รวมสินค้าจากผู้ผลิต
ในโอกาสนี้ กระทรวงมหาดไทย ขอเชิญชวนพี่น้องประชาชนร่วมจับจ่ายใช้สอย เลือกซื้อสินค้าจากผู้ประกอบการตลาดประชารัฐทั้ง 9 ประเภทได้ในงาน “ตลาดประชารัฐ สร้างโอกาส สร้างอาชีพ สร้างรายได้” ระหว่างวันที่ 5-7 ธันวาคม 2560 ตั้งแต่เวลา 10:00-19:00 น. ณ ตลาดคลองผดุงกรุงเกษม ข้างทำเนียบรัฐบาล รวมทั้งอุดหนุนสินค้าผู้ประกอบการตลาดประชารัฐทั้วประเทศ ตั้งแต่บัดนี้เป็นต้นไป.
ครั้งที่ 189/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8547
