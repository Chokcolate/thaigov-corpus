รัฐบาลไทย-ข่าวทำเนียบรัฐบาล-รมว.พม. รับข้อเสนอของคณะผู้แทนสมาคมสภาผู้สูงอายุแห่งประเทศไทยฯ พร้อมหารือร่วมกันถึงแนวทางการขับเคลื่อนงานด้านผู้สูงอายุในภาพรวม

วันอังคารที่ 3 ตุลาคม 2560
รมว.พม. รับข้อเสนอของคณะผู้แทนสมาคมสภาผู้สูงอายุแห่งประเทศไทยฯ พร้อมหารือร่วมกันถึงแนวทางการขับเคลื่อนงานด้านผู้สูงอายุในภาพรวม
รมว.พม. รับข้อเสนอของคณะผู้แทนสมาคมสภาผู้สูงอายุแห่งประเทศไทยฯ พร้อมหารือร่วมกันถึงแนวทางการขับเคลื่อนงานด้านผู้สูงอายุในภาพรวม
วันที่ 2 ต.ค. 60 เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ให้การต้อนรับนายแพทย์วิชัย โชควิวัฒน ประธานกรรมการบริหารสมาคมสภาผู้สูงอายุแห่งประเทศไทยในพระบรมราชูปถัมภ์ สมเด็จพระศรีนครินทรา บรมราชชนนี พร้อมคณะ ซึ่งเข้าพบเนื่องในโอกาสวันผู้สูงอายุสากล และร่วมหารือถึงแนวทางการขับเคลื่อนงานด้านผู้สูงอายุ ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า เนื่องด้วยองค์การสหประชาชาติกำหนดให้ทุกวันที่ 1 ตุลาคมของทุกปี เป็น ”วันผู้สูงอายุสากล” เพื่อแสดงให้เห็นถึงคุณค่าของผู้สูงอายุในสังคม ซึ่งในโอกาสนี้ สมาคมสภาผู้สูงอายุ แห่งประเทศไทยในพระบรมราชูปถัมภ์สมเด็จพระศรีนครินทราบรมราชชนนี ได้เดินทางมายังกระทรวงการพัฒนาสังคมและความมั่นคงของมนุษย์ (พม.) ในฐานะหน่วยงานหลักของรัฐบาลที่ดำเนินการขับเคลื่อนงานด้านผู้สูงของประเทศไทย เพื่อยื่นข้อเสนอต่างๆ ไปยังรัฐบาล และหารือเกี่ยวกับข้อเสนอดังกล่าว ทั้งนี้ ทางสมาคมสภาผู้สูงอายุแห่งประเทศไทยฯ ได้แสดงความขอบคุณรัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี ที่ได้ดำเนินการขับเคลื่อนนโยบายสนับสนุนคุณภาพชีวิตผู้สูงอายุในหลายเรื่อง อาทิ 1) นโยบายขยายการจ้างงานของผู้สูงอายุ ซึ่งเป็นการแก้ไขปัญหาที่ตรงจุด ทำให้ผู้สูงอายุมีคุณค่าและสามารถพึ่งตนเองได้มากขึ้น เป็นภาระต่อครอบครัวและสังคมน้อยลง ซึ่งสอดคล้องกับนโยบาย Active Aging ของสหประชาชาติ 2) นโยบายเพิ่มสวัสดิการแก่ผู้สูงอายุที่ยากลำบาก โดยจัดเก็บค่าธรรมเนียม จากภาษีบาปปีละ 4 พันล้านบาท และนโยบายจูงใจผู้สูงอายุที่มีฐานะดีให้บริจาคเบี้ยยังชีพ แก่ผู้สูงอายุที่ยากลำบาก ซึ่งเป็นการเพิ่มตาข่ายนิรภัยสังคมให้แก่ผู้สูงอายุที่มีสัดส่วนยากจนถึงร้อยละ 34.3 3) การเพิ่มงบประมาณประจำปีในการสนับสนุนการดูแลผู้สูงอายุที่ติดบ้าน ติดเตียง
พลตำรวจเอก อดุลย์ กล่าวต่อไปว่า งบประมาณดังกล่าวนอกจากเป็นการช่วยให้ผู้สูงอายุติดบ้าน ติดเตียง ร้อยละประมาณ 10 - 15 ได้รับการดูแลแล้ว ยังสามารถเกิดการจ้างงานในชนบทได้ประมาณ 10,000 - 15,000 คน ซึ่งนโยบายดังกล่าวยังมีปัญหาอุปสรรคจากระเบียบปฏิบัติของบางหน่วยงาน ซึ่งทางสมาคมสภาผู้สูงอายุแห่ง ประเทศไทยฯ จึงได้เสนอให้ทางรัฐบาลเร่งรัดให้มีการแก้ไขระเบียบและวิธีการปฏิบัติด้านงบประมาณ เพื่อให้ผู้สูงอายุ ติดบ้าน ติดเตียงได้รับการบรรเทาความเดือดร้อนโดยเร็ว และเพิ่มการจ้างงานในชนบทได้อย่างทั่วถึง นอกจากนี้ ยังได้เสนอให้ประเทศไทยเป็นเจ้าภาพการจัดประชุมสมัชชาผู้สูงอายุโลกครั้งที่ 3 ในปี 2565 เนื่องจากประเทศไทย มีความพร้อมในการเป็นเจ้าภาพ ซึ่งเป็นการส่งผลดีต่อเศรษฐกิจและการท่องเที่ยวของประเทศ
"ทั้งนี้ จากข้อเสนอดังกล่าวกระทรวง พม. จะได้พิจารณาเพื่อนำไปปรับใช้ในการขับเคลื่อนงานด้านผู้สูงอายุในภาพรวมของประเทศ โดยเน้นการขับเคลื่อนงานด้วยการบูรณาการความร่วมมือกับหน่วยงานทุกภาคส่วนที่เกี่ยวข้อง เพื่อรองรับสังคมผู้สูงอายุอย่างมคุณภาพต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7149
