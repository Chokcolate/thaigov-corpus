รัฐบาลไทย-ข่าวทำเนียบรัฐบาล-"รมช.ลักษณ์" ลงพื้นที่ตรวจราชการและพบปะเกษตรกร ณ ฟาร์มโคขุน ต.คลองกระจง อ.สวรรคโลก จ.สุโขทัย

วันอังคารที่ 26 ธันวาคม 2560
"รมช.ลักษณ์" ลงพื้นที่ตรวจราชการและพบปะเกษตรกร ณ ฟาร์มโคขุน ต.คลองกระจง อ.สวรรคโลก จ.สุโขทัย
"รมช.ลักษณ์" ลงพื้นที่ตรวจราชการและพบปะเกษตรกร ณ ฟาร์มโคขุน ต.คลองกระจง อ.สวรรคโลก จ.สุโขทัย พร้อมมองหาโอกาสในการพัฒนาการเลี้ยงโคเนื้อ-โคขุนของเกษตรกร
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจราชการและพบปะเกษตรกร ณ ฟาร์มโคขุน ต.คลองกระจง อ.สวรรคโลก จ.สุโขทัย ซึ่งเป็นฟาร์มที่ดำเนินการตามแผนงานของกรมปศุสัตว์ ที่ขับเคลื่อนตามทิศทางการพัฒนาภาคเหนือ ประเด็นการพัฒนายกระดับเป็นฐานการผลิตเกษตรอินทรีย์และเกษตรปลอดภัยเชื่อมโยงอุตสาหกรรมเกษตรแปรรูปที่สร้างมูลค่าเพิ่มสูง ทั้งนี้ จังหวัดสุโขทัยมีปริมาณการผลิตโคเนื้อมากเป็นอันดับ 2 ของประเทศ มีเกษตรกรผู้เลี้ยงสัตว์ประมาณ 35,000 ครัวเรือน ส่วนใหญ่เป็นเกษตรกรรายย่อยเลี้ยงสัตว์เป็นอาชีพเสริม โดยมีเกษตรกรผู้เลี้ยงโคเนื้อที่ขึ้นทะเบียนกรมปศุสัตว์ ประมาณ 5,724 ครัวเรือน จำนวนโคเนื้อรวม 63,422 ตัว สามารถแยกการเลี้ยงเป็น 2 รูปแบบใหญ่ ๆ คือ การเลี้ยงโคผลิตลูก หรือโคต้นน้ำ และการเลี้ยงโคขุน-โคมัน หรือโคกลางน้ำ ซึ่งโครงการส่งเสริมในจังหวัดสุโขทัย ได้แก่ โครงการปรับเปลี่ยนพื้นที่ไม่เหมาะสม เพื่อส่งเสริมการเลี้ยงโค โครงการฟาร์มโคเนื้อสร้างอาชีพ ระยะที่ 2 โครงการส่งเสริมการเกษตรแบบแปลงใหญ่ ด้านโคเนื้อ ซึ่งทั้ง 3 โครงการมีวัตถุประสงค์เพื่อส่งเสริมการเลี้ยง เพิ่มปริมาณการผลิตโคเนื้อในจังหวัด รวมทั้งเพื่อเพิ่มประสิทธิภาพการเลี้ยงโค เพื่อผลิตโคเนื้อที่มีสายพันธุ์และคุณภาพซากดี รวมทั้งลดต้นทุนการผลิตให้สามารถแข่งขันด้านราคากับโคเนื้อจากต่างประเทศได้
ทั้งนี้ โอกาสการพัฒนาพบว่ายังมีความต้องการโคเนื้อ-โคขุน อีกมาก หากสามารถสร้างกลุ่มผู้เลี้ยงแม่โครุ่นเพศผู้สายพันธุ์ดี ป้อนให้กลุ่มผู้เลี้ยงโคขุน เพื่อผลิตโคเนื้อที่มีคุณภาพซากดีเทียบเท่าเนื้อโคที่นำเข้าจากต่างประเทศ ลดปริมาณการนำเข้าเนื้อโคจากต่างประเทศ จะทำให้เกษตรกรผู้เลี้ยงโคมีความมั่นคงในอาชีพ อีกทั้งการสร้างศูนย์ผลิตอาหารหยาบสำหรับเลี้ยงโค เพื่อผลิตอาหารหยาบคุณภาพดีมีปริมาณที่เพียงพอต่อการเลี้ยงโคตลอดปี จะสามารถช่วยเกษตรกรลดต้นทุนการผลิต สามารถแข่งขันกับโคจากต่างประเทศเทศได้ นอกจากนี้ ยังมีโอกาสในการพัฒนาส่งเสริมการรวมกลุ่มผู้เลี้ยงโคเนื้อ-โคขุน ปรับระบบการเลี้ยง ผลิตโคที่มีสายพันธุ์ดี คุณภาพซากดี เพื่อเพิ่มมูลค่า มีระบบการตรวจสอบย้อนกลับ รวมทั้งสร้างระบบการตลาด มีข้อตกลงซื้อขายล่วงหน้า
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9010
