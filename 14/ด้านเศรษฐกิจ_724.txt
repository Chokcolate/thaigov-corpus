รัฐบาลไทย-ข่าวทำเนียบรัฐบาล-บตท. ขยายช่องทางช่วยคนมีบ้าน

วันจันทร์ที่ 26 มิถุนายน 2560
บตท. ขยายช่องทางช่วยคนมีบ้าน
บตท. สนองนโยบายรัฐ  ช่วยคนรายได้น้อยมีบ้านเป็นของตัวเอง กฎหมายผ่านฉลุย เพิ่มช่อง “รับซื้อสินเชื่อบ้านผ่าน เช่าซื้อ – เช่าลิสซิ่ง”
นางวสุกานต์ วิศาลสวัสดิ์  กรรมการและผู้จัดการ บรรษัทตลาดรองสินเชื่อที่อยู่อาศัย (บตท.) รัฐวิสาหกิจ สังกัดกระทรวงการคลัง เปิดเผยว่า  "การประชุมสภานิติบัญญัติแห่งชาติได้ลงมติเห็นชอบร่างพระราชบัญญัติแก้ไขเพิ่มเติมพระราชกำหนดบรรษัทตลาดรองสินเชื่อที่อยู่อาศัย พ.ศ.2540 พ.ศ. .... ซึ่งพระราชบัญญัติดังกล่าวเป็นการเตรียมพร้อมเพื่อรองรับการพัฒนาของตลาดอสังหาริมทรัพย์ที่จะต้องตอบสนองต่อวิถีการดำเนินชีวิตหรือ Lifestyle และการพัฒนาของเครื่องมือทางการเงินที่เปลี่ยนไป เพื่อเป็นทางเลือกให้มีแหล่งเงินทุน ช่วยให้ประชาชนมีที่อยู่อาศัยและช่วยให้เศรษฐกิจมีการขยายตัวต่อเนื่อง
สำหรับสาระสำคัญของการแก้ไขเพิ่มเติมกฎหมายฉบับนี้ คือการขยายขอบเขตการทำธุรกรรมจากเดิมที่ บรรษัทตลาดรองสินเชื่อที่อยู่อาศัยสามารถซื้อกองสินเชื่อที่อยู่อาศัยจากผู้ขายสินเชื่อ 2 กลุ่มคือ สถาบันการเงิน และ ผู้ประกอบธุรกิจอสังหาริมทรัพย์ โดยเพิ่มให้สามารถซื้อกองสินเชื่อจากผู้ประกอบธุรกิจที่ให้สินเชื่อโดยการรับจำนองอสังหาริมทรัพย์ ให้เช่าซื้อ หรือ ให้เช่าแบบลิสซิ่งได้ โดยบรรษัทตลาดรองสินเชื่อที่อยู่อาศัยจะนำกองสินเชื่อเหล่านี้มาหนุนหลังและออกหลักทรัพย์เพื่อระดมทุนจากตลาดทุนและส่งต่อไปสู่ตลาดเงิน โดยประโยชน์จากการแก้ไขเพิ่มเติมกฎหมายดังกล่าวมีดังนี้
1. ช่วยเสริมสภาพคล่องให้กับภาคธุรกิจอสังหาริมทรัพย์ ผู้ประกอบธุรกิจ มีทางเลือกในการเข้าถึงแหล่งเงินทุนได้มากขึ้น
2. พัฒนาตลาดผลิตภัณฑ์สินเชื่อที่อยู่อาศัย ให้มีหลายรูปแบบ เป็นการเพิ่มทางเลือกให้กับประชาชนที่มีรายได้น้อยสามารถเข้าถึงแหล่งเงินทุนได้ สามารถมีบ้านเป็นของตัวเองได้มากขึ้น สอดคล้องกับยุทธศาสตร์ของประเทศ ในเรื่องการพัฒนาคุณภาพชีวิตและความเป็นอยู่ของประชาชนให้ดียิ่งขึ้น
3. พัฒนาตลาดทุนให้มีผลิตภัณฑ์ทางการเงินใหม่ๆ ที่สามารถลดความเสี่ยงให้กับนักลงทุน เพื่อให้เป็นทางเลือกกว้างขวางมากยิ่งขึ้น
4. ช่วยให้เศรษฐกิจเติบโตอย่างยั่งยืนผ่านการขยายตัวของภาคอสังหาริมทรัพย์
โดย บตท. เชื่อมั่นว่าการขยายขอบเขตการทำธุรกรรม  จะสามารถรองรับแนวโน้มการเปลี่ยนแปลงที่จะเกิดขึ้น  และที่สำคัญช่วยประชาชนให้มีคุณภาพชีวิตด้านที่อยู่อาศัยที่ดีขึ้น  ทำให้เกิดความมั่นคงด้านที่อยู่อาศัย  รวมทั้งช่วยพัฒนาภาคอสังหาริมทรัพย์ และตลาดทุนตามพันธกิจของ บตท. และส่งผลต่อการขยายตัวของระบบเศรษฐกิจ"
สื่อมวลชนต้องการข้อมูลเพิ่มเติม กรุณาติดต่อ
• ฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) – โทร. 02-018-3666 ต่อ 3627 หรือ E-mail : chidkwan_h@smc.or.th

ที่มา : http://www.thaigov.go.th/news/contents/details/4771
