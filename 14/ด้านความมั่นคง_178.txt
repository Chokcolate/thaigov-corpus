รัฐบาลไทย-ข่าวทำเนียบรัฐบาล-บิ๊กบี้ ‘ย้ำ’ แนวปฏิบัติ พ.ร.ก. แรงงานต่างด้าว รอรัฐบาลประกาศมาตรการผ่อนผัน

วันจันทร์ที่ 3 กรกฎาคม 2560
บิ๊กบี้ ‘ย้ำ’ แนวปฏิบัติ พ.ร.ก. แรงงานต่างด้าว รอรัฐบาลประกาศมาตรการผ่อนผัน
รัฐมนตรีว่าการกระทรวงแรงงาน เน้นย้ำให้นายจ้างติดตามมาตรการบังคับใช้เกี่ยวกับบทลงโทษพระราชกำหนดการบริหารจัดการการทำงานของคนต่างด้าว พ.ศ. 2560ซึ่งรัฐบาลจะมีมาตรการผ่อนผันเพื่อบรรเทาความเดือดร้อนในเร็วๆ นี้
พลเอก ศิริชัย ดิษฐกุล รัฐมนตรีว่าการกระทรวงแรงงาน กล่าวภายหลังการเข้าร่วมประชุมคณะกรรมการนโยบายการจัดการปัญหาแรงงานต่างด้าวและการค้ามนุษย์ด้านแรงงาน (กนร.) ครั้งที่ 2/2560 โดยมี พลเอก ประวิตร วงษ์สุวรรณ รองนายกรัฐมนตรี เป็นประธานการประชุม ณ ห้องประชุม ศ.นิคม จันทรวิทุร ชั้น 5 อาคารกระทรวงแรงงาน วันนี้ (3 ก.ค. 60) โดย รมว.แรงงาน กล่าวว่า ตามที่ประกาศใช้พระราชกำหนดการบริหารจัดการการทำงานของคนต่างด้าว พ.ศ. 2560 เพื่อให้สามารถบริหารจัดการและแก้ไขปัญหาแรงงานต่างด้าวได้ทั้งระบบ อันเป็นการสร้างความมั่นคงด้านแรงงาน เศรษฐกิจและสังคมของประเทศ เป็นกลไกในการจัดระเบียบการทำงานของคนต่างด้าว ให้เป็นไปตามมาตรฐานสากล จากการบังคับใช้กฎหมายดังกล่าวที่มีบทลงโทษปรับ 400,000 - 800,000 บาท ต่อการจ้างแรงงานต่างด้าว 1 คน ถือว่าเป็นโทษปรับที่สูงมาก เจตนารมณ์ของกฎหมายมีขึ้นเพื่อให้นายจ้างตระหนักถึงการจ้างงานด้วยความถูกต้อง ซึ่งกระทรวงแรงงานทราบว่าการจ้างแรงงานต่างด้าวเป็นสิ่งจำเป็น แต่จะทำอย่างไรถึงจะนำแรงงานต่างด้าวเข้ามาทำงานอย่างถูกกฎหมาย
“เพื่อบรรเทาปัญหาที่เกิดจาก พ.ร.ก. ดังกล่าว กระทรวงแรงงานได้กำหนดขั้นตอนแนวปฏิบัติสำหรับนายจ้างที่จ้างแรงงานผิดกฎหมายให้ดำเนินการให้ถูกต้อง โดยขอให้รอรัฐบาลจะประกาศใช้มาตรการเพื่อชะลอการบังคับใช้ พ.ร.ก. ดังกล่าวในลักษณะใด มาตราใด หลังจากนั้นกระทรวงแรงงานจะเรียนให้ทราบอีกครั้งหนึ่งทันที” รมว.แรงงาน กล่าวในท้ายที่สุด
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ
3 กรกฎาคม 2560

ที่มา : http://www.thaigov.go.th/news/contents/details/4976
