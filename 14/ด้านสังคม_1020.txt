รัฐบาลไทย-ข่าวทำเนียบรัฐบาล-พม. เปิดตัวการเข้าร่วมโครงการโรงเรียนเพียงหลวง ในทูลกระหม่อมหญิงอุบลรัตนราชกัญญา สิริวัฒนาพรรณวดี ครบตามเป้าหมาย 18 จังหวัด ในถิ่นทุรกันดาร

วันศุกร์ที่ 22 ธันวาคม 2560
พม. เปิดตัวการเข้าร่วมโครงการโรงเรียนเพียงหลวง ในทูลกระหม่อมหญิงอุบลรัตนราชกัญญา สิริวัฒนาพรรณวดี ครบตามเป้าหมาย 18 จังหวัด ในถิ่นทุรกันดาร
พม. เปิดตัวการเข้าร่วมโครงการโรงเรียนเพียงหลวง ในทูลกระหม่อมหญิงอุบลรัตนราชกัญญา สิริวัฒนาพรรณวดี ครบตามเป้าหมาย 18 จังหวัด ในถิ่นทุรกันดาร
เมื่อวันที่ 21 ธ.ค.60 เวลา 11.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดตัวเข้าร่วมโครงการโรงเรียนเพียงหลวง ในทูลกระหม่อมหญิงอุบลรัตนราชกัญญา สิริวัฒนาพรรณวดี เพื่อสานต่อพระดำริของทูลกระหม่อมหญิงอุบลรัตนราชกัญญา สิริวัฒนาพรรณวดี ในการพัฒนาเด็ก ครอบครัว และชุมชนในถิ่นทุรกันดาร ให้มีคุณภาพการศึกษาและคุณภาพชีวิตชีวิตที่ดีขึ้น บนพื้นฐานตามหลักปรัชญาของเศรษฐกิจพอเพียง รวมถึงเผยแพร่พระกรณียกิจโครงการโรงเรียนเพียงหลวง ให้ทุกภาคส่วนในสังคมได้เข้าไปให้การสนับสนุนบูรณาการทำงานร่วมกันอย่างเป็นรูปธรรมและยั่งยืน ณ โรงเรียนเพียงหลวง 16 ตำบลตับเต่า อำเภอเทิง จังหวัดเชียงราย
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) ได้น้อมนำพระดำริ ของทูลกระหม่อมหญิงอุบลรัตนราชกัญญา สิริวัฒนาพรรณวดี มาพัฒนาคุณภาพชีวิตเด็ก ครอบครัว และชุมชน ผ่านโครงการโรงเรียนเพียงหลวง ตั้งแต่ปี 2553 ในพื้นที่ตามแนวชายแดนประเทศเพื่อนบ้าน โดยมุ่งผลสัมฤทธิ์ให้เด็กและครอบครัว เข้าถึงสิทธิสวัสดิการพื้นฐานและพัฒนาศักยภาพอย่างรอบด้านเพื่อคุณภาพชีวิตที่ดีขึ้น รวมทั้งมีภาคีเครือข่ายที่เพิ่มขึ้น ทั้งระดับบุคคล กลุ่ม องค์กร ในการพัฒนาทุนมนุษย์เพื่อสร้างพลังแห่งการให้และแบ่งปัน อีกทั้ง ได้ร่วมบูรณาการทำงานกับมูลนิธิมิราเคิลออฟไลฟ์ฯ กระทรวงศึกษาธิการ กระทรวงมหาดไทย กระทรวงเกษตร และสหกรณ์ กระทรวงทรัพยากรธรรมชาติและสิ่งแวดล้อม กระทรวงสาธารณสุข องค์กรปกครองส่วนท้องถิ่น สำนักงานตำรวจแห่งชาติ สำนักงานคณะกรรมการการศึกษาขั้นพื้นฐาน สำนักงานส่งเสริมการศึกษานอกระบบ และการศึกษาตามอัธยาศัย สำนักงานคณะกรรมการการอุดมศึกษา กรมกิจการเด็กและเยาวชน (ดย.) กรมกิจการผู้สูงอายุ (ผส.) กรมกิจการสตรีและสถาบันครอบครัว (สค.) กรมส่งเสริมและพัฒนาคุณภาพชีวิตคนพิการ (พก.) และภาคีเครือข่ายทุกภาคส่วน เพื่อให้บรรลุตามเอกลักษณ์ของโรงเรียนเพียงหลวง ที่ว่า "ศูนย์การเรียนรู้ เชิดชูเศรษฐกิจพอเพียง พร้อมเพรียงภาคีเครือข่าย” โดยมีเป้าหมายดำเนินการ 18 จังหวัด ได้แก่ ภาคเหนือ 4 จังหวัด ได้แก่ จังหวัดเชียงใหม่ น่าน แม่ฮ่องสอน และเชียงราย ภาคกลาง 3 จังหวัด ได้แก่ จังหวัดกาญจนบุรี สระแก้ว และตราด ภาคใต้ 3 จังหวัด ได้แก่ จังหวัดสตูล ชุมพร และระนอง ภาคตะวันออกเฉียงเหนือ 8 จังหวัด ได้แก่ จังหวัดบุรีรัมย์ สุรินทร์ อำนาจเจริญ นครพนม อุบลราชธานี ศรีสะเกษ เลย และหนองคาย
สำหรับการเปิดตัวเข้าร่วมโครงการโรงเรียนเพียงหลวงของจังหวัดเชียงรายเป็นจังหวัดสุดท้าย ตามเป้าหมายที่กำหนดไว้ สำหรับกิจกรรมในวันนี้ ประกอบด้วย การมอบธงประจำโรงเรียน มอบทุนการศึกษาให้แก่นักเรียน จำนวน 20 ทุน มอบเงินรวมกลุ่มประกอบอาชีพ จำนวน 3 กลุ่ม มอบอุปกรณ์กีฬา มอบถุงยังชีพพระราชทาน จำนวน 500 ชุด และการมอบผ้าห่ม 2,000 ผืน รวมถึงความร่วมแรงร่วมใจจัดนิทรรศการ ให้ความรู้กับประชาชน และการตรวจสุขภาพฟรี
"กระทรวง พม. ตระหนักถึงความสำคัญในการเสริมสร้างและพัฒนาคนตลอดช่วงชีวิต ซึ่งการแก้ไขปัญหาสังคมที่หลากหลาย มีความสลับซับซ้อน ให้เกิดสังคมอยู่เย็นเป็นสุข ต้องอาศัยความร่วมมือจากทุกภาคส่วน การพัฒนาเด็ก ครอบครัว และชุมชน ให้มีความเข้มแข็ง ถือได้ว่าเป็นการบ่มเพาะเมล็ดพันธุ์เล็กๆ ให้เติบโตอย่างมีคุณภาพ เพื่อการพัฒนาสังคม เกิดสังคมแห่งสันติสุข เอื้ออาทรน่าอยู่ และยั่งยืนต่อไป” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/8932
