รัฐบาลไทย-ข่าวทำเนียบรัฐบาล-สนธิรัตน์ฯ ดัน 200 ล้านพัฒนา 100 ตลาด สร้างอีกกลไกขับเคลื่อนเศรษฐกิจฐานราก

วันจันทร์ที่ 15 พฤษภาคม 2560
สนธิรัตน์ฯ ดัน 200 ล้านพัฒนา 100 ตลาด สร้างอีกกลไกขับเคลื่อนเศรษฐกิจฐานราก
มือเศรษฐกิจฐานรากรัฐบาล มุ่งสร้าง สนับสนุน ส่งเสริม พัฒนา ตลาดกว่า 100 แห่ง ทั่วประเทศ เปิดพื้นที่ให้ประชาชนค้าขายสร้างรายได้ สร้างชีวิตความเป็นอยู่ที่ดี เพื่อสร้างความเข้มแข็งให้ระบบเศรษฐกิจฐานรากของประเทศ
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยภายหลังการมอบนโยบายให้คณะทำงานด้านตลาดที่มีนายวิชัย โภชนกิจ รองปลัดกระทรวงพาณิชย์เป็นประธาน ว่า ได้ให้กรอบในการพิจารณาการสร้างและพัฒนาตลาดใหม่ เช่น ตลาดแม็กเน็ต การสนับสนุน ส่งเสริมตลาดเดิมที่มีอยู่แล้ว เช่น ตลาดกลาง ตลาดต้องชม หรือตลาดชุมชน ให้สอดคล้องกับนโยบายการขับเคลื่อนเศรษฐกิจฐานรากของรัฐบาล ที่มุ่งเน้นการสร้างและพัฒนาตลาดในรูปแบบต่างๆ ดังกล่าว ซึ่งเป็นการขยายพื้นที่เพื่อสร้างโอกาสให้กับประชาชนทั่วไป กลุ่มเกษตรกร กลุ่มวิสาหกิจชุมชน กลุ่มผู้ประกอบการ SME เข้าถึงแหล่งจำหน่ายสินค้าให้มากขึ้น
“ปัจจุบันนี้มีนักท่องเที่ยวเดินทางมาประเทศไทยกว่าปีละ 25 ล้านคน ซึ่งกระจายเดินทางไปท่องเที่ยวในทุกภูมิภาคของประเทศ และเมื่อประกอบกับนักท่องเที่ยวชาวไทยเองที่เดินทางไปในพื้นที่ต่างๆ ตลอดทั้งปี และจุดหมายหนึ่ง คือ ตลาดทุกรูปแบบ เป็นจุดหมายปลายทางที่สำคัญของนักท่องเที่ยวที่จะไปจับจ่ายใช้สอย และหากว่าเปิดพื้นที่ให้ประชาชนทุกกลุ่มได้เข้าถึงแหล่งจำหน่ายสินค้า ก็จะเป็นการสร้างเสริมอาชีพ สร้างรายได้ให้กับประชาชนในระดับฐานรากให้มีชีวิตความเป็นอยู่ที่ดีขึ้นได้” นายสนธิรัตน์ฯ กล่าว
รัฐมนตรีช่วยว่าการกระทรวงพาณิชย์ เปิดเผยด้วยว่า ขณะนี้กระทรวงพาณิชย์ได้รับการสนับสนุนงบประมาณกลางปี กว่า 200 ล้านบาท เพื่อเป้าหมายในการพัฒนา สนับสนุน ส่งเสริมตลาดต่างๆ ทั่วประเทศกว่า 100 แห่ง ทั้งที่มีอยู่แล้วและที่จะสร้างใหม่ โดยมุ่งเน้นพื้นที่ยุทธศาสตร์สำคัญที่มีนักท่องเที่ยวจำนวนมาก เช่น เชียงใหม่ เชียงราย อุดรธานี นครราชสีมา พัทยา จันทบุรี อยุธยา ภูเก็ต หาดใหญ่ และ กรุงเทพฯ และพื้นที่ๆ มีความสำคัญทางด้านประวัติศาสตร์ และวัฒนธรรม เช่น สุโขทัย พระธาตุลำพูน พระธาตุนครศรีธรรมราช และพื้นที่อื่นๆ
นายสนธิรัตน์ฯ กล่าวด้วยว่า หากเราสามารถผลักดันตลาดตามแนวคิดดังกล่าวให้ครอบคลุมทุกพื้นที่ท่องเที่ยวทั้งทางธรรมชาติ ทางโบราณสถาน และทางวัฒนธรรมได้ ก็จะเป็นอีกแรงดึงดูดให้นักท่องเที่ยวได้มีพื้นที่จับจ่ายใช้สอยได้มากขึ้น ประชาชนในทุกพื้นที่จะมีโอกาสค้าขายได้มากขึ้น ก็จะเป็นอีกกลไกหนึ่งที่สามารถพัฒนาไปสู่การสร้างความเข้มแข็งให้กับระบบเศรษฐกิจในระดับฐานรากของประเทศได้

ที่มา : http://www.thaigov.go.th/news/contents/details/3730
