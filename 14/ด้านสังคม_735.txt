รัฐบาลไทย-ข่าวทำเนียบรัฐบาล-รมว.พม. ลงพื้นที่เยี่ยมเยียนและให้การช่วยเหลือประชาชนกลุ่มเป้าหมายของกระทรวง พม. โดยเฉพาะเด็ก เยาวชน และผู้สูงอายุ ที่จังหวัดอุบลราชธานี และมุกดาหาร

วันศุกร์ที่ 6 ตุลาคม 2560
รมว.พม. ลงพื้นที่เยี่ยมเยียนและให้การช่วยเหลือประชาชนกลุ่มเป้าหมายของกระทรวง พม. โดยเฉพาะเด็ก เยาวชน และผู้สูงอายุ ที่จังหวัดอุบลราชธานี และมุกดาหาร
รมว.พม. ลงพื้นที่เยี่ยมเยียนและให้การช่วยเหลือประชาชนกลุ่มเป้าหมายของกระทรวง พม. โดยเฉพาะเด็ก เยาวชน และผู้สูงอายุ ที่จังหวัดอุบลราชธานี และมุกดาหาร
วันนี้ (6 ต.ค.60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. เดินทางลงพื้นที่เยี่ยมเยียนและให้การช่วยเหลือประชาชนกลุ่มเป้าหมายของกระทรวง พม. โดยเฉพาะเด็ก เยาวชน และผู้สูงอายุ ณ เทศบาลตำบลเขมราฐ อำเภอเขมราฐ จังหวัดอุบลราชธานี จากนั้นได้เดินทางลงพื้นที่ศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) อบต.ป่งขามดงหมู อำเภอหว้านใหญ่ จังหวัดมุกดาหา
พลตำรวจเอก อดุลย์ กล่าวว่า การลงพื้นที่จังหวัดอุบลราชธานีในวันนี้ ตนพร้อมคณะผู้บริหารกระทรวง พม. ได้เยี่ยมเยียนพบปะประชาชนกลุ่มหมายของกระทรวงพม. โดยเฉพาะเด็ก เยาวชน และผู้สูงอายุในพื้นที่ดังกล่าว พร้อมทั้งเยี่ยมชมสภาเด็กและเยาวชน จังหวัดอุบลราชธานี เพื่อสร้างขวัญกำลังใจในการทำงาน และมอบโอวาทแนวทางสภาเด็กและเยาวชนการดำเนินงานสภาเด็กและเยาวชน ให้กับเด็กและเยาวชนในพื้นที่ พร้อมมอบทุนการศึกษาแก่เด็กและเยาวชน จำนวน 60 ทุน และมอบอุปกรณ์กีฬาแก่สภาเด็กและเยาวชนตำบล/เทศบาล 10 พื้นที่ อีกทั้งมอบเงินซ่อมแซมบ้านผู้สูงอายุจำนวน 5 หลัง นอกจากนี้ ยังได้เยี่ยมชมการจัดกิจกรรมต่างๆ ผ่านนิทรรศการของชมรมผู้สูงอายุ
พลตำรวจเอก อดุลย์ กล่าวต่อไปว่า สำหรับการจัดตั้งสภาเด็กและเยาวชนนั้น สืบเนื่องจากพระราชบัญญัติส่งเสริมการพัฒนาเด็กและเยาวชนแห่งชาติ (ฉบับที่ 2) พ.ศ. 2560 ซึ่งประกาศในราชกิจจานุเบกษา ในวันที่ 13 มิถุนายน 2560 และมีผลบังคับใช้ตามมาตรา 22 กำหนดให้องค์การบริหารส่วนตำบล/ เทศบาล ดำเนินการจัดให้มีสภาเด็กและเยาวชนตำบล/เทศบาล อำเภอ/เขต และจังหวัด/กรุงเทพมหานคร เพื่อส่งเสริมให้เด็กและเยาวชนมีส่วนร่วมในการพัฒนาตนเองชุมชน สังคม และเป็นองค์กรกลางของเด็กและเยาวชนในทุกระดับ ทำหน้าที่เป็นตัวแทนของเยาวชนในพื้นที่รวบรวมสังเคราะห์ปัญหาความต้องการในการพัฒนาและข้อเสนอในการพัฒนาเด็กและเยาวชนในระดับนโยบาย ซึ่งการมีสภาเด็กและเยาวชนในทุกระดับ เป็นการส่งเสริมให้เด็กและเยาวชน มีส่วนร่วมในการดำเนินงานเพื่อการพัฒนาเด็กและเยาวชนอย่างมีประสิทธิภาพ แสดงความคิดเห็นในเรื่องที่มีผลกระทบต่อเด็กและเยาวชน ตลอดจนสนับสนุนให้เด็กและเยาวชนได้แสดงออกที่สอดคล้องกับความรู้ความสามารถ และพัฒนาตนเองตามวัยที่เหมาะสม
พลตำรวจเอก อดุลย์ กล่าวต่ออีกว่า จากความร่วมมือดำเนินงานตาม พ.ร.บ. ดังกล่าว จะได้ผู้นำเด็กและเยาวชน กว่า 160,000 คน จาก 7,775 แห่ง ทั่วประเทศ ในนามสภาเด็กและเยาวชน ที่จะเป็นกำลังสำคัญในการร่วมกันสร้างสรรค์กิจกรรม พัฒนา ป้องกัน แก้ไขปัญหาต่างๆ ในชุมชน เป็นสะพานเชื่อมความปรองดองสมานฉันท์ของคนในชุมชน ซึ่งการพัฒนาเด็กและเยาวชนนั้น ต้องอาศัยความร่วมมือและบูรณาการการทำงานร่วมกันระหว่างหน่วยงาน และทุกภาคส่วนในพื้นที่ ให้มีประสิทธิภาพ ทั้งในส่วน ทีม One Home พม. ในพื้นที่ นำโดยพัฒนาสังคมและความมั่นคงของมนุษย์จังหวัด (พมจ.) และท้องถิ่นจังหวัด ท้องถิ่นอำเภอ ร่วมกับ อปท. ทุกระดับ เพื่อให้เด็กและเยาวชนได้รับการพัฒนาอย่างมีทิศทาง ถูกต้อง เหมาะสม และยั่งยืน ภายใต้แนวคิด "เด็กคิด เด็กทำ เด็กนำ ผู้ใหญ่หนุน”
พลตำรวจเอก อดุลย์ กล่าวเพิ่มเติมว่า จากนั้นในช่วงบ่าย ตนพร้อมคณะฯ ได้เดินทางไปลงพื้นที่จังหวัดมุกดาหาร เพื่อติดตามสถานการณ์การดำเนินงานของหน่วยงานในสังกัด และพบปะประชาชนกลุ่มหมายของกระทรวง พม. โดยเฉพาะเด็ก เยาวชน และผู้สูงอายุในพื้นที่ พร้อมทั้งมอบเงินสงเคราะห์ผู้สูงอายุจำนวน 20 คน มอบเงินช่วยเหลือผู้ประสบปัญหาทางสังคม จำนวน 20 คน และมอบเงินสงเคราะห์ช่วยเหลือเด็กยากจน จำนวน 20 คน นอกจากนี้ ยังได้เยี่ยมชมการดำเนินงานของกลุ่มอาชีพและภูมิปัญญาผู้สูงอายุในพื้นที่ดังกล่าวอีกด้วย
"สำหรับปัญหาสังคมที่ประชาชนกลุ่มเป้าหมายในพื้นที่ทั้ง 2 จังหวัด กำลังประสบอยู่ในขณะนี้ อาทิ ปัญหาความเดือดร้อนเรื่องที่อยู่อาศัยของผู้สูงอายุ เงินทุนการศึกษาของเด็กและเยาวชน รวมถึงการดำรงชีพของผู้มีรายได้น้อย เป็นต้น ซึ่งได้กำชับให้หน่วยงานในสังกัดกระทรวง พม. ในพื้นที่ทั้ง 2 จังหวัด บูรณาการการทำงานร่วมกันในลักษณะของ One Home เพื่อลงพื้นที่ให้ความช่วยเหลือประชาชนอย่างต่อเนื่อง และหากประชาชนท่านใดที่พบหรือประสบปัญหาสังคมและต้องการรับความช่วยเหลือ สามารถติดต่อได้ที่สำนักงานพัฒนาสังคมและความมั่นคงของมนุษย์จังหวัดอุบลราชธานี และจังหวัดมุกดาหาร หรือติดต่อที่ศูนย์ช่วยเหลือสังคม โทร.1300 ตลอด 24 ชั่วโมง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7213
