รัฐบาลไทย-ข่าวทำเนียบรัฐบาล-“ยุติธรรม” รับมอบเงินทุนประกอบอาชีพเพื่อคืนคนดีสู่สังคม

วันจันทร์ที่ 24 กรกฎาคม 2560
“ยุติธรรม” รับมอบเงินทุนประกอบอาชีพเพื่อคืนคนดีสู่สังคม
กระทรวงยุติธรรม รับมอบเงินทุนประกอบอาชีพเพื่อคืนคนดีสู่สังคม
เมื่อวันจันทร์ที่ ๒๔ กรกฎาคม ๒๕๖๐  เวลา ๑๔.๐๐ น.
ณ ห้องสัมมนากรมราชทัณฑ์ ชั้น ๓ กรมราชทัณฑ์ จังหวัดนนทบุรี
พลเอกไพบูลย์ คุ้มฉายา องคมนตรี
ร่วมเป็นเกียรติในพิธีมอบเงินทุนประกอบอาชีพคืนคนดีสู่สังคม
เพื่อสืบสานพระราชปณิธานของพระบาทสมเด็จพระปรมินทรมหาภูมิพลอดุลยเดช
และเนื่องในวโรกาสวันเฉลิมพระชนมพรรษา ๖๕ พรรษา
สมเด็จพระเจ้าอยู่หัวมหาวชิราลงกรณ บดินทรเทพยวรางกูร
โดยมี นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานในพิธี
และนายกอบเกียรติ กสิวิวัฒน์ อธิบดีกรมราชทัณฑ์ เป็นผู้รับมอบเงินทุนจาก
อาจารย์นายแพทย์ปราเสริฐ ปราสาททองโอสถ
กรรมการผู้อำนวยการใหญ่ บริษัท กรุงเทพดุสิตเวชการ จำกัด (มหาชน)
ผู้ให้การสนับสนุนบริจาคเงินทุนประกอบอาชีพ เพื่อให้กรมราชทัณฑ์นำไปจัดสรรเป็นเงินทุนตั้งต้น
ให้ผู้พ้นโทษได้นำไปประกอบอาชีพสุจริต และส่งเสริมให้เป็นพลเมืองดีของสังคมต่อไป
โอกาสนี้ รัฐมนตรีว่าการกระทรวงยุติธรรม ได้กล่าวแสดงความขอบคุณผู้ให้การสนับสนุน
ทุนประกอบอาชีพให้แก่ผู้พ้นโทษ โดยกรมราชทัณฑ์จะนำเงินทุนไปจัดสรรให้กับผู้ต้องขังที่พ้นโทษ
ให้เป็นไปตามวัตถุประสงค์ของผู้มอบทุนประกอบอาชีพ ซึ่งถือเป็นจุดเริ่มต้น
ในการสร้างโอกาสในการประกอบอาชีพ รวมทั้งเป็นการจุดประกายให้หน่วยงานต่างๆ
ให้ความสนใจเข้ามามีส่วนร่วมในการช่วยเหลือสังคมมากยิ่งขึ้นต่อไป

ที่มา : http://www.thaigov.go.th/news/contents/details/5432
