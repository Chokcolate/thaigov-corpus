รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งเยียวยาจิตใจหญิงสาววัย 20 ปี ที่ถูกพ่อแท้ๆ ล่วงละเมิดทางเพศ ที่ จ.ระยอง พร้อมชื่นชม 2 เด็กหญิงสู้ชีวิตทำงานหาเงินจุนเจือครอบครัวที่ จ.ราชบุรี และนครราชสีมา

วันจันทร์ที่ 15 พฤษภาคม 2560
รมว. พม. กำชับ จนท. เร่งเยียวยาจิตใจหญิงสาววัย 20 ปี ที่ถูกพ่อแท้ๆ ล่วงละเมิดทางเพศ ที่ จ.ระยอง พร้อมชื่นชม 2 เด็กหญิงสู้ชีวิตทำงานหาเงินจุนเจือครอบครัวที่ จ.ราชบุรี และนครราชสีมา
รมว. พม. กำชับ จนท. เร่งเยียวยาจิตใจหญิงสาววัย 20 ปี ที่ถูกพ่อแท้ๆวัย 49 ปี ล่วงละเมิดทางเพศ ที่ จ.ระยอง พร้อมชื่นชม 2 เด็กหญิงสู้ชีวิตวัย 14 ปี ทำงานหาเงินจุนเจือครอบครัว ที่ จ.ราชบุรี และนครราชสีมา
วันนี้ (15 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)
ครั้งที่ 628/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีหญิงวัย 60 ปี พาลูกสาววัย 20 ปี เข้าแจ้งความต่อเจ้าหน้าที่ตำรวจ ว่าลูกสาวถูกพ่อแท้ๆวัย 49 ปี ข่มขืนกระทำชำเรา ขณะนอนอยู่กับลูก 2 คน วัย 1 ขวบ และ 7 เดือน ที่อำเภอเมือง จังหวัดระยอง นั้น ตนได้กำชับให้พัฒนาสังคมและความมั่นคงของมนุษย์จังหวัดระยอง (พมจ.ระยอง) และหน่วยงานที่เกี่ยวข้อง ในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคม ของครอบครัวดังกล่าว พร้อมเร่งเยียวยาฟื้นฟูสภาพจิตใจหญิงสาวและครอบครัวโดยด่วน ให้สามารถกลับมาใช้ชีวิตในสังคม ได้อย่างปกติสุข รวมทั้ง มอบสิ่งของเครื่องใช้ที่จำเป็น และประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแล ในการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว การแนะนำให้คำปรึกษาในเรื่องการส่งเสริม การประกอบอาชีพเสริมแก่ครอบครัว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 14 ปี นักเรียนชั้น ม.2 โรงเรียนแห่งหนึ่ง ในจังหวัดราชบุรี เป็นเด็กเรียนดี และสู้ชีวิต ช่วยแบ่งเบาภาระของครอบครัว ทุกวันหลังเลิกเรียนและในวันหยุดจะช่วย ทำสวน และออกไปรับจ้างทำงานต่างๆ เพื่อหาเงินจุนเจือครอบครัว เด็กหญิงอาศัยอยู่กับพ่อ-แม่ และน้องอีก 3 คน ในเพิงสังกะสีสภาพเก่าทรุดโทรมใกล้ผุพัง ครอบครัวมีฐานะยากจน ด้านเด็กหญิงเปิดเผยว่าตนเองอาจจะได้เรียน เพียงชั้น ม.3 เนื่องจากครอบครัวไม่มีเงินส่งเสียให้เรียนต่อ และอยากให้ออกมาช่วยทำงาน ที่อำเภอดำเนินสะดวก จังหวัดราชบุรี และกรณีเด็กหญิงวัย 14 ปี สู้ชีวิต ใช้เวลาหลังเลิกเรียนและในวันหยุด เก็บผักตามริมรั้วไปขายในตลาด เพื่อช่วยหาเงินจุนเจือครอบครัว เด็กหญิงอาศัยอยู่กับแม่ที่ทำหน้าที่เป็นเสาหลักหาเลี้ยงครอบครัว พ่อที่ป่วยเป็นโรคกระดูกทับเส้นประสาทสันหลัง และกล้ามเนื้ออ่อนแรง ไม่สามารถประกอบอาชีพได้ และน้องสาววัย 4 ขวบ ทั้ง 4 ชีวิต อาศัยในบ้านสภาพเก่าทรุดโทรมใกล้ผุพัง ด้านเด็กหญิงเปิดเผยว่าตนเองจะไม่ได้เรียนต่อ เนื่องจากครอบครัวมีฐานะยากจนไม่มีเงินส่งเสีย ที่อำเภอครบุรี จังหวัดนครราชสีมา นั้น ตนขอชื่นชมในความขยันหมั่นเพียร ตั้งใจศึกษา เล่าเรียน มีมุมานะ อดทน กตัญญู ถึงแม้จะมีอุปสรรคในการดำเนินชีวิตแต่ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ราชบุรี และ พมจ.นครราชสีมา และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัว และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงาน ที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงและน้องๆในระยะยาว การรักษาพยาบาลอาการป่วยของผู้ที่ป่วยอย่างต่อเนื่อง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้

ที่มา : http://www.thaigov.go.th/news/contents/details/3722
