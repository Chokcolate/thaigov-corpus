รัฐบาลไทย-ข่าวทำเนียบรัฐบาล-รมว.กก.ชี้แจงปัญหาการจราจรในเมืองพัทยาและทัวร์ศูนย์เหรียญ

วันพฤหัสบดีที่ 1 กุมภาพันธ์ 2561
รมว.กก.ชี้แจงปัญหาการจราจรในเมืองพัทยาและทัวร์ศูนย์เหรียญ
รมว.กก.ชี้แจงปัญหาการจราจรในเมืองพัทยาและทัวร์ศูนย์เหรียญ
วันนี้ (1 ก.พ. 61)  เวลา  14.00 น. ณ ศูนย์แถลงข่าว ตึกนารีสโมสร ทำเนียบรัฐบาล  นายกอบศักดิ์ ภูตระกูล รัฐมนตรีประจำสำนักนายกรัฐมนตรี  ได้จัดกิจกรรม Meet the press  ภายใต้หัวข้อ “พูดคุยเก๋ไก๋ สไตล์ รมต.”  โดยมี นายวีระศักดิ์ โควสุรัตน์  รัฐมนตรีว่าการกระทรวงการท่องเที่ยวและกีฬา ได้ร่วมแถลงข่าวเกี่ยวกับนโยบายการท่องเที่ยวและกีฬาพร้อมตอบคำถามสื่อมวลชนเกี่ยวกับการจัดระเบียบผู้ให้บริการนำเที่ยวที่สร้างปัญหาความเดือดร้อนด้านการจราจรแออัดในพัทยาว่า   การแก้ปัญหาด้านการจราจรในเมืองพัทยานั้น คงทำได้ยาก แต่เท่าที่ได้มีการประชุมกับนายกรัฐมนตรีเกี่ยวกับแผนการลงทุนใน ECC เมื่อเช้านี้ได้มีการหยิบยกประเด็นของการพัฒนาและดำเนินการในพื้นที่เมืองพัทยา 3 เรื่อง คือ 1) การทำระบบรถไฟฟ้าในเมืองพัทยา เพื่อให้การสัญจรในพัทยาไม่ผูกขาดเฉพาะรถสองแถวอย่างที่เป็นอยู่ในปัจจุบัน  2) การทำให้เกิดการท่องเที่ยวเมืองรองที่ไม่ใช่ท่องเที่ยวในพัทยา และคนพัทยาไม่จำเป็นต้องท่องเที่ยวเฉพาะในเมืองพัทยาที่เป็นศูนย์กลาง อาจจะไปท่องเที่ยวในชุมชนหรือเมืองรองหรือการท่องเที่ยวเชิงธรรมชาติที่อื่น ๆ ที่มีอีกหลายแห่ง  และ 3) การจัดให้มีระบบขนส่งการจราจรที่ชัดเจนมากยิ่งขึ้น โดยเฉพาะการทำรถไฟฟ้าความเร็วสูงที่แล่นเชื่อมผ่านสนามบิน 3 แห่ง  ได้แก่          อู่ตะเภา ดอนเมือง และสุวรรณภูมิ  ซึ่งทั้งหมดที่กล่าวมานี้ เชื่อว่าจะสามารถตอบโจทย์ด้านการจราจรที่มีปัญหาได้เป็นอย่างดี
สำหรับการแก้ปัญหาทัวร์ศูนย์เหรียญ รัฐมนตรีว่าการกระทรวงการท่องเที่ยวและกีฬา ยอมรับว่า  ปัญหาดังกล่าวยังคงเป็นเรื่องที่หลายฝ่ายไม่ได้มีการศึกษาอย่างจริงจังถึงวิธีการในการจัดการที่ดีที่สุดและจะสำเร็จได้โดยง่ายด้วยการเอาผิดทางกฎหมาย  แต่เป็นกระบวนการที่จะต้องมีการศึกษา และสื่อสารกันให้มากยิ่งขึ้นกว่าเดิมถึงวิธีการแก้ไข ซึ่งภาครัฐควรมีมาตรการเพื่อบรรเทาผลกระทบดังกล่าว และควรมีการให้ข้อมูลเพื่อสร้างความชัดเจนให้กับธุรกิจนำเที่ยว เช่น รายชื่อบริษัทนำเที่ยวของไทยที่ดำเนินธุรกิจที่ชอบด้วยกฎหมาย ไม่เข้าข่ายเอาเปรียบนักท่องเที่ยว อีกทั้ง ควรมีการบริหารสื่อที่อาจส่งผลต่อภาพลักษณ์การท่องเที่ยวของประเทศไทย โดยเฉพาะการจัดตั้งศูนย์เพื่อให้ข้อมูลกับนักท่องเที่ยว อาทิ การชี้แจงข้อมูลจากกรณีการจัดระเบียบธุรกิจนำเที่ยวผ่านสื่อออนไลน์ เนื่องจากเป็นช่องทางที่ได้รับความนิยมในหมู่นักท่องเที่ยวกลุ่มนี้ การจัดทำเอกสาร หรือแผ่นผับที่ให้ข้อมูล ราคาสินค้าและบริการ สถานที่จำหน่ายสินค้าที่มีชื่อเสียง และการให้คำแนะนำในเรื่องของการท่องเที่ยว เพื่อสร้างความเข้าใจในกลุ่มนักท่องเที่ยวอีกด้วย
-------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9782
