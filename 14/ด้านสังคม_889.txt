รัฐบาลไทย-ข่าวทำเนียบรัฐบาล-พม. ร่วมกับสภาเด็กและเยาวชนแห่งประเทศไทย องค์กรทุนเพื่อเด็กแห่งสหประชาชาติ และภาคีเครือข่าย จัดงานเวทีสิทธิเด็ก ครั้งที่ 28

วันศุกร์ที่ 17 พฤศจิกายน 2560
พม. ร่วมกับสภาเด็กและเยาวชนแห่งประเทศไทย องค์กรทุนเพื่อเด็กแห่งสหประชาชาติ และภาคีเครือข่าย จัดงานเวทีสิทธิเด็ก ครั้งที่ 28
พม. ร่วมกับสภาเด็กและเยาวชนแห่งประเทศไทย องค์กรทุนเพื่อเด็กแห่งสหประชาชาติ และภาคีเครือข่าย จัดงานเวทีสิทธิเด็ก ครั้งที่ 28 ภายใต้หัวข้อ “Every child can be a HERO : เราทุกคนก็เป็นฮีโร่ได้”
วันนี้ (17 พ.ย. 60) เวลา 10.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเรือเอก ณรงค์ พิพัฒนาศัย รองนายกรัฐมนตรี เป็นประธานในงานเวทีสิทธิเด็ก ครั้งที่ 28 ภายใต้หัวข้อ "Every child can be a HERO : เราทุกคนก็เป็นฮีโร่ได้” พร้อมด้วย พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน ซึ่งมีวัตถุประสงค์เพื่อส่งเสริมให้เด็กและเยาวชนตระหนักถึงผลกระทบของความรุนแรงต่อเด็ก และมีส่วนร่วมในการปกป้องคุ้มครองเด็กจากความรุนแรงทุกรูปแบบ โดยภายในงานมีการประชุมวิสามัญของสภาเด็กและเยาวชน และพิธีประกาศเจตนารมณ์ยุติความรุนแรง ณ ห้องประชุมรัฐสภา อาคาร 1 รัฐสภา กรุงเทพฯ
พลเรือเอก ณรงค์ กล่าวว่า เวทีสิทธิเด็กถือว่ามีความสำคัญต่อการส่งเสริมให้เด็กและเยาวชนได้มีส่วนร่วมในการปกป้อง ดูแล และพัฒนาตนเองในมิติต่างๆ อันเป็นการแสดงให้เห็นว่าเด็กและเยาวชนสามารถเสนอแนะต่อรัฐบาลในเรื่องที่เป็นการป้องกัน และแก้ไขปัญหาของเด็กและเยาวชนในปัจจุบัน โดยที่รัฐบาล รวมถึงสังคมไทยได้ให้ความสำคัญ และพร้อมรับฟังข้อเสนอแนะของเด็กและเยาวชนด้วยเช่นกัน ในนามรัฐบาล ขอชื่นชมคำประกาศเจตนารมณ์ของเด็กและเยาวชน ที่แสดงถึงความมุ่งมั่นในการป้องกันและแก้ไขปัญหาความรุนแรงต่อเด็กและเยาวชน รวมทั้งความรุนแรงในสังคมไทย ตั้งแต่การไม่ส่งต่อความรุนแรง การเฝ้าระวัง การแจ้งเหตุ และการช่วยเหลือ รวมทั้ง การเป็นต้นแบบที่ดีให้กับเด็กและเยาวชนในสังคมด้วย อันจะนำไปสู่การปลูกฝังเจตคติการไม่ใช้ความรุนแรงให้แก่เด็กและเยาวชนรุ่นหลังต่อไป ทั้งนี้ รัฐบาลได้ให้ความสำคัญและสนับสนุนเจตนารมณ์ของเด็กและเยาวชนในประเด็นการยุติความรุนแรงต่อเด็กและเยาวชนทุกรูปแบบ ที่สอดคล้องกับเป้าหมายการพัฒนาที่ยั่งยืน และยุทธศาสตร์ชาติ 20 ปี ทั้งด้านการพัฒนา และเสริมสร้างศักยภาพคน เพื่อพัฒนาคนและสังคมไทยให้เป็นรากฐานที่แข็งแกร่ง และด้านการสร้างโอกาสความเสมอภาค และเท่าเทียมกันทางสังคม โดยเฉพาะการสร้างความเข้มแข็งของสถาบันทางสังคม ทุนทางวัฒนธรรม และความเข้มแข็งของชุมชน เพื่อให้สามารถทำหน้าที่ในการส่งเสริม พัฒนา และปกป้องคุ้มครองเด็กและเยาวชนได้อย่างยั่งยืน และขอยืนยันอีกครั้งหนึ่งว่ารัฐบาลมีความยินดีรับคำประกาศเจตนารมณ์ของเด็กและเยาวชนดังกล่าว เพื่อนำไปดำเนินการให้เกิดผลเป็นรูปธรรม และพร้อมสนับสนุนการประสานงานระหว่างหน่วยงานกับองค์กรที่เกี่ยวข้องสำหรับกิจกรรมของเด็กและเยาวชนอย่างเต็มที่
พลตำรวจเอก อดุลย์ กล่าวเพิ่มเติมว่า ด้วยองค์การสหประชาชาติกำหนดให้วันที่ 20 พฤศจิกายน ของทุกปี เป็นวันสิทธิเด็กสากล ซึ่งประเทศไทยได้ตระหนักและให้ความสำคัญกับสิทธิด้านการมีส่วนร่วมของเด็กและเยาวชน จึงได้จัดงานเวทีสิทธิเด็กขึ้นอย่างต่อเนื่องเป็นประจำทุกปี ตั้งแต่ปี 2532 จนถึงปัจจุบัน โดยกำหนดประเด็นการจัดงานให้สอดคล้องกับสถานการณ์ปัจจุบันของแต่ละปี เพื่อให้เด็กได้ร่วมกันจัดทำข้อเสนอต่อรัฐบาล เพื่อเป็นแนวทางในการป้องกันและแก้ไขปัญหาของเด็กในปัจจุบัน ทั้งนี้ ด้วยความเปลี่ยนแปลงทางเศรษฐกิจสังคมไทย ที่พ่อ-แม่ จำเป็นต้องทำงานและอัตราการหย่าร้างสูงขึ้น ทำให้เกิดพ่อเลี้ยงเดี่ยว แม่เลี้ยงเดี่ยวเป็นจำนวนมาก ส่งผลให้เด็กต้องอยู่กับผู้สูงอายุ และพ่อแม่ขาดคนดูแลเด็ก ซึ่งนำไปสู่ปัญหาเด็กถูกละเมิด ถูกละเลยทอดทิ้ง ถูกแสวงประโยชน์ และถูกกระทำความรุนแรงเพิ่มขึ้น และเพื่อเป็นการแก้ไขปัญหาดังกล่าว เมื่อวันที่ 1 สิงหาคม 2560 คณะรัฐมนตรีจึงได้เห็นชอบยุทธศาสตร์การคุ้มครองเด็กแห่งชาติ พ.ศ. 2560 – 2564 โดยยุทธศาสตร์ฉบับนี้ มุ่งเน้นการส่งเสริมสภาพแวดล้อมที่ปกป้องคุ้มครองเด็ก ด้วยการป้องกันและทำงานเชิงรุก รวมทั้ง การช่วยเหลือฟื้นฟูด้วยหลักการที่ว่า เด็กทุกคนในทุกสถานการณ์มีสิทธิเข้าถึงและได้รับการคุ้มครองที่เหมาะสม รวมถึง การสนับสนุนให้มีกลไกการรับฟังเสียงเด็ก และการเคารพความคิดเห็นของเด็กในการขับเคลื่อนยุทธศาสตร์
"ทั้งนี้ ตนขอขอบคุณผู้แทนเด็กและเยาวชนทุกคน และขอชื่นชมอย่างจริงใจ ในบทบาทที่มุ่งมั่นและสร้างสรรค์ของสภาเด็กและเยาวชน ในการจัดงานเวทีสิทธิเด็กครั้งนี้ อีกทั้งขอขอบคุณองค์การทุนเพื่อเด็กแห่งสหประชาชาติ ประเทศไทย และเครือข่ายทุกภาคส่วน ที่ให้ความร่วมมือ ทั้งด้านวิชาการ และการประสานความร่วมมือที่เกี่ยวข้อง และขออวยพรให้เด็กและเยาวชนทุกคนมีกำลังกาย กำลังใจ และกำลังสติปัญญา ในการสานต่อพลังความคิดที่สร้างสรรค์เช่นในวันนี้ เพื่อประโยชน์ต่อสังคมและประเทศชาติสืบไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8177
