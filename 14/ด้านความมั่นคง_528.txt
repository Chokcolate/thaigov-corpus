รัฐบาลไทย-ข่าวทำเนียบรัฐบาล-รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2561  สั่งคุมเข้มทุกมาตรการ พร้อมลดปัจจัยเสี่ยงอุบัติเหตุทางถนน เน้นบังคับใช้กฎหมาย และมาตรการสังคม

วันพฤหัสบดีที่ 28 ธันวาคม 2560
รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2561  สั่งคุมเข้มทุกมาตรการ พร้อมลดปัจจัยเสี่ยงอุบัติเหตุทางถนน เน้นบังคับใช้กฎหมาย และมาตรการสังคม
รมว.มท. เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2561 สั่งคุมเข้มทุกมาตรการ พร้อมลดปัจจัยเสี่ยงอุบัติเหตุทางถนน เน้นบังคับใช้กฎหมาย และมาตรการสังคม
วันนี้ 28 ธันวาคม 2560 เวลา 09.30 น ณ ห้องประชุม 1 อาคาร 3 ชั้น 5 กรมป้องกันและบรรเทาสารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะประธานกรรมการและผู้อำนวยการศูนย์อำนวยการความปลอดภัยทางถนน เป็นประธานพิธีเปิดศูนย์อำนวยการป้องกันและลดอุบัติเหตุทางถนนประจำปี 2561 เพื่อขับเคลื่อนมาตรการลดปัจจัยเสี่ยง และสร้างความปลอดภัยทางถนน ภายใต้แนวคิด "ขับรถมีน้ำใจ รักษาวินัยจราจร" เน้นการบังคับใช้กฎหมายอย่างเคร่งครัด เพิ่มความเข้มข้น มาตรการทางสังคม สนธิกำลังจัดตั้งจุดตรวจ ด่านตรวจ บนถนนสายหลัก และด่านชุมชน จุดสกัด บนถนนสายรอง เพื่อคุมเข้มพฤติกรรมเสี่ยงของผู้ใช้รถใช้ถนน เพื่อให้การดำเนินงานป้องกันและลดอุบัติเหตุทางถนนเกิดผลอย่างเป็นรูปธรรม เพื่อให้พี่น้องประชาชนได้เดินทางสัญจรอย่างปลอดภัยและมีความสุขในช่วงเทศกาลปีใหม่
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า วันนี้ทุกฝ่ายมีการเตรียมพร้อมในการดำเนินการตามแผนและมาตรการต่างๆ ในการป้องกันและลดอุบัติเหตุทางถนนที่ได้กำหนดไว้ ซึ่งในช่วงเทศกาลปีใหม่ของทุกปีจะมีประชาชนเดินทางเป็นจำนวนมาก ทำให้อุบัติเหตุทางถนนเพิ่มสูงขึ้น และเป็นช่วงที่มีสถิติอุบัติเหตุทางถนนสูงกว่าในช่วงปกติ โดยท่านนายกรัฐมนตรีมีความห่วงใยในเรื่องดังกล่าวและได้ให้ความสำคัญในการป้องกันและการเตรียมความพร้อมเพื่อดูแลความปลอดภัยของประชาชน เพื่อลดปัญหาอุบัติเหตุทางถนนที่อาจเกิดขึ้น โดยเฉพาะในช่วงปีใหม่ให้เพิ่มความเข้มงวดกวดขันให้มากขึ้นเพื่อให้พี่น้องประชาชนได้รับความปลอดภัยในการเดินทาง
สำหรับการดำเนินการป้องกันและลดอุบัติเหตุทางถนนในช่วงเทศกาลปีใหม่ 2561 นี้ศูนย์อำนวยการความปลอดภัยทางถนนได้บูรณาการขับเคลื่อนการป้องกันและลดอุบัติเหตุทางถนนในช่วงเทศกาลปีใหม่ โดยเฉพาะช่วงควบคุม เข้มระหว่างวันที่ 28 ธันวาคม 2560 ถึง 3 มกราคม 2561 โดยคุมเข้มในทุกมาตรการเพื่อลดปัจจัยเสี่ยงที่เป็นสาเหตุสำคัญ ของการเกิดอุบัติเหตุทางถนนให้ครอบคลุม ทั้งด้านคน รถ ถนน และสิ่งแวดล้อม โดยบังคับใช้กฎหมายอย่างเคร่งครัด พร้อมคุมเข้มพฤติกรรมเสี่ยงอุบัติเหตุ ทั้งขับรถเร็ว เมาแล้วขับ และการไม่ใช้อุปกรณ์นิรภัย เพิ่มความเข้มข้นการตั้งจุดตรวจ ด่านชุมชน จุดสกัด และจุดบริการ ควบคู่การบริหารการจราจร เพื่ออำนวยความสะดวกในการเดินทางให้สอดคล้องกับช่วงเวลาของการเดินทาง รวมทั้งมีการประสานการตรวจสอบสภาพความปลอดภัยของรถโดยสารสาธารณะ และกวดขันความพร้อมของพนักงานขับรถ พร้อมทั้งให้ความสำคัญกับการแก้ไขปัญหาอุบัติเหตุบริเวณจุดเสี่ยง อาทิ จุดตัดทางรถไฟ จุดกลับรถ ทางร่วม ทางแยก เป็นต้น นอกจากนี้ยังได้กำชับให้จังหวัดดูแลความปลอดภัยทางถนนของนักท่องเที่ยว โดยเฉพาะจังหวัดที่มีแหล่งท่องเที่ยวสำคัญ พร้อมทั้งส่งเสริมการจัดกิจกรรมมงคล กิจกรรมทางศาสนา เช่น การสวดมนต์ข้ามปี การทำบุญตักบาตร เพื่อป้องปรามพฤติกรรมเสี่ยงและลดความสูญเสียจากอุบัติเหตุทางถนน
ท้ายนี้ รัฐมนตรีว่าการกระทรวงมหาดไทย ได้เน้นย้ำถึงการทำงานของเจ้าหน้าที่ทั้งท้องที่และท้องถิ่น ให้ช่วยกันดูแลและร่วมกันแก้ไขปัญหาในพื้นที่ที่เป็นจุดเสี่ยงการเกิดอุบัติเหตุ รวมทั้งได้ฝากถึงพี่น้องประชาชนให้ปฏิบัติตามกฎจราจรอย่างเคร่งครัด มีน้ำใจเอื้อเฟื้อต่อกันบนท้องถนน และมีวัฒนธรรมในการใช้รถใช้ถนนร่วมกัน นอกจากนี้ ในช่วงเทศกาลปีใหม่ในพื้นที่ต่างๆ ได้จัดกิจกรรม "สวดมนต์ข้ามปี" และ "การทำดีเพื่อพ่อ" จึงเชิญชวนพี่น้องประชาชนเข้าร่วมกิจกรรมดังกล่าว เพื่อเป็นสิริมงคลและเสริมบารมีให้แก่ตนเองและครอบครัว จากนั้นได้อวยพรและให้กำลังใจผู้ปฏิบัติงานให้มีความพร้อมในการปฏิบัติงานอย่างเข้มแข็งและหวังว่าความร่วมมือในการปฏิบัติในการดำเนินงานในครั้งนี้ของทุกหน่วยงานจะเป็นพลังสำคัญในการขับเคลื่อนการป้องกันและลดอุบัติเหตุทางถนนให้เกิดผลอย่างเป็นรูปประธรรม เพื่อรักษาชีวิตและทรัพย์สินของพี่น้องประชาชน และขอให้เทศกาลปีใหม่นี้เป็นเทศกาลแห่งความสุขและความปลอดภัยของคนไทยทุกคน.
ครั้งที่ 201/2560 วันที่ 28 ธ.ค.60
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9098
