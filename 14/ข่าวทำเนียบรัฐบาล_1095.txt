รัฐบาลไทย-ข่าวทำเนียบรัฐบาล-รัฐบาลวอนสื่อลดเสนอข่าวการปรับ ครม. ชี้เป็นการวิพากษ์วิจารณ์แบบคาดเดา อาจส่งผลเสียต่อผู้อื่น

วันเสาร์ที่ 18 พฤศจิกายน 2560
รัฐบาลวอนสื่อลดเสนอข่าวการปรับ ครม. ชี้เป็นการวิพากษ์วิจารณ์แบบคาดเดา อาจส่งผลเสียต่อผู้อื่น
รัฐบาลวอนสื่อลดเสนอข่าวการปรับ ครม. ชี้เป็นการวิพากษ์วิจารณ์แบบคาดเดา อาจส่งผลเสียต่อผู้อื่น พร้อมยืนยันเร่งรัดการทำงานอย่างฉับไว รวดเร็ว หลังเข้ารับหน้าที่เป็นทางการ แนะสังคมอดใจรอ
วันนี้ (17 พ.ย.60) พลเอก ประยุทธ์ จันทร์โอชา นายกรัฐมนตรี ได้ติดตามการนำเสนอข่าวการปรับ ครม.ผ่านสื่อแขนงต่าง ๆ โดยย้ำว่า เข้าใจดีถึงการทำหน้าที่ของสื่อ แต่ไม่อยากให้นำเสนอหรือวิพากษ์วิจารณ์จนมากเกินไป เพราะการรายงานข่าวและแสดงความคิดเห็นในขณะนี้ ล้วนอยู่บนพื้นฐานของการคาดเดา ซึ่งไม่เกิดประโยชน์และอาจบั่นทอนกำลังใจในการทำงาน รวมทั้งไม่เป็นผลดีต่อทั้งตัวรัฐมนตรี และภาพลักษณ์ของรัฐบาลโดยรวม
ทั้งนี้ นายกรัฐมนตรียืนยันว่า การเลือกตัวบุคคลมาดำรงตำแหน่งในคณะรัฐมนตรีนั้น พิจารณาด้วยตัวเอง โดยยึดหลักความรู้ความสามารถ และความเหมาะสม โดยเฉพาะกับสถานการณ์ในปัจจุบัน จึงขอให้สื่อและพี่น้องประชาชนรอติดตามประกาศอย่างเป็นทางการ ซึ่งเมื่อได้รับทราบและ ครม.ชุดใหม่เข้ารับหน้าที่แล้ว นายกรัฐมนตรีจะเร่งรัดการทำงานด้วยความฉับไว รวดเร็ว เพื่อให้สอดคล้องกับสภาพปัญหาของประเทศที่รออยู่อีกมากมาย
------------------------
สำนักโฆษก

ที่มา : http://www.thaigov.go.th/news/contents/details/8190
