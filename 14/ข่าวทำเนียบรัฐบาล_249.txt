รัฐบาลไทย-ข่าวทำเนียบรัฐบาล-รอง ลธน.ม.เรณูฯ เชิญชวนประชาชน ชม ชิม ช้อป สุดยอดสินค้าหลากหลายทั่วไทยหาได้ในที่เดียว   ณ ตลาดคลองผดุงกรุงเกษม ข้างทำเนียบรัฐบาล 4 – 27 พ.ค. 60 เวลา 10.00 – 19.00 น. เปิดทุกวัน

วันอังคารที่ 30 พฤษภาคม 2560
รอง ลธน.ม.เรณูฯ เชิญชวนประชาชน ชม ชิม ช้อป สุดยอดสินค้าหลากหลายทั่วไทยหาได้ในที่เดียว   ณ ตลาดคลองผดุงกรุงเกษม ข้างทำเนียบรัฐบาล 4 – 27 พ.ค. 60 เวลา 10.00 – 19.00 น. เปิดทุกวัน
รอง ลธน.ม.เรณูฯ เชิญชวนประชาชน ชม ชิม ช้อป สุดยอดสินค้าหลากหลายทั่วไทยหาได้ในที่เดียว         ณ ตลาดคลองผดุงกรุงเกษม ข้างทำเนียบรัฐบาล 4 – 27 พ.ค. 60 เวลา 10.00 – 19.00 น. เปิดทุกวัน
วันนี้ (22 พฤษภาคม 2560) เวลา 16.00 น. ที่ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เปิดเผยว่า เมื่อวันที่ 16 พฤษภาคม ที่ผ่านมา ช่วงเวลา 5 โมงเย็น หลังจากเสร็จสิ้นภารกิจเป็นประธานการประชุมคณะรัฐมนตรี พลเอกประยุทธ์ จันทร์โอชา นายกรัฐมนตรี พร้อมด้วย พลเอกอนุพงษ์ เผ่าจินดา รัฐมนตรีว่าการกระทรวงมหาดไทย และตัวแทนคณะผู้บริหารจากส่วนราชการภาครัฐ รัฐวิสาหกิจและสื่อมวลชน ได้เดินทางจากตึกไทยคู่ฟ้า ทำเนียบรัฐบาลมายังตลาดคลองผดุงกรุงเกษม ข้างทำเนียบรัฐบาล เพื่อเยี่ยม ชม ชิม ช้อป สุดยอดสินค้า หลากหลายทั่วไทย หาได้ในที่เดียว ซึ่งจัดโดยกระทรวงมหาดไทยโดยความร่วมมือของสำนักเลขาธิการนายกรัฐมนตรี ซึ่งจะจัดต่อเนื่องเป็นเวลา 3 เดือน นับตั้งแต่เดือนพฤษภาคมถึงเดือนกรกฎาคม 2560
รองเลขาธิการนายกรัฐมนตรีฝ่ายการเมือง เปิดเผยเพิ่มเติมว่า สำหรับเดือนพฤษภาคมนี้ จัดขึ้นระหว่างวันที่ 4-27 พฤษภาคม 2560 ช่วงเวลา 10.00 -19.00 น. โดยเปิดตลาดทุกวันไม่เว้นวันหยุดราชการและวันนักขัตฤกษ์ ซึ่งธีมงานจะมีความหลากหลายในการนำเสนอ เช่น ผลิตภัณฑ์แปรรูปที่มีนวัตกรรม ประกอบด้วยเครื่องจักสาน ผ้าไทย และอาหารไทยรสชาติเป็นที่ถูกอกถูกใจของผู้มาเยี่ยมชมเป็นอย่างมาก ได้แก่ ก๋วยเตี๋ยวต้มยำสูตรโบราณจากจังหวัดพิจิตร บาร์บีคิวรสแซ่บจากจังหวัดนครปฐม ส้มตำกะปิแซ่บสะดุ้งจากจังหวัดภูเก็ต ก๋วยเตี๋ยวไก่รสเด็ดจากจังหวัดร้อยเอ็ด ก๋วยเตี๋ยวต้มยำน้ำข้นพร้อมไข่ออนเซนและคั่วกากหมูจากจังหวัดปทุมธานี นอกจากนี้ยังได้รับความร่วมมือจากบริษัทประชารัฐรักสามัคคีจากทุกภูมิภาค นำผลิตภัณฑ์ชุมชนคุณภาพดีราคาย่อมเยา ตลอดจนผลผลิตทางการเกษตรจากทั่วประเทศ เช่น เงาะ มะม่วงทั้งดิบและสุก พร้อมน้ำปลาหวานและข้าวเหนียวมูน รสชาติกลมกล่อมมาให้ชิมอีกด้วย
รองเลขาธิการนายกรัฐมนตรีฝ่ายการเมือง เปิดเผยในตอนท้ายอีกว่า พลเอกประยุทธ์ จันทร์โอชา นายกรัฐมนตรี มุ่งหวังให้รูปแบบตลาดคลองผดุงกรุงเกษมขยายผลสู่ทุกภูมิภาคทั่วประเทศ และได้รับการตอบรับเป็นอย่างดีจากบริษัทประชารัฐรักสามัคคี จะทำให้ตลาดคลองผดุงฯ เป็นแหล่งท่องเที่ยวแห่งใหม่ของพี่น้องประชาชนโดยครอบคลุมทั่วทุกจังหวัด ซึ่งจะตอบโจทย์วิถีชีวิตคนไทย ที่ส่วนใหญ่นิยมเดินตลาดได้มีโอกาส ชม ชิม ช้อป ตลาดรูปแบบนี้ได้อย่างทั่วถึง โดยจะส่งผลดีต่อการพัฒนาการคุณภาพชีวิตของผู้ประกอบการและเกษตรกรย่อยที่มาจากทั่วทุกภูมิภาคของประเทศให้มีรายได้เพิ่มขึ้น ทั้งนี้ การจัดงานที่ผ่านมาระหว่างวันที่     4-21 พฤษภาคม 2560 มีประชาชนมาเที่ยวชมตลาดคลองผดุงฯ กว่า 8 หมื่นคน มีรายได้กระจายสู่ชุมชนกว่า 41 ล้านบาท
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3925
