รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 7 ขวบ ที่ถูกแม่เลี้ยง ทำร้ายร่างกายได้รับบาดเจ็บสาหัส ที่ จ.ชลบุรี

วันพุธที่ 26 เมษายน 2560
รมว.พม. กำชับ จนท. เร่งเยียวยาจิตใจเด็กหญิงวัย 7 ขวบ ที่ถูกแม่เลี้ยง ทำร้ายร่างกายได้รับบาดเจ็บสาหัส ที่ จ.ชลบุรี
รมว.พม. กำชับ จนท. เร่งเยียวยาจิตใจเด็กหญิงวัย 7 ขวบ ที่ถูกแม่เลี้ยง ทำร้ายร่างกายได้รับบาดเจ็บสาหัส ที่ จ.ชลบุรี
วันนี้ (26 เม.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 617/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีพบเด็กหญิงวัย 7 ขวบ ชาวกัมพูชา วิ่งหนี ออกจากบ้าน เพื่อมาขอความช่วยเหลือจากเพื่อนบ้าน หลังจากถูกแม่เลี้ยงวัย 38 ปี ทำร้ายร่างกาย ได้รับบาดเจ็บสาหัส โดยการ ถูกน้ำร้อนราดลำตัว และมีรอยเตารีดนาบที่ขาเป็นแผลขนาดใหญ่ อีกทั้งบริเวณศีรษะและหลังยังมีรอยแผลอีกหลายจุด เป็นที่ น่าเวทนากับผู้พบเห็นเป็นอย่างมาก ที่อำเภอศรีราชา จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ โดยเฉพาะการเร่งเยียวยาฟื้นฟูสภาพจิตใจของเด็กหญิงอย่างเร่งด่วน และประเมินทางสังคมของครอบครัวดังกล่าว หากไม่สามารถเลี้ยงดูเด็กได้ ให้รับเด็กเข้ามาอยู่ในความดูแลในหน่วยงานสังกัดกระทรวงการพัฒนาสังคมฯ เพื่อคุ้มครองสวัสดิภาพ และฟื้นฟูเยียวยาสภาพจิตใจให้เด็กสามารถกลับไปใช้ชีวิตในสังคมได้อย่างปกติสุขต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กหนุ่มวัย 16 ปี เป็นเด็กเรียนดี สอบติดคณะวิศวะ จุฬาลงกรณ์มหาวิทยาลัย ทางบ้านมีฐานะยากจน แต่สู้ชีวิต ทำงานพิเศษทุกอย่าง เพื่อหาเลี้ยงตนเอง ใช้เป็นทุนการศึกษา และช่วยเหลือจุนเจือครอบครัว บางวันต้องอดทนกินข้าวเพียงมื้อเดียว เพื่อตั้งใจเก็บเงินไว้เป็นค่าเทอม แต่ก็ยังไม่เพียงพอ เนื่องจากมีค่าใช้จ่ายสูง อาศัยอยู่กับผู้เป็นแม่เพียงลำพัง ที่ย่านปทุมวัน กรุงเทพฯ นั้น ตนขอชื่นชมในความขยันหมั่นเพียร มีมุมานะ ตั้งใจศึกษาเล่าเรียน และยังช่วยแบ่งเบาภาระของครอบครัว มีความกตัญญู น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้หน่วยงาน ที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคม ของครอบครัวดังกล่าว พร้อมให้การช่วยเหลือในเบื้องต้น ตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาอย่างต่อเนื่อง รวมทั้ง การแนะนำให้คำปรึกษาในเรื่องการส่งเสริมการประกอบอาชีพเสริม เพื่อสร้างรายได้ที่มั่นคงและเพียงพอ สามารถเลี้ยงดูตนเองและครอบครัวได้

ที่มา : http://www.thaigov.go.th/news/contents/details/3318
