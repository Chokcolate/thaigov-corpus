รัฐบาลไทย-ข่าวทำเนียบรัฐบาล-รมช.มท. เป็นประธานแถลงข่าวการจัดงาน OTOP CITY 2017 ยิ่งใหญ่ที่สุดในรอบปลายปี ยกสินค้า OTOP ของขวัญของฝากจากภูมิปัญญามาจำหน่ายกว่า 2 หมื่นรายการ ตั้งเป้ายอดจำหน่าย 1.2 พันล้านบาท

วันพฤหัสบดีที่ 14 ธันวาคม 2560
รมช.มท. เป็นประธานแถลงข่าวการจัดงาน OTOP CITY 2017 ยิ่งใหญ่ที่สุดในรอบปลายปี ยกสินค้า OTOP ของขวัญของฝากจากภูมิปัญญามาจำหน่ายกว่า 2 หมื่นรายการ ตั้งเป้ายอดจำหน่าย 1.2 พันล้านบาท
รมช.มท. เป็นประธานแถลงข่าวการจัดงาน OTOP CITY 2017 ยิ่งใหญ่ที่สุดในรอบปลายปี ยกสินค้า OTOP ของขวัญของฝากจากภูมิปัญญามาจำหน่ายกว่า 2 หมื่นรายการ ตั้งเป้ายอดจำหน่าย 1.2 พันล้านบาท
วันนี้ (14 ธ.ค.60) เวลา 14:00 น. ณ ลานอีเดน ชั้น 3 ศูนย์การค้าเซ็นทรัลเวิลด์ นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการแถลงข่าวการจัดงาน “OTOP CITY 2017 ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้” ซึ่งกระทรวงมหาดไทย กำหนดจัดขึ้นในระหว่างวันที่ 17 - 25 ธันวาคมนี้ ตั้งแต่เวลา 10:00 – 21:00 น. ณ อาคารชาเลนเจอร์ 1 - 3  อิมแพคเมืองทองธานี จังหวัดนนทบุรี โดยมี นายอภิชาติ โตดิลกเวชช์ อธิบดีกรมการพัฒนาชุมชน ร่วมในการแถลงข่าวฯ
โอกาสนี้ นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การจัดงาน OTOP CITY 2017 ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้ ในครั้งนี้ เป็นงานที่รัฐบาลให้ความสำคัญและสนับสนุนการส่งเสริมการตลาดของผู้ประกอบการ OTOP ที่ยิ่งใหญ่ที่สุดในรอบปลายปี ซึ่งมีความพิเศษและกิจกรรมที่หลากหลาย และเป็นโอกาสที่ดีที่ประเทศไทยจะได้แสดงให้ชาวไทยและชาวต่างชาติได้เห็นถึงความก้าวหน้าในการพัฒนาผลิตภัณฑ์ OTOP ที่เป็นภูมิปัญญาของคนไทย และคาดหวังว่าการจัดงานครั้งนี้จะช่วยสร้างงาน สร้างอาชีพ สร้างรายได้ ให้ผู้ผลิต ผู้ประกอบการ ตลอดจนสมาชิกกลุ่มอาชีพต่าง ๆ เพื่อเป็นการกระตุ้นเศรษฐกิจของประเทศ
การจัดงาน OTOP CITY 2017 ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้ จัดขึ้นเป็นครั้งที่ 13 โดยกำหนดจัดงานในระหว่างวันที่ 17 – 25 ธันวาคม 2560 รวม 9 วัน ณ อาคารชาเลนเจอร์ 1 – 3 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี โดยตั้งเป้ายอดการจำหน่ายผลิตภัณฑ์ OTOP ภายในงาน 1.2 พันล้านบาท คาดการณ์จะมีประชาชนเยี่ยมชมงานไม่น้อยกว่า 4 แสนคน สามารถกระจายรายได้ให้เศรษฐกิจชุมชนฐานรากให้มีความเข้มแข็ง ประชาชนมีคุณภาพชีวิตที่ดี และกระตุ้นเศรษฐกิจในภาพรวมของประเทศมากขึ้น
ด้าน นายอภิชาติ โตดิลกเวชช์ อธิบดีกรมการพัฒนาชุมชน กล่าวว่า การจัดงาน OTOP CITY 2017 แบ่งเป็น 12 โซน คือ นิทรรศการเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร ภายใต้แนวคิด “ดวงใจราษฎร์ สืบสานศาสตร์ วัฒนาประชาไทย” และจัดแสดงสินค้าที่น่าสนใจอีก 11 โซน เช่น โซน Unseen หมู่บ้าน OTOP เพื่อการท่องเที่ยว จัดแสดงวิถีชีวิต สาธิตการแสดงวัฒนธรรมไทย 4 ภาค และจำหน่ายผลิตภัณฑ์ จำนวน 34 หมู่บ้าน 28 จังหวัด ภายใต้แนวคิด “ถนนสายชา ตระการตาวัฒนธรรม อร่อยล้ำอาหารพื้นบ้าน”, โซน OTOP Masterpiece เป็นโซนของขวัญระดับ Premium ที่จัดแสดงและจำหน่ายผลิตภัณฑ์จาก 50 ศิลปิน OTOP ที่มีความโดดเด่น มีเอกลักษณ์เฉพาะตัว และโซน OTOP ของขวัญของฝากจัดจำหน่ายผลิตภัณฑ์ OTOP ที่จัดเป็นชุดของฝาก กระเช้าของขวัญ และกิ๊ฟเซ็ทต่าง ๆ โดยทุกโซนถือเป็นการคัดสรรสุดยอดผลิตภัณฑ์มาจำหน่ายในราคาพิเศษมากกว่า 20,000 รายการ จำนวนกว่า 2,500 ร้านค้า
สุดท้าย นายสุธี มากบุญ รัฐมนตรีช่วยว่าการกระทรวงมหาดไทย ได้กล่าวเชิญชวนพี่น้องประชาชนร่วมสนับสนุนและให้กำลังใจกลุ่มผู้ผลิตและผู้ประกอบการ OTOP พบกับสุดยอดสินค้า OTOP คุณภาพดีจากทุกภาคทั่วประเทศ ที่คัดสรรมาให้เลือกชิม ชม ช็อป เพื่อเป็นของขวัญ ของฝาก มอบกับผู้ที่เคารพนับถือ ในงาน “OTOP CITY 2017 ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้” ระหว่างวันที่ 17 - 25 ธันวาคมนี้ ตั้งแต่เวลา 10.00 - 21.00 น. ณ อาคารชาเลนเจอร์ 1 - 3 อิมแพคเมืองทองธานี อำเภอปากเกร็ด จังหวัดนนทบุรี.
ครั้งที่ 192/2560
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/8770
