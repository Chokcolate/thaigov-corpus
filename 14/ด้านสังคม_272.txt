รัฐบาลไทย-ข่าวทำเนียบรัฐบาล-พม. พร้อมช่วยเหลือหญิงไทย 21 ราย ถูกจับค้าประเวณี ที่สหรัฐฯ

วันจันทร์ที่ 29 พฤษภาคม 2560
พม. พร้อมช่วยเหลือหญิงไทย 21 ราย ถูกจับค้าประเวณี ที่สหรัฐฯ
พม. พร้อมช่วยเหลือหญิงไทย 21 ราย ถูกจับค้าประเวณี ที่สหรัฐฯ
เมื่อวันที่ 27 พ.ค. 60) เวลา 17.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีที่ปรากฏเป็นข่าวว่าทางการสหรัฐอเมริกา ได้ดำเนินการจับกุมและตั้งข้อหาหญิงไทยเพิ่มอีก 21 ราย หลังจากเมื่อเดือนตุลาคม 2559 จับกุมไปแล้ว 17 ราย (รวมทั้งหมด 38 ราย) โดยรายงานข่าวระบุว่า ทั้งหมดถูกตั้งข้อหาว่าอยู่ในขบวนการค้าประเวณี หรือ Sex Trafficking ซึ่งลักลอบนำคนไทยหลายร้อยคนเข้าไปค้าบริการทางเพศในสหรัฐอเมริกา นั้น พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบหมายให้กองต่อต้านการค้ามนุษย์ สำนักงานปลัดกระทรวงการพัฒนาสังคมฯ ประสานข้อมูลกระทรวงการต่างประเทศแล้ว ทราบว่า ขณะนี้ สถานกงสุลใหญ่ไทย ณ นครชิคาโก สหรัฐอเมริกา ได้ทราบข่าวการจับกุมหญิงดังกล่าวจากการแถลงข่าวของสำนักงานอัยการรัฐมินนิโซตา โดยบุคคลที่ถูกจับกุมจะถูกส่งขึ้นศาลของแต่ละรัฐ ภายใน 24 ชั่วโมง เพื่อสั่งฟ้องตามข้อหา และจะถูกควบคุมตัวที่เรือนจำของแต่ละรัฐ ก่อนที่จะโอนย้ายมาดำเนินคดีที่รัฐมินนิโซตา ซึ่งสถานกงสุลใหญ่ได้ประสานเพื่อขอเข้าไปให้ความช่วยเหลือคนไทย
ทั้งที่เป็นผู้เสียหายและผู้ถูกจับกุมแล้ว ทั้งนี้ กระทรวง พม. พร้อมให้การช่วยเหลือหญิงไทยและครอบครัวดังกล่าว หากได้รับการร้องขอ
นายณรงค์ กล่าวเพิ่มเติมว่า หากได้รับการประสานส่งคนไทยกลุ่มดังกล่าวกลับจากสหรัฐฯ และเมื่อเดินทางถึงประเทศไทย กระทรวง พม. โดยกองต่อต้านการค้ามนุษย์ เตรียมการรองรับพร้อมคัดแยกผู้เสียหายร่วมกับทีมสหวิชาชีพ ซึ่งหากปรากฎว่าเป็นผู้เสียหายจากการค้ามนุษย์ จะสอบถามความสมัครใจในการเข้ารับการคุ้มครอง โดยกรณีเข้ารับการคุ้มครองในสถานคุ้มครองสวัสดิภาพผู้เสียหายจากการค้ามนุษย์ (หญิง) ที่มีอยู่ 4 แห่ง ได้แก่ สถานคุ้มครองฯ บ้านเกร็ดตระการ (จ.นนทบุรี) บ้านนารีสวัสดิ์ (จ.นครราชสีมา) บ้านสองแคว (จ.พิษณุโลก) บ้านศรีสุราษฎร์ (จ.สุราษฎร์ธานี) จะมีการจัดที่พัก อาหาร บำบัดฟื้นฟู กาย จิต สังคม รักษาพยาบาล ให้การศึกษา ฝึกอาชีพ ช่วยเหลือทางด้านกฎหมาย ส่งเสริมการมีงานทำ และการส่งกลับคืนสู่สังคม สำหรับกรณีที่ไม่ประสงค์เข้ารับการคุ้มครอง จะได้ให้การช่วยเหลือในเบื้องต้น เช่น ค่าเดินทางกลับภูมิลำเนา ค่าอาหารระหว่างเดินทาง และประสานด้านการดำเนินคดี ทั้งนี้ จะมีการแจ้งให้ พัฒนาสังคมและความมั่นคงของมนุษย์จังหวัด (พมจ.) ดำเนินการติดตามเยี่ยมบ้านเพื่อให้ความช่วยเหลืออย่างต่อเนื่อง นอกจากนี้ ผู้เสียหายทุกรายจะได้รับการช่วยเหลือในการเรียกร้องสิทธิ เช่น เงินกองทุนเพื่อการป้องกันและปราบปรามการค้ามนุษย์ ค่าสินไหมทดแทน ค่าตอบแทนผู้เสียหายในคดีอาญา

ที่มา : http://www.thaigov.go.th/news/contents/details/4099
