รัฐบาลไทย-ข่าวทำเนียบรัฐบาล-OECD พร้อมร่วมมือกับไทย ขับเคลื่อนประเทศเข้าสู่เศรษฐกิจดิจิทัลอย่างเต็มรูปแบบตามนโยบายไทยแลนด์ 4.0

วันพฤหัสบดีที่ 24 สิงหาคม 2560
OECD พร้อมร่วมมือกับไทย ขับเคลื่อนประเทศเข้าสู่เศรษฐกิจดิจิทัลอย่างเต็มรูปแบบตามนโยบายไทยแลนด์ 4.0
OECD พร้อมร่วมมือกับไทย ขับเคลื่อนประเทศเข้าสู่เศรษฐกิจดิจิทัลอย่างเต็มรูปแบบตามนโยบายไทยแลนด์ 4.0
วันนี้ (24 สิงหาคม 2560) เวลา 13.30 น. ณ ทำเนียบรัฐบาล นายอังเคล กูเรีย เลขาธิการองค์การเพื่อความร่วมมือทางเศรษฐกิจและการพัฒนา (Organization for Economic Co-operation and Development: OECD) และคณะ เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี
พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญของการสนทนา ดังนี้
นายกรัฐมนตรีกล่าวต้อนรับเลขาธิการองค์การเพื่อความร่วมมือทางเศรษฐกิจและการพัฒนาสู่ประเทศไทย และยินดีที่ไทยได้เป็นเจ้าภาพจัดการประชุม OECD Southeast Asia Regional Forum 2017  และสำเร็จผลตามที่หวัง ทั้งนี้หัวข้อการประชุม “การปฏิรูปด้านดิจิทัล” นายกรัฐมนตรีเห็นว่าเป็น  ประโยชน์และเป็นเรื่องที่ควรให้ความสำคัญ โดยรัฐบาลได้ดำเนินการต่างๆ เพื่อรองรับและขับเคลื่อนประเทศไทยและเศรษฐกิจไทยเข้าสู่เศรษฐกิจดิจิทัลอย่างเต็มรูปแบบตามนโยบายไทยแลนด์ 4.0
ทั้งนี้ ไทยพร้อมขยายความร่วมมือกับ OECD ในฐานะผู้เล่นที่มีความรับผิดชอบ โดยเห็นว่า OECD เป็นองค์กรที่มีองค์ความรู้ ความเชี่ยวชาญ ซึ่งจะเป็นประโยชน์ต่อการปฏิรูปและพัฒนาประเทศรอบด้าน ทั้งกับประเทศที่เป็นสมาชิกและไม่ใช่สมาชิก
นายกรัฐมนตรียังได้กล่าวขอบคุณที่ OECD ทวทวนและรื้อฟื้นโครงการ Country Programme (CP) กับไทย ซึ่งสะท้อนถึงความเชื่อมั่นที่ OECD มีต่อประเทศไทย โดยรัฐบาลตั้งใจที่จะใช้โครงการ CP เป็นเครื่องมือในการขับเคลื่อนการพัฒนาและปฏิรูปประเทศไทยอย่างมีประสิทธิภาพและยั่งยืน
ทั้งสองฝ่ายยังเห็นพ้องว่า หากเกิดความร่วมมือระหว่างกันแล้วจะก่อให้เกิดการพัฒนาอย่างยั่งยืน ซึ่งสอดคล้องและตอบโจทย์การพัฒนาประเทศตามแผนยุทธศาสตร์ชาติ20 ปี แผนพัฒนาเศรษฐกิจและสังคมแห่งชาติ ฉบับที่ 12 รวมทั้งสอดรับกับเป้าหมายการพัฒนาที่ยั่งยืนของสหประชาชาติ
ด้านเลขาธิการองค์การเพื่อความร่วมมือทางเศรษฐกิจและการพัฒนากล่าวขอบคุณนายกรัฐมนตรีที่สละเวลาให้เข้าพบ รวมทั้งการเป็นเจ้าภาพจัดการประชุม OECD Southeast Asia Regional Forum 2017 ของประเทศไทย ทั้งนี้เลขาธิการเชื่อมั่นว่า ภายหลังการพัฒนาความร่วมมือผ่านโครงการ Thailand - OECD Country Programme (CP) เพื่อกระชับความร่วมมือกับไทยอย่างเป็นบูรณาการ จะสามารถนำไปสู่การตัดสินใจเข้าเป็นสมาชิก OECD ของไทยในอนาคตได้ ซึ่งประเทศไทยจะถือเป็นประเทศสมาชิกแรกจากภูมิภาคอาเซียน
โดยภายหลังการหารือ นายกรัฐมนตรีมอบหมายรองนายกรัฐมนตรี (นายวิษณุ เครืองาม) เป็นประธานในพิธีลงนามร่างบันทึกความเข้าใจ (MOU) ทางวิชาการ ในการดำเนินงานเสริมสร้างความซื่อสัตย์สุจริตของประเทศไทย (Thailand Integrity Review) ระหว่าง OECD ก.พ.ร. และ ป.ป.ท. ณ ห้องสีฟ้า ตึกสันติไมตรี ทำเนียบรัฐบาล

ที่มา : http://www.thaigov.go.th/news/contents/details/6169
