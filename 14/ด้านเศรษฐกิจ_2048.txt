รัฐบาลไทย-ข่าวทำเนียบรัฐบาล-รัฐมนตรีช่วยเกษตรฯ "ลักษณ์" ตรวจเยี่ยมการดำเนินงานขององค์การสะพานปลา

วันพฤหัสบดีที่ 25 มกราคม 2561
รัฐมนตรีช่วยเกษตรฯ "ลักษณ์" ตรวจเยี่ยมการดำเนินงานขององค์การสะพานปลา
รัฐมนตรีช่วยเกษตรฯ "ลักษณ์" ตรวจเยี่ยมการดำเนินงานขององค์การสะพานปลา พร้อมยกระดับให้เป็นตลาดปลาที่ทันสมัย มีมาตรฐานสากล และเป็นที่ยอมรับในระดับนานาชาติ
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังตรวจเยี่ยมการดำเนินงานขององค์การสะพานปลา (อสป.) กระทรวงเกษตรและสหกรณ์ ซึ่งมีสะพานปลาทั่วประเทศ จำนวน 14 แห่ง โดยในปีที่ผ่านมามีปลามาขึ้นที่สะพานปลา อสป. ประมาณเกือบ 3 แสนตัน ถือเป็นทางเลือกให้ชาวประมงที่จะมีตลาดซื้อขายและมีราคาที่มีความเป็นธรรม ซึ่งปัจจุบันอุตสาหกรรมการประมงกำลังอยู่ในช่วงปรับตัว จึงทำให้สะพานปลาที่เป็นของภาคเอกชนไม่สามารถทำหน้าที่ได้ เนื่องจากต้องมีการปรับปรุงและยกระดับเข้าสู่มาตรฐานของการทำสะพานปลาที่ถูกต้องตามกฎหมาย แต่ อสป. ทั้ง 14 แห่ง สามารถดูแลให้ถูกต้องตามกฎหมายได้ จึงเป็นช่วงที่มีส่วนร่วมให้ความช่วยเหลือชาวประมงได้มีจุดที่จะเอาปลามาขึ้น มีความถูกต้องตามกฎหมาย และตรวจสอบย้อนกลับได้ ทั้งนี้ ได้รับฟังผลการดำเนินการของ อสป. ในปีที่ผ่านมา ซึ่งเป็นเรื่องที่น่าชื่นชมที่สามารถดำเนินการให้มีผลกำไร ถึงแม้จะไม่มากแต่สามารถเป็นตัวชี้วัดเชิงประสิทธิภาพได้เป็นอย่างดี ที่ อสป. มีการฟื้นตัวและมีผลกำไรเพิ่มมากขึ้น
สำหรับแนวทางในการพัฒนา อสป. จะมีการยกระดับให้เป็นตลาดค้าขายปลาที่มีความทันสมัย มีมาตรฐานสากล เป็นที่ยอมรับในระดับนานาชาติ จึงมีแนวทางในการปรับปรุงสะพานปลาทั่วประเทศ เพื่อที่จะให้เกิดความทันสมัยขึ้น โดยเฉพาะสะพานปลาที่อยู่ส่วนกลาง จะปรับปรุงให้ทันสมัยและให้บริการแก่พี่น้องชาวประมงได้มากยิ่งขึ้น จึงให้มีการศึกษาความเป็นไปได้ของการลงทุน รวมทั้งการรับฟังความคิดเห็นจากชุมชนที่อยู่รอบข้าง อสป. ด้วย เพื่อให้มั่นใจว่าถ้ามีการปรับปรุงแล้วจะทำให้ภูมิทัศน์และสิ่งแวดล้อมได้รับการปรับปรุงดูแลจนเป็นที่ยอมรับด้วย ถ้าดำเนินการจัดทำความเป็นไปได้แล้วเสร็จ รวมทั้งที่ อสป. มีความประสงค์ที่จะขยายภารกิจในการดำเนินงาน อาทิ การแก้ไขปัญหาการทำประมงผิดกฎหมาย จะได้รับการยอมรับจากนานาอารยประเทศ โดยเฉพาะอย่างยิ่งทางยุโรป ที่เป็นต้นแบบในการทำประมง อย่างไรก็ตาม หากประเทศไทยสามารถทำออกมาได้ดีก็จะสามารถเป็นต้นแบบให้กับประเทศเพื่อนบ้านได้เช่นกัน จึงมีความเห็นว่าควรขยายขอบเขตเรื่องที่ประเทศไทยสามารถทำหน้าที่เป็นที่ปรึกษาทางด้านวิชาการได้ ซึ่งการทำหน้าที่เป็นตลาดของ อสป. ก็เป็นหน้าที่ที่สำคัญอย่างหนึ่ง ควรมีรูปแบบการดำเนินงานและแอพพลิเคชั่นที่จะนำไปถ่ายทอดให้ประเทศเพื่อนบ้าน เพื่อให้สามารถแก้ไขการทำประมงผิดกฎหมายได้เร็วยิ่งขึ้น และจะสามารถยกระดับให้ อสป. เป็นสะพานปลาชั้นนำของภูมิภาค และในระดับโลกต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9616
