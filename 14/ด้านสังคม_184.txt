รัฐบาลไทย-ข่าวทำเนียบรัฐบาล-พม. จับมือเครือเจริญโภคภัณฑ์ ตามแนวทางประชารัฐ พร้อมนำผู้สูงอายุและผู้พิการ รวมทั้งผู้ดูแล เข้าถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช

วันพุธที่ 3 พฤษภาคม 2560
พม. จับมือเครือเจริญโภคภัณฑ์ ตามแนวทางประชารัฐ พร้อมนำผู้สูงอายุและผู้พิการ รวมทั้งผู้ดูแล เข้าถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช
พม. จับมือเครือเจริญโภคภัณฑ์ ตามแนวทางประชารัฐ พร้อมนำผู้สูงอายุและผู้พิการ รวมทั้งผู้ดูแลเข้าถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช เพื่อแสดงความอาลัยและน้อมรำลึกในพระมหากรุณาธิคุณที่มีต่อคนพิการและผู้สูงอายุ
วันนี้ (3 พ.ค. 60) เวลา 14.00 น. ที่เต็นท์จุดพักคอยหน้าวัดมหาธาตุยุวราชรังสฤษฎิ์ ราชวรมหาวิหาร บริเวณสนามหลวง  กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  พร้อมด้วย นายศุภชัย เจียรวนนท์  ประธานคณะผู้บริหาร เครือเจริญโภคภัณฑ์ และประธานคณะกรรมการบริหาร บริษัท ทรู คอร์ปอเรชั่น จำกดั (มหาชน) ร่วมพบปะเยี่ยมเยียน มอบของที่ระลึก และส่งผู้เข้าร่วมโครงการ “ พม. พาคนไกลมาใกล้พ่อ” จำนวน 100 คน  ประกอบด้วย ผู้สูงอายุ ผู้พิการ และผู้ดูแล ที่อยู่ในความดูแลของหน่วยงาน พม. และในพื้นที่ เข้าถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช มหิตลาธิเศรรามาธิบดีจักรีนฤบดินทร สยามมินทราธิราช บรมนาถบพิตร ณ พระที่นั่งดุสิตมหาปราสาท ในพระบรมมหาราชวัง เพื่อสร้างโอกาสในการร่วมแสดงความอาลัยและน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดชฯที่มีต่อประชาชนคนไทย อีกทั้งส่งเสริมให้เกิดการมีส่วนร่วมในกิจกรรมด้านสังคม และเกิดความรู้สึกต้องการเป็นผู้ให้จากโอกาสที่ตนเองได้รับ อันส่งผลให้สังคมมีความตระหนักและมีเจตคติเชิงสร้างสรรค์ต่อคนพิการและความพิการ
พลตำรวจเอก อดุลย์ กล่าวว่า โครงการ “ พม. พาคนไกลมาใกล้พ่อ” นับว่าเป็นความร่วมมือตามแนวทางประชารัฐ ระหว่าง พม. ในฐานะภาครัฐ และเครือเจริญโภคภัณฑ์ ในฐานะภาคเอกชน โดยมีวัตถุประสงค์เพื่อสร้างโอกาสในการร่วมแสดงความอาลัยและน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ที่มีต่อประชาชนคนไทย โดยการนำผู้เข้าร่วมโครงการฯ จำนวน 100 คน จากทั้งหมด 1,000 คน ประกอบด้วย คนพิการ ผู้สูงอายุ และผู้ดูแลที่อยู่ในความดูแลของหน่วยงาน พม. และในพื้นที่ จาก 15 จังหวัดทั่วประเทศ ได้แก่ จังหวัดนนทบุรี ปทุมธานี ฉะเชิงเทรา สมุทรปราการ สมุทรสาคร ชลบุรี พระนครศรีอยุธยา ลพบุรี กำแพงเพชร ขอนแก่น  นครพนม บุรีรัมย์ อุบลราชธานี  เชียงใหม่ และกรุงเทพมหานคร อีกทั้งยังส่งเสริมให้เกิดการมีส่วนร่วม    ในกิจกรรมด้านสังคมด้วย เป็นระยะเวลา 10 วันๆ ละ 100 คน โดยเริ่มตั้งแต่วันที่ 3 ถึงวันที่ 19 พฤษภาคม 2560
พลตำรวจเอก อดุลย์ กล่าวต่ออีกว่า  ที่ผ่านมา พม. ได้ร่วมกับหน่วยงานที่เกี่ยวข้องทั้งภาครัฐ ภาคเอกชน และ ภาคประชาชน ด้วยการอำนวยความสะดวกและให้บริการต่างๆ แก่ประชาชนทั่วไป รวมทั้งกลุ่มคนพิการและผู้สูงอายุ ณ จุดบริการประชาชน "พม. เพื่อพ่อหลวง” ที่บริเวณหน้าวัดมหาธาตุยุวราชรังสฤษฎิ์ ราชวรมหาวิหาร และจุดรองรับประชาชน จุดที่ 12 วัดราชนัดดารามวรวิหาร ได้แก่ 1) บริการจัดทำป้ายข้อมูลเด็กและผู้สูงอายุคล้องข้อมือ (Wristband) เพื่อป้องกันการพลัดหลง 2) บริการรถเข็นนั่งสำหรับคนพิการและผู้สูงอายุ (วีลแชร์)  3) บริการให้คำปรึกษาแนะนำปัญหาทางสังคม โดยเจ้าหน้าที่ศูนย์ช่วยเหลือสังคม 1300 4) บริการแจกฟรีพร้อมสาธิตการทำ ได้แก่ ยาดม ยาหม่อง พิมเสนน้ำ และริบบิ้นสีดำ  และ 5) บริการแจกฟรีชุดยาสามัญ ยาหอม ยาอมสมุนไพร เสื้อดำ ถุงผ้า เครื่องดื่ม และขนม เป็นต้น
นายศุภชัย กล่าวเพิ่มเติมว่า สำหรับโครงการนี้ ทางเครือเจริญโภคภัณฑ์ได้มอบเงินสนับสนุนจำนวน 2,000,000 บาท สำหรับเป็นค่าใช้จ่ายในการดำเนินโครงการฯ เพื่อให้สามารถบรรลุเป้าหมาย ได้แก่ ค่าพาหนะเดินทาง ค่าเช่าที่พัก ค่าอาหาร อาหารว่างพร้อมเครื่องดื่ม และค่าวัสดุอุปกรณ์ต่างๆ เป็นต้น  รวมทั้งสนับสนุนพนักงาน “ซีพีอาสา” อาสาสมัครร่วมดูแลคนพิการและผู้สูงอายุซึ่งที่ผ่านมา ได้เข้าร่วม ”โครงการ พม. เพื่อหลวง” กับ พม. ซึ่งเป็นกิจกรรมเพื่อการถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช ด้วยการจัดเตรียมข้าวกล่องจำนวน 1,500,000 กล่อง สนับสนุนเจ้าหน้าที่ผู้ปฏิบัติงานในจุดบริการเต็นท์โครงการฯ เป็นระยะเวลา 3 เดือน

ที่มา : http://www.thaigov.go.th/news/contents/details/3480
