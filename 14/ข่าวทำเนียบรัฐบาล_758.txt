รัฐบาลไทย-ข่าวทำเนียบรัฐบาล-รองนรม. พล.อ.อ.ประจิน เป็นประธานการประชุมคณะกรรมการส่งเสริมสังคมแห่งการเรียนรู้และคุณภาพเยาวชน (สสค.) ครั้งที่ 3/2560

วันจันทร์ที่ 4 กันยายน 2560
รองนรม. พล.อ.อ.ประจิน เป็นประธานการประชุมคณะกรรมการส่งเสริมสังคมแห่งการเรียนรู้และคุณภาพเยาวชน (สสค.) ครั้งที่ 3/2560
รอง นรม. พล.อ.อ.ประจินฯ เป็นประธานการประชุม สสค. ครั้งที่ 3/2560 เผยพร้อมเปิดตัวหนังสือเดินทางตามรอยพระราชา ในวันที่ 28 กันยายน 2560 นี้
วันนี้ (4 กันยายน 2560) เวลา 13.30 น. ณ ห้องประชุม 301 ตึกบัญชาการ1 ทำเนียบรัฐบาล พล.อ.อ.ประจินจั่นตอง รองนายกรัฐมนตรีเป็นประธานการประขุมคณะกรรมการส่งเสริมสังคมแห่งการเรียนรู้และคุณภาพเยาวชน ครั้งที่ 3/2560 ซึ่งสรุปสาระสำคัญ ดังนี้
ที่ประชุมได้รับทราบการจัดทำหนังสือเดินทางตามรอยพระราชา ซึ่งที่ประชุมคณะรัฐมนตรีมีมติเห็นชอบไปแล้ว เมื่อวันที่ 30 พฤษภาคม 2560 โดยมีวัตถุประสงค์เพื่อพัฒนาชุดสื่อสร้างสรรค์ที่ส่งให้เด็ก เยาวชน และครอบครัวได้เรียนรู้ศาสตร์พระราชาด้วยแนวทางที่เข้าใจง่าย สามารถนำไปประยุกต์ใช้ในชีวิตประจำวัน อันนำไปสู่การส่งเสริมการพัฒนาเยาวชนไทยให้เก่ง ดี และมีคุณธรรม ตลอดจนเพื่อเป็นการเทิดพระเกียรติพระบาทสมเด็จพระปรมินทรมหาภูมิพลอดุลยเดช รัชกาลที่ 9 โดยการพัฒนาต้นฉบับหนังสือเดินทางตามรอยพระราชา ซึ่งได้มีการคัดเลือกแหล่งเรียนรู้โดยมูลนิธิชัยพัฒนา ด้วยความร่วมมือของสำนักงานคณะกรรมการพิเศษเพื่อประสานงานโครงการอันเนื่องมาจากพระราชดำริ (กปร.) เป็นจำนวนทั้งสิ้น 9 เล่ม 9 เส้นทาง 81 แหล่งเรียนรู้โครงการพระราชดำริ อีกทั้งมีจุดเด่น 27 จุดที่นำไปประยุกต์ใช้อย่างได้ผล และจะมีการเปิดตัวหนังสือ. ดังกล่าวโดย 5 เล่มแรกเปิดตัวในวันที่ 28 กันยายน 2560 ส่วนอีก4เล่มหลังจะเปิดตัวลำดับถัดไปภายในเดือน ธันวาคม 2560
นอกจากนั้น ที่ประชุมได้รับทราบการสนับสนุนทางวิชาการแก่คณะกรรมการอิสระเพื่อการปฎิรูปการศึกษา (กอปศ.) เพื่อการจัดตั้งกองทุนเพื่อความเสมอภาคทางการศึกษา ตามมาตรา 54 ของรัฐธรรมนูญแห่งราชอาณาจักรไทย พ.ศ. 2560 ซึ่งมีทิศทางหลักในการลดความเหลื่ยมล้ำทางการศึกษา ช่วยเหลือผู้ขาดแคลนทุนทรัพย์ เสริมสร้างพัฒนาคุณภาพและประสิทธิภาพครู โดยคาดหวังว่าภายใน 10 ปี นั้น เด็กเล็กในครอบครัวยากจนจะได้รับการดูแล กระตุ้น และส่งเสริมพัฒนาการอย่างเหมาะสม ตามการพัฒนาของช่วงวัยเพื่อเป็นรากฐานสู่ การเป็นทรัพยากรมนุษย์ที่ดีของประเทศไทย พร้อมขจัดปัญหาเด็กและเยาวชนนอกระบบการศึกษา ให้หมดไปจากประเทศไทย รวมทั้ง ตลอดจนลดความเหลื่อมล้ำด้านโอกาสในการศึกษาต่อระดับอุดมศึกษาและอาชีวศึกษา อีกทั้งครูที่ปฏิบัติหน้าที่ในพื้นที่ห่างไกล และครูผู้สอนนักเรียนยากจนด้อยโอกาส ให้ได้รับการเสริมสร้างพัฒนาคุณภาพ เเละประสิทธิภาพในการปฏิบัติงานครบถ้วนทุกคน ตลอดจนการประกันโอกาสทางการศึกษา คุณภาพการเรียนรู้ และคุณภาพชีวิต เพื่อให้เด็กเยาวชนทุกคนที่ได้รับการสนับสนุนจากกองทุน ให้สามารถพัฒนาตนเองได้อย่างเต็มศักยภาพและความถนัด ด้วยการติดตามผ่านระบบสารสนเทศ ซึ่งเป็นไปตามเจตนารมณ์ของรัฐธรรมนูญแห่งราชอาณาจักรไทย พ.ศ. 2560 มาตรา 54 ดังกล่าว อย่างแท้จริง
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6410
