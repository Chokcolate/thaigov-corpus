รัฐบาลไทย-ข่าวทำเนียบรัฐบาล-กรมเจ้าท่ามอบของขวัญปีใหม่แก่ประชาชนประจำปี 2561

วันจันทร์ที่ 25 ธันวาคม 2560
กรมเจ้าท่ามอบของขวัญปีใหม่แก่ประชาชนประจำปี 2561
กรมเจ้าท่า กระทรวงคมนาคม ในฐานะหน่วยงานภาครัฐที่มีหน้าที่กำกับดูแล พัฒนาระบบการขนส่งทางน้ำและพาณิชยนาวีให้เชื่อมต่อกับระบบการขนส่งอื่น ๆ ทั้งการขนส่งผู้โดยสารและสินค้า ท่าเรือ อู่เรือ และกิจการที่เกี่ยวเนื่อง
เพื่อให้ประชาชนได้รับความสะดวกรวดเร็ว ทั่วถึง และปลอดภัย การพัฒนาบำรุงรักษาทางน้ำ ตลอดจนสนับสนุนภาคการส่งออกให้เข้มแข็ง ได้จัดทำโครงการ จำนวน 5 โครงการ เพื่อมอบเป็นของขวัญปีใหม่ให้กับประชาชน โดยมุ่งหวังให้ประชาชนได้รับประโยชน์และความสุข รวมถึงการมีส่วนร่วมบำเพ็ญประโยชน์ต่อชุมชนจากโครงการต่าง ๆ อย่างสูงสุด ดังนี้
1. โครงการ “เจ้าท่าพาล่องสายชล สวดมนต์ภาวนาข้ามปี” กรมเจ้าท่าร่วมกับเรือริเวอร์ไซด์และบริษัท ไอคอนสยาม จำกัด จัดโครงการสวดมนต์ภาวนาข้ามปีในเรือ เพื่อการเริ่มต้นชีวิตที่ดีงามและเป็นมงคลชีวิต ต้อนรับปีใหม่ พ.ศ. 2561 การส่งเสริมสถาบันครอบครัวและชมทัศนียภาพสถานที่สำคัญต่าง ๆ ริมฝั่งแม่น้ำเจ้าพระยายามค่ำคืน และน้อมรำลึกในพระมหากรุณาธิคุณพระมหากษัตริย์แห่งราชจักรีวงศ์ที่ทรงทำนุบำรุงบ้านเมืองให้เจริญรุ่งเรือง อีกทั้งทรงอุปถัมภ์พระพุทธศาสนาและพัฒนาคุณภาพชีวิตทำให้ประชาชนอยู่อย่างมีความสุข โดยเรือจะล่องไปตามลำน้ำแม่น้ำเจ้าพระยา ในค่ำคืนของวันที่ 31 ธันวาคม 2560 - 1 มกราคม 2561
2. โครงการ “ลดอัตราค่าโดยสารเรือเฟอร์รี่ เส้นทางพัทยา - หัวหิน จาก 1,250 บาท เหลือ 1,000 บาท” กรมเจ้าท่าร่วมกับบริษัท รอยัล พาสเสนเจอร์ ไลเนอร์ จำกัด ได้เปิดเส้นทางการเดินทางโดยเรือเฟอร์รี่เชื่อมโยงระบบคมนาคมขนส่ง และการท่องเที่ยวในพื้นที่อ่าวไทยตอนบนฝั่งตะวันออกและฝั่งตะวันตกเป็นทางเลือกใหม่ในการเดินทาง ซึ่งใช้ระยะเวลาประมาณ 2 ชั่วโมง ในเส้นทางพัทยา - หัวหิน โดยปรับลดอัตราค่าโดยสาร ในระหว่างวันที่ 25 ธันวาคม 2560 - 5 มกราคม 2561 เพื่อมอบเป็นของขวัญปีใหม่ให้กับประชาชน
3. โครงการ “ปลูกต้นไม้ยืนต้นในพื้นที่สาธารณะ ลดปัญหาโลกร้อน เพิ่มพื้นที่สีเขียว ให้ประชาชน” กรมเจ้าท่าร่วมกับสำนักงานเทศบาลตำบลบางกระสั้น ปลูกต้นไม้ จำนวน 200 ต้น ประกอบด้วย ต้นยางนา จำนวน 150 ต้น ต้นมะฮอกกานี จำนวน 20 ต้น และต้นราชพฤกษ์ จำนวน 30 ต้น ในพื้นที่สาธารณะของสำนักงานเทศบาลตำบลบางกระสั้น อำเภอบางปะอิน จังหวัดพระนครศรีอยุธยา เพื่อลดปัญหาโลกร้อน เพิ่มพื้นที่สีเขียวให้กับประชาชนในพื้นที่ เป็นสถานที่พักผ่อนหย่อนใจ และสร้างความสัมพันธ์อันดีในชุมชน โดยจะดำเนินการในเดือนมกราคม 2561
4. โครงการ “ปลูกหญ้าแฝก ลดปัญหาการพังทลายของหน้าดิน” ตามพระราชดำริของพระบาทสมเด็จพระเจ้าอยู่หัว รัชกาลที่ 9 นำหญ้าแฝกมาใช้ในการอนุรักษ์ดินและน้ำ โดยกรมเจ้าท่าร่วมกับสำนักงานเทศบาลตำบลบางเหรียง จะดำเนินการปลูกหญ้าแฝก จำนวน 2,000 ต้น ระยะทาง 100 เมตร เพื่อลดปัญหาการพังทลายของหน้าดินบริเวณริมฝั่งคลอง สร้างความสัมพันธ์อันดีจากครอบครัวสู่ชุมชนให้มีส่วนร่วมบำเพ็ญประโยชน์แก่สาธารณะ ปลูกจิตสำนึกรักและหวงแหนในภูมิลำเนา ซึ่งจะปลูกบริเวณคันดินแนวร่องน้ำคลองยายเกลี้ยง ตำบลบางเหรียง อำเภอควนเนียง จังหวัดสงขลา โดยจะดำเนินการระหว่างวันที่ 1 - 15 มกราคม 2561
5. โครงการ “ปล่อยพันธุ์สัตว์น้ำคืนสู่ธรรมชาติ” เป็นการดำเนินการตามพระราชดำริ          ของสมเด็จพระนางเจ้าสิริกิติ์ฯ พระบรมราชินีนาถ ในรัชกาลที่ 9 ในคราวทรงเสด็จเยี่ยมราษฎรและทรงปล่อยปลาในแหล่งน้ำต่าง ๆ โดยกรมเจ้าท่าร่วมกับสำนักงานเทศบาลตำบลบางเหรียง ปล่อยปลาขี้ตังซึ่งเป็นปลาน้ำจืด จำนวน 1,000 ตัว บริเวณร่องน้ำคลองยายเกลี้ยง ตำบลบางเหรียง อำเภอควนเนียง จังหวัดสงขลา เพื่อเพิ่มปริมาณสัตว์น้ำตามแหล่งน้ำธรรมชาติ รักษาสภาพความสมดุลตามธรรมชาติของแหล่งน้ำ อันจะนำมาซึ่งการใช้ทรัพยากรสัตว์น้ำอย่างยั่งยืน โดยจะดำเนินการระหว่างวันที่ 1 - 15 มกราคม 2561
ทั้งนี้ ผู้สนใจสามารถสอบถามข้อมูลเพิ่มเติมได้ที่ ฝ่ายประชาสัมพันธ์ สำนักงานเลขานุการกรม โทรศัพท์ 0 2233 1311 - 8 ต่อ 280 หรือ 285

ที่มา : http://www.thaigov.go.th/news/contents/details/8985
