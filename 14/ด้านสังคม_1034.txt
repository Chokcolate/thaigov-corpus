รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมลงนามกับ กฟภ. ในสัญญาขอพาดสายสื่อสารบนเสาไฟฟ้าและสัญญาซื้อขายไฟฟ้าในโครงการ “เน็ตประชารัฐ”

วันอังคารที่ 26 ธันวาคม 2560
กระทรวงดิจิทัลฯ ร่วมลงนามกับ กฟภ. ในสัญญาขอพาดสายสื่อสารบนเสาไฟฟ้าและสัญญาซื้อขายไฟฟ้าในโครงการ “เน็ตประชารัฐ”
กระทรวงดิจิทัลฯ
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานและร่วมลงนามในสัญญาขออาศัยพาดสายสื่อสารบนเสาไฟฟ้าของการไฟฟ้าส่วนภูมิภาค และสัญญาซื้อขายไฟฟ้าในโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ (โครงการเน็ตประชารัฐ) ระหว่าง กระทรวงดิจิทัลฯ กับ การไฟฟ้าส่วนภูมิภาค โดยมี นายสุวัฒน์ เชี่ยวชาญชัย รองผู้ว่าการสารสนเทศและสื่อสาร การไฟฟ้าส่วนภูมิภาค (กฟภ.) และนางทัศนีย์ วิริยะสุธี ผู้อำนวยการฝ่ายนโยบายเศรษฐกิจพลังงาน การไฟฟ้าส่วนภูมิภาค เป็นผู้ร่วมลงนาม และนายมนต์ชัย หนูสง กรรมการผู้จัดการใหญ่ บริษัท ทีโอที จำกัด (มหาชน) ร่วมลงนามเป็นพยาน ทั้งนี้ สัญญาดังกล่าวจัดทำขึ้นเพื่อการบริหารจัดการในการให้บริการและเพื่อให้สามารถตรวจสอบ รวมทั้งติดตามการดำเนินงานได้อย่างเป็นระบบรองรับเทคโนโลยีด้านการสื่อสารโทรคมนาคมที่มีการเติบโตอย่างรวดเร็ว ตลอดจนเป็นการกำกับดูแลงานการจัดระเบียบสายสื่อสารโทรคมนาคมที่ดำเนินการอยู่ในปัจจุบัน ให้บรรลุวัตถุประสงค์เกิดความเป็นระเบียบเรียบร้อย เกิดความปลอดภัยในชีวิตและทรัพย์สิน รวมทั้งสร้างภาพลักษณ์ที่ดีให้กับประเทศ เมื่อวันที่ 26 ธันวาคม 2560 ณ บริษัท ทีโอที จำกัด (มหาชน) ถนนแจ้งวัฒนะ เขตหลักสี่ กรุงเทพฯ
*************************

ที่มา : http://www.thaigov.go.th/news/contents/details/9035
