รัฐบาลไทย-ข่าวทำเนียบรัฐบาล-รอง นรม. พล.อ.อ. ประจินฯ เป็นประธานในพิธีลงนามข้อตกลงความร่วมมือ ในการส่งเสริมและสนับสนุนผลงานวิจัย สิ่งประดิษฐ์ และนวัตกรรมสู่การใช้ประโยชน์

วันพุธที่ 23 สิงหาคม 2560
รอง นรม. พล.อ.อ. ประจินฯ เป็นประธานในพิธีลงนามข้อตกลงความร่วมมือ ในการส่งเสริมและสนับสนุนผลงานวิจัย สิ่งประดิษฐ์ และนวัตกรรมสู่การใช้ประโยชน์
รอง นรม. พล.อ.อ. ประจินฯ เป็นประธานในพิธีลงนาม MOU หรือข้อตกลงความร่วมมือ ในการส่งเสริมและสนับสนุนผลงานวิจัย สิ่งประดิษฐ์ และนวัตกรรมสู่การใช้ประโยชน์ ระหว่าง วช. และบริษัท บางจาก คอร์ปอเรชั่น จำกัด (มหาชน)
วันนี้ (23 สิงหาคม 2560) เวลา 13.00 น. ณ เวที Highlight Stage ชั้น 22 โรงแรมเซ็นทาราแกรนด์ และบางกอกคอนเวนชันเซ็นเตอร์ กรุงเทพฯ พลอากาศเอก ประจิน จั่นตอง รองนายกรัฐมนตรี เป็นประธานในพิธีลงนามข้อตกลงความร่วมมือ ในการส่งเสริมและสนับสนุนผลงานวิจัย สิ่งประดิษฐ์ และนวัตกรรมสู่การใช้ประโยชน์ โดยมี ศาสตราจารย์ นายแพทย์สิริฤกษ์ ทรงศิวิไล เลขาธิการคณะกรรมการวิจัยแห่งชาติ สำนักงานคณะกรรมการวิจัยแห่งชาติ (วช.) ลงนามร่วมกับ นายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่ บริษัท บางจาก คอร์ปอเรชั่น จำกัด (มหาชน)
เลขาธิการคณะกรรมการวิจัยแห่งชาติ กล่าวรายงานว่า จากความสำคัญในการพัฒนางานวิจัย สิ่งประดิษฐ์ และนวัตกรรมไปใช้ประโยชน์อย่างเป็นรูปธรรมนั้น วช. ได้ให้การสนับสนุนและผลักดันให้ผลงานวิจัย ผลงานประดิษฐ์คิดค้นสามารถนำไปพัฒนาให้เกิดการสร้างมูลค่าและคุณค่าอันเป็นประโยชน์กับประเทศผ่านกิจกรรมต่าง ๆ เช่น การขึ้นบัญชีสิ่งประดิษฐ์ไทยและการพัฒนาต่อยอด การสนับสนุนการนำเสนอผลงานวิจัย ผลงานประดิษฐ์คิดค้นในเวทีระดับชาติและระดับนานาชาติ ซึ่งจากผลการดำเนินงานที่ผ่านมาปรากฎผลสำเร็จเป็นอย่างดียิ่ง และนวัตกรรมโดยให้ความสำคัญกับการผลักดันการวิจัยที่มีอยู่ไปสู่การใช้ประโยชน์ทั้งในภาครัฐและภาคเอกชน อย่างเป็นรูปธรรม ซึ่งการดำเนินการในระยะแรกภายใต้ความร่วมมือดังกล่าวจะเป็นการนำเสนอผลงานที่ได้รับรางวัลจากการเข้าร่วมประกวดและจัดแสดงในเวทีระดับนานาชาติ งาน “45th International Exhibiton of Inventions of  Inventions Geneva” ณ นครเจนีวา สมาพันธรัฐสวิส จำนวน 2 ผลงาน คือผลงานเรื่อง “ชุดควบคุมการติดตามดวงอาทิตย์ 2 แกน” จากมหาวิทยาลัยธรรมศาสตร์ และผลงานเรื่อง “ระบบแจ้งเตือนการทำความสะอาดแผงโซล่าเซลล์ในโรงไฟฟ้าโซล่าฟาร์มเพื่อให้ประสิทธิภาพการจ่ายไฟฟ้าสูงสุด” จากมหาวิทยาลัยเทคโนโลยีราชมงคลพระนคร มาเป็นโครงการนำร่องในการดำเนินการ ซึ่งจากความสำเร็จของ 2 ผลงานนี้ เป็นเพียงจุดเริ่มต้นของการผลักดันและยกระดับให้ผลผลิตจากผลงานวิจัยรวมทั้งผลงานประดิษฐ์คิดค้นของคนไทย นำไปสู่การใช้ประโยชน์อย่างเป็นรูปธรรม อันเป็นประโยชน์ต่อประเทศ ทั้งในเชิงเศรษฐกิจและสังคม ตามกรอบยุทธศาสตร์การพัฒนาประเทศที่ได้ตั้งเป้าหมายไว้ต่อไป
โอกาสนี้ รองนายกรัฐมนตรี ได้กล่าวในพิธีลงนามข้อตกลงความร่วมมือดังกล่าวว่า การวิจัยและการประดิษฐ์คิดค้นเป็นกลไกสำคัญในการสร้างการเปลี่ยนแปลงให้กับสังคมและเศรษฐกิจ โดยการสร้างความรู้ใหม่ แนวทางใหม่ ทฤษฎีใหม่ หรือชิ้นงานใหม่ ๆ ซึ่งเป็นการสร้างฐานสติปัญญาในการพัฒนาให้กับประเทศได้ และหากนำไปสร้างมูลค่าในเชิงพาณิชย์ได้ จะก่อให้เกิดนวัตกรรมที่สามารถสร้างผลประโยชน์ให้เกิดขึ้นทั้งอาจเป็นตัวเงิน หรือไม่เป็นตัวเงินโดยตรงก็ได้ ดังนั้นการพัฒนาให้ผลงานที่เกิดจากการวิจัย และการประดิษฐ์คิดค้นได้ถูกนำไปพัฒนาปรับปรุงให้นำไปสู่นวัตกรรมซึ่งสามารถสร้างประโยชน์ในเชิงเศรษฐกิจ (Economic Benefits) ขึ้นมาได้ ซึ่งนโยบายรัฐบาล นำโดย พลเอกประยุทธ์ จันทร์โอชา นายกรัฐมนตรี ได้ให้ความสำคัญกับการขับเคลื่อนการพัฒนาประเทศ และลดความเหลื่อมล้ำทางสังคมด้วยผลงานวิจัยและนวัตกรรม และนำประเทศไปสู่ “ประเทศไทย 4.0”
จากนั้น รองนายกรัฐมนตรี ได้ร่วมเป็นสักขีพยานในพิธีการลงนามข้อตกลงความร่วมมือ ในการส่งเสริมและสนับสนุนผลงานวิจัย สิ่งประดิษฐ์ และนวัตกรรมสู่การใช้ประโยชน์ ระหว่างสำนักงานคณะกรรมการวิจัยแห่งชาติ (วช.) โดยมี ศาสตราจารย์ นายแพทย์สิริฤกษ์ ทรงศิวิไล เลขาธิการคณะกรรมการวิจัยแห่งชาติ ลงนามร่วมกับ นายชัยวัฒน์ โควาวิสารัช ประธานเจ้าหน้าที่บริหารและกรรมการผู้จัดการใหญ่ บริษัท บางจาก คอร์ปอเรชั่น จำกัด (มหาชน) พร้อมกันนี้ รองนายกรัฐมนตรี คณะผู้บริหารหน่วยงาน นักวิจัย และนักประดิษฐ์ที่เกี่ยวข้อง ได้ถ่ายภาพเป็นที่ระลึกร่วมกัน
************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6139
