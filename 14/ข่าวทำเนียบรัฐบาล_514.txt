รัฐบาลไทย-ข่าวทำเนียบรัฐบาล-ผู้ช่วยโฆษกรัฐบาลเผยนายกรัฐมนตรีสั่งทุกหน่วยงานที่เกี่ยวข้องเตรียมรับมือ พายุโซนร้อน ตาลัส พร้อม ให้การช่วยเหลือประชาชนเป็นไปอย่างทันท่วงที

วันอังคารที่ 18 กรกฎาคม 2560
ผู้ช่วยโฆษกรัฐบาลเผยนายกรัฐมนตรีสั่งทุกหน่วยงานที่เกี่ยวข้องเตรียมรับมือ พายุโซนร้อน ตาลัส พร้อม ให้การช่วยเหลือประชาชนเป็นไปอย่างทันท่วงที
พันเอกหญิงทักษดา สังขจันทร์  ผู้ช่วยโฆษกประจำสำนักนายกรัฐมนตรี เผยนายกรัฐมนตรีสั่งทุกหน่วยงานที่เกี่ยวข้องเตรียมรับมือ พายุโซนร้อน ตาลัส พร้อมให้การช่วยเหลือประชาชนเป็นไปอย่างทันท่วงที
วันนี้ ( 17 ก.ค. 60 ) เวลา 13.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์  ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีสั่งการต่อที่ประชุมคณะรัฐมนตรีว่า ขอให้หน่วยงานที่เกี่ยวข้องทุกภาคส่วน ทั้งกรมอุตุนิยมวิทยา กรมป้องกันและบรรเทาสาธารณภัยกระทรวงมหาดไทย ฯลฯ เตรียมความพร้อมรับพายุโซนร้อน "ตาลัส" ที่กำลังจะเคลื่อนผ่านเข้าปกคลุมในบริเวณภาคเหนือและภาคตะวันออกเฉียงเหนือของประเทศไทย โดยขอให้มีการแจ้งเตือนประชาชนรับทราบล่วงหน้าก่อนที่ฝนจะตก รวมถึงการเตรียมแผนงานให้พร้อมในการช่วยเหลือประชาชนให้เป็นไปอย่างทันท่วงที และหากเกิดน้ำท่วมฉับพลันให้เร่งดำเนินการการบริหารจัดการสถานการณ์ให้คลี่คลายโดยเร็ว ขณะเดียวกันระหว่างนี้ให้เตรียมหาแหล่งเก็บกับน้ำขนาดเล็กไว้ใช้ในช่วงที่จำเป็นหรือฤดูแล้ง เช่น การเก็บกับน้ำในลักษณะหลุมขนมครก
พร้อมทั้ง ขอให้ประชาชนที่อาศัยอยู่ในบริเวณที่ราบลุ่มภาคกลางติดตามเฝ้าระวังสถานการณ์อย่างใกล้ชิด เนื่องจากอาจจะมีปริมาณน้ำจำนวนมากทางภาคเหนือไหลลงมาสู่ภาคกลาง จนส่งผลกระทบต่อประชาชนบริเวณดังกล่าวได้
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5288
