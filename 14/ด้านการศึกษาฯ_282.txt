รัฐบาลไทย-ข่าวทำเนียบรัฐบาล- กระทรวงดิจิทัลฯ ลงนาม MOU กับ 5 สถาบันการศึกษา พัฒนาหลักสูตรพัฒนาเว็บไซต์

วันพฤหัสบดีที่ 3 สิงหาคม 2560
กระทรวงดิจิทัลฯ ลงนาม MOU กับ 5 สถาบันการศึกษา พัฒนาหลักสูตรพัฒนาเว็บไซต์
กระทรวงดิจิทัลฯ
ดร.พันธ์ศักดิ์ ศิริรัชตพงษ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอี) ร่วมเป็น สักขีพยานการลงนามบันทึกความเข้าใจ (MOU) ว่าด้วยความร่วมมือในการพัฒนาหลักสูตรการพัฒนาเว็บที่ทุกคนเข้าถึงได้ ระหว่าง กระทรวงดิจิทัลเพื่อเศรษฐกิจและสังคม โดย นางวรรณพร เทพหัสดิน ณ อยุธยา เลขาธิการคณะกรรมการดิจิทัลเพื่อเศรษฐกิจและสังคมแห่งชาติ ปฏิบัติราชการแทนปลัดกระทรวงดิจิทัลเพื่อเศรษฐกิจและสังคม กับผู้บริหาร 5 สถาบันการศึกษา ได้แก่ มหาวิทยาลัยนครพนม มหาลัยราชภัฏอุบลราชธานี มหาวิทยาลัยธุรกิจบัณฑิตย์ วิทยาลัยอาชีวศึกษาขอนแก่น และวิทยาลัยเทคโนโลยีรัตนโกสินทร์ โดยการลงนาม ในครั้งนี้มีวัตถุประสงค์เพื่อร่วมกันพัฒนาหลักสูตรการพัฒนาเว็บไซต์ที่ทุกคนเข้าถึงได้ด้วยการนำหลักสูตรไปใช้ในการเรียนการสอนในแต่ละสถาบัน รวมถึงกิจกรรมอื่นๆ เพื่อพัฒนาบุคลากรในสาขาเทคโนโลยีดิจิทัลให้มีความรู้ความสามารถ และความเชี่ยวชาญด้านการพัฒนาเว็บไซต์ที่ทุกคนเข้าถึงได้ ทั้งนี้ เพื่อเป็นรายวิชาใหม่ในหลักสูตรที่เกี่ยวข้องกับคอมพิวเตอร์ และเทคโนโลยีสารสนเทศของสถาบันการศึกษาเป็นหัวข้อที่ใช้ในการเรียนการสอนในรายวิชาที่เกี่ยวข้องกับการพัฒนาเว็บไซต์ และเป็นหลักสูตรที่ใช้ในกิจกรรมนอกหลักสูตร เมื่อวันที่ 1 สิงหาคม 2560 ณ ห้องประชุม MDES ชั้น 9 กระทรวงดิจิทัลฯ อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ กรุงเทพฯ
**************************

ที่มา : http://www.thaigov.go.th/news/contents/details/5662
