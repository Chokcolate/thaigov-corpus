รัฐบาลไทย-ข่าวทำเนียบรัฐบาล-​สธ.จับมือ ม.มหิดลหนุนบุคลากรเรียนต่อด้านอนามัยครอบครัวตอบสนองยุทธศาสตร์ชาติ 20 ปี

วันพุธที่ 17 มกราคม 2561
​สธ.จับมือ ม.มหิดลหนุนบุคลากรเรียนต่อด้านอนามัยครอบครัวตอบสนองยุทธศาสตร์ชาติ 20 ปี
กระทรวงสาธารณสุขจับมือมหาวิทยาลัยมหิดลสนับสนุนบุคลากรสาธารณสุขศึกษาต่อด้านอนามัยครอบครัว พัฒนาความรู้ สามารถวางแผนงาน การดำเนินงาน และการศึกษาวิจัยด้านการดูแลสุขภาพสมาชิกในครอบครัว ตอบสนองยุทธศาสตร์ชาติ 20 ปี(ด้านสาธารณสุข)
กระทรวงสาธารณสุขจับมือมหาวิทยาลัยมหิดลสนับสนุนบุคลากรสาธารณสุขศึกษาต่อด้านอนามัยครอบครัว พัฒนาความรู้ สามารถวางแผนงาน การดำเนินงาน และการศึกษาวิจัยด้านการดูแลสุขภาพสมาชิกในครอบครัว ตอบสนองยุทธศาสตร์ชาติ 20 ปี(ด้านสาธารณสุข) ดูแลสุขภาพประชาชนทุกช่วงวัยในครอบครัว
วันนี้(17 มกราคม 2561)ที่กระทรวงสาธารณสุข นายแพทย์เจษฎา โชคดำรงสุข ปลัดกระทรวงสาธารณสุขพร้อมด้วย แพทย์หญิงพรรณพิมล วิปุลากร รองปลัดกระทรวงสาธารณสุข และรศ.ดร.ชะนวน ทองธนสุกาญจน์ คณบดีคณะสาธารณสุขศาสตร์มหาวิทยาลัยมหิดล ลงนามความร่วมมือสนับสนุนบุคลากรสาธารณสุขเข้าศึกษาต่อด้านอนามัยครอบครัวระหว่างสำนักงานปลัดกระทรวงสาธารณสุขกับมหาวิทยาลัยมหิดล
นายแพทย์เจษฎา กล่าวว่า การลงนามความร่วมมือในครั้งนี้เป็นการสนับสนุนให้บุคลากรสาธารณสุขที่ทำงานทั้งในกลุ่มบริหาร กลุ่มวิชาชีพ และบุคลากรระดับปฏิบัติการที่จบการศึกษาระดับปริญญาตรีหรือเทียบเท่าในสาขาวิทยาศาสตรบัณฑิต (พยาบาลและผดุงครรภ์,พยาบาลสาธารณสุข, จิตวิทยา) พยาบาลศาสตรบัณฑิต สาธารณสุขศาสตรบัณฑิต หรือสาขาอื่นที่เกี่ยวข้องด้านสุขภาพโดยมีพื้นฐานความรู้ด้านวิทยาศาสตร์ไม่น้อยกว่า 9 หน่วยกิต และได้ระดับคะแนนเฉลี่ยไม่ต่ำกว่า 2.50 เข้าศึกษาต่อในระดับบัณฑิตศึกษา บัณฑิตวิทยาลัย มหาวิทยาลัยมหิดลหลักสูตรวิทยาศาสตรมหาบัณฑิต(สาธารณสุขศาสตร์)สาขาวิชาเอกอนามัยครอบครัว
ทั้งนี้มหาวิทยาลัยมหิดลจะเป็นผู้ให้ทุนการศึกษาในหลักสูตรดังกล่าวปีการศึกษาละ 5 ทุนๆละ 50,000 บาทโดยไม่มีข้อผูกมัดใดๆ แต่มีเงื่อนไขจะต้องสอบผ่านการคัดเลือกตามหลักเกณฑ์ของบัณฑิตวิทยาลัยมหาวิทยาลัยมหิดล
สำหรับหลักสูตรวิทยาศาสตรมหาบัณฑิต (สาธารณสุขศาสตร์) สาขาวิชาเอกอนามัยครอบครัว เป็นหลักสูตรที่จะช่วยพัฒนาบุคลากรสาธารณสุขให้มีความรู้ความสามารถในด้านอนามัยครอบครัว ทั้งในส่วนการวางแผนงาน การดำเนินงาน และการศึกษาวิจัย เพื่อให้สอดคล้องกับยุทธศาสตร์ชาติ 20 ปี(ด้านสาธารณสุข) ซึ่งขณะนี้เน้นการดูแลสุขภาพของประชาชนทุกช่วงวัยในครอบครัว

ที่มา : http://www.thaigov.go.th/news/contents/details/9428
