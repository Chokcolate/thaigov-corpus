รัฐบาลไทย-ข่าวทำเนียบรัฐบาล-ผู้อำนวยการธนาคารโลกประจำภูมิภาคเอเชียตะวันออกเฉียงใต้เข้าเยี่ยมคารวะนายกรัฐมนตรี

วันจันทร์ที่ 15 พฤษภาคม 2560
ผู้อำนวยการธนาคารโลกประจำภูมิภาคเอเชียตะวันออกเฉียงใต้เข้าเยี่ยมคารวะนายกรัฐมนตรี
ผู้อำนวยการธนาคารโลกประจำภูมิภาคเอเชียตะวันออกเฉียงใต้เข้าเยี่ยมคารวะนายกรัฐมนตรี
วันนี้ (15 พ.ค. 60) เวลา 09.30 น. นายอูลริค ซาเกา (Mr. Ulrich Zachau) ผู้อำนวยการธนาคารโลกประจำภูมิภาคเอเชียตะวันออกเฉียงใต้ และคณะทีมวิจัยจากธนาคารโลก เข้าเยี่ยมคารวะ พลเอกประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความยินดีที่ได้พบกับผู้อำนวยการธนาคารโลกประจำภูมิภาคเอเชียตะวันออกเฉียงใต้ และผู้แทนจากธนาคารโลกที่ดูแลรับผิดชอบการจัดอันดับความยาก-ง่ายในการประกอบธุรกิจของ 190 ประเทศ ซึ่งมาจากธนาคารโลก ณ กรุงวอชิงตัน ดีซี โดยนายกรัฐมนตรีเห็นว่าการพบปะครั้งนี้จะเป็นโอกาสอันดีที่ธนาคารโลกจะให้คำแนะนำและข้อคิดเห็นแก่ไทยในอนาคต ทั้งนี้รัฐบาลไทยมีความมุ่งมั่น ตั้งใจจริงในการเร่งรัดจัดระบบ และปฏิรูปงานบริการของภาครัฐ เพื่อให้เอื้อต่อการลงทุนในประเทศไทย นอกจากนี้รัฐบาลยินดีรับฟังปัญหาจากภาคเอกชน เพื่อให้รัฐบาลและภาคเอกชนสามารถปรับตัวเข้าหากัน เพื่อประโยชน์ของทั้งสองฝ่าย
ผู้อำนวยการธนาคารโลกฯ แสดงความขอบคุณนายกรัฐมนตรีที่ให้โอกาสพบปะในวันนี้ และขอบคุณรองนายกรัฐมนตรี (นายสมคิด จาตุศรีพิทักษ์) ซึ่งกำกับดูแลด้านเศรษฐกิจ รัฐมนตรีว่าการกระทรวงการคลัง และสำนักงานคณะกรรมการพัฒนาการเศรษฐกิจและสังคมแห่งชาติ ที่ได้ทำงานร่วมกับธนาคารโลกอย่างใกล้ชิดมาโดยตลอด พร้อมแสดงความประทับใจในความมุ่งมั่น ตั้งใจของนายกรัฐมนตรีในการแก้ไขปัญหาและอุปสรรคของการดำเนินธุรกิจของภาคเอกชน
โอกาสนี้นายกรัฐมนตรีย้ำว่าไทยยินดีต้อนรับนักลงทุนจากต่างชาติ พร้อมเร่งรัดให้ทุกภาคส่วนที่เกี่ยวข้องร่วมผลักดันให้อันดับความยาก-ง่ายในการประกอบธุรกิจของประเทศไทยดีขึ้น ซึ่งรัฐบาลได้ตั้งเป้าให้การยกระดับการจัดอันดับความยาก-ง่ายในการประกอบธุรกิจของประเทศไทยอยู่ในกลุ่ม 30 อันดับแรก โดยกำหนดเป็นแผนระยะสั้น กลาง ยาว และบูรณาการการทำงานของภาครัฐกับภาคเอกชน
ในการนี้ผู้อำนวยการธนาคารโลกฯ ได้แสดงข้อคิดเห็นว่าอยากให้ประเทศไทยจัดทำเว็บไซต์ที่เป็นแหล่งรวมข้อมูลเกี่ยวกับการดำเนินธุรกิจในประเทศไทย เพื่ออำนวยความสะดวกแก่ภาคเอกชนต่างชาติที่สนใจลงทุนในไทยสามารถมีแหล่งข้อมูลที่เข้าถึงง่ายและสะดวกรวดเร็ว นอกจากนี้อยากให้ภาครัฐมีการสื่อสารสร้างความเข้าใจที่ถูกต้องแก่นักลงทุนต่างชาติเกี่ยวกับนโยบายด้านเศรษฐกิจ และการบริการต่างๆ ของภาครัฐอย่างต่อเนื่อง
***************

ที่มา : http://www.thaigov.go.th/news/contents/details/3721
