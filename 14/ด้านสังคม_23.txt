รัฐบาลไทย-ข่าวทำเนียบรัฐบาล-นายกรัฐมนตรี นำสำรวจลูกน้ำยุงลายก่อนออกกำลังกายทุกวันพุธ ป้องกันโรคไข้เลือดออก

วันพุธที่ 22 มีนาคม 2560
นายกรัฐมนตรี นำสำรวจลูกน้ำยุงลายก่อนออกกำลังกายทุกวันพุธ ป้องกันโรคไข้เลือดออก
นายกรัฐมนตรี นำผู้บริหาร เจ้าหน้าที่ประจำทำเนียบรัฐบาลร่วมสำรวจลูกน้ำยุงลายในอ่างน้ำ ร่องระบายน้ำ กำจัดแหล่งเพาะพันธุ์ยุงลายพาหะนำโรคไข้เลือดออก ก่อนออกกำลังกายทุกวันพุธ ตามมาตรการ “3 เก็บ 3 โรค” ในรอบ 3 เดือนพบผู้ป่วยไข้เลือดออก 6,539 คน
วันนี้ (23 มีนาคม 2560) บริเวณด้านข้างตึกสันติไมตรี ทำเนียบรัฐบาล พลเอกประยุทธ์ จันทร์โอชา นายกรัฐมนตรี พร้อมด้วยศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุขนำผู้บริหารกระทรวงสาธารณสุข คณะผู้บริหาร ข้าราชการ ประจำทำเนียบรัฐบาล ร่วมกิจกรรม “กำจัดลูกน้ำยุงลาย ก่อนออกกำลังกายทุกวันพุธ” โดยนายกรัฐมนตรี นำผู้ร่วมกิจกรรมเดินส่องสำรวจลูกน้ำยุงลายในภาชนะอ่างบัว ร่องระบายน้ำ และปล่อยปลาหางนกยูงในภาชนะอ่างบัวเพื่อเป็นการกำจัดลูกน้ำยุงลาย ก่อนออกกำลังกาย โดยการอบอุ่นร่างกาย เต้นแอโรบิค คลายอุ่นร่างกาย ยืดเหยียดกล้ามเนื้อ เพื่อเป็นการเสริมสร้างร่างกายให้แข็งแรง ห่างไกลจากโรคภัยไข้เจ็บ
ศ.คลินิก เกียรติคุณ นพ.ปิยะสกล สกลสัตยาทร รมว.สธ. ให้สัมภาษณ์ว่า รัฐบาลมีความห่วงใยในปัญหา โรคไข้เลือดออก ที่มียุงลายเป็นพาหะนำโรค เพื่อเป็นการลดความเสี่ยงจากการเจ็บป่วยและเสียชีวิตจากโรคไข้เลือดออกนั้น กระทรวงสาธารณสุข ได้กำชับให้อธิบดีทุกกรม ผู้ตรวจราชการเขตสุขภาพ 12เขต ติดตาม การดำเนินงานของสำนักงานสาธารณสุขจังหวัด โรงพยาบาลทั่วประเทศ เร่งรัดงานควบคุมป้องกันโรคไข้เลือดออกอย่างต่อเนื่อง พร้อมขอความร่วมมือประชาชน หน่วยงานราชการ ท้องถิ่น ชุมชนทั่วประเทศก่อนการออกกำลัง ทุกวันพุธ ตามนโยบายท่านนายกรัฐมนตรี ให้เพิ่มกิจกรรม “กำจัดลูกน้ำยุงลาย ก่อนออกกำลังกายทุกวันพุธ” ด้วยการสำรวจแหล่งลูกน้ำยุงลาย และยังก่อให้เกิดประโยชน์ 2 ต่อ คือ สุขภาพดีจากการออกกำลังกาย และการควบคุมป้องกันโรคไข้เลือดออก
ข้อมูลจากสำนักระบาดวิทยา กรมควบคุมโรค รายงานสถานการณ์โรคไข้เลือดออกตั้งแต่ 1 มกราคม 2560 - 20 มีนาคม 2560 พบผู้ป่วย 6,539 คน เสียชีวิต 7 คน จากการสำรวจแหล่งเพาะพันธุ์ลูกน้ำยุงลายพบมากสุดบริเวณศาสนสถาน ร้อยละ 52 โรงงาน ร้อยละ 35 โรงเรียน ร้อยละ 25 บ้านพัก ร้อยละ 16 โรงแรม ร้อยละ 10 และจากการสำรวจด้วยแอปพลิเคชั่นทันระบาด-สำรวจ ในเดือนมกราคม 2560-มีนาคม 2560 จากตัวอย่าง 32,075 ชิ้น พบลูกน้ำยุงลายบ่อยสุดใน โอ่งน้ำ ถังน้ำ ถึงร้อยละ 50 รองลงมาในเศษกระดาษ ขยะที่มีน้ำขัง ร้อยละ 20
ทางด้านนายแพทย์เจษฎา โชคดำรงสุข อธิบดีกรมควบคุมโรค กล่าวว่า มาตรการป้องกันโรคนำโดยยุงลาย นอกจากเน้นการจัดการสิ่งแวดล้อม เพื่อควบคุมแหล่งเพาะพันธุ์ยุงลายโดยความร่วมมือของทุกภาคส่วนตามนโยบายประชารัฐสานพลังปราบยุงลายป้องกันโรคไข้เลือดออก โดยใช้มาตรการหลัก “3 เก็บ 3 โรค” คือ 1.เก็บบ้านให้ปลอดโปร่งไม่ให้ยุงลายอยู่อาศัย 2.เก็บขยะให้เกลี้ยงไม่ให้ยุงลายเพาะพันธุ์ 3.เก็บปิดน้ำให้มิดชิดไม่ให้ยุงลายวางไข่ ช่วยป้องกัน 3 โรค ได้แก่ โรคไข้เลือดออก โรคติดเชื้อไวรัสซิกา และโรคไข้ปวดข้อยุงลาย
******************* 23 มีนาคม 2560

ที่มา : http://www.thaigov.go.th/news/contents/details/2584
