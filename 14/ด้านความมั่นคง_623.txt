รัฐบาลไทย-ข่าวทำเนียบรัฐบาล-รอง นรม. และ รมว.กห. กำชับหน่วยงานความมั่นคง ร่วมปกป้องสังคม สั่งจับตาเฝ้าระวังและเตรียมกวาดล้างใหญ่ เครือข่ายยาเสพติดและมาเฟียต่างชาติ พร้อมกันทั่วประเทศ

วันพุธที่ 31 มกราคม 2561
รอง นรม. และ รมว.กห. กำชับหน่วยงานความมั่นคง ร่วมปกป้องสังคม สั่งจับตาเฝ้าระวังและเตรียมกวาดล้างใหญ่ เครือข่ายยาเสพติดและมาเฟียต่างชาติ พร้อมกันทั่วประเทศ
รอง นรม. และ รมว.กห. กำชับหน่วยงานความมั่นคง ร่วมปกป้องสังคม สั่งจับตาเฝ้าระวังและเตรียมกวาดล้างใหญ่ เครือข่ายยาเสพติดและมาเฟียต่างชาติ พร้อมกันทั่วประเทศ
31 ม.ค.61 พล.ท.คงชีพ ตันตระวาณิชย์ โฆษก กห. เปิดเผยว่า จากรายงานสถานการณ์ยาเสพติด ปี 61 ในภาพรวม ปริมาณยาเสพติดยังคงมีมาก โดยพบแหล่งผลิตนอกประเทศและมีการลำเลียงพักคอย รอการเคลื่อนย้าย โดยแนวโน้มการกระจายตัวสู่พื้นที่ภายในประเทศสูง นอกจากนั้น ยังพบความเคลื่อนไหวของเครือข่ายขบวนการยาเสพติด มีความเชื่อมโยงกับอาชญากรรมในหลายรูปแบบ
พล.อ.ประวิตร วงษ์สุวรรณ รองนรม.และรมว.กห. จึงสั่งการหน่วยงานที่เกี่ยวข้อง ให้เพิ่มความตื่นตัว เฝ้าระวังและทำหน้าที่ปกป้องสังคม จากภัยยาเสพติดอย่างใกล้ชิด โดยมอบให้สำนักงานตำรวจแห่งชาติ เชิญหน่วยงานที่เกี่ยวข้อง จัดประชุมใน 1 ก.พ.61 เพื่อเตรียมปฏิบัติการกวาดล้างจับกุมเครือข่ายยาเสพติดทั่วประเทศครั้งใหญ่ ควบคู่กับการปราบปรามผู้มีอิทธิพล โดยเฉพาะคนต่างชาติที่อาศัยอยู่เกินกำหนด (Over Stay) ซึ่งมีมากกว่า 8,000 ราย และที่ลักลอบเข้าเมืองผิดกฎหมายอีกจำนวนมาก ซึ่งพบพฤติการณ์เข้าไปเกี่ยวข้องกับอาชญากรรมข้ามชาติในรูปแบบต่างๆ ที่มีผลกระทบต่อระบบเศรษฐกิจและภาพลักษณ์ของประเทศ. โดยปฏิบัติการดังกล่าว ให้หวังผลเชื่อมโยงเครือข่ายขบวนการ นายทุนและผู้สนับสนุนอยู่เบื้องหลัง รวมทั้งเจ้าหน้าที่รัฐ ที่ช่วยเหลือและสนับสนุน อย่างตรงไปตรงมา ด้วยมาตรการทางกฎหมายและการยึดทรัพย์ เพื่อลดการกลับมากระทำผิดซ้ำอีก

ที่มา : http://www.thaigov.go.th/news/contents/details/9746
