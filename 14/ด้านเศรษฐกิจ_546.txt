รัฐบาลไทย-ข่าวทำเนียบรัฐบาล-นักลงทุนญี่ปุ่นกว่า 1,000 ราย เตรียมร่วมสัมมนา “ไทยสู่ฮับอาเซียน”

วันพฤหัสบดีที่ 1 มิถุนายน 2560
นักลงทุนญี่ปุ่นกว่า 1,000 ราย เตรียมร่วมสัมมนา “ไทยสู่ฮับอาเซียน”
“สมคิด” จัดทัพเยือนญี่ปุ่น สัมมนาใหญ่แจงศักยภาพไทยขึ้นแท่นเป็นศูนย์กลางอาเซียน  บีโอไอ นัด 4 บริษัทถกลงทุน ทั้งกลุ่มสตาร์ทอัพ อุปกรณ์การแพทย์ รถยนต์ และอิเล็กทรอนิกส์  เน้นกลุ่มเทคโนโลยีและนวัตกรรมรับประเทศไทย 4.0
นายสุวิทย์ เมษินทรีย์ รัฐมนตรีประจำสำนักนายกรัฐมนตรี  เปิดเผยว่า  ในโอกาสที่ระหว่างวันที่ 4 – 8 มิถุนายน 2560 นี้ นายสมคิด จาตุศรีพิทักษ์ รองนายกรัฐมนตรี จะนำคณะประกอบด้วย รัฐมนตรีและผู้บริหารจากหน่วยงานต่างๆ  ได้แก่ กระทรวงพาณิชย์ กระทรวงอุตสาหกรรม กระทรวงดิจิทัลเพื่อเศรษฐกิจและสังคม กระทรวงวิทยาศาสตร์  กระทรวงคมนาคม และกระทรวงการต่างประเทศ เดินทางไปเยือนประเทศญี่ปุ่น เพื่อขยายความร่วมมือทางเศรษฐกิจในทุกๆ ด้านนั้น  ในส่วนของการลงทุน บีโอไอจะร่วมมือกับ องค์การส่งเสริมการค้าต่างประเทศญี่ปุน (เจโทร) จัดงานสัมมนา “ประเทศไทยมุ่งสู่การเป็นศูนย์กลางแห่งอาเซียน” หรือ  “Thailand Towards Asian Hub” เพื่อแสดงให้เห็นถึงการผลักดันของรัฐบาลเพื่อสนับสนุนให้ประเทศไทยก้าวไปสู่การเป็นศูนย์กลางในภูมิภาคอาเซียน ซึ่งขณะนี้มีนักลงทุนญี่ปุ่นตอบรับเข้าร่วมแล้วกว่า 1,000 คน แสดงให้เห็นว่านักลงทุนญี่ปุ่นให้ความสำคัญและสนใจต่อนโยบายของไทยเป็นอย่างมาก
ทั้งนี้นายสมคิด จะกล่าวปาฐกถาพิเศษในหัวข้อ  “โอกาสในการลงทุน ยุคประเทศไทย 4.0”  ส่วนตนเองในฐานะรัฐมนตรีประจำสำนักนายกรัฐมนตรี ที่กำกับดูแลบีโอไอร่วมปาฐกถาในหัวข้อ  “พลิกโฉมประเทศไทย 4.0”  นายอุตตม สาวนายน รัฐมนตรีว่าการกระทรวงอุตสาหกรรม ปาฐกถาเรื่อง “เขตพัฒนาเศรษฐกิจพิเศษภาคตะวันออก”  นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม  จะร่วมบรรยายหัวข้อ “โครงการพัฒนาDigital Park Thailand และเมืองนวัตกรรมในเขตเศรษฐกิจภาคตะวันออก”
รวมทั้งมีการอภิปรายในหัวข้อ “แนวโน้มและยุทธศาสตร์การลงทุนของบริษัทญี่ปุ่นในประเทศไทย (Japanese Companies’ Investment Trend and Strategies in  Thailand) โดยมีบริษัทชั้นนำของญี่ปุ่นที่ลงทุนในประเทศไทยมายาวนาน  เช่น บริษัทฮิตาชิ โตโยต้า มอเตอร์ และ ยามาโมโต้ โฮลดิ้ง ร่วมแสดงความคิดเห็นและมุมมองต่อการลงทุนในประเทศไทย
นายสุวิทย์ กล่าวด้วยว่า  นอกจากนี้ บีโอไอยังจัดให้มีการประชุมหารือรายบริษัท (One on one Meeting) ระหว่างรองนายกรัฐมนตรี กับ 4 บริษัทชั้นนำของญี่ปุ่น ซึ่งเป็นผู้ผลิตในกลุ่มอุตสาหกรรมเป้าหมายที่มีความสนใจเข้ามาลงทุนในประเทศไทย  ประกอบด้วย บริษัทในกลุ่มสตาร์ทอัพ (startup)  ซึ่งเป็นผู้นำในด้านการวิจัยและพัฒนาในอุตสาหกรรมไบโอเทคโนโลยีขั้นสูง บริษัทในกลุ่มอุปกรณ์เครื่องมือทางการแพทย์ บริษัทในกลุ่มอิเล็กทรอนิกส์และชิ้นส่วนยานยนต์ รวมถึงบริษัทผู้ผลิตรถยนต์รายใหญ่ของญี่ปุ่นด้วย โดยมั่นใจว่าหลังจากการหารือในครั้งนี้จะช่วยกระตุ้นให้ผู้ผลิตต่างๆ ดังกล่าว ตัดสินใจเข้ามาลงทุนในเร็ว ๆ นี้
“ไทยและญี่ปุ่น มีความใกล้ชิดกันมาอย่างยาวนาน โดยเฉพาะในด้านการลงทุน ซึ่งผู้ประกอบการจากญี่ปุ่นเป็นกลุ่มนักลงทุนรายใหญ่ที่สุดที่เข้ามาลงทุนในประเทศไทยอย่างต่อเนื่อง ปัจจุบันผู้ผลิตรถยนต์รายใหญ่จากญี่ปุ่น ได้เข้ามาลงทุนครบทุกรายแล้ว และได้ช่วยดึงให้ผู้ผลิตชิ้นส่วนรายสำคัญ และอุตสาหกรรมสนับสนุนอื่นๆ ตามเข้ามาลงทุนเพื่อป้อนให้ผู้ผลิตรายใหญ่จำนวนมาก   ดังนั้นหากเราสามารถดึงดูดให้บริษัทญี่ปุ่นใน 10 กลุ่มอุตสาหกรรมเป้าหมาย และเป็นผู้นำในด้านเทคโนโลยีและนวัตกรรมในระดับต้น ๆ ของโลก เข้ามาลงทุนในไทยเพิ่มขึ้น บริษัทเหล่านี้จะเป็นแม่เหล็กช่วยดึงโครงการลงทุนอื่นๆ ตามเข้ามาในอนาคต  ซึ่งอุตสาหกรรมเป้าหมายเหล่านี้จะเป็นปัจจัยสำคัญของประเทศไปสู่ประเทศไทย 4.0” นายสุวิทย์กล่าว
***************************************************

ที่มา : http://www.thaigov.go.th/news/contents/details/4178
