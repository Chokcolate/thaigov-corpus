รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐตุรกีประจำประเทศไทยเข้าเยี่ยมคารวะ รมว.ศธ.

วันศุกร์ที่ 9 มิถุนายน 2560
เอกอัครราชทูตสาธารณรัฐตุรกีประจำประเทศไทยเข้าเยี่ยมคารวะ รมว.ศธ.
รัฐมนตรีว่าการกระทรวงศึกษาธิการ (นายแพทย์ ธีระเกียรติ เจริญเศรษฐศิลป์) ได้ให้การต้อนรับ H.E. Ms. Evren Dağdelen Akgün เอกอัครราชทูตสาธารณรัฐตุรกีประจำประเทศไทย ที่ขอเข้าเยี่ยมคารวะและหารือข้อราชการในโอกาสเข้ารับตำแหน่งใหม่
ในการนี้ รัฐมนตรีว่าการกระทรวงศึกษาธิการได้กล่าวต้อนรับเอกอัครราชทูตสาธารณรัฐตุรกี ประจำประเทศไทย และกล่าวถึงความสัมพันธ์และความร่วมมือระหว่างไทยกับตุรกีที่ดำเนินไปด้วยดีหลายด้าน รวมถึงความร่วมมือด้านการศึกษา โดยเฉพาะการสนับสนุนทุนการศึกษา การแลกเปลี่ยนทางวิชาการ นักวิชาการและคณาจารย์ของสถาบันอุดมศึกษาระหว่างไทยกับตุรกี ส่วนเอกอัครราชทูตสาธารณรัฐตุรกี ได้กล่าวขอบคุณรัฐมนตรีว่าการกระทรวงศึกษาธิการที่กรุณาให้การต้อนรับอย่างอบอุ่น และกล่าวว่าตนเอง ยังไม่เคยมีประสบการณ์การทำงานกับประเทศในภูมิภาคเอเชียตะวันออกเฉียงใต้ แต่เมื่อได้รับการแต่งตั้ง มาประจำการในประเทศไทยก็รู้สึกมีความประทับใจ พร้อมกันนี้ได้กล่าวถึงประสงค์จะหยิบยกขึ้นหารือกับรัฐมนตรีว่าการกระทรวงศึกษาธิการของไทย ได้แก่
1. การขยายความร่วมมือด้านทุนการศึกษา ซึ่งรัฐบาลตุรกีได้เสนอทุนการศึกษาให้แก่นักเรียนไทยเป็นประจำทุกปี ปีละประมาณ 20 ทุน อยู่แล้ว และยินดีที่จะให้การสนับสนุนทุนการศึกษา แก่นักเรียนไทยให้มากขึ้น โดยขอทราบสาขาที่สอดคล้องกับความต้องการของนักเรียนไทยด้วย
2. รัฐบาลตุรกีมีความสนใจที่จะเข้ามามีส่วนร่วมในการดำเนินงานภายใต้กรอบความร่วมมือของประเทศอาเซียน เพื่อการแลกเปลี่ยนเรียนรู้ระหว่างกัน
รัฐมนตรีว่าการกระทรวงศึกษาธิการ กล่าวว่า ความร่วมมือในกลุ่มประเทศเอเชียตะวันออกเฉียงใต้มีกรอบความร่วมมือขององค์การที่สำคัญ คือ ASEAN และ SEAMEO (Southeast Asian Ministers of Education Organization) ซึ่งปัจจุบันรัฐมนตรีว่าการกระทรวงศึกษาธิการของไทยเป็นประธานสภารัฐมนตรีศึกษาแห่งเอเชียตะวันออกเฉียงใต้ โดยองค์การ SEAMEO มีศูนย์ฝึกอบรมและวิจัยอยู่ 21 แห่ง ตั้งอยู่ในประเทศสมาชิกต่าง ๆ และกำลังจะเพิ่มขึ้นอีก 5 แห่ง ดังนั้น หากตุรกีสนใจก็อาจขอเข้ามาเป็นสมาชิกสมทบ เพื่อแลกเปลี่ยนเรียนรู้ซึ่งกันและกัน ในการนี้ เอกอัครราชทูตสาธารณรัฐตุรกีฯ แจ้งว่า มีความสนใจที่จะแลกเปลี่ยนเรียนรู้ทางด้านสาขาแพทย์ศาสตร์
H.E. Ms. Evren Dağdelen Akgün เอกอัครราชทูตสาธารณรัฐตุรกีประจำประเทศไทย เกิดวันที่ 9 มีนาคม 2511 ปัจจุบันอายุ 49 ปี สำเร็จการศึกษาปริญญาตรีสาขาความสัมพันธ์ระหว่างประเทศจาก Agness Scott College รัฐจอร์เจีย สหรัฐอเมริกา เริ่มรับราชการที่กระทรวงการต่างประเทศสาธารณรัฐตุรกี เคยดำรงตำแหน่งที่ปรึกษาคณะผู้แทนถาวรสาธารณรัฐตุรกีประจำสหภาพยุโรป รองอธิบดีกรมนโยบายและแผน กระทรวงการต่างประเทศสาธารณรัฐตุรกี และเข้ารับหน้าที่เป็นเอกอัครราชทูตวิสามัญผู้มีอำนาจเต็มแห่งสาธารณรัฐตุรกีประจำประเทศไทย เป็นประเทศแรกเมื่อวันที่ 27 มีนาคม 2560

ที่มา : http://www.thaigov.go.th/news/contents/details/4404
