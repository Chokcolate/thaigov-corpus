รัฐบาลไทย-ข่าวทำเนียบรัฐบาล-สนธิรัตน์ เร่ง กรมพัฒน์ฯ พัฒนาระบบอิเล็กทรอนิกส์อำนวยความสะดวกภาคธุรกิจเต็มที่

วันศุกร์ที่ 5 พฤษภาคม 2560
สนธิรัตน์ เร่ง กรมพัฒน์ฯ พัฒนาระบบอิเล็กทรอนิกส์อำนวยความสะดวกภาคธุรกิจเต็มที่
หวังปฏิรูปโครงสร้างทางเศรษฐกิจขับเคลื่อนประเทศด้วยนวัตกรรม และเทคโนโลยี ย้ำ!! เป็นวาระสำคัญที่ต้องตระหนัก และพัฒนาอย่างต่อเนื่อง
สนธิรัตน์ ห่วงผู้ประกอบการ เร่งกรมพัฒนาธุรกิจการพัฒนาระบบอิเล็กทรอนิกส์อำนวยความสะดวก       ภาคธุรกิจเต็มที่ หวังปฏิรูปโครงสร้างทางเศรษฐกิจขับเคลื่อนประเทศด้วยนวัตกรรมและเทคโนโลยี พร้อมสร้าง    ความเชื่อมั่นดึงนักลงทุนชาวต่างชาติเข้ามาประกอบธุรกิจในไทย ย้ำ!! เป็นวาระสำคัญที่ต้องตระหนักและพัฒนา   อย่างต่อเนื่อง เอ่ยชมที่ผ่านมาทำดีอยู่แล้ว...แต่ต้องทำให้ดีขึ้นไปอีก
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยว่า ได้สั่งการให้กรมพัฒนาธุรกิจการค้าเร่งพัฒนาระบบอิเล็กทรอนิกส์เพื่ออำนวยความสะดวกแก่ภาคธุรกิจอย่างเต็มที่ เนื่องจากโลกทุกวันนี้มีแนวโน้มการเปลี่ยนแปลงในหลายด้าน ภายใต้บริบทการเปลี่ยนแปลงของเทคโนโลยีสารสนเทศที่มีการพัฒนาอย่างรวดเร็ว การดำเนินธุรกิจมีการพัฒนาในหลากหลายรูปแบบ ไม่ว่าจะเป็นธุรกิจทางการเงินที่มีการปรับเปลี่ยนพฤติกรรม มาใช้เงินระบบ e-Payment หรือ e-Money มากขึ้น รูปแบบใหม่ที่นำเทคโนโลยีเข้ามาช่วยในการทำธุรกรรมต่างๆ อาทิ FinTech Startup หรือ Crowdfunding หรือ ซื้อขายสินค้าและบริการผ่านทางอินเทอร์เน็ต (e-Commerce) ซึ่งการเปลี่ยนแปลงที่เกิดขึ้นล้วนแล้วแต่เป็นความท้าทายของประเทศไทยที่ต้องเผชิญและเตรียมรับมือ
“กระทรวงพาณิชย์ ในฐานะหน่วยงานภาครัฐที่มีภารกิจสำคัญในการส่งเสริมและสนับสนุนการเชื่อมโยงการค้าทุกระดับ ได้ตระหนักถึงการเปลี่ยนแปลงทางเศรษฐกิจทั้งในระดับประเทศและระดับโลก ซึ่งจะเป็นทั้งโอกาสและอุปสรรคทางการค้าที่จะเกิดขึ้นอย่างรวดเร็วและมีความสลับซับซ้อนมากขึ้น ดังนั้น การพัฒนาระบบอิเล็กทรอนิกส์เพื่อรองรับอนาคตที่กำลังจะเกิดขึ้นจึงเป็นสิ่งจำเป็นอย่างยิ่ง โดยเฉพาะในโลกธุรกิจที่มีอัตราการแข่งขันกันอย่างดุเดือด การอำนวยความสะดวกแก่ภาคธุรกิจโดยใช้เทคโนโยลีเข้ามาช่วยเพิ่มประสิทธิภาพการให้บริการ จึงเป็นทางออกที่ดีที่สุดทางหนึ่งที่จะช่วยขับเคลื่อนเศรษฐกิจการค้าของไทยให้มีความเข้มแข็ง สามารถแข่งขันได้ใน  ทุกตลาด รวมทั้ง ช่วยปฏิรูปโครงสร้างทางเศรษฐกิจของประเทศให้ขับเคลื่อนด้วยนวัตกรรมและเทคโนโลยี อันเป็นการเพิ่มโอกาสทางการค้าของไทยมากขึ้น”
รัฐมนตรีช่วยว่าการกระทรวงพาณิชย์ กล่าวเพิ่มเติมว่า ที่ผ่านมากรมพัฒนาธุรกิจการค้าได้มีการพัฒนาระบบอิเล็กทรอนิกส์ (e) มาอย่างต่อเนื่องเพื่ออำนวยความสะดวกแก่ภาคธุรกิจและประชาชนทั่วไป ได้แก่ การออกหนังสือรับรองนิติบุคคลทางอิเล็กทรอนิกส์ (e-Certificate) การนำส่งงบการเงินทางอิเล็กทรอนิกส์ (e-Filing) ระบบจดทะเบียนสัญญาหลักประกันทางธุรกิจทางอิเล็กทรอนิกส์ (e-Secure) การให้บริการตรวจค้นข้อมูลนิติบุคคลผ่านทางแอพพลิเคชั่น DBD e-Service และล่าสุด คือ การจดทะเบียนนิติบุคคลทางอิเล็กทรอนิกส์ (e-Registration)ซึ่งทุกภารกิจอิเล็กทรอนิกส์ที่กล่าวมาล้วนแล้วแต่ได้รับความนิยม สามารถสร้างความสะดวก รวดเร็ว และช่วยแบ่งเบาภาระค่าใช้จ่ายของผู้ประกอบการได้เป็นอย่างมาก ซึ่งนับเป็นสิ่งที่ดีที่หน่วยงานราชการได้นำระบบอิเล็กทรอนิกส์มาช่วยอำนวยความสะดวกแก่ภาคธุรกิจและประชาชน รวมถึงจะส่งผลต่อความเชื่อมั่นแก่นักลงทุนชาวต่างชาติในการเดินทางเข้ามาลงทุนในประเทศไทยด้วย เนื่องจากประเทศไทยมีระบบอำนวยความสะดวกที่ชัดเจน สามารถดำเนินการได้ด้วยตนเอง มีระยะเวลาที่แน่นอน และที่สำคัญ คือ ช่วยปรับปรุงกระบวนงานการให้บริการภาครัฐให้มีความรวดเร็วและโปร่งใสมากยิ่งขึ้น
ทั้งนี้ การให้บริการต่างๆ ผ่านทางอิเล็กทรอนิกส์ที่กรมพัฒนาธุรกิจการค้าได้ดำเนินการเป็นสิ่งที่น่าชื่นชม และเห็นควรเป็นแบบอย่างที่ดีแก่หน่วยงานภาครัฐอื่นในการพัฒนาระบบอิเล็กทรอนิกส์เพื่อสนองตอบต่อความต้องการของภาคธุรกิจและประชาชน อย่างไรก็ตามการพัฒนาระบบอิเล็กทรอนิกส์เพื่ออำนวยความสะดวกแก่ ภาคธุรกิจถือเป็นวาระสำคัญที่กรมพัฒนาธุรกิจการค้าต้องตระหนักให้มาก และต้องมีการพัฒนาอย่างต่อเนื่อง เพื่อให้ทันต่อเปลี่ยนแปลงที่เกิดขึ้นอยู่ตลอดเวลา ซึ่งเชื่อว่ากรมพัฒนาธุรกิจการค้าสามารถดำเนินการได้อย่างแน่นอน และจะส่งผลให้การดำเนินธุรกิจตั้งแต่เริ่มต้นธุรกิจ - การดำเนินธุรกิจ – และความก้าวหน้าของธุรกิจสามารถดำเนิน ได้อย่างต่อเนื่องและราบรื่น โดยมีภาครัฐเป็นพี่เลี้ยงที่สำคัญในส่งเสริมและสนับสนุนอย่างเป็นรูปธรรม

ที่มา : http://www.thaigov.go.th/news/contents/details/3552
