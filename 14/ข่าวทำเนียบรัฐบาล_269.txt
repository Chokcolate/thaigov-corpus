รัฐบาลไทย-ข่าวทำเนียบรัฐบาล-ตลาดคลองผดุงฯ มอบเกียรติบัตรแก่ผู้ประกอบการที่ให้การสนับสนุนการจัดงานตลาดฯ เดือนพ.ค. ร่วมขับเคลื่อนเศรษฐกิจฐานราก พร้อมเปิดตลาดฯ จำหน่ายสุดยอดสินค้าเด่นของจังหวัด  1-24 มิ.ย.นี้

วันอังคารที่ 30 พฤษภาคม 2560
ตลาดคลองผดุงฯ มอบเกียรติบัตรแก่ผู้ประกอบการที่ให้การสนับสนุนการจัดงานตลาดฯ เดือนพ.ค. ร่วมขับเคลื่อนเศรษฐกิจฐานราก พร้อมเปิดตลาดฯ จำหน่ายสุดยอดสินค้าเด่นของจังหวัด  1-24 มิ.ย.นี้
ตลาดคลองผดุงฯ มอบเกียรติบัตรแก่ผู้ประกอบการที่ให้การสนับสนุนการจัดงานตลาดคลองผดุงฯ “Thailand’s Best Local Product ” ประจำเดือนพฤษภาคม  2560 ร่วมสานพลังประชารัฐขับเคลื่อนเศรษฐกิจฐานราก พร้อมเปิดตลาดเดือนมิถุนายน  2560 จำหน่ายสุดยอดสินค้าเด่นของจังหวัด
วันนี้ (27 พ.ค.60) เวลา 14.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม พร้อมด้วยนายณรงค์ บุ่ยศิริรักษ์ รองอธิบดีกรมการพัฒนาชุมชน ได้เป็นประธานมอบเกียรติบัตรแก่ผู้ประกอบการและตัวแทนหน่วยงานที่ให้การสนับสนุนการจัดงานตลาดคลองผดุงฯ เดือนพฤษภาคม 2560 ซึ่งดำเนินงานโดยกรมพัฒนาชุมชน กระทรวงมหาดไทย เป็นเจ้าภาพหลักสานพลังประชารัฐกับบริษัทประชารัฐสามัคคี จำกัด และบริษัทเอกชนที่สนับสนุนโครงการประชารัฐ นำผลิตภัณฑ์ของบริษัทประชารัฐสามัคคี จำกัดและบริษัทเครือข่าย เข้ามาจัดจำหน่ายตามธีมงานแต่ละเดือนโดยไม่ซ้ำกันภายใต้การจัดงาน “ Thailand’s Best Local Product สุดยอดสินค้า หลากหลายทั่วไทย หาได้ในที่เดียว” จัดขึ้นเป็นเวลา 3 เดือน นับตั้งแต่เดือน พฤษภาคม - กรกฎาคม พ.ศ. 2560 ณ ตลาดคลองผดุงกรุงเกษม ข้างทำเนียบรัฐบาล โดยเปิดตลาดฯ ทุกวันไม่เว้นวันหยุดราชการและวันนักขัตฤกษ์  ซึ่งการดำเนินงานตลาดดังกล่าวเกิดขึ้นจากนโยบาย “พลเอก ประยุทธ์ จันทร์โอชา” นายกรัฐมนตรี ในการนำผลงานตามนโยบายรัฐบาลด้านพัฒนาเศรษฐกิจฐานรากและประชารัฐของกลุ่มจังหวัดและบริษัทประชารัฐสามัคคีจังหวัดที่เป็นรูปธรรมมาจัดแสดงและจำหน่ายในตลาดฯ  โดยความร่วมมือของสำนักเลขาธิการนายกรัฐมนตรี
สำหรับวันนี้ เป็นการจัดกิจกรรมมอบเกียรติบัตรแก่ผู้ประกอบการและตัวแทนหน่วยงานที่ให้การสนับสนุนการจัดงานตลาดคลองผดุงฯ ประจำเดือนพฤษภาคม 2560 (4 – 27 พฤษภาคม 2560) ซึ่งมียอดจำหน่ายสูงสุด จำนวน 15 ราย จำแนกเป็น ประเภทสินค้าเด่น 5 ราย ผลผลิตการเกษตร 3 ราย อาหารชวนชิม 3  ราย สินค้าภายใต้การส่งเสริมทางบริษัทประชารัฐรักสามัคคี จำกัด 3  ราย  และร้านค้า SMEs1 ราย เพื่อแสดงความขอบคุณที่ทุกฝ่ายให้ความร่วมมือกับหน่วยงานภาครัฐตามนโยบายรัฐบาลและนายกรัฐมนตรี ในการสนับสนุนผลิตภัณฑ์สินค้าแปรรูปที่มีนวัตกรรม มีคุณภาพ และมีความโดดเด่น มาจำหน่ายให้กับผู้บริโภคโดยตรง เพื่อสร้างรายได้ให้กับชุมชน อาทิ เครื่องจักสาน ผ้า อาหารไทย ฯลฯ ภายใต้ธีมงาน “ Forward Greater Innovation” ทั้งนี้ การดำเนินงานของตลาดคลองผดุงฯ ประจำเดือนพฤษภาคม 2560 สามารถสร้างรายได้มียอดการจำหน่ายไม่น้อยกว่า 55 ล้านบาท  มีผู้ร่วมงานกว่า กว่า 100,000  ราย
พร้อมกันนี้ นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม และนายณรงค์ บุ่ยศิริรักษ์ รองอธิบดีกรมการพัฒนาชุมชน ได้แถลงข่าวการจัดงาน “ Thailand’s Best Local Product สุดยอดสินค้า หลากหลายทั่วไทย หาได้ในที่เดียว”  ประจำเดือน มิถุนายน 2560 จัดขึ้นระหว่างวันที่ 1 – 24 มิถุนายน 2560 โดยจะมีการนำสินค้าเด่นจากจังหวัด ต่าง ๆ  เช่น เครื่องประดับมุก จากจังหวัดภาคใต้ เครื่องปั้นดินเผาบ้านเชียง สมุนไพรจากหลากหลายจังหวัด ฯลฯ รวมทั้งผลิตภัณฑ์เกษตรปลอดภัย อาทิ ข้าวไทย ผัก ผลไม้  เป็นต้น มาจำหน่ายให้กับผู้บริโภคได้เลือกซื้อโดยตรงจากผู้ผลิตและผู้ประกอบการ กระตุ้นให้เกิดการขยายตัวของเศรษฐกิจฐานรากนำไปสู่การสร้างรายได้ในท้องถิ่นและชุมชนอย่างแท้จริง สอดรับกับนโยบายของรัฐบาลและ พลเอก ประยุทธ์ จันทร์โอชา นายกรัฐมนตรี ในการที่จะพัฒนาเศรษฐกิจฐานรากขับเคลื่อนผ่านกลไกประชารัฐอย่างเป็นรูปธรรม เกิดการพัฒนาเศรษฐกิจของประเทศในภาพรวมที่จะนำไปสู่ความอย่างมั่นคง มั่งคั่ง และยั่งยืน รวมทั้ง มีกิจกรรมการแสดงศิลปวัฒนธรรม อัตลักษณ์ของจังหวัด การจำหน่ายสินค้านาทีทอง และการให้บริการตามภารกิจของหน่วยงานในสังกัดกระทรวงมหาดไทยด้วย  โดยผู้ร่วมงาน ประกอบด้วย   รองเลขาธิการนายกรัฐมนตรีฝ่ายบริหาร ผู้บริหารกรมการพัฒนาชุมชน ตลอดจนตัวแทนคณะผู้บริหารจากหน่วยงานต่าง ๆ ที่เกี่ยวข้องทั้งภาครัฐ เอกชน รัฐวิสาหกิจ และสื่อมวลชน
โอกาสนี้ นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม ได้กล่าวชื่นชมกระทรวงมหาดไทย ที่สามารถจัดงานในเดือน พฤษภาคม 2560 ได้ประสบผลสำเร็จ มียอดจำหน่ายไม่น้อยกว่า 55 ล้านบาท  มีผู้เข้าชมงานกว่า 100,000  คน โดยมีผู้ประกอบการได้รับโอกาสให้มาจำหน่ายถึง 344 ราย  และขอแสดงความยินดีแก่ผู้ประกอบการทุกคนที่มาเข้าร่วมการจำหน่ายในงานนี้ โดยเฉพาะผู้ประกอบการที่ได้รับการคัดเลือกให้เข้ารับเกียรติบัตร จำนวน 15 ราย  รวมทั้งขอบคุณสื่อมวลและทุกหน่วยงานที่เกี่ยวข้องที่ได้ร่วมกันประชาสัมพันธ์เผยแพร่ข้อมูลข่าวสารและกิจกรรมต่าง ๆ ของตลาดคลองผดุงฯ ให้ประชาชนได้รับทราบอย่างแพร่หลายทำให้ประชาชนเป็นจำนวนมากเดินทางเข้ามาเที่ยวชมและจับจ่ายซื้อของในตลาดสร้างรายได้วันละประมาณ 2 – 3 ล้านบาทต่อวัน ซึ่งทำให้เกิดการสร้างงาน สร้างรายได้ไปสู่ผู้ประกอบการรายย่อยทั่วประเทศ และเกษตรกรระดับฐานรากอย่างแท้จริง อีกทั้ง เกษตรกร ผู้ประกอบการยังสามารถต่อยอดทางธุรกิจและมีช่องทางการตลาดมากขึ้น พร้อมขอเชิญชวนประชาชนมา ชิม ชม ช็อป ผลิตภัณฑ์สินค้าสุดยอดของดีและเด่นของจังหวัดต่าง ๆ ภายในตลาดคลองผดุง โดยไม่ต้องเสียเวลาเดินทางไปถึงจังหวัดเหล่านั้น เริ่มจัดกิจกรรมจำหน่ายสินค้าดังกล่าวตั้งแต่วันที่ 1 -24  มิถุนายน 2560 นี้
ด้าน รองอธิบดีกรมการพัฒนาชุมชน ได้ถึงการจัดงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ณ ตลาดคลองผดุงกรุงเกษม ในเดือน พฤษภาคม 2560  ซึ่งจัดขึ้นระหว่างวันที่ 4 – 27 พฤษภาคม 2560 ว่า ที่ผ่านมาประสบผลสำเร็จในหลายด้าน ได้แก่ 1) เป็นการแสดงพลังประชารัฐ ระหว่าง กระทรวงมหาดไทย บริษัทประชารัฐรักสามัคคีจำกัดบริษัทเอกชนที่สนับสนุนโครงการประชารัฐ และกลุ่มผู้ประกอบการสินค้าชุมชนทั่วประเทศ เพื่อจำหน่ายสินค้าชุมชน ก่อให้เกิดการสร้างงาน และสร้างรายได้ เกิดการขยายตัวของเศรษฐกิจฐานรากเป็นไปตามนโยบายของรัฐบาล  2) การสร้างโอกาส การจัดงานสามารถสร้างโอกาสให้กับเกษตรกรและผู้ประกอบการสินค้าชุมชนถึง 344 ราย  3)  ผลการจัดจำหน่ายผลิตภัณฑ์ ซึ่งภายในงานได้จัดแสดงและจำหน่ายผลิตภัณฑ์ชุมชนภายใต้การส่งเสริมของบริษัทประชารัฐรักสามัคคีจังหวัดและบริษัทเครือข่าย ผลิตภัณฑ์เด่นและผลผลิตทางการเกษตรของกลุ่มจังหวัดทั่วประเทศ และอาหารชวนชิมซึ่งเป็นอาหารและเครื่องดื่มที่มีชื่อของ  มียอดการจำหน่ายไม่น้อยกว่า 55 ล้านบาท  4) กระแสตอบรับจากจากผู้เข้าชมงาน ที่ได้รับการตอบรับเป็นอย่างดีจากประชาชน มีผู้เข้าเยี่ยมชมงานกว่า 100,000  ราย  และจากผลการประเมินพบว่า ประชาชนส่วนใหญ่มีความพึงพอใจการจัดงานในระดับมากตลอดจนประทับใจในด้านความหลากหลายของผลิตภัณฑ์
นอกจากนี้ ภายในเดือนมิถุนายน 2560 ซึ่งเป็นเดือนที่ 2 ของการจัดงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” กระทรวงมหาดไทย จะยังคงนำเสนอผลิตภัณฑ์ที่มีความน่าสนใจอย่างต่อเนื่อง ไฮไลท์ของเดือนมิถุนายน ประกอบด้วย 5 หมวดหลักๆ  ดังนี้ สินค้าเด่น จากจังหวัด อาทิ จักสานไม้ไผ่ จังหวัดชลบุรี เครื่องประดับมุก จากจังหวัดภาคใต้ ผ้าทอมือที่เป็นสัญลักษณ์ของแต่ละจังหวัด เครื่องปั้นดินเผาบ้านเชียง จังหวัดอุดรธานี สมุนไพรจากหลากหลายจังหวัด สินค้าชวนชิม อาทิ ขนมหม้อแกง จังหวัดเพชรบุรี เนื้อโคขุนกำแพงแสน จังหวัดนครปฐม ไอศครีมข้าวไรซ์เบอร์รี่ ลูกชิ้นปลากราย จังหวัดนครสวรรค์ ครกยักษ์ตำระเบิด จังหวัดหนองบัวลำภู สินค้าผลผลิตทางการเกษตร อาทิ มะพร้าวน้ำหอม จังหวัดสมุทรสาคร ทุเรียนจาก จังหวัดศรีษะเกษ ผลิตภัณฑ์บริษัทประชารัฐส่งเสริม ภายใต้โครงการ”เกษตรปลอดภัย” อาทิ  สับปะรด จังหวัดราชบุรี ทุเรียนเกาะช้าง จังหวัดตราด ข้าวสาร จังหวัดพะเยา ผักปลอดสาร จังหวัดชัยนาท ส้มเขียวหวาน จังหวัดแพร่ กระเป๋าแบรนด์เนม ตามข้อสั่งการนายกรัฐมนตรี จำนวนรอบละ 5 แบรนด์ อาทิ กระเป๋าหนังต่อ จังหวัดพระนครศรีอยุธยา กระเป๋าศิรดา จังหวัดลำปาง เป็นต้น เชิญชวนประชาชน ร่วมชมและสนับสนุนผลิตภัณฑ์ดีๆ ภายในงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ตั้งแต่วันนี้ – 24 กรกฎาคม 2560
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4075
