รัฐบาลไทย-ข่าวทำเนียบรัฐบาล-กระทรวงเกษตรฯ เดินหน้า ขยายผลแผนงานโครงการต่อเนื่อง เร่งเครื่องสู่เป้าหมายเกษตร 4.0

วันพฤหัสบดีที่ 23 พฤศจิกายน 2560
กระทรวงเกษตรฯ เดินหน้า ขยายผลแผนงานโครงการต่อเนื่อง เร่งเครื่องสู่เป้าหมายเกษตร 4.0
กระทรวงเกษตรฯ เดินหน้าขับเคลื่อนจัดทำงบประมาณรายจ่ายประจำปี 2562 ขยายผลแผนงานโครงการต่อเนื่อง เร่งเครื่องสู่เป้าหมายเกษตร 4.0
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ ได้กำหนดให้ปี 2561 เป็นปีแห่งการยกระดับคนและการบริหารจัดการมาตรฐานสินค้าเกษตรสู่เกษตร 4.0 โดยมีเป้าหมายบริหารจัดการนวัตกรรมและเทคโนโลยี Demand และ Supply สมดุล มูลค่าสินค้าเกษตรเพิ่มขึ้นทั้งด้านคุณภาพ ราคา และจำนวนผลิตภัณฑ์เกษตรแปรรูป โดยมุ่งเน้นการดำเนินการแผนงานโครงการการพัฒนาศักยภาพการผลิตภาคเกษตร 15 แผนงาน พร้อมทั้งลดความเหลื่อมล้ำและสร้างความมั่นคง โดยให้ความสำคัญเรื่องเกษตรแบบแปลงใหญ่ การสร้างองค์ความรู้ให้กับเกษตรกรโดยผ่านศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) Zoning by Agri-Map ตลอดทั้งการจัดหาเครื่องจักรกลทางการเกษตรเพื่อลดแรงงานของภาคเกษตรและเพิ่มประสิทธิภาพ ซึ่งเป็นเรื่องใหม่ที่จะเพิ่มเข้ามา ทั้งนี้ กระทรวงเกษตรฯ ได้เตรียมการจัดทำงบประมาณรายจ่ายประจำปี 2562 โดยนำแผนงานโครงการในปี 2560 - 2561 มาขยายผลต่อเนื่องสู่เป้าหมายให้เร็วขึ้น
นายวิณะโรจน์ ทรัพย์ส่งสุข เลขาธิการสำนักงานเศรษฐกิจการเกษตร กล่าวว่า ตามที่กระทรวงเกษตรฯ ดำเนินงานตามนโยบาย Smart Agricultural Curve มีแนวทางในการจัดทำงบประมาณประจำปี 2562 ประกอบด้วย 1) ยุทธศาสตร์ชาติระยะ 20 ปี (พ.ศ. 2560 – 2579) 2) แผนพัฒนาเศรษฐกิจและสังคมแห่งชาติ ฉบับที่ 12 3) แผนพัฒนาการเกษตรในช่วงแผนพัฒนาการเศรษฐกิจและสังคมแห่งชาติ ฉบับที่ 12 (พ.ศ. 2560 – 2564) 4) นโยบายความมั่นคงแห่งชาติ และ 5) นโยบายสำคัญของรัฐบาล โดยให้ความสำคัญกับแผนงานบูรณาการเชิงยุทธศาสตร์ โดยเฉพาะแผนงานบูรณาการการพัฒนาศักยภาพการผลิตภาคเกษตร และได้เตรียมความพร้อมในการขับเคลื่อนโครงการสำคัญตามนโยบายของกระทรวงเกษตรและสหกรณ์ ทั้ง 15 โครงการ อย่างต่อเนื่อง โดยบูรณาการร่วมกับหน่วยงานในสังกัดกระทรวงเกษตรฯ ได้แก่ 1) การบริหารจัดการทรัพยากรน้ำ  2) ระบบส่งเสริมเกษตรแบบแปลงใหญ่ 3) ศูนย์เรียนรู้การเพิ่มประสิทธิภาพการผลิตสินค้าเกษตร 4) Zoning by Agri-Map 5) พัฒนาเกษตรกรสู่ Smart Farmer 6) พัฒนาสถาบันเกษตรกรรูปแบบประชารัฐ 7) ธนาคารสินค้าเกษตร 8) เกษตรอินทรีย์ 9) ส่งเสริมเกษตรทฤษฎีใหม่ 10) การจัดระเบียบประมงให้เป็นไปตามมาตรฐาน 11) พัฒนาศูนย์เมล็ดพันธ์ข้าว 12) ส่งเสริมการเพิ่มมูลค่าสินค้าและการใช้เครื่องจักรกลทางการเกษตรทดแทนแรงงาน 13) ตลาดสินค้าเกษตร 14) พัฒนาคุณภาพสินค้าเกษตรสู่มาตรฐาน (GAP) และ 15) การช่วยเหลือด้านหนี้สินสมาชิกสหกรณ์/กลุ่มเกษตรกร
ทั้งนี้ รัฐมนตรีว่าการกระทรวงเกษตรฯ ได้มุ่งเน้นที่จะผลักดันการดำเนินงานตามนโยบายให้เป็นรูปธรรม ไม่ว่าจะเป็นระบบส่งเสริมเกษตรแบบแปลงใหญ่ โดยนำ Zoning by Agri-Map มาใช้ประโยชน์ในการขับเคลื่อน การเพิ่มความรู้ในการประกอบอาชีพอย่างเหมาะสมให้แก่เกษตรกร ผ่านศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) การส่งเสริมสร้างตลาดสินค้าเกษตร รวมทั้งการสร้างความเข้มแข็งกับให้กับสถาบันเกษตรกร ตลอดทั้งการเพิ่มคุณค่าสินค้าเกษตรในเรื่องของการแปรรูป เป็นต้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/8294
