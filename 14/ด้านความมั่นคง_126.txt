รัฐบาลไทย-ข่าวทำเนียบรัฐบาล-"บิ๊กบี้" ลงขอนแก่น สร้างความมั่นใจเอกชน ยัน จ้างงานเพิ่มขึ้น พร้อมดูแลแรงงานทุกระดับทุกพื้นที่

วันศุกร์ที่ 2 มิถุนายน 2560
"บิ๊กบี้" ลงขอนแก่น สร้างความมั่นใจเอกชน ยัน จ้างงานเพิ่มขึ้น พร้อมดูแลแรงงานทุกระดับทุกพื้นที่
รมว.แรงงาน ลงพื้นที่จังหวัดขอนแก่น พบผู้ประกอบการภาคเอกชน รับฟังความต้องการด้านแรงงาน ยืนยัน พร้อมสร้างความมั่นใจเอกชน พี่น้องผู้ใช้แรงงาน สนับสนุนด้านแรงงานขับเคลื่อนเศรษฐกิจให้เติบโต ส่งเสริมการจ้างงานเพิ่มขึ้น
รมว.แรงงาน ลงพื้นที่จังหวัดขอนแก่น พบผู้ประกอบการภาคเอกชน รับฟังความต้องการด้านแรงงาน ยืนยัน พร้อมสร้างความมั่นใจเอกชน พี่น้องผู้ใช้แรงงาน สนับสนุนด้านแรงงานขับเคลื่อนเศรษฐกิจให้เติบโต ส่งเสริมการจ้างงาน พัฒนาฝีมือ สร้างความมั่นคงทางสังคมแก่แรงงานนอกระบบ พร้อมพบหัวหน้าหน่วยในสังกัด ฝากให้คิดใหม่ ทำใหม่วางรากฐานสู่อนาคต บูรณาการทำงานเชิงรุก เกิดผลสัมฤทธิ์แก่ประชาชน
พลเอก ศิริชัย ดิษฐกุล รัฐมนตรีว่าการกระทรวงแรงงาน กล่าวภายหลังเป็นประธานการประชุมติดตามผลการดำเนินงานด้านแรงงานตามนโยบายรัฐบาล พร้อมรับฟังประเด็นปัญหา อุปสรรค และข้อเสนอแนะจากภาคเอกชน และหน่วยงานที่เกี่ยวข้อง ณ ห้องแถลงข่าว ชั้น 2 ศาลากลางจังหวัดขอนแก่น (หลังใหม่) อำเภอเมือง จังหวัดขอนแก่น โดยกล่าวว่า จังหวัดขอนแก่นมีบทบาทสำคัญต่อการพัฒนาเศรษฐกิจในอนุภูมิภาคลุ่มน้ำโขง รวมทั้งเป็นศูนย์กลางทั้งทางด้านการขนส่ง คมนาคม และโลจิสติกส์ ซึ่งกระทรวงแรงงานจะดูในเรื่องของแรงงานที่จะเข้าไปสนับสนุนเศรษฐกิจที่กำลังเจริญเติบโต ส่วนเรื่องการคุ้มครองแรงงานนอกระบบที่ภาคเอกชนต้องการให้มีการปรับปรุงให้ดียิ่งขึ้น ทั้งในเรื่องการจ้างงาน การพัฒนาทักษะฝีมือ เพื่อเพิ่มรายได้ และการคุ้มครองความมั่นคงทางสังคม ซึ่งกระทรวงแรงงานได้ดำเนินการอยู่แล้ว โดยเป็น 1 ใน 8 วาระปฏิรูปแรงงาน ส่วนกรณีภาคเอกชนยังเป็นห่วงเรื่องแรงงานต่างด้าวที่แย่งงานคนไทยทำ ขอทำความเข้าใจว่า คนต่างด้าวสามารถทำงานที่อนุญาตได้ 2 ประเภท คือ กรรมกรและงานรับใช้ในบ้าน หากพบเห็นแรงงานต่างด้าวทำงานในประเภทอื่น  สามารถแจ้งเจ้าหน้าที่ให้ดำเนินการตามกฎหมาย สำหรับข้อเสนอให้กระทรวงแรงงานจัดตั้งสถาบันส่งเสริมความปลอดภัยอาชีวอนามัยและสภาพแวดล้อมในการทำงานขึ้นในระดับจังหวัด นอกเหนือจากที่ได้จัดตั้งสถาบันฯ ดังกล่าวขึ้นในส่วนกลางแล้วนั้น ถือเป็นเรื่องที่ดีโดยจะนำข้อเสนอไปพิจารณาอีกครั้ง
รัฐมนตรีว่าการกระทรวงแรงงานยังได้กล่าวถึง  กรณีที่มีข่าวบัณฑิตตกงานว่า  ช่วงนี้เป็นช่วงที่มีผู้สำเร็จการศึกษาเข้าสู่ตลาดแรงงานปีละกว่า 5 แสนคน ซึ่งเป็นระยะที่ต้องเตรียมความพร้อมเพื่อให้สามารถเข้าสู่การจ้างงานได้ ขณะเดียวกันต้องปรับตัวเข้ากับการเปลี่ยนแปลงของสาขาวิชาชีพที่ประเทศต้องการด้วย เพื่อให้เป็นไปตามความต้องการของภาคธุรกิจ  ไม่ควรมองเพียงมุมเดียว  แต่สิ่งที่น่าสนใจคือ มีการจ้างงานที่เพิ่มขึ้น  ซึ่งกระทรวงแรงงานยอมไม่ได้ที่จะให้คนไทยต้องตกงาน และยอมไม่ได้ที่จะให้คนต่างด้าวมาแย่งงานคนไทยทำ  จึงขอให้ความมั่นใจกับพี่น้องแรงงานและภาคเอกชนว่า กระทรวงแรงงานจะปรับปรุงแก้ไขปัญหาด้านแรงงานให้สอดคล้องกับความต้องการในพื้นที่ และปรับบทบาทภารกิจให้กว้างขึ้น เพื่อดูแลพัฒนาทรัพยากรมนุษย์ในภาพรวมต่อไป
ในโอกาสนี้  รัฐมนตรีว่าการกระทรวงแรงงาน ได้มอบนโยบายเป็นแนวทางการปฏิบัติราชการแก่หัวหน้าส่วนราชการในภูมิภาคสังกัดกระทรวงแรงงาน 6 จังหวัดภาคตะวันออกเฉียงเหนือ โดยให้ข้าราชการและเจ้าหน้าที่กระทรวงแรงงานทำงานเชิงรุก ทำงานแบบมีหุ้นส่วน มุ่งสู่มาตรฐานสากล สร้างความตระหนักรู้แก่ทุกภาคส่วน เน้นผลสัมฤทธิ์ที่จะเกิดประโยชน์แก่ประชาชนเป็นลำดับแรก  มีประชาชนเป็นศูนย์กลางการดำเนินนโยบาย (Citizen Centric) หน่วยงานในพื้นที่ต้องผนวกแผนการพัฒนากำลังคนไว้ในแผนพัฒนาระดับจังหวัดให้ได้  รวมทั้งการติดตามสถานการณ์ให้ครอบคลุมทั้งในระดับจังหวัด ภูมิภาค ประเทศ และระดับโลก พร้อมรับการเปลี่ยนแปลงในอนาคต  ตลอดจนต้องสร้างการรับรู้สร้างความเข้าใจให้ผู้มีส่วนได้ส่วนเสียด้วย
+++++++++++++++++++++
กองเผยแพร่และประชาสัมพันธ์/ชนินทร เพ็ชรทับ - ข่าว/สมภพ ศีลบุตร - ภาพ/2 มิถุนายน 2560

ที่มา : http://www.thaigov.go.th/news/contents/details/4226
