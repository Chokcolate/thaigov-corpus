รัฐบาลไทย-ข่าวทำเนียบรัฐบาล-สมาคมธุรกิจรับสร้างบ้านชี้ธุรกิจเข้าสู่จุดเปลี่ยนครั้งใหญ่ ดึงกูรูร่วมถอดรหัส-สร้างคุณค่าธุรกิจในงานสัมมนาวิชาการประจำปี 2017

วันอังคารที่ 25 กรกฎาคม 2560
สมาคมธุรกิจรับสร้างบ้านชี้ธุรกิจเข้าสู่จุดเปลี่ยนครั้งใหญ่ ดึงกูรูร่วมถอดรหัส-สร้างคุณค่าธุรกิจในงานสัมมนาวิชาการประจำปี 2017
สมาคมธุรกิจรับสร้างบ้านประกาศจัดสัมมนาวิชาการประจำปี 2017 ภายใต้หัวข้อ “Home Builder 4.0ถอดรหัสนวัตกรรม นำคุณค่าสู่ธุรกิจ” ชี้ธุรกิจเข้าสู่จุดเปลี่ยน !!แนะผู้ประกอบการในธุรกิจรับสร้างบ้าน
ต้องเตรียมความพร้อมรองรับปรับสมดุลธุรกิจ-เพิ่มคุณค่าสู่ความยั่งยืน
นายพิชิต อรุณพัลลภ นายกสมาคมธุรกิจรับสร้างบ้าน (HBA:Home Builder Association)เปิดเผยถึงการจัดสัมมนาวิชาการประจำปี 2017ว่าเป็นหนึ่งในกิจกรรมหลักของสมาคมฯ ที่ได้จัดขึ้นเป็นประจำทุกปี ตามเจตนารมณ์ในการจัดตั้งสมาคมธุรกิจรับสร้างบ้านเป็นองค์กรหลักของธุรกิจในสภาวการณ์ที่กำลังซื้อของผู้บริโภคยังไม่ฟื้นตัวเต็มที่ ประกอบกับประเด็นท้าทายด้านแรงงานยังเป็นปัจจัยที่กดดันภาพรวมธุรกิจในทุก ๆ ภาคส่วน อีกทั้งธุรกิจยังเผชิญกับการเปลี่ยนแปลงที่รวดเร็วจากกระแสเทคโนโลยี สิ่งต่าง ๆ เหล่านี้ล้วนส่งผลกระทบต่อธุรกิจการจัดสัมมนาภายใต้หัวข้อ “Home Builder 4.0 ถอดรหัสนวัตกรรม นำคุณค่าสู่ธุรกิจ”จากวิทยากรสองท่าน คือ รศ.ดร ต่อตระกูล ยมนาค ประธานกรรมการ บริษัท วิศวกรที่ปรึกษาต่อตระกูล ยมนาค และคณะ จำกัด และ ดร.สุวรรณ จันทิวาสารกิจ อาจารย์ประจาหลักสูตร CIO วิทยาลัยนวัตกรรม มหาวิทยาลัยธรรมศาสตร์ และโดยวิทยาการทั้งสองท่านล้วนมีประสบการณ์ทั้งในแวดวงการออกแบบ การก่อสร้าง และด้านนวัตกรรมมาร่วมคิด-ร่วมแชร์ข้อมูลต่าง ๆ ซึ่งสมาคมฯ เชื่อมั่นว่าจะเป็นประโยชน์อย่างยิ่งกับสมาชิกของสมาคมฯ พันธมิตรทางธุรกิจและประชาชนทั่วไป
“ที่สำคัญปีนี้สมาคมฯ เราได้รับเกียรติจากท่านสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เป็นองค์ปาฐกในหัวข้อ “การยกระดับและเชื่อมโยงห่วงโซ่ธุรกิจบริการก่อสร้าง สู่การขับเคลื่อนเศรษฐกิจฐานราก ภายใต้นโยบายไทยแลนด์ 4.0” จะยิ่งช่วยทำให้สมาชิกของสมาคมฯ ได้เห็นภาพที่ชัดเจนถึงนโยบายขับเคลื่อนเศรษฐกิจผ่านธุรกิจ ซึ่งจะเป็นประโยชน์ต่อผู้ประกอบการในธุรกิจรับสร้างบ้านที่ส่วนใหญ่ก็เป็นธุรกิจ SMEs ให้ปรับตัวได้ทันนำพาธุรกิจสู่ความยั่งยืน” นายพิชิตกล่าว
พร้อมกันนี้นายพิชิตยังกล่าวว่า ภายใต้บริบทต่าง ๆ ที่เกิดขึ้นล้วนเป็นตัวเร่งให้ธุรกิจเข้าสู่จุดเปลี่ยน! ในหลาย ๆ ประเด็นดังนี้ คือ  1.การปรับตัวต้องรวดเร็ว  2. ในยุคที่แรงงานขาดแคลน หรือมีปัญหาด้านภาระต้นทุน ที่ปรับเพิ่มขึ้น การก่อสร้างที่ใช้คนน้อย ๆ แล้วหันไปใช้เทคโนโลยีด้านการก่อสร้างให้มีประสิทธิภาพหรือการนำเอาวัสดุก่อสร้างสำเร็จรูปมาใช้ ก็เป็นอีกหนึ่งการเปลี่ยนแปลงในการเพิ่ม Productivity และ3.การเข้าถึงข้อมูลของผู้บริโภคที่หลากหลายและเข้าถึงได้หลายช่องทาง เป็นเรื่องที่ภาคธุรกิจต้องปรับตัวหาจุดแข็งขององค์กร พร้อมกับสร้างจุดขายให้เกิดการเชื่อมโยงระหว่างความต้องการของลูกค้ากับเทคโนโลยี
“ผมว่ากระแสการเปลี่ยนแปลงของโลกยุคดิจิทัล Big Data  ,Social Network และอื่น ๆ ล้วนเป็นตัวเร่งให้ผู้ประกอบการธุรกิจรับสร้างบ้านต้องปรับตัวให้ทันและต้องปรับตัวอย่างรวดเร็วด้วย ซึ่งเชื่อว่าเทคโนโลยีจะเข้ามามีบทบาทหรือมีอิทธิพลต่อผู้ประกอบการเจ้าของธุรกิจที่จะต้องนำมาเป็นส่วนสำคัญในการปรับหรือกำหนดกลยุทธ์เพื่อพิชิตเป้าหมายสู่การเติบโตใหม่ในอนาคต” นายพิชิต กล่าวย้ำในตอนท้าย

ที่มา : http://www.thaigov.go.th/news/contents/details/5463
