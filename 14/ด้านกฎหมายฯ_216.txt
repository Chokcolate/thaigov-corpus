รัฐบาลไทย-ข่าวทำเนียบรัฐบาล-"ยุติธรรม" ลงพื้นที่นำบริการรัฐสู่ประชาชนจังหวัดมุกดาหาร พร้อมมอบเงินทุนประกอบอาชีพแก่ผู้ผ่านการบำบัดฟื้นฟูยาเสพติดฯ

วันศุกร์ที่ 8 กันยายน 2560
"ยุติธรรม" ลงพื้นที่นำบริการรัฐสู่ประชาชนจังหวัดมุกดาหาร พร้อมมอบเงินทุนประกอบอาชีพแก่ผู้ผ่านการบำบัดฟื้นฟูยาเสพติดฯ
นายวิทยา สุริยะวงค์ รองปลัดกระทรวงยุติธรรม เป็นประธานเปิด "โครงการเยี่ยมและติดตามการปฏิบัติงานของสำนักงานยุติธรรมจังหวัดและศูนย์ยุติธรรมชุมชน ประจำปีงบประมาณ พ.ศ. ๒๕๖๐"
ในวันศุกร์ที่ ๘ กันยายน ๒๕๖๐ เวลา ๐๙.๐๐ น. ณ โรงแรมมุกดาหาร แกรนด์ โฮเทล จังหวัดมุกดาหาร นายวิทยา สุริยะวงค์ รองปลัดกระทรวงยุติธรรม เป็นประธานเปิด "โครงการเยี่ยมและติดตามการปฏิบัติงานของสำนักงานยุติธรรมจังหวัดและศูนย์ยุติธรรมชุมชน ประจำปีงบประมาณ พ.ศ. ๒๕๖๐" เพื่อติดตามผลการดำเนินงานของหน่วยงานในสังกัดกระทรวงยุติธรรม เครือข่ายยุติธรรมชุมชนและอาสาสมัครของกระทรวงยุติธรรมส่วนภูมิภาค รวมทั้งรับฟังปัญหาอุปสรรคของการปฏิบัติงานและความต้องการเข้าถึงความยุติธรรมของประชาชนในพื้นที่ เพื่อนำมาปรับปรุงและกำหนดแนวทางการดำเนินงานอำนวยความยุติธรรมให้เหมาะสมและสอดคล้องกับความต้องการของประชาชน เพื่อช่วยแก้ไขปัญหาความเหลื่อมล้ำและนำความยุติธรรมไปสู่ประชาชนได้อย่างแท้จริง โดยมีเครือข่ายภาคประชาชนในพื้นที่จังหวัดมุกดาหาร อาทิ เครือข่ายยุติธรรมชุมชน คณะกรรมการกองทุนหมู่บ้านฯ อาสาสมัครของหน่วยงานในสังกัดกระทรวงยุติธรรม จำนวนกว่า ๕๐๐ คน เข้าร่วมฯ
โอกาสนี้ รองปลัดกระทรวงยุติธรรม กล่าวว่า กระทรวงยุติธรรมได้ลงพื้นที่เพื่อพบปะพี่น้องประชาชนจังหวัดมุกดาหาร และถือโอกาสสร้างความรับรู้ในบทบาทการดำเนินงานของกระทรวงยุติธรรมที่มีหน้าที่บริหารและอำนวยความยุติธรรมให้เกิดขึ้นในสังคม หากแต่กลไกการขับเคลื่อนในระดับภูมิภาคยังมีไม่เพียงพอ มีเพียงแต่หน่วยงานในสังกัดกระทรวงยุติธรรมที่ทำหน้าที่ตามกรอบภารกิจของหน่วยงาน ได้แก่ กรมราชทัณฑ์ กรมบังคับคดี กรมคุมประพฤติและกรมพินิจและคุ้มครองเด็กและเยาวชน นอกจากนี้ได้นำเสนอบทบาทการดำเนินงานของคณะกรรมการพัฒนาการบริหารงานยุติธรรมระดับจังหวัด (กพยจ.) ที่จะร่วมสร้างกลไกของกระทรวงยุติธรรมระดับจังหวัดในการร่วมกันแก้ไขปัญหาตอบสนองความต้องการของประชาชนและลดความขัดแย้งของประชาชนในระดับพื้นที่ที่จะเป็นอีกหนึ่งช่องทางการขับเคลื่อนภารกิจของกระทรวงยุติธรรมสู่ประชาชน
ทั้งนี้ กระทรวงยุติธรรม พร้อมมอบความเป็นธรรม และยืนอยู่เคียงข้างประชาชนตลอดไป ภายใต้เป้าหมายมอบความสงบสุขให้กับประชาชนและสังคม
ทั้งนี้ รองปลัดกระทรวงยุติธรรม ได้มอบเงินให้แก่นายธีรวุฒิ คนเพียร ผู้ผ่านการบำบัดฟื้นฟูยาเสพติดที่มีภูมิลำเนาอยู่ในตำบลเหล่าสร้างก่อ อำเภอคำชะอี จังหวัดมุกดาหาร จำนวน ๒๐,๐๐๐ บาท เพื่อเป็นเงินทุนประกอบอาชีพตามโครงการทุนสงเคราะห์ช่วยเหลือผู้ผ่านการบำบัดฟื้นฟูยาเสพติด ปีงบประมาณ ๒๕๕๙-๒๕๖๐ ในพื้นที่ภาคตะวันออกเฉียงเหนือตอนบน ๑๒ จังหวัดของสำนักงานคณะกรรมการป้องกันและปราบปรามยาเสพติด ภาค ๔ เพื่อเป็นขวัญกำลังใจและเป็นทุนประกอบอาชีพให้สามารถดำเนินชีวิตด้วยความสุจริตและไม่หวนกลับไปเกี่ยวข้องกับยาเสพติด
นอกจากนี้ ได้มีการอภิปรายในหัวข้อ "การให้ความช่วยเหลือประชาชนของกระทรวงยุติธรรม" จากศูนย์ช่วยเหลือลูกหนี้และประชาชนที่ไม่ได้รับความเป็นธรรม โดย พันตำรวจโท วิชัย สุวรรณประเสริฐ เลขานุการศูนย์ช่วยเหลือลูกหนี้ฯ อีกทั้งจากสำนักงานช่วยเหลือทางการเงินแก่ผู้เสียหายและจำเลยในคดีอาญา โดยนายปิยะรัชย์ ผลัญชัย และผู้แทนจากสำนักงานกองทุนยุติธรรม โดยนายคเณศศักดิ์ ชัยอินทร์ เพื่อสร้างความเข้าใจในช่องทางการรับบริการและการเข้าถึงความยุติธรรม ในเรื่องกองทุนยุติธรรม การช่วยเหลือประชาชนในการดำเนินคดี การขอรับเงินค่าตอบแทนผู้เสียหายและจำเลยในคดีอาญา รวมทั้งการให้ความช่วยเหลือด้านหนี้สินภาคประชาชนที่ไม่ได้รับความเป็นธรรม เพื่อสร้างความเป็นธรรมให้เกิดขึ้นแก่ประชาชนด้วยความรวดเร็ว เท่าเทียม ทั่วถึงและครอบคลุมในทุกพื้นที่ของจังหวัดมุกดาหาร

ที่มา : http://www.thaigov.go.th/news/contents/details/6539
