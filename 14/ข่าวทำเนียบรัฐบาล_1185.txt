รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 5/2560

วันศุกร์ที่ 8 ธันวาคม 2560
รอง นรม. พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 5/2560
ที่ประชุมได้มีมติเห็นชอบแผนแม่บทการพัฒนากำลังคนด้านช่างอากาศยาน และกรอบแนวทางการดำเนินงานของคณะอนุกรรมการกำหนดแผนการผลิตและพัฒนากำลังคนตามกรอบคุณวุฒิแห่งชาติ ใน 7 กลุ่มสาขาอาชีพ เพื่อพัฒนาฝีมือแรงงานไทยให้มีศักยภาพก้าวสู่ Thailand 4.0
วันนี้ (8 ธันวาคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักงานเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกรอบคุณวุฒิแห่งชาติ ครั้งที่ 5/2560 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบแผนแม่บทการพัฒนากำลังคนด้านช่างอากาศยาน ตามที่คณะกรรมการอำนวยการขับเคลื่อนการพัฒนาช่างซ่อมบำรุงอากาศยานได้เสนอ ซึ่งประกอบด้วยยุทธศาสตร์พัฒนากำลังคนช่างอากาศยาน 4 ด้าน ได้แก่ (1) ยุทธศาสตร์การพัฒนาหลักสูตรช่างอากาศยานให้ได้มาตรฐานตามข้อกำหนด ICAO (2) ยุทธศาสตร์การจัดสรรครุภัณฑ์ในการสนับสนุนการเรียนการสอนให้เป็นมาตรฐาน (3) ยุทธศาสตร์การพัฒนาครูผู้สอนช่างอากาศยาน และ (4) ยุทธศาสตร์การจัดตั้งศูนย์ซ่อมอากาศยานเพื่อรองรับผู้ที่จบการศึกษาและนโยบายรัฐบาลในการลงทุนอุตสาหกรรมเพื่ออนาคต ทั้งนี้ ยุทธศาสตร์ทั้ง 4 ดังกล่าว ได้กำหนดเป็นแผนแม่บทและแผนการจัดสรรงบประมาณเพื่อการพัฒนาช่างอากาศยาน โดยมอบหมายให้สถานศึกษาหรือหน่วยงานต้นสังกัดที่เกี่ยวข้อง ดำเนินการของบประมาณตามแผนแม่บทไปยังสำนักงบประมาณต่อไป
นอกจากนี้ ที่ประชุมได้พิจารณาและมีมติเห็นชอบกรอบแนวทางการดำเนินงานของคณะอนุกรรมการกำหนดแผนการผลิตและพัฒนากำลังคนตามกรอบคุณวุฒิแห่งชาติ ใน 7 กลุ่มสาขาอาชีพ ประกอบด้วย (1) กลุ่มสาขาอาชีพด้านโลจิสติกส์โครงสร้างพื้นฐาน (2) กลุ่มสาขาอาชีพโลจิสติกส์บริการ (3) กลุ่มสาขาอาชีพหุ่นยนต์และระบบอัตโนมัติ (4) กลุ่มสาขาอาชีพดิจิทัล (5) กลุ่มสาขาอาชีพอาหารและเกษตร (6) กลุ่มสาขาอาชีพปิโตรเคมี เคมีภัณฑ์พลังงานและพลังงานทดแทน และ (7) กลุ่มสาขาอาชีพแม่พิมพ์และผลิตภัณฑ์ยางพารา ทั้งนี้ โดยมีเป้าหมายเพื่อวางแผนการผลิตและพัฒนากำลังคนให้สอดคล้องกับความต้องการของตลาดแรงงานทั้งในและต่างประเทศ โดยมุ่งเน้นการพัฒนาฝีมือแรงงานไทยให้มีศักยภาพรองรับความต้องการของตลาดแรงงานในอนาคต เพื่อขับเคลื่อนการพัฒนาเขตเศรษฐกิจพิเศษ เข้าสู่ Thailand 4.0
**********************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8646
