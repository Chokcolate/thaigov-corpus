รัฐบาลไทย-ข่าวทำเนียบรัฐบาล-พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.นครปฐม อ่างทอง กาฬสินธุ์ และอุตรดิตถ์

วันพุธที่ 7 กุมภาพันธ์ 2561
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.นครปฐม อ่างทอง กาฬสินธุ์ และอุตรดิตถ์
พม. กำชับทีม One Home ช่วยเหลือผู้ด้อยโอกาสและประสบปัญหาทางสังคม ที่ จ.นครปฐม อ่างทอง กาฬสินธุ์ และอุตรดิตถ์ พร้อมเร่งเยียวยาจิตใจหญิงสาววัย 22 ปี ที่ถูกชาย 3 คน บังคับล่วงละเมิดทางเพศ ที่ จ.ชลบุรี
วันที่ 6 ก.พ. 61 เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 32/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงรายหนึ่งป่วยเป็นโรคมะเร็งเต้านม มีก้อนเนื้องอกขนาดใหญ่บริเวณหน้าอกขนาด 10 กิโลกรัม สร้างความเจ็บปวดเป็นอย่างมาก ไม่สามารถประกอบอาชีพได้ ทำให้ขาดรายได้เลี้ยงดูตนเองและค่ารักษาพยาบาล ที่จังหวัดนครปฐม และกรณีชายวัย 38 ปี ป่วยเป็นโรคประหลาด มีอาการท้องเสียตลอดเวลา ทุกครั้งที่กินอะไรเข้าไปต้องขับถ่ายออกทันที และยังป่วยเป็นโรคไต ต้องฟอกไตเกือบทุกวัน อาศัยอยู่เพียงลำพังกับผู้เป็นแม่ในบ้านสภาพเก่า ทรุดโทรม ครอบครัวมีฐานะยากจน ที่จังหวัดอ่างทอง อีกกรณีเด็กหญิงวัย 10 ขวบ ป่วยเป็นโรคสะเก็ดเงินตั้งแต่กำเนิด มีแผลโรคทั่วทั้งร่างกาย สร้างความเจ็บปวดทุกข์ทรมานเป็นอย่างมาก อาศัยอยู่กับพ่อที่ป่วยเป็นโรคสมองเสื่อม และแม่ที่ต้องทำงานหาเลี้ยงครอบครัวเพียงคนเดียว ทั้ง 3 ชีวิตอาศัยในเพิงสังกะสีสภาพเก่าทรุดโทรมใกล้ผุพัง ไม่มีห้องน้ำใช้ ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดกาฬสินธุ์ รวมทั้งกรณีเด็กสาววัย 18 ปี นักเรียน ชั้น ม.6 เป็นเด็กเรียนดี ได้โควตาเข้าเรียนเป็นแพทย์ แต่ครอบครัวมีฐานะยากจน ไม่มีเงินส่งให้เรียนต่อ โดยเด็กสาวอาศัยอยู่กับพ่อ-แม่ และน้องอีก 4 คน ทั้ง 6 ชีวิตอาศัยในบ้านสภาพเก่าทรุดโทรมและคับแคบ ที่จังหวัดอุตรดิตถ์ นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 4 จังหวัด ได้แก่ พมจ.นครปฐม พมจ.อ่างทอง พมจ.กาฬสินธุ์ และ พมจ.อุตรดิตถ์ พร้อมทีม One Home ทั้ง 4 จังหวัด เร่งลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวทั้ง 4 ครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด และการให้คำแนะนำเรื่องการขอทุนเพื่อศึกษาต่อของเด็กสาววัย 18 ปี รวมทั้งการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการให้คำปรึกษาแนะนำในเรื่องสวัสดิการสังคม เพื่อขอรับสิทธิ ตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป
สำหรับกรณ๊หญิงสาววัย 22 ปี ถูกนายตำรวจ พร้อมพวกอีก 2 คน แอบอ้างแล้วบุกขึ้นห้องพัก พร้อมตรวจค้น สิ่งผิดกฎหมาย และบังคับให้นำเงินมาเคลียร์จำนวน 30,000 บาท แต่หญิงสาวไม่มีให้ จึงถูกนำตัวไปโรงแรมแห่งหนึ่งและร่วมกันบังคับข่มขืนกระทำชำเรา ที่จังหวัดชลบุรี นั้น ได้กำชับพัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมทีม One Home จังหวัดชลบุรี เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้น ตามภารกิจของกระทรวง พม. พร้อมเร่งเยียวยาฟื้นฟูสภาพจิตใจหญิงสาวคนดังกล่าวอย่างใกล้ชิดโดยด่วน เพื่อให้สามารถกลับไปใช้ชีวิตในสังคมได้อย่างปกติสุข พร้อมร่วมกันหาแนวทางการช่วยเหลือดูแลและคุ้มครองสวัสดิภาพต่อไป

ที่มา : http://www.thaigov.go.th/news/contents/details/9905
