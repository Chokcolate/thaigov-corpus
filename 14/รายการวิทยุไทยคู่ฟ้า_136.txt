รัฐบาลไทย-ข่าวทำเนียบรัฐบาล-รัฐบาลเห็นชอบ ตั้ง บีโอไอ ภาค 7 ดูแลภาคเหนือตอนล่าง

วันพฤหัสบดีที่ 12 ตุลาคม 2560
รัฐบาลเห็นชอบ ตั้ง บีโอไอ ภาค 7 ดูแลภาคเหนือตอนล่าง
เพื่อขยายการดูแลภาคธุรกิจและนักลงทุน ในแต่ละพื้นที่ของประเทศไทยได้อย่างใกล้ชิดมากยิ่งขึ้น
ต่อจากนี้ไป ขอเชิญรับฟังไทยคู่ฟ้า ครับ
รัฐบาลจัดตั้งศูนย์เศรษฐกิจการลงทุนภาคที่ 7 ณ จ.พิษณุโลก เพื่อทำหน้าที่สนับสนุนและอำนวยความสะดวกให้แก่นักลงทุนชาวไทยและต่างชาติในพื้นที่เขตพัฒนาเศรษฐกิจพิเศษแม่สอด จ.ตาก และพื้นที่ 9 จังหวัดภาคเหนือตอนล่าง ได้แก่ จ.ตาก พิษณุโลก เพชรบูรณ์ สุโขทัย อุตรดิตถ์ กำแพงเพชร นครสวรรค์ พิจิตร และอุทัยธานี พร้อมทั้งสร้างเครือข่ายนักลงทุนในพื้นที่ เชื่อมโยงอุตสาหกรรมในประเทศและต่างประเทศ และพัฒนาธุรกิจเอสเอ็มอีในท้องถิ่นให้มีความเข้มแข็งผ่านมาตรการส่งเสริมการลงทุน ทั้งนี้ การดำเนินงานดังกล่าวมุ่งส่งเสริมการพัฒนาระดับพื้นที่ให้สอดคล้องกับยุทธศาสตร์กลุ่มจังหวัด สนับสนุนการขยายพื้นที่การลงทุนไปยังจังหวัดใหม่ ๆ ที่มีศักยภาพ ยกระดับคุณภาพชีวิตของประชาชนในพื้นที่ต่อไป
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/7352
