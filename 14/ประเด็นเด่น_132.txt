รัฐบาลไทย-ข่าวทำเนียบรัฐบาล-โฆษก สธ. ชี้แจงกรณีทีดีอาร์ไอเผยแพร่บทสัมภาษณ์ ของที่ปรึกษาฯ ทีดีอาร์ไอ ในประเด็นปัญหาความเหลื่อมล้ำของระบบประกันสุขภาพของไทย

วันอังคารที่ 13 กุมภาพันธ์ 2561
โฆษก สธ. ชี้แจงกรณีทีดีอาร์ไอเผยแพร่บทสัมภาษณ์ ของที่ปรึกษาฯ ทีดีอาร์ไอ ในประเด็นปัญหาความเหลื่อมล้ำของระบบประกันสุขภาพของไทย
โฆษก สธ. ชี้แจงกรณีทีดีอาร์ไอเผยแพร่บทสัมภาษณ์ ของที่ปรึกษาฯ ทีดีอาร์ไอ ในประเด็นปัญหาความเหลื่อมล้ำของระบบประกันสุขภาพของไทย
นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ชี้แจงกรณีสถาบันวิจัยเพื่อการพัฒนาประเทศไทย (ทีดีอาร์ไอ) เผยแพร่บทสัมภาษณ์ ของ วรวรรณ ชาญด้วยวิทย์ ที่ปรึกษาด้านหลักประกันทางสังคมทีดีอาร์ไอ ในประเด็นปัญหาความเหลื่อมล้ำของระบบประกันสุขภาพของไทย  โดยมีสาระสำคัญ ดังนี้
ประเทศไทยอยู่ระหว่างการเปลี่ยนผ่านสู่สังคมผู้สูงอายุ รัฐบาลได้ให้ความสำคัญในการเตรียมการเรื่องนี้เป็นลำดับต้น มีนโยบายและหลักแนวคิดสำคัญคือ “ผู้สูงวัยมีคุณค่า สังคมไทยร่วมดูแล มีสุขจนวาระสุดท้าย” เตรียมพร้อมสู่สังคมผู้สูงอายุอย่างสง่างาม ในส่วนของกระทรวงสาธารณสุขถือเป็นนโยบายสำคัญเร่งด่วน ได้บูรณาการทุกภาคส่วนที่เกี่ยวข้อง ในรูปแบบ “รัฐ-ราษฎร์ ร่วมใจห่วงใยผู้สูงอายุ” และได้ลงนามความร่วมมือกับกระทรวง มหาดไทย  การพัฒนาสังคมและความมั่นคงของมนุษย์  ศึกษาธิการ  ภายใต้ยุทธศาสตร์ 3 S คือ  Strong : Healthy มีสุขภาพดี,  Social  การมีส่วนร่วมในสังคม และ Security ความมั่นคงปลอดภัย
โดยมีการดำเนินการดังนี้
​​1. จัดทำแผนบูรณาการตลอดช่วงชีวิต  เตรียมความพร้อมก่อนเข้าสู่วัยผู้สูงอายุ เพื่อเป็นสังคมผู้สูงอายุที่มีคุณภาพ  ด้วยการสร้างความรอบรู้ทางด้านสุขภาพ(Health Literacy) การประเมินคัดกรองสุขภาพและการส่งเสริมสุขภาพที่พึงประสงค์
2. คัดกรองเพื่อจำแนกผู้สูงอายุตามภาวะพึ่งพิง และความจำเป็นในการสนับสนุนบริการด้านสุขภาพและสังคม 3กลุ่ม คือ
​​ -กลุ่มติดสังคม : สนับสนุนกิจกรรมส่งเสริมสุขภาพ  คัดกรองภาวะสุขภาพ ใช้สมุดบันทึกสุขภาพผู้สูงอายุ เป็นเครื่องมือเฝ้าระวังด้านสุขภาวะสนับสนุนกิจกรรมชมรมผู้สูงอายุ  ชมรมคลังสมอง  เพื่อนช่วยเพื่อน  การพัฒนาทักษะกาย ใจ การปรับเปลี่ยนพฤติกรรมสุขภาพ
-กลุ่มเสี่ยง : ส่งเสริมให้มีพฤติกรรมสุขภาพที่พึงประสงค์ ด้วย 3 อ 2 ส คือ ออกกำลังกาย  อาหาร  อารมณ์  ไม่ดื่มสุรา  ไม่สูบบุหรี่  ส่งเสริมการจัดสภาพแวดล้อมที่เอื้อต่อผู้สูงอายุ เช่น เมืองที่เป็นมิตรกับผู้สูงอายุ วัดส่งเสริมสุขภาพ
-กลุ่มติดบ้าน ติดเตียง : พัฒนาระบบการส่งเสริมสุขภาพดูแลผู้สูงอายุระยะยาวและผู้สูงอายุที่ต้องการการพึ่งพิง (Long Term Care) ด้านสุขภาพ เน้นชุมชนเป็นฐานการดูแลผู้สูงอายุในชุมชน ขับเคลื่อนด้วย 3 C คือ Care manager มีผู้จัดการการดูแลผู้สูงอายุในชุมชน , Caregiver ผู้ดูแลผู้สูงอายุ เป็นระบบอาสาสมัคร/จิตอาสา และมีแผนการดูแลผู้สูงอายุรายบุคคล Care plan ในการให้บริการดูแลอย่างทั่วถึงและเท่าเทียม ตามชุดสิทธิประโยชน์ ซึ่งขณะนี้ได้ผลิต Care manager แล้ว11,912 คน  ผลิต Caregiver แล้ว 53,041 คน จัดทำแผนการดูแลผู้สูงอายุรายบุคคลแล้ว 171,983 ฉบับ
ทั้งนี้ จุดแข็งของสังคมไทยคือเป็นสังคมแห่งความกตัญญูรู้คุณ คนไทยไม่ทอดทิ้งผู้สูงอายุ“ผู้สูงวัย...เป็นหลักชัยของสังคม”
--------------------------

ที่มา : http://www.thaigov.go.th/news/contents/details/9996
