รัฐบาลไทย-ข่าวทำเนียบรัฐบาล-รองนายก “พลเอก ฉัตรชัย” ตรวจเยี่ยม “ระบบบริการสุขภาพปฐมภูมิ” รพ.พุทธชินราช

วันศุกร์ที่ 22 ธันวาคม 2560
รองนายก “พลเอก ฉัตรชัย” ตรวจเยี่ยม “ระบบบริการสุขภาพปฐมภูมิ” รพ.พุทธชินราช
รองนายกรัฐมนตรี พลเอก ฉัตรชัย ติดตามการขับเคลื่อนนโยบาย “ระบบบริการสุขภาพปฐมภูมิ” เพิ่มการเข้าถึงบริการ ลดความเหลื่อมล้ำ ลดความแออัดในโรงพยาบาล ด้วยค่าใช้จ่ายที่เหมาะสม
รองนายกรัฐมนตรี พลเอก ฉัตรชัย ติดตามการขับเคลื่อนนโยบาย “ระบบบริการสุขภาพปฐมภูมิ” เพิ่มการเข้าถึงบริการ ลดความเหลื่อมล้ำ ลดความแออัดในโรงพยาบาล ด้วยค่าใช้จ่ายที่เหมาะสม
วันนี้ (22 ธันวาคม 2560) ที่โรงพยาบาลพุทธชินราช จังหวัดพิษณุโลก พลเอก ฉัตรชัย สาริกัลยะ รองนายกรัฐมนตรี ให้สัมภาษณ์ภายหลังการลงพื้นที่ติดตามผลการดำเนินงานการพัฒนาระบบบริการสุขภาพปฐมภูมิว่ารัฐบาลให้ความสำคัญกับการลดความเหลื่อมล้ำของประชาชน สร้างการเข้าถึงบริการ และยกระดับคุณภาพบริการด้านสาธารณสุขและสุขภาพของประชาชน จากการที่กระทรวงสาธารณสุขได้พัฒนาระบบบริการสุขภาพปฐมภูมิทั่วประเทศ ซึ่งเป็นพื้นฐานสำคัญของระบบสุขภาพและเป็นจุดเริ่มต้นของการมีสุขภาวะที่ดี เพราะระบบบริการปฐมภูมิเป็นบริการสุขภาพด่านแรกที่ใกล้ชิดประชาชนมากที่สุด  มีทีมหมอครอบครัวที่มีแพทย์เวชศาสตร์ครอบครัว และสหวิชาชีพเข้าไปดูแลประชาชนในทุกมิติในพื้นที่ที่รับผิดชอบ
สำหรับโรงพยาบาลพุทธชินราช พิษณุโลก เป็นโรงพยาบาลขนาดใหญ่ มีประชาชนมารับบริการผู้ป่วยนอก วันละประมาณ 3,000 คน ทำให้เกิดความแออัด รอรับบริการนาน จึงได้แก้ปัญหาลดความแออัด เหลื่อมล้ำโดยมีทีมหมอครอบครัว 10 ทีม กระจายดูแลประชากรในเขตเทศบาลนครพิษณุโลก ตำบลหัวรอ ตำบลปากโทก ตำบลมะขามสูง ทั้งสิ้น 102,625 คน ทำให้ประชาชนเข้าถึงบริการทั้งด้านส่งเสริมสุขภาพ ป้องกันโรค การรักษาพยาบาล การฟื้นฟูสภาพผู้ที่มีภาวะพึ่งพิง ติดบ้าน ติดเตียงมีคุณภาพชีวิตที่ดีขึ้น การจัดทีมหมอครอบครัว ส่งผลให้ประชาชนมีความพึงพอใจ เนื่องจากเข้าถึงบริการสาธารณสุขมากขึ้น และใกล้บ้าน ทำให้ไม่ต้องเดินทางรับบริการที่โรงพยาบาล อีกทั้งยังลดความแออัดได้ร้อยละ 60 ลดระยะเวลารอคอยที่โรงพยาบาลจาก 172 นาทีเหลือ 44  นาที ขณะนี้มีทีมหมอครอบครัวแล้ว 596 ทีม และจะมีครบ 6,500 ทีม ดูแลประชาชนทั่วประเทศในปี 2569
**********************************  22 ธันวาคม 2560

ที่มา : http://www.thaigov.go.th/news/contents/details/8949
