รัฐบาลไทย-ข่าวทำเนียบรัฐบาล-นายกรัฐมนตรีเผยมีบางกลุ่มสนับสนุนให้สร้างโรงไฟฟ้าถ่านหินเทพา วอนให้ช่วยกันศึกษาความเป็นไปได้เพื่อความเสถียรภาพของไฟฟ้า

วันอังคารที่ 6 กุมภาพันธ์ 2561
นายกรัฐมนตรีเผยมีบางกลุ่มสนับสนุนให้สร้างโรงไฟฟ้าถ่านหินเทพา วอนให้ช่วยกันศึกษาความเป็นไปได้เพื่อความเสถียรภาพของไฟฟ้า
นายกรัฐมนตรีเผยมีบางกลุ่มสนับสนุนให้สร้างโรงไฟฟ้าถ่านหินเทพา วอนให้ช่วยกันศึกษาความเป็นไปได้เพื่อความเสถียรภาพของไฟฟ้า
วันนี้ (6 กุมภาพันธ์ 2561) เวลา 14.30 น. ณ มหาวิทยาลัยราชภัฏรำไพพรรณี จังหวัดจันทบุรี พลเอกประยุทธ์ จันทร์โอชา นายกรัฐมนตรีให้สัมภาษณ์กรณีการสร้างโรงไฟฟ้าถ่านหินเทพา ที่ขณะนี้มีทั้งกลุ่มสนับสนุนและกลุ่มคัดค้านว่า วันนี้มีทั้งกลุ่มหนุนและคัดค้านที่มากดดันให้ต้องตอบ แต่ตอบไม่ได้หรอกว่าจะสร้างหรือไม่สร้าง เพราะไม่รู้ว่าอนาคตจะเกิดอะไรขึ้น ต้องไปศึกษาว่าไม่ทำแล้วจะเป็นอย่างไร วันนี้ก็มีบางกลุ่มมาสนับสนุนให้ก่อสร้าง แล้วแบบนี้บ้านเมืองจะเป็นอย่างไร
นายกรัฐมนตรีกล่าวต่อไปว่า ขอให้สื่อช่วยทำความเข้าใจตรงนี้ด้วย วันนี้เราต้องแก้ปัญหาว่าทำอย่างไรจะมีไฟฟ้าพอใช้ เราต้องไปแก้ปัญหาเรื่องสายส่งหรือหาพลังงานทดแทนจากภาคอื่น ซึ่งมันก็สิ้นเปลืองพอสมควรเหมือนกัน ก็ต้องพิจารณาว่าจะทำอย่างไรต่อไป
ส่วนเรื่องการใช้พลังงานทดแทน นายกรัฐมนตรีกล่าวว่าเคยบอกไปแล้วว่าการใช้พลังงานทดแทนหรือพลังงานหมุนเวียน เป็นปัญหาอย่างหนึ่งที่เรามองในเรื่องความเสถียรของไฟฟ้า ที่สำคัญที่สุดคือที่เก็บพลังงานไฟฟ้ามีราคาสูงมาก ถ้าชำรุดขึ้นมาก็จะทำให้ตกไปทั้งหมด ส่วนที่บอกว่าบ้านเราแสงแดดแรง มันก็ไม่ได้แรงทุกวัน แรงเป็นช่วงเวลาเท่านั้น เราอาจจะพึ่งพาต่างประเทศได้ แต่วันหน้าเราจะรู้ได้อย่างไรว่าเขาจะไม่ขึ้นราคาอีก ดังนั้น จึงอยากให้ช่วยกันพิจารณาความเป็นไปได้และความเป็นไปไม่ได้
--------------------------------------------------

ที่มา : http://www.thaigov.go.th/news/contents/details/9896
