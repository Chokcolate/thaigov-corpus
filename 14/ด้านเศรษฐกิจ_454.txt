รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงาน “วันดื่มนมโลก ประจำปี 2560” ร่วมสืบสาน “โคนมอาชีพพระราชทาน     สานต่อที่พ่อสร้าง เสริมสร้างสุขภาพดี”

วันจันทร์ที่ 22 พฤษภาคม 2560
กระทรวงเกษตรฯ เตรียมจัดงาน “วันดื่มนมโลก ประจำปี 2560” ร่วมสืบสาน “โคนมอาชีพพระราชทาน     สานต่อที่พ่อสร้าง เสริมสร้างสุขภาพดี”
กระทรวงเกษตรฯ เตรียมจัดงาน “วันดื่มนมโลก ประจำปี 2560” ร่วมสืบสาน “โคนมอาชีพพระราชทาน     สานต่อที่พ่อสร้าง เสริมสร้างสุขภาพดี” ประกาศตั้งเป้าทำให้คนไทยดื่มนมเพิ่มขึ้นจาก 14 ลิตร/คน/ปี           เป็น 20 ลิตร/คน/ปี ภายใน 10 ปี
นายธีรภัทร ประยูรสิทธิ ปลัดกระทรวงเกษตรและสหกรณ์ แถลงข่าวการจัดงาน “วันดื่มนมโลก ประจำปี 2560” ณ กระทรวงเกษตรและสหกรณ์ ว่า ในวันที่ 1 มิถุนายนนี้ เป็นวันที่องค์การอาหารและเกษตรแห่งสหประชาชาติ(Food and Agriculture Organization of the United Nations : FAO) ได้ประกาศให้เป็น     วันดื่มนมโลก ทางกระทรวงเกษตรและสหกรณ์จะจัดงาน “วันดื่มนมโลก” หรือ World Milk Day Thailand เพื่อรณรงค์เชิญชวนให้เด็กไทยและคนไทย หันมาให้ความสำคัญกับการดื่มนม เพื่อเสริมสร้างสุขภาพดี พร้อมทั้งสานต่ออาชีพโคนมพระราชทานของพระบาทสมเด็จพระปรมินทรมหาภูมิพลอดุลยเดช ทั้งนี้ รัฐบาลไทยได้ให้การช่วยเหลือเกษตรผู้เลี้ยงโคนม และกลุ่มอุตสาหกรรมนมมาอย่างต่อเนื่อง รวมทั้งมีนโยบายเกี่ยวกับโครงการอาหารเสริม (นม) โรงเรียน ที่เน้นย้ำในเรื่องคุณภาพน้ำนมที่ดี และความโปร่งใส เพื่อให้นักเรียน      ทั่วประเทศได้ดื่มนมคุณภาพดีอย่างทั่วถึง รวมทั้งการแก้ไขปัญหาให้กับสหกรณ์โคนมอย่างยั่งยืน โดยจะมีการรณรงค์การบริโภคนม ตลอดทั้งปี 2560 แบ่งเป็น 5 ช่วง ได้แก่ ปีใหม่ สงกรานต์ วันดื่มนมโลก วันเข้าพรรษาและวันออกพรรษา
สำหรับในปี 2560 ได้กำหนดรูปแบบการจัดงานภายใต้แนวคิด “โคนมอาชีพพระราชทาน สานต่อที่พ่อสร้าง เสริมสร้างสุขภาพดี” ในวันที่ 1 มิถุนายน 2560 ณ ห้างแม็คโคร สาขาลาดพร้าว โดย FAO ร่วมกับกระทรวงเกษตรและสหกรณ์ โดยกรมปศุสัตว์ และองค์การส่งเสริมกิจกรรมโคนมแห่งประเทศไทย (อ.ส.ค.) องค์การสวนสัตว์ในพระบรมราชูปถัมภ์ กระทรวงทรัพยากรธรรมชาติและสิ่งแวดล้อม สมาคมอุตสาหกรรมผลิตภัณฑ์อาหารนมไทย (ส.อ.น.ท.) และสมาคมผู้ค้าปลีกไทย ได้ร่วมกันจัดงานขึ้น โดยจะเริ่มงานอย่างเป็นทางการในเวลา 10.00 น. มีผู้เข้าร่วมงานประกอบด้วย ผู้แทนภาครัฐและเอกชน เกษตร/สหกรณ์ และผู้บริโภค
สำหรับกิจกรรมภายในงาน ประกอบด้วย นิทรรศการเทิดพระเกียรติพระบาทสมเด็จพระปรมินทรมหาภูมิพลอดุลยเดช นิทรรศการวันดื่มนมโลก การนำผลิตภัณฑ์นมแจกให้แก่ผู้ร่วมงานฟรี การปล่อยขบวนคาราวานรณรงค์บริโภคนมไปใน 9 เส้นทาง ภายในพื้นที่กรุงเทพฯ และกิจกรรมพิเศษเพื่อร่วมรณรงค์การบริโภคนมที่สวนสัตว์ดุสิต ในระหว่างวันที่ 1 – 4 มิถุนายน 2560 และการจำหน่ายนมในราคาพิเศษ ในระหว่างวันที่ 1 – 15 มิถุนายน 2560 ณ ห้างสรรพสินค้าชั้นนำต่าง ๆ ได้แก่ Tesco Lotus, สยามแม็คโคร,ฟู้ดแลนด์ ซุปเปอร์มาร์เก็ต, บิ้กซี ซุปเปอร์มาร์เก็ต, แม็กซ์แวลู ซุปเปอร์มาร์เก็ต และ TOP ซุปเปอร์มาร์เก็ต
“ การจัดงานในครั้งนี้ นับเป็นความร่วมมือของภาครัฐและภาคเอกชน ที่จะส่งเสริมอาชีพการเลี้ยงโคนมให้กับเกษตรกรตามแนวทางเกษตรประชารัฐของรัฐบาล และส่งเสริมคนไทยให้บริโภคนมเพิ่มมากขึ้น โดยกระทรวงเกษตรฯ ได้มีนโยบายกำหนดเป้าหมายให้คนไทยดื่มนมเพิ่มขึ้นจาก 14 ลิตรต่อคนต่อปี เป็น 20 ลิตรต่อคนต่อปี ภายใน 10 ปี เพื่อเสริมสร้างสุขภาพของคนไทยให้แข็งแรงและเป็นกำลังสำคัญที่จะร่วมกันพัฒนาประเทศไทยได้อย่างมั่นคงและยั่งยืน” นายธีรภัทร กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3903
