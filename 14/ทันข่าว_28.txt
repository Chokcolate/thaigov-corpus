รัฐบาลไทย-ข่าวทำเนียบรัฐบาล-ผู้อำนวยการสำนักงานสลากกินแบ่งรัฐบาลชี้แจงประเด็นการขายสลากเกินราคา

วันจันทร์ที่ 4 กันยายน 2560
ผู้อำนวยการสำนักงานสลากกินแบ่งรัฐบาลชี้แจงประเด็นการขายสลากเกินราคา
พลตรี ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล ชี้แจงประเด็นการขายสลากเกินราคา
วันที่ 2 กันยายน 2560 พลตรี ฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล ชี้แจงประเด็นการขายสลากเกินราคา สรุปสาระสำคัญว่า ในงวดที่ผ่านมาและในขณะนี้ สภาวะการจำหน่ายสลากกินแบ่งรัฐบาลมีความคล่องตัวสูงมาก สาเหตุหนึ่ง อาจเกิดจากประชาชนให้ความสนใจในการเปลี่ยนแปลงรูปแบบสลากจากเดิมคู่ละ 80 บาท มาเป็นใบละ 80 บาท ภาพรวมของการจำหน่ายสลากปัจจุบัน ราคาสลากใบลดลงจากเดิมที่จำหน่ายในราคาสูง กลับมาจำหน่ายตามราคาหน้าสลากคือ 80 บาท สามารถหาซื้อได้ทั่วไปทุกที่ทั้งแผงจำหน่ายสลากปลีกที่ประจำอยู่กับที่และที่เดินเร่ขายทุกพื้นที่ทั่วประเทศ
สำนักงานฯได้ดำเนินการตามมาตรการบังคับใช้กฎหมายอย่างเคร่งครัด โดยที่ผ่านมาเจ้าหน้าที่ตำรวจ ทหาร และฝ่ายปกครอง ได้จับกุมผู้จำหน่ายสลากเกินราคาอย่างเข้มงวด  มีการตรวจสอบตัวแทนจำหน่ายหรือผู้ที่ซื้อ-จองล่วงหน้า โดยต้องไม่นำสลากของตนไปรวมชุดกับผู้อื่น หรือนำสลากของผู้อื่นมาขายร่วม หรือนำสลากของตนไปขายให้แก่ผู้อื่นเพื่อนำไปรวมชุด หรือแลกเปลี่ยนสลากกับผู้อื่น หากมีการตรวจสอบพบการกระทำดังกล่าวถือว่าผู้ขายผิดสัญญาและกระทำผิดเงื่อนไข จะถูกยกเลิกสัญญาการเป็นตัวแทนจำหน่าย หรือยกเลิกการลงทะเบียนเป็นผู้ซื้อ-จองล่วงหน้าสลากกินแบ่งรัฐบาลทันที  ทั้งนี้ คณะกรรมการสลากกินแบ่งรัฐบาล ลงพื้นที่ที่อำเภอวังสะพุง จังหวัดเลย เมื่อเร็ว ๆ นี้ ได้ตรวจสอบพบพฤติกรรมการนำสลากที่จองได้ ไปขายต่อให้กับผู้รับซื้อ รวมทั้งสิ้น 13 ราย จำนวนสลาก 1,345 เล่ม ขณะนี้ได้ดำเนินการตรวจสอบรายชื่อเจ้าของสลากแล้ว และจะดำเนินการตามขั้นตอนของการยกเลิกสัญญาต่อไป
กรณีสลาก 30 ใบ ที่ปรากฏเป็นข่าวรางวัลที่ 1 งวดวันที่ 16 กรกฎาคม 2560 ซึ่งเป็นสลากรวมชุดนั้น ได้ดำเนินการสั่งยกเลิกสัญญาตัวแทนจำหน่าย และตัดสิทธิในการทำรายการซื้อ-จองล่วงหน้า รวม 30 รายแล้ว จนถึงขณะนี้ มีการจับกุมผู้จำหน่ายสลากเกินราคาอย่างต่อเนื่องในทุกพื้นที่ และยกเลิกการเป็นตัวแทนจำหน่ายไปแล้ว รวมทั้งหมด 2,131 ราย ยกเลิกการลงทะเบียนเป็นผู้มีสิทธิในการซื้อ-จองล่วงหน้าสลากกินแบ่งรัฐบาล จำนวน 531 ราย สำหรับสลากที่ถูกยกเลิกสัญญา จะนำมาเข้าสู่โครงการซื้อ-จองล่วงหน้าฯ ให้กับผู้จำหน่ายสลากจริงได้มีโอกาสเข้าถึงสลากได้มากขึ้น ขอยืนยันว่า สำนักงานฯ ไม่ได้นิ่งนอนใจต่อกรณีมีการนำสลากไปรวมชุดและจำหน่ายในราคาเกินกว่าที่กำหนด
สำนักงานฯ มีมาตรการป้องกันการนำสลากไปรวมชุด ด้วยการปรับวันจ่ายสลากให้กับตัวแทนจำหน่ายและผู้ที่ซื้อ-จองล่วงหน้าฯ เพื่อให้รับสลากแล้วมีเวลาเพียงพอจำหน่ายด้วยตนเอง มาตรการนี้ ทำให้คัดกรองผู้ที่ไม่จำหน่ายสลากด้วยตนเองออกไปได้อย่างมีนัยสำคัญ และผู้จำหน่ายสลากจริงทำรายการสลากจองล่วงหน้าได้มากขึ้น พร้อมกับได้นำมาตรการทางกฎหมายมาบังคับใช้อย่างเคร่งครัดควบคู่กันไปด้วย เพื่อให้เกิดผลในทางปฏิบัติอย่างต่อเนื่อง และขอให้ประชาชนผู้ซื้อสลากรักษาสิทธิ์ โดยการไม่ซื้อสลากเกินราคา หากพบเห็นการกระทำผิดดังกล่าว สามารถแจ้งข้อมูลการจำหน่ายสลากเกินราคาได้ที่ Call Center หมายเลขโทรศัพท์ 0 2345 1466 ตลอด 24 ชั่วโมง
สำหรับกรณีที่ปรากฏข่าวสารการจำหน่ายสลากเกินราคาที่บริเวณสี่แยกคอกวัวนั้น สำนักงานสลากกินแบ่งรัฐบาล จะประสานเจ้าหน้าที่ทหาร,ตำรวจ เข้าตรวจสอบการจำหน่ายในพื้นที่ดังกล่าวโดยเร็วและบังคับใช้กฎหมายอย่างเข้มงวดต่อไป ขอขอบคุณผู้ให้ข้อมูลตามที่เป็นข่าว ทั้งนี้หากมีรายละเอียดเพิ่มเติมสามารถแจ้งโดยตรงได้ที่สำนักงานสลากกินแบ่งรัฐบาล เพื่อจะได้พิจารณาดำเนินการต่อไป
-----------------

ที่มา : http://www.thaigov.go.th/news/contents/details/6384
