รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าว การปรับปรุงสถานีรถไฟฟ้า สถานีสะพานตากสิน (S6)

วันศุกร์ที่ 11 สิงหาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าว การปรับปรุงสถานีรถไฟฟ้า สถานีสะพานตากสิน (S6)
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานแถลงข่าวเรื่อง การปรับปรุงสถานีรถไฟฟ้า สถานีสะพานตากสิน (S6) ในวันที่ 10 สิงหาคม 2560
โดยมี นายชาติชาย ทิพย์สุนาวี ปลัดกระทรวงคมนาคม นายพิศักดิ์ จิตวิริยะวศิน อธิบดีกรมทางหลวงชนบท นายวันชัย ถนอมศักดิ์ รองปลัดกรุงเทพมหานคร นายสุรพงษ์ เลาหะอัญญา กรรมการผู้อำนวยการใหญ่ บริษัท ระบบขนส่งมวลชนกรุงเทพ จำกัด (มหาชน) (บีทีเอส) ผู้บริหารของกระทรวงฯ กรมทางหลวงชนบท (ทช.) กรุงเทพมหานคร (กทม.) บีทีเอส และสื่อมวลชน ร่วมแถลงข่าว ณ ห้องราชดำเนิน กระทรวงคมนาคม
นายอาคม เติมพิทยาไพสิฐ กล่าวว่า การบำรุงรักษาสะพานในเขตพื้นที่ กทม. และปริมณฑล เป็นภารกิจสำคัญของ ทช. ซึ่งสะพานสมเด็จพระเจ้าตากสินมหาราช หรือสะพานตากสิน ทช. ได้รับการถ่ายโอนมาจากกรมโยธาธิการ และ กทม. ได้ดำเนินโครงการระบบขนส่งมวลชน (BTS) สายสุขุมวิท - สีลม โดยเปิดให้บริการในปี 2542 ซึ่งมีสถานีตากสิน (S6) เป็นสถานีสุดท้าย ต่อมาในปี 2552 ได้เปิดให้บริการส่วนต่อขยาย สายสีลม ช่วงสถานีสะพานตากสิน (S6) - สถานีวงเวียน (S8) และปี 2556 เปิดให้บริการส่วนต่อขยายเพิ่มเติมถึงสถานีปลายทางสถานีบ้านหว้า (S12) ซึ่งการเปิดใช้บริการส่วนต่อขยายมีผู้ใช้บริการเพิ่มขึ้น แต่เนื่องจากสถานีตากสิน (S6) เป็นสถานีชั่วคราวมาแต่เดิม มีลักษณะเป็นทางวิ่งเดี่ยว รถไฟฟ้าต้องจอดสับรางทุกครั้งที่จะเดินรถผ่าน ทำให้ความถี่ในการเดินรถไฟฟ้าไม่เพียงพอ จึงมีความจำเป็นต้องขยายช่องทางเดินรถบนสถานีตากสิน (S6) จากทางวิ่งเดี่ยวให้เป็นทางวิ่งคู่ ทั้งนี้ เพื่อแก้ไขปัญหาดังกล่าว ทช. กทม. และบีทีเอส ได้เห็นชอบรูปแบบการปรับปรุงสะพานตามที่บีทีเอสออกแบบ คาดว่าจะใช้งบประมาณค่าก่อสร้าง จำนวนประมาณ 1,000 ล้านบาท ซึ่ง ทช. อยู่ระหว่างพิจารณาตรวจสอบรายละเอียดก่อนอนุมัติให้ดำเนินการ โดยระหว่างการปรับปรุงจะไม่ส่งผลกระทบต่อโครงสร้างและการจราจรบนสะพาน รวมทั้งสามารถให้บริการรถไฟฟ้าได้ตามปกติ
นายพิศักดิ์ จิตวิริยะวศิน กล่าวว่า ทช. ได้ร่วมกับ กทม. แก้ไขปัญหาสถานีรถไฟฟ้า สถานีสะพานตากสิน (S6) โดยปรับเปลี่ยนทางเดินรถจากช่องทางเดี่ยวบนสะพานเป็นช่องทางคู่ และเพิ่มชานชาลาให้สามารถรองรับการใช้งานได้อย่างปลอดภัย ซึ่งการดำเนินการดังกล่าวจำเป็น
ต้องเจาะช่องผิวจราจรบนสะพานด้านในกว้าง 1.80 เมตร ยาวประมาณ 10 เมตร จำนวน 6 ช่อง และเพื่อไม่ให้เกิดผลกระทบต่อผู้ใช้ยานพาหนะบนสะพาน จึงจำเป็นต้องสร้างพื้นสะพานทดแทน กว้าง 1.80 เมตร ระยะทางประมาณ 230 เมตร เพื่อให้เพียงพอต่อระยะเบี่ยงแนวทางวิ่งของรถยนต์บนสะพาน ซึ่งในขั้นตอนดำเนินการได้พิจารณาถึงแนวทางการก่อสร้าง เพื่อไม่ให้เกิดผลกระทบต่อการจราจรบนสะพาน โดยได้ตกลงกับ กทม. ดำเนินการก่อสร้างพื้นสะพานทดแทนด้านปีกนอกของสะพานทั้งสองฝั่งให้แล้วเสร็จก่อน จึงจะดำเนินการขยายช่องทางวิ่งรถไฟฟ้าเป็นทางวิ่งคู่พร้อมชานชาลาของรถไฟฟ้า เมื่อการก่อสร้างแล้วเสร็จสามารถเพิ่มความถี่การให้บริการรถไฟฟ้า ผู้โดยสารไม่ต้องรอรถไฟฟ้านาน ส่งผลให้ประชาชนผู้ใช้บริการสะพาน และรถไฟฟ้ามีคุณภาพชีวิตที่ดีขึ้นต่อไป

ที่มา : http://www.thaigov.go.th/news/contents/details/5876
