รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับตำแหน่ง

วันพฤหัสบดีที่ 1 มิถุนายน 2560
เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับตำแหน่ง
เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเข้ารับตำแหน่ง
วันนี้ (1 มิ.ย. 2560) เวลา 11.00 น. นายเอกตอร์ กอนเด อัลเมย์ดา เอกอัครราชทูตสาธารณรัฐคิวบาประจำประเทศไทย เข้าเยี่ยมคาราวะ นายวิษณุ เครืองาม รองนายกรัฐมนตรี เนื่องในโอกาสรับตำแหน่งเอกอัครราชทูตฯ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีรู้สึกยินดีอย่างยิ่งที่ได้นายเอกตอร์ กอนเด อัลเมย์ดา มาเป็นเอกอัครราชทูตสาธารณรัฐคิวบาประจำประเทศไทย และเชื่อมั่นว่าเอกอัครราชทูตสาธารณรัฐคิวบาจะช่วยส่งเสริมความสัมพันธ์ทวิภาคีระหว่างไทยกับคิวบาให้แน่นแฟ้นมากยิ่งขึ้น ซึ่งเอกอัครราชทูตสาธารณรัฐคิวบาแสดงความขอบคุณที่รองนายกรัฐมนตรีสละเวลาให้เข้าพบในวันนี้ ทั้งนี้ เอกอัครราชทูตสาธารณรัฐคิวบากล่าวในนามของรัฐบาลและประชาชนชาวคิวบา แสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยขอยกย่องพระองค์ในฐานะกษัตริย์ที่ยิ่งใหญ่ของปวงชนชาวไทย ที่ทรงครองราชย์ด้วยธรรมะและมีพระราชจริยาวัตรอันงดงาม
โอกาสนี้ ทั้งสองฝ่ายยินดีกับความสัมพันธ์ระหว่างไทย – คิวบา ที่มีพัฒนาการในเชิงบวกมาโดยตลอด และจะครบรอบ 60 ปี ของการสถาปนาความสัมพันธ์ระหว่างสองประเทศ ในปี พ.ศ. 2561 โดยรองนายกรัฐมนตรีได้กล่าวยืนยันการสนับสนุนข้อมติ เรื่อง Necessity of Ending the Economic, Commercial and Financial Embargo imposed by the United States of America against Cuba ดังเช่นที่ผ่านมา ซึ่งเป็นมติที่คิวบาเรียกร้องให้ประชาคมระหว่างประเทศกดดันให้สหรัฐอเมริกายุติการคว่ำบาตรทางการค้าและเศรษฐกิจต่อคิวบา ตั้งแต่ปี พ.ศ. 2536 เป็นต้นมา ด้านเอกอัครราชทูตสาธารณรัฐคิวบากล่าวขอบคุณการสนับสนุนข้อมติดังกล่าวของไทย และแสดงความยินดีกับการประกาศใช้รัฐธรรมนูญฉบับใหม่ของไทย รวมทั้งการดำเนินนโยบายประเทศไทย 4.0 เพื่อการพัฒนาประเทศอย่างยั่งยืน โดยคิวบาพร้อมที่จะทำงานร่วมกับรัฐบาลไทยเพื่อส่งเสริมความสัมพันธ์กันในด้านต่าง ๆ โดยเฉพาะการท่องเที่ยว กีฬา และการศึกษา ที่คิวบายินดีที่จะแลกเปลี่ยนองค์ความรู้และแนวปฏิบัติที่ดีระหว่างมิตรประเทศ เพื่อกระชับความร่วมมือและความสัมพันธ์ระหว่างไทยกับคิวบาให้ใกล้ชิดยิ่งขึ้น
ในช่วงท้าย ทั้งสองฝ่ายยินดีส่งเสริมความร่วมมือด้านวิทยาศาสตร์และเทคโนโลยีระหว่างกัน โดยเฉพาะความร่วมมือในสาขาเภสัชกรรมและเทคโนโลยีชีวภาพระหว่างบริษัท Siam Bioscience ของไทย และบริษัท CIMAB ของคิวบา ซึ่งเป็นต้นแบบให้กับการพัฒนาความร่วมมือทางวิชาการระหว่างประเทศที่นำไปสู่ความร่วมมือทางธุรกิจระหว่างกัน

ที่มา : http://www.thaigov.go.th/news/contents/details/4190
