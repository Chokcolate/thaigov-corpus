รัฐบาลไทย-ข่าวทำเนียบรัฐบาล-‘บิ๊กบี้’ ย้ำ ให้ดูแลแรงงานไทยเสมือนญาติ 4 ภารกิจหลัก ข้าราชการประจำการ สนร. ต่างประเทศ

วันพุธที่ 6 กันยายน 2560
‘บิ๊กบี้’ ย้ำ ให้ดูแลแรงงานไทยเสมือนญาติ 4 ภารกิจหลัก ข้าราชการประจำการ สนร. ต่างประเทศ
รมว.แรงงาน เน้นย้ำ นอกจาก 4 ภารกิจหลัก ของข้าราชการประจำการสำนักงานแรงงานไทย คือ การคุ้มครองแรงงานไทยในต่างประเทศ ส่งเสริม รักษา และขยายตลาดแรงงานไทย เสริมสร้างการรับรู้ ความเข้าใจ และเผยแพร่ข้อมูลข่าวสารที่ถูกต้อง ศึกษา วิเคราะห์ ติดตามสถานการณ์และจ
พล.อ.ศิริชัย ดิษฐกุล รัฐมนตรีว่าการกระทรวงแรงงาน มอบโอวาทให้กับข้าราชการที่ไปประจำการในต่างประเทศ ณ ห้องรับรองรัฐมนตรีว่าการกระทรวงแรงงาน ชั้น 6 อาคารกระทรวงแรงงาน วันนี้ (6 ก.ย. 60) โดยกล่าวว่า “ในการทำงานในสำนักงานแรงงานไทยในต่างประเทศ ผมขอให้ทุกคนตระหนักถึงภารกิจและความรับผิดชอบของสำนักงานแรงงานไทยในต่างประเทศ คือ 1) การคุ้มครองแรงงานไทยในต่างประเทศ ให้ได้รับสิทธิประโยชน์ตามสัญญาจ้างงานและตามกฎหมายท้องถิ่นของประเทศนั้นๆ ให้มีสภาพความเป็นอยู่ที่ดี ได้รับสิทธิประโยชน์ต่างๆ ครบถ้วนตามที่ควรจะเป็น นอกจากนั้น ต้องทำงานเชิงรุก โดยหมั่นออกไปตรวจเยี่ยมให้กำลังใจ รวมทั้งรับทราบและแก้ปัญหาให้กับแรงงาน โดยไม่ต้องรอให้มาร้องเรียนที่สำนักงาน 2) การส่งเสริม รักษา และขยายตลาดแรงงานไทย ให้บรรลุตามนโยบายของกระทรวงแรงงาน ซึ่งปัจจุบันการขยายตลาดแรงงานในต่างประเทศมีการแข่งขันค่อนข้างสูง เนื่องจากมีหลายประเทศต้องการส่งแรงงานไปทำงานเช่นกัน เราจึงจำเป็นต้องหมั่นศึกษาหาข้อมูล รวมทั้งมีเครือข่ายที่จะช่วยให้เราเข้าถึงแหล่งข้อมูลความต้องการแรงงานได้หลากหลายช่องทาง 3) การเสริมสร้างการรับรู้ ความเข้าใจ และเผยแพร่ข้อมูลข่าวสารที่ถูกต้อง เกี่ยวกับสถานการณ์ปัจจุบันในประเทศไทย นโยบายที่สำคัญและการดำเนินการของรัฐบาลและกระทรวงแรงงาน ให้แก่แรงงานไทยที่ทำงานในต่างประเทศ รวมถึงผู้ที่มีส่วนเกี่ยวข้อง 4) การศึกษา วิเคราะห์ ติดตามสถานการณ์และจัดทำข้อมูลด้านแรงงานและเศรษฐกิจ โดยติดตามสถานการณ์ของแต่ละประเทศที่ไปประจำการในเชิงลึก ว่าสถานการณ์ของแต่ละประเทศเป็นอย่างไร ต้องมีการสังเคราะห์ข้อมูลข่าวสารว่าเรื่องใดเกี่ยวข้องหรือจะส่งผลกระทบต่อตลาดแรงงานของไทยอย่างไร ต้องวิเคราะห์ข้อมูลอย่างเป็นเหตุเป็นผล เพื่อเตรียมการหาแนวทางแก้ไขปัญหา และรายงานให้กระทรวงทราบ เพื่อให้ผู้บริหารระดับสูงใช้ประกอบการพิจารณานโยบายด้านแรงงานในแต่ละประเทศต่อไป รวมถึงช่วยยกระดับการดำเนินงานด้านแรงงานของไทยให้มีความสอดคล้องกับมาตรฐานสากล
นอกจากภารกิจหลัก 4 ประการตามที่กล่าวข้างต้นแล้ว การปฏิบัติภารกิจร่วมกับสถานเอกอัครราชทูต รวมทั้งส่วนราชการอื่นๆ ในฐานะทีมประเทศไทย (Team Thailand) ก็มีความสำคัญเช่นกัน ซึ่งจะทำให้การปฏิบัติงานของทีมประเทศไทย (Team Thailand) และสำนักงานแรงงานไทยในต่างประเทศ เป็นไปอย่างราบรื่นด้วย” และประการสำคัญที่สุด คือ การดูแลแรงงานไทยให้ใกล้ชิด อำนวยความสะดวก และแก้ไขปัญหาที่เกิดขึ้นให้ได้เร็วที่สุด รมว.แรงงาน กล่าวในท้ายที่สุด
โดยครั้งนี้มีข้าราชการที่ไปประจำการในสำนักงานแรงงานไทยในต่างประเทศ 4 แห่ง ได้แก่ สำนักงานแรงงานในประเทศมาเลเซีย, ฝ่ายแรงงาน ประจำสถานเอกอัครราชทูต ณ กรุงเทลอาวีฟ ประเทศอิสราเอล, สำนักงานแรงงาน ณ เมืองฮ่องกง, และ สำนักงานแรงงาน ณ กรุงมะนิลา (ส่วนที่ 2) สาขาเมืองเกาสง สามารถตรวจสอบที่ตั้งสำนักงานแรงงานไทยในต่างประเทศ ได้ที่ http://www.mol.go.th/anonymouse/interlabor
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ
6 กันยายน 2560

ที่มา : http://www.thaigov.go.th/news/contents/details/6482
