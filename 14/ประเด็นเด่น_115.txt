รัฐบาลไทย-ข่าวทำเนียบรัฐบาล-กระทรวงสาธารณสุขชี้แจง ยังไม่เคยอนุญาตให้ปลูกกัญชาในพื้นที่เป็นไร่ตามที่เป็นข่าว

วันศุกร์ที่ 19 มกราคม 2561
กระทรวงสาธารณสุขชี้แจง ยังไม่เคยอนุญาตให้ปลูกกัญชาในพื้นที่เป็นไร่ตามที่เป็นข่าว
กระทรวงสาธารณสุขชี้แจง ที่ผ่านมา สธ.อนุญาตให้มีการครอบครองกัญชาเพื่อการศึกษาวิจัยเพื่อจะพัฒนาไปใช้ในทางการแพทย์ แต่ยังไม่เคยอนุญาตให้ปลูกกัญชาในพื้นที่เป็นไร่ตามที่เป็นข่าว
วันที่ 16 มกราคม 2561 นายแพทย์วันชัย สัตยาวุฒิพงศ์ เลขาธิการคณะกรรมการอาหารและยา (อย.) กระทรวงสาธารณสุข ชี้แจงตามที่มีข่าวว่ามีการอนุญาตปลูกกัญชา ในพื้นที่จังหวัดสกลนคร โดยอ้างถึงกฎกระทรวงสาธารณสุขฯ ประกาศในราชกิจจานุเบกษา เมื่อวันที่ 6 มกราคม 2561 โดยจะใช้พื้นที่นำร่องเขตจังหวัดสกลนคร จำนวน 5000 ไร่ นั้น อย. ขอชี้แจงดังนี้
กฎกระทรวงเกี่ยวกับการอนุญาตยาเสพติดให้โทษในประเภท 5 มี 2 กฎกระทรวง คือ
1) กฎกระทรวงการขออนุญาตและการอนุญาตผลิต จำหน่าย นำเข้า ส่งออก หรือมีไว้ในครอบครองซึ่งยาเสพติดให้โทษในประเภท 4 หรือในประเภท 5 ประกาศในราชกิจจานุเบกษา เมื่อวันที่ 6 มกราคม 2561 เป็นเรื่องการอนุญาตผลิต จำหน่าย นำเข้า ส่งออก ครอบครองยาเสพติดให้โทษในประเภท 5 เช่น กัญชา พืชกระท่อม พืชฝิ่น
โดยที่ปัจจุบันคณะกรรมการควบคุมยาเสพติดให้โทษซึ่งประกอบด้วยหลายภาคส่วนในสังคมได้อนุญาตให้มีการครอบครองกัญชาเพื่อการศึกษาวิจัยเพื่อจะพัฒนาไปใช้ในทางการแพทย์แล้ว แต่ยังไม่เคยอนุญาตให้มีการปลูกกัญชา
2) กฎกระทรวงการขออนุญาตผลิต จำหน่ายหรือมีไว้ในครอบครองซึ่งยาเสพติดให้โทษในประเภท 5 เฉพาะเฮมพ์ ประกาศในราชกิจจานุเบกษาเมื่อวันที่ 6 มกราคม 2561 เป็นกฎกระทรวงที่รองรับการปลูกเฮมพ์ในเชิงอุตสาหกรรม โดยในระยะ 3 ปีแรก อนุญาตเฉพาะหน่วยงานของรัฐเท่านั้น
การพิจารณาอนุญาตยาเสพติดให้โทษในประเภท 5 ทั้งสองกรณีตามกฎกระทรวงสองฉบับข้างต้น ต้องผ่านความห็นชอบของคณะกรรมการควบคุมยาเสพติดให้โทษ ซึ่งมีหลายภาคส่วนในสังคมร่วมเป็นกรรมการพิจารณา
กรณีข่าวนายประพัฒน์ ปัญญาชาติรักษ์ ประธานสภาเกษตรกรแห่งชาติ ได้เลือกพื้นที่ใน จ.สกลนคร ประมาณ 5,000 ไร่ เป็นแหล่งเพาะปลูกพืชกัญชาแห่งแรกของประเทศนั้น จะต้องดำเนินการขออนุญาตตามที่กฎหมายกำหนดตามกฎกระทรวงตาม 1) ข้างต้น
อย่างไรก็ตาม ที่ผ่านมากระทรวงสาธารณสุขได้อนุญาตให้มีการครอบครองกัญชาเพื่อการศึกษาวิจัยเพื่อจะพัฒนาไปใช้ในทางการแพทย์ แต่ยังไม่เคยอนุญาตให้ปลูกกัญชาในพื้นที่เป็นไร่ตามที่เป็นข่าว ถ้าหากมีผู้ประสงค์ขอปลูกกัญชา ต้องผ่านคณะกรรมการควบคุมยาเสพติดให้โทษ ซึ่งมีหลายภาคส่วน ต้องพิจารณาถึงเหตุผล ความจำเป็น ประโยชน์ที่จะได้รับ ความเหมาะสม รวมถึงมาตรการในการควบคุมมิให้นำกัญชาไปใช้ในทางที่ผิด
-------------------------

ที่มา : http://www.thaigov.go.th/news/contents/details/9432
