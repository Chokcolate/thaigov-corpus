รัฐบาลไทย-ข่าวทำเนียบรัฐบาล-“รัฐมนตรีเกษตร” แจงน้ำท่วมใน จ.พระนครศรีอยุธยา เฉพาะพื้นที่นอกคันกั้นน้ำ เหตุฝนตกหนักส่งให้น้ำเจ้าพระยาเพิ่มสูง

วันจันทร์ที่ 28 สิงหาคม 2560
“รัฐมนตรีเกษตร” แจงน้ำท่วมใน จ.พระนครศรีอยุธยา เฉพาะพื้นที่นอกคันกั้นน้ำ เหตุฝนตกหนักส่งให้น้ำเจ้าพระยาเพิ่มสูง
“รัฐมนตรีเกษตร” แจงน้ำท่วมใน จ.พระนครศรีอยุธยา เฉพาะพื้นที่นอกคันกั้นน้ำ เหตุฝนตกหนักส่งให้น้ำเจ้าพระยาเพิ่มสูง เผยรัฐบาลวางแผนระยะยาวป้องกันน้ำท่วมลุ่มต่ำเจ้าพระยา พร้อมเพิ่มประสิทธิภาพการระบายน้ำฝั่งซ้าย-ขวา ลดปริมาณน้ำที่ผ่านแม่น้ำเจ้าพระยามากขึ้น
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า จากกรณีน้ำท่วมในพื้นที่จังหวัดพระนครศรีอยุธยา ใน 6 อำเภอ ได้แก่ อำเภอบางบาล อำเภอเสนา อำเภอบางปะอิน อำเภอผักไห่ อำเภอพระนครศรีอยุธยา และอำเภอบางไทร เนื่องจากการระบายน้ำของเขื่อนเข้าพระยานั้น สาเหตุเนื่องจากฝนตกหนักทำให้น้ำในลำน้ำเจ้าพระยามีปริมาณเพิ่มสูงขึ้น จึงจำเป็นต้องระบายน้ำเพิ่มในอัตรา 1,000 - 1,500 ลบ.ม./วินาที โดยกรมชลประทาน กระทรวงเกษตรและสหกรณ์ และกรมป้องกันและบรรเทาสาธารณภัย กระทรวงมหาดไทย และหน่วยที่เกี่ยวข้อง ได้วางแผนและแจ้งเตือนเกษตรกรและประชาชนในพื้นที่ให้รับมือกับสถานการณ์ปริมาณน้ำในแม่น้ำเจ้าพระยาที่เพิ่มสูง พร้อมทั้งได้กำชับให้ผู้บริหารองค์การปกครองส่วนท้องถิ่น แจ้งเตือนประชาชนผ่านช่องทางต่างๆ โดยให้ประชาชนติดตามสถานการณ์จากหน่วยงานราชการอย่างใกล้ชิด รวมทั้งจัดเจ้าหน้าที่เฝ้าระวังติดตามสถานการณ์ตลอด 24 ชั่วโมง และจัดเตรียมความพร้อมทรัพยากรเครื่องจักรกลสาธารณภัย ให้สามารถเข้าปฏิบัติงานในพื้นที่ประสบภัยเพื่อให้ความช่วยเหลือประชาชนได้ทันที อย่างไรก็ตาม เมื่อเกิดน้ำท่วมในพื้นที่ 6 อำเภอ ของ จังหวัดพระนครศรีอยุธยา ได้ส่งผลกระทบเฉพาะพื้นที่นอกคันกั้นน้ำ (พื้นที่ระหว่างตลิ่งกับคันกั้นน้ำ) ซึ่งหน่วยงานที่เกี่ยวข้องได้ลงพื้นที่ช่วยเหลือประชาชนในเบื้องต้นแล้วอย่างทันที
ทั้งนี้ ผลกระทบจากการระบายน้ำจากเขื่อนเจ้าพระยา ทำให้น้ำเอ่อล้นตลิ่งในพื้นที่ 6 อำเภอ 76 ตำบล ในพื้นที่จังหวัดพระนครศรีอยุธยา มีผลกระทบเฉพาะพื้นที่นอกคันกั้นน้ำเท่านั้น โดยกรมชลประทานยืนยันว่า พื้นที่ที่ได้รับผลกระทบ คือ พื้นที่นอกคันกั้นน้ำ ซึ่งท่วมเป็นปกติ เพราะเป็นพื้นที่ลุ่มต่ำ ซึ่งได้ดำเนินการระบายน้ำทั้งฝั่งซ้าย /ฝั่งขวา ควบคู่กับการระบายน้ำทางตรงผ่านแม่น้ำเจ้าพระยา ไม่ได้ระบายน้ำผ่านแม่น้ำเจ้าพระยาอย่างเดียว อย่างไรก็ตาม จำนวนครั้งที่น้ำท่วมพื้นนอกคันกั้นน้ำ ขึ้นอยู่กับความถี่ของฝนที่ตกหนัก ซึ่งในปีนี้ มีฝนตกหนักใต้เขื่อนตั้งแต่ต้นฤดูฝน จึงทำให้มีการระบายน้ำจากเขื่อนเจ้าพระยาบ่อยครั้งขึ้น
“รัฐบาลได้มีความห่วงใยเกษตรกรและประชาชนในพื้นที่ที่ได้รับผลกระทบจากอุทกภัย โดยได้มีการวางแผนระยะยาวในการป้องกันน้ำท่วมลุ่มต่ำแม่น้ำเจ้าพระยา เพิ่มความสามารถในการระบายน้ำออกฝั่งซ้าย/ฝั่งขวา เพื่อลดปริมาณน้ำที่ผ่านแม่น้ำเจ้าพระยา เช่น ขยายคลองชัยนาท-ป่าสัก เพิ่มความสามารถระบายน้ำเจ้าพระยาให้มากขึ้น เช่น คลองบางบาล-บางไทร ตลอดทั้งการดูแลพื้นที่นอกคันกั้นน้ำ อาทิ บางบาล บางโผงเผง เพื่อให้มีความสะดวกในช่วงน้ำท่วม เช่น สะพานทางเดิน ยกระดับบ้านเรือน เป็นต้น” พลเอกฉัตรชัย กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/6230
