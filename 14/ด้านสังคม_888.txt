รัฐบาลไทย-ข่าวทำเนียบรัฐบาล-พล.อ.อ.ประจินฯ และ ดร.พิเชฐฯ ร่วมสัมมนาแผนแม่บทการพัฒนาเมืองอัจฉริยะ

วันศุกร์ที่ 17 พฤศจิกายน 2560
พล.อ.อ.ประจินฯ และ ดร.พิเชฐฯ ร่วมสัมมนาแผนแม่บทการพัฒนาเมืองอัจฉริยะ
พล.อ.อ.ประจินฯ
พลอากาศเอก ประจิน จั่นตอง รองนายกรัฐมนตรี เป็นประธานเปิดงานสัมมนาการจัดทำแผนแม่บทการพัฒนาเมืองอัจฉริยะ (Thailand Smart City Master Plan Conference) โดยมี ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวรายงานวัตถุประสงค์การสัมมนาฯว่า กระทรวงดิจิทัลฯ มีส่วนสำคัญในการขับเคลื่อนประเทศด้วยเทคโนโลยีดิจิทัล โดยองค์กรต่างๆ ทั้งภาครัฐ และภาคเอกชน กำลังเร่งปรับเปลี่ยนกระบวนการภายในด้วยเทคโนโลยีดิจิทัล และเพื่อให้ความรู้กับประชาชนทั่วไป ได้เข้าใจการพัฒนาประเทศไปสู่ความเป็นดิจิทัลมากขึ้น การประกาศนโยบายขับเคลื่อนเศรษฐกิจและสังคมดิจิทัล (Digital Economy) ที่จะเน้นการผลักดันเมืองอัจฉริยะ (Smart City) เพื่อเป็นกลไกสร้างความเป็นอยู่ที่ดีขึ้น และในขณะเดียวกันก็สร้างโอกาสในการขยายตัวของเศรษฐกิจในระดับพื้นที่ให้ดีขึ้น ซึ่งรัฐบาลได้พัฒนาโครงสร้างพื้นฐานของประเทศไทยให้เกิดการเชื่อมต่อ รวมทั้งปรับเปลี่ยน แก้ไข ระเบียบ ข้อบังคับให้เอื้อต่อการลงทุน ตลอดจนส่งเสริมการพัฒนานวัตกรรม การเรียนรู้เทคโนโลยี ด้านการพัฒนาเมืองในอนาคต โดยงานสัมมนาดังกล่าวสำนักงานส่งเสริมเศรษฐกิจดิจิทัล (ดีป้า) กระทรวงดิจิทัลฯ และสำนักงานพัฒนาวิทยาศาสตร์และเทคโนโลยีแห่งชาติ (สวทช.) กระทรวงวิทยาศาสตร์และเทคโนโลยี ร่วมกันจัดขึ้นเมื่อวันที่ 16 พฤศจิกายน 2560 ณ เวทีกลาง ฮอลล์ 104 ศูนย์นิทรรศการและการประชุมไบเทค บางนา กรุงเทพฯ
********************

ที่มา : http://www.thaigov.go.th/news/contents/details/8153
