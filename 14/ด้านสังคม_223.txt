รัฐบาลไทย-ข่าวทำเนียบรัฐบาล-พม. จับมือ กระทรวงการคลัง ร่วมลงนามบันทึกข้อตกลงความร่วมมือ โครงการแอพพลิเคชั่นคนไทยมีบ้าน : Home for All เพื่อสำรวจความต้องการที่อยู่อาศัย

วันอังคารที่ 16 พฤษภาคม 2560
พม. จับมือ กระทรวงการคลัง ร่วมลงนามบันทึกข้อตกลงความร่วมมือ โครงการแอพพลิเคชั่นคนไทยมีบ้าน : Home for All เพื่อสำรวจความต้องการที่อยู่อาศัย
พม. จับมือ กระทรวงการคลัง ร่วมลงนามบันทึกข้อตกลงความร่วมมือ โครงการแอพพลิเคชั่นคนไทยมีบ้าน : Home for All เพื่อสำรวจความต้องการที่อยู่อาศัย นำมาวางแผนการพัฒนาที่อยู่อาศัยใหม่ให้เหมาะสม
วันนี้ (16 พ.ค. 60) เวลา 15.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง ร่วมเป็นสักขีพยาน ในพิธีลงนามบันทึกข้อตกลงความร่วมมือ โครงการแอพพลิเคชั่นคนไทยมีบ้าน : Home for All ระหว่างกระทรวงการคลัง โดย ธนาคารอาคารสงเคราะห์ (ธอส.) และกระทรวงการพัฒนาสังคมและความมั่นคงของมนุษย์ (พม.) โดย การเคหะแห่งชาติ (กคช.) และสถาบันพัฒนาองค์กรชุมชน (องค์การมหาชน) (พอช.) ซึ่งมีนายฉัตรชัย ศิริไล กรรมการผู้จัดการธนาคารอาคารสงเคราะห์ นายธัชพล กาญจนกูล ผู้ว่าการการเคหะแห่งชาติ และนายสมชาติ ภาระสุวรรณ รักษาการผู้อำนวยการสถาบันพัฒนาองค์กรชุมชน (องค์การมหาชน) ร่วมลงนามในครั้งนี้ ณ ห้องวิมานเมฆ อาคาร 2 ชั้น 3 ธนาคารอาคารสงเคราะห์ สำนักงานใหญ่ กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้จัดทำยุทธศาสตร์การพัฒนาที่อยู่อาศัย ระยะ 20 ปี (พ.ศ.2560-2579) โดยสานต่อตามแผนยุทธศาสตร์การพัฒนาที่อยู่อาศัย 10 ปี (พ.ศ.2559-2568) เพื่อเสริมสร้างความมั่นคงด้านที่อยู่อาศัยของประชาชนทุกกลุ่มเป้าหมายและครอบคลุมในทุกมิติ โดยบูรณาการกับภาคีทุกภาคส่วนที่เกี่ยวข้อง ภายใต้วิสัยทัศน์ "คนไทยทุกคนมีที่อยู่อาศัยถ้วนทั่วและมีคุณภาพชีวิตที่ดี ในปี 2579 : Smart Housing” ภายใต้ยุทธศาสตร์ 5 ยุทธศาสตร์ ซึ่งได้กำหนดกลยุทธ์สำคัญประการหนึ่งในการเสริมสร้างและพัฒนาระบบข้อมูลสารสนเทศด้านที่อยู่อาศัยอย่างเป็นระบบ โดยมีแนวทางการสนับสนุนการพัฒนาและบริหารจัดการข้อมูลสารสนเทศ องค์ความรู้ด้านที่อยู่อาศัย และเชื่อมโยงเครือข่ายข้อมูลสารสนเทศทั้งภาครัฐ เอกชน และสถาบันการเงิน รวมทั้งการสร้างและพัฒนาช่องทางการเข้าถึงความต้องการด้านที่อยู่อาศัยอย่างเป็นระบบ เช่น การสำรวจ การลงทะเบียนผ่านทาง Application Website เป็นต้น
พลตำรวจเอก อดุลย์ กล่าวต่อไปว่า กระทรวงการคลัง โดย ธอส. ร่วมกับกระทรวงการพัฒนาสังคมฯ ได้จัดทำโครงการแอพพลิเคชั่น "คนไทยมีบ้าน” หรือ "Home for All” ขึ้น เพื่อสำรวจความต้องการที่อยู่อาศัยของประชาชนทั่วประเทศ ซึ่งจะเป็นช่องทางให้ประชาชนที่ต้องการที่อยู่อาศัยสามารถแจ้งความประสงค์ในการต้องการมีบ้านผ่านแอพพลิเคชั่น ที่สามารถใช้งานด้วยโทรศัพท์มือถือที่เป็น Smartphone หรือ Tablet ในระบบ Android และ iOS พร้อมทั้งสามารถใช้งานผ่านเว็บไซต์ธนาคารอาคารสงเคราะห์ www.ghbank.co.th และเว็บไซต์ศูนย์ข้อมูลอสังหาริมทรัพย์ www.reic.or.th รวมถึงเว็บไซต์ของหน่วยงานในสังกัดของกระทรวงการพัฒนาสังคมฯ โดยธนาคารจะนำข้อมูลที่ได้รับจากการสำรวจในครั้งนี้ ไปพัฒนาเป็นฐานข้อมูลเพื่อการวางแผนร่วมกับภาครัฐและภาคเอกชน ในการจัดหาอุปทานที่อยู่อาศัยที่เพียงพอ เหมาะสม และสอดคล้อง กับความต้องการของประชาชนทุกระดับทั้งในปัจจุบันและอนาคต และธนาคารยังจะสามารถวางแผนการจัดหารูปแบบสินเชื่อที่เหมาะสมเพื่อรองรับความต้องการของประชาชน ซึ่งจะช่วยทำให้คนไทยมีบ้านได้อย่างทั่วถึง อีกทั้งหน่วยงานที่เกี่ยวข้อง สามารถนำข้อมูลที่ได้จากการสำรวจ ไปใช้สำหรับสนับสนุนการขับเคลื่อนแผนยุทธศาสตร์ที่อยู่อาศัยให้บรรลุเป้าหมายที่วางไว้ได้ต่อไป
"ทั้งนี้ สามารถดาวน์โหลดและกรอกแบบสำรวจในแอพพลิเคชั่น "คนไทยมีบ้าน : Home for All” รวมถึงที่เว็บไซต์ www.ghbank.co.th และ www.reic.or.th ได้ตั้งแต่วันนี้ (16 พฤษภาคม 2560) เป็นต้นไป และสอบถามรายละเอียดเพิ่มเติมได้ที่ศูนย์ลูกค้าสัมพันธ์ (Call Center) ธนาคารอาคารสงเคราะห์ โทร 0-2645-9000 หรือ www.ghbank.co.th อย่างไรก็ตาม การลงนามบันทึกข้อตกลงความร่วมมือในครั้งนี้ นับว่าเป็นจุดเริ่มต้นการร่วมกันพัฒนางานด้านที่อยู่อาศัยตามนโยบาย "ประชารัฐ” ของรัฐบาลอย่างเป็นรูปธรรมชัดเจน ซึ่งจะนำไปสู่คุณภาพชีวิตที่ดีของประชาชนในสังคมอย่างยั่งยืน” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3771
