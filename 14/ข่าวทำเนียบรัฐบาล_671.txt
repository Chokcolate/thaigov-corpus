รัฐบาลไทย-ข่าวทำเนียบรัฐบาล-รองนายกรัฐมนตรีติดตามการดำเนินโครงการกลุ่มจังหวัดภาคเหนือตอนบน 2 ที่เชียงราย

วันพฤหัสบดีที่ 17 สิงหาคม 2560
รองนายกรัฐมนตรีติดตามการดำเนินโครงการกลุ่มจังหวัดภาคเหนือตอนบน 2 ที่เชียงราย
รองนายกรัฐมนตรีติดตามการดำเนินโครงการกลุ่มจังหวัดภาคเหนือตอนบน 2 ที่เชียงราย
วันนี้ (17 ส.ค.) เวลา 11.30 น.พลเอก ธนะศักดิ์ ปฏิมาประกร รองนายกรัฐมนตรี พร้อมด้วย พลเรือเอก อมรเทพ ณ บางช้าง สมาชิกสภานิติบัญญัติแห่งชาติ ในฐานะประธานคณะทำงานกลั่นกรองแผนงาน/โครงการ ของรองนายกรัฐมนตรี คณะที่ 2/2 (ประจำเขตตรวจราชการที่ 16) ผู้ตรวจราชการสำนักนายกรัฐมนตรี ผู้ตรวจราชการกระทรวงมหาดไทย ผู้ตรวจราชการกรมการปกครอง พร้อมด้วยผู้แทนสำนักงบประมาณ และสภาพัฒน์ ลงพื้นที่ตรวจเยี่ยมโรงเรียนผู้สูงอายุวัดหัวฝาย ตำบลสันกลาง อำเภอพาน จังหวัดเชียงราย โดย พระครูปิยวรรณพิพัฒน์ เจ้าอาวาสวัดหัวฝาย ได้ขอรับการสนับสนุนงบประมาณเพื่อก่อสร้างอาคารเรียนของผู้สูงอายุ ซึ่ง พลเอกธนะศักดิ์ฯ เห็นว่ามีความจำเป็น และเป็นประโยชน์ต่อผู้สูงอายุโดยรวม พร้อมเยี่ยมชมกิจกรรมที่ผู้สูงอายุนำมาจัดแสดง
เวลา 14.00น. พลเอก ธนะศักดิ์ ปฏิมาประกร ได้ประชุมมอบนโยบายการกำกับและติดตามการปฏิบัติราชการในส่วนภูมิภาค ที่ห้องจอมกิตติ ศาลากลางจังหวัดเชียงราย โดยมีผู้ว่าราชการจังหวัดเชียงราย พะเยา แพร่ และจังหวัดน่าน ได้นำเสนอปัญหาอุปสรรคที่สำคัญของจังหวัด สถานการณ์ด้านการท่องเที่ยวและวัฒนธรรม รวมทั้งภาพรวมโครงการพัฒนาคุณภาพชีวิตที่เป็นความต้องการของประชาชนตามนโยบายของรัฐบาล
***********

ที่มา : http://www.thaigov.go.th/news/contents/details/6009
