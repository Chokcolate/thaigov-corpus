รัฐบาลไทย-ข่าวทำเนียบรัฐบาล-โฆษกฯ ยืนยัน คนไทยทุกคนมีสิทธิใช้บัตรทอง

วันพุธที่ 5 กรกฎาคม 2560
โฆษกฯ ยืนยัน คนไทยทุกคนมีสิทธิใช้บัตรทอง
โฆษกคณะกรรมการพิจารณา (ร่าง) พระราชบัญญัติหลักประกันสุขภาพแห่งชาติ (ฉบับที่ ... ) พ.ศ. .... ยืนยัน ร่าง กฎหมายใหม่ ไม่มีข้อเสนอให้แก้ไขประเด็นร่วมจ่าย และคนไทยทุกคนมีสิทธิใช้บัตรทอง
ยกเว้น ผู้ที่มีสิทธิรักษาพยาบาลในกองทุนอื่น
นายแพทย์มรุต จิรเศรษฐสิริ ในฐานะโฆษกคณะกรรมการพิจารณา (ร่าง) พระราชบัญญัติหลักประกันสุขภาพแห่งชาติ (ฉบับที่ ... ) พ.ศ. .... ให้สัมภาษณ์กรณีกลุ่มตัวแทนผู้ใช้บัตรทองในจังหวัดเชียงใหม่ได้ยื่นหนังสือถึงรัฐบาลผ่านศูนย์ดำรงธรรม จ.เชียงใหม่ เพื่อขอให้ยุติการแก้ไขกฎหมายหลักประกันสุขภาพแห่งชาติ พร้อมทั้งให้ข้อมูลที่อาจสร้างความเข้าใจผิดให้กับประชาชนโดยทั่วไปได้นั้น ขอชี้แจงข้อมูลที่ถูกต้อง ใน 2 ประเด็นที่อาจเข้าใจคลาดเคลื่อนจากข้อเท็จจริง ดังนี้ 1.ประเด็นการร่วมจ่าย ในการแก้ไขร่าง พ.ร.บ.หลักประกันสุขภาพแห่งชาติฯ ครั้งนี้ ไม่มีข้อเสนอให้แก้ไขในประเด็นการร่วมจ่ายแต่ประการใด คงเนื้อหาตามเดิมที่ระบุไว้ใน พ.ร.บ.หลักประกันสุขภาพแห่งชาติ  ปี 2545 ประชาชนยังคงได้รับสิทธิประโยชน์เหมือนเดิม ไม่ต้องจ่ายเงินเหมือนเดิม และไม่ต้องร่วมจ่ายแต่อย่างใด  2.ประเด็นผู้ที่มีสิทธิใช้บัตรทองไม่ได้มีการแก้ไขแต่อย่างใด คนไทยทุกคนมีสิทธิใช้บัตรทอง ยกเว้น ผู้ที่มีสิทธิรักษาพยาบาลในกองทุนอื่น เช่น กองทุนสวัสดิการข้าราชการ ประกันสังคม องค์กรปกครองส่วนท้องถิ่น เป็นต้น ไม่ใช่เฉพาะผู้ที่ขึ้นทะเบียนคนจน
“ประชาชนผู้ใช้บัตรทองทุกคน ไม่ต้องกังวลว่าจะถูกตัดสิทธิ เนื่องจากไม่ได้ขึ้นทะเบียนคนจนหรือจะได้ร่วมจ่ายเงิน เมื่อไปรับบริการที่โรงพยาบาลทุกอย่างเหมือนเดิม ยังได้รับสิทธิเหมือนเดิม ตาม พ.ร.บ. ฉบับเดิม กระทรวงสาธารณสุขไม่มีนโยบายให้โรงพยาบาลในสังกัด เรียกเก็บเงินจากผู้ป่วยบัตรทอง การแก้ไขกฎหมายครั้งนี้ แก้ไขที่ระบบบริหารจัดการ ไม่ได้แก้ไขในเรื่องที่เกี่ยวข้องกับสิทธิผู้ป่วยแต่อย่างใด” นพ.มรุต กล่าว
************************* 5 กรกฎาคม 2560

ที่มา : http://www.thaigov.go.th/news/contents/details/5026
