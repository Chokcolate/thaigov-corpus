รัฐบาลไทย-ข่าวทำเนียบรัฐบาล-ผลประชุม ก.พ.อ. 1/2561

วันจันทร์ที่ 5 กุมภาพันธ์ 2561
ผลประชุม ก.พ.อ. 1/2561
พ.ธีระเกียรติ เจริญเศรษฐศิลป์ รมว.ศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 1/2561 เมื่อวันพุธที่ 31 มกราคม 2561 ณ ห้องประชุม ศ.วิจิตร ศรีสอ้าน ชั้น 5 สกอ.
นพ.ธีระเกียรติ เจริญเศรษฐศิลป์ รมว.ศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 1/2561 เมื่อวันพุธที่ 31 มกราคม 2561 ณ ห้องประชุม ศ.วิจิตร ศรีสอ้าน ชั้น 5 สกอ. โดยมีสาระสำคัญสรุปดังนี้
● ร่าง พ.ร.บ.ระเบียบข้าราชการพลเรือนในสถาบันอุดมศึกษา
ที่ประชุมเห็นชอบร่าง พ.ร.บ.ระเบียบข้าราชการพลเรือนในสถาบันอุดมศึกษา ซึ่งคณะอนุกรรมการเกี่ยวกับกฎหมายและระเบียบราชการ ได้พิจารณาปรับปรุงแก้ไขให้สอดรับกับการเยียวยาข้าราชการพลเรือนในสถาบันอุดมศึกษาให้ได้รับเงินเดือนอัตราร้อยละ 8 โดยมีสาระสำคัญและเหตุผลความจำเป็น เพื่อเป็นการเยียวยาให้ข้าราชการพลเรือนในสถาบันอุดมศึกษาให้ได้รับเงินเดือนหรือเงินประจำตำแหน่งที่เหมาะสมและเป็นธรรม ทั้งนี้ ก.พ.อ.อาจกำหนดให้ได้รับการเยียวยาโดยให้ได้รับเงินเดือนหรือเงินประจำตำแหน่งตามที่เห็นสมควรเป็นรายกรณี และให้เป็นไปตามหลักเกณฑ์และวิธีการที่คณะรัฐมนตรีกำหนด
โดยที่ประชุมได้คำนึงถึงปัญหาความเหลื่อมล้ำของเงินเดือนครูและอาจารย์มหาวิทยาลัย ที่อาจารย์ได้รับเงินเดือนน้อยกว่าครู สพฐ. ร้อยละ 8 อีกทั้งยังเป็นข้อเรียกร้องของกลุ่มอาจารย์ให้มีการแก้ไขกฎหมายมานาน อย่างไรก็ตามได้มอบให้ สกอ. นำร่าง พ.ร.บ.ระเบียบข้าราชการพลเรือนในสถาบันอุดมศึกษาไปประชาพิจารณ์รับฟังความคิดเห็นจากผู้มีส่วนเกี่ยวข้อง ตามที่รัฐธรรมนูญแห่งราชอาณาจักรไทย พ.ศ.2560 มาตรา 77 กำหนดให้มีการรับฟังความคิดเห็นผู้มีส่วนได้ส่วนเสียกับร่างกฎหมายทั้งหมดด้วย พร้อมนำเผยแพร่ทางเว็บไซต์ www.mua.go.th ในเร็ว ๆ นี้
● แต่งตั้งศาสตราจารย์ 4 ราย และศาสตราจารย์ ได้รับเงินเดือนขั้นสูง 1 ราย
ที่ประชุมให้ความเห็นชอบให้นำความกราบบังคมทูลเพื่อทรงพระกรุณาโปรดเกล้าฯ แต่งตั้งข้าราชการพลเรือนในสถาบันอุดมศึกษา ให้ดำรงตำแหน่งศาสตราจารย์ จำนวน 4 ราย และศาสตราจารย์ ได้รับเงินเดือนขั้นสูง 1 ราย ดังนี้
- ผศ.พิรงรอง รามสูต ให้ดำรงตำแหน่งศาสตราจารย์ โดยวิธีพิเศษ ในสาขาวิชานิเทศศาสตร์ จุฬาลงกรณ์มหาวิทยาลัย
- รศ.เศกสรรค์ ยงวณิชย์ ให้ดำรงตำแหน่งศาสตราจารย์ สาขาวิชาภูมิศาสตร์ มหาวิทยาลัยขอนแก่น
- รศ.เสาวลักษณ์ พงษ์ไพจิตร ให้ดำรงตำแหน่งศาสตราจารย์ สาขาวิชาจุลชีววิทยา มหาวิทยาลัยสงขลานครินทร์
- รศ.พลกฤษณ์ แสงวณิช ให้ดำรงตำแหน่งศาสตราจารย์ โดยวิธีที่ 2 สาขาวิชาเคมี จุฬาลงกรณ์มหาวิทยาลัย
- ศ.สบง ศรีวรรณบูรณ์ ให้ดำรงตำแหน่งศาสตราจารย์ ได้รับเงินเดือนขั้นสูง ในสาขาวิชาจักษุวิทยา มหาวิทยาลัยมหิดล
● ผลการพิจารณากลั่นกรองคุณสมบัติและผลงานทางวิชาการ
ที่ประชุมรับทราบสรุปผลการพิจารณากลั่นกรองคุณสมบัติและผลงานทางวิชาการของผู้เสนอขอกำหนดตำแหน่งผู้ช่วยศาสตราจารย์ รองศาสตราจารย์ ศาสตราจารย์ และศาสตราจารย์ได้รับเงินเดือนขั้นสูงของข้าราชการพลเรือนในสถาบันอุดมศึกษา ซึ่งอยู่ในระหว่างการพิจารณาของ ก.พ.อ. ระหว่างเดือนธันวาคม 2560 - มกราคม 2561 มีจำนวนทั้งสิ้น 33 ราย ประกอบด้วยตำแหน่งศาสตราจารย์และศาสตราจารย์ได้รับเงินเดือนขั้นสูง 5 ราย ตำแหน่งผู้ช่วยศาสตราจารย์และรองศาสตราจารย์ จำนวน 28 ราย
● การกำหนดค่าตอบแทนและค่าใช้จ่ายอื่นของผู้ทรงคุณวุฒิ
นอกจากนี้ ที่ประชุมยังได้หารือถึงความยากในการหาผู้เชี่ยวชาญอ่านผลงานทางวิชาการ เพราะพบปัญหาการถูกฟ้องร้องในหลายกรณี อาทิ ถูกกล่าวหาว่าเลือกปฏิบัติ, ไม่มีความยุติธรรมในการอ่าน เป็นต้น ในขณะเดียวกันค่าตอบแทนสำหรับผู้อ่านผลงานวิชาการก็มีความแตกต่างกันในแต่ละมหาวิทยาลัย โดยมีอัตราตั้งแต่ 2,000-20,000 บาทต่อการอ่านแต่ละเรื่อง จึงทำให้เกิดข้อครหาว่าการให้ค่าตอบแทนที่สูงจะเป็นสิ่งจูงใจช่วยให้ผ่านหรือไม่
ในเบื้องต้นที่ประชุมได้เสนอแนวทางเพื่อเป็นทางออก คือ 1) ใช้แนวทางเดียวกับต่างประเทศ ที่ถือว่าเป็นการได้รับเกียรติที่ได้อ่านผลงานทางวิชาการ โดยจะไม่มีค่าตอบแทน ซึ่งต้องมีการหารือกันในวงการวิชาการไทยเองว่าจะดำเนินการหรือไม่ 2) การกำหนดค่าตอบแทนการอ่านผลงานวิชาการควรมีมาตรฐานกลางหรือไม่ และ 3) มีมาตรการคุ้มครองผู้อ่านจากการถูกร้องเรียน ทั้งนี้ ได้มอบให้อนุกรรมการด้านกฎหมายฯ พิจารณาความเป็นไปได้ของแนวทางดังกล่าว พร้อมนำกลับมาเสนอในการประชุมครั้งต่อไป
นวรัตน์ รามสูต: สรุป/เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน

ที่มา : http://www.thaigov.go.th/news/contents/details/9851
