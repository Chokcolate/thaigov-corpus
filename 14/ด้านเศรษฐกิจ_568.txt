รัฐบาลไทย-ข่าวทำเนียบรัฐบาล-กอช. แนะสมาชิกออมต่อได้ แม้ผันตัวเป็นแรงงานในระบบ

วันจันทร์ที่ 5 มิถุนายน 2560
กอช. แนะสมาชิกออมต่อได้ แม้ผันตัวเป็นแรงงานในระบบ
กองทุนการออมแห่งชาติ หรือ กอช. แนะนำสมาชิกเมื่อเปลี่ยนอาชีพเข้าสู่การเป็นแรงงานในระบบยังสามารถออมเงินกับ กอช. ต่อได้ หากอายุครบ 60 ปี มีโอกาสรับเงินบำนาญจาก กอช.
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า กอช. เป็นเครื่องมือการออมระยะยาวเพื่อให้มีเงินใช้จ่ายยามชราภาพ ซึ่งเป็นสวัสดิการทางสังคมภายใต้การกำกับดูแลของรัฐที่เป็นที่พึ่งพาของกลุ่มคนทำงานอิสระหรือแรงงานนอกระบบซึ่งไม่ได้รับความคุ้มครองหรือไม่มีหลักประกันทางสังคมจากการทำงาน อย่างไรก็ดี สำหรับผู้ที่เคยเป็นสมาชิก กอช. แล้ว และได้ผันตนเองไปเป็นแรงงานในระบบ ไม่ว่าจะรับราชการหรือเป็นพนักงานบริษัทเอกชน ก็ยังคงรักษาสถานภาพการเป็นสมาชิก กอช. ต่อไปได้ เพียงแต่ในขณะที่สมาชิกเป็นแรงงานในระบบนั้น จะไม่ได้รับเงินในส่วนที่รัฐบาลสมทบให้ แต่ยังสามารถส่งเงินสะสมและได้รับดอกผลอย่างต่อเนื่อง และเมื่ออายุครบ 60 ปี ก็มีโอกาสได้รับเงินบำนาญเช่นเดียวกัน
“นักเรียนนักศึกษาที่มีอายุ 15 ปีขึ้นไป สามารถสมัครเป็นสมาชิก กอช. ได้โดยไม่ต้องกังวลว่าการออมจะสูญเปล่าเมื่อเรียนจบและได้เข้าทำงานเป็นแรงงานในระบบ เนื่องจากเงินที่สะสมและเงินที่รัฐสมทบที่ผ่านมาจะถูกนำไปลงทุนในตราสารประเภทที่ให้ผลประโยชน์อย่างมั่นคงในระยะยาว เพื่อสร้างผลตอบแทนแก่การออมระยะยาวของสมาชิก ทั้งนี้สมาชิกควรมีวินัยทางการออม เมื่อมีการออมที่สม่ำเสมอบวกกับระยะเวลาในการเก็บออมและอัตราผลตอบแทนจากการลงทุน ย่อมส่งผลให้มีหลักประกันขั้นพื้นฐาน มีเงินใช้จ่ายในยามชราภาพอย่างแน่นอน”นายสมพรกล่าว
อย่างไรก็ดี ยังมีสมาชิกจำนวนหนึ่งที่มีความเข้าใจคลาดเคลื่อนเกี่ยวกับหลักเกณฑ์และเงื่อนไขต่างๆ ของ กอช. ซึ่งอาจส่งผลต่อการตัดสินใจออม จึงขอให้ประชาชนศึกษาข้อมูลเกี่ยวกับ กอช. ให้ถี่ถ้วน โดยสามารถศึกษาข้อมูลเบื้องต้นผ่านทาง www.nsf.or.th เฟซบุ๊ก (Facebook) กองทุนการออมแห่งชาติ หรือสอบถามข้อมูลเพิ่มเติมผ่านทาง สายด่วนเงินออม 02-017-0789 เพื่อประโยชน์ต่อตนเอง
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 213, 224
Email : info@nsf.or.th

ที่มา : http://www.thaigov.go.th/news/contents/details/4263
