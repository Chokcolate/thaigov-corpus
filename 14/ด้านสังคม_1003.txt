รัฐบาลไทย-ข่าวทำเนียบรัฐบาล-​สธ.เฝ้าระวังโรคที่อาจเกิดหลังน้ำลด

วันเสาร์ที่ 16 ธันวาคม 2560
​สธ.เฝ้าระวังโรคที่อาจเกิดหลังน้ำลด
กระทรวงสาธารณสุข เร่งประชาสัมพันธ์ให้ประชาชน ป้องกันโรคหลังน้ำลด ได้แก่  โรคฉี่หนู โรคไข้เลือดออก โรคไข้หวัดใหญ่ และ โรคตาแดง
นายแพทย์เจษฎา โชคดำรงสุข ปลัดกระทรวงสาธารณสุขให้สัมภาษณ์ว่า มีความห่วงใยประชาชนในพื้นที่หลังน้ำลด จึงสั่งการให้นายแพทย์สาธารณสุขจังหวัดที่ถูกน้ำท่วมเร่งประชาสัมพันธ์ แนะนำประชาชนเรื่องความสะอาดและอนามัยสิ่งแวดล้อม  ที่อาจมีน้ำท่วมขัง เช่น หลุม บ่อน้ำ ห้องน้ำห้องสุขาในบ้านเรือน สถานที่สาธารณะ  การทำความสะอาดบ้านเรือน และให้เฝ้าระวังป้องกันโรคระบาดหลังน้ำลด ที่สำคัญได้แก่ โรคฉี่หนู ไข้เลือดออก ไข้หวัดใหญ่และโรคตาแดง
นายแพทย์เจษฎา กล่าวต่อว่า สำหรับในพื้นที่ที่น้ำลดแล้ว เมื่อประชาชนจะกลับเข้าไปพักอาศัยในบ้าน นอกจากการทำความสะอาดบ้าน ข้าวของเครื่องใช้ต่างๆ แล้ว   ขอให้ตรวจสอบอุปกรณ์เครื่องใช้ต่าง ๆ เช่น ปลั๊กไฟ สายไฟ เครื่องใช้ไฟฟ้า ให้มั่นใจว่าปลอดภัยก่อนนำกลับมาใช้ และดูแลบริเวณบ้านให้สะอาด กำจัดแหล่งเพาะพันธุ์พาหะนำโรค เช่น ยุง แมลงวัน และหนู เพื่อป้องกันโรคระบาดหลังน้ำลด”
สำหรับจังหวัดทางภาคใต้ และจังหวัดอื่นๆ ที่อาจเกิดน้ำท่วมตามประกาศเตือนของกรมอุตุนิยมวิทยา ขอให้ติดตามสถานการณ์อย่างใกล้ชิด และดำเนินการเตรียมความพร้อมรับมือสถานการณ์น้ำท่วมตาม มาตรการของกระทรวงสาธารณสุขไว้ล่วงหน้า เพื่อให้เกิดความเสียหายน้อยที่สุด และพร้อมช่วยเหลือประชาชนโดยเร็วที่สุดหากเกิดน้ำท่วมขึ้น
ทั้งนี้ โรคที่พบได้บ่อยหลังน้ำลดที่เป็นอันตรายถึงเสียชีวิต คือโรคฉี่หนู ส่วนใหญ่เชื้อโรคจะอยู่ในน้ำที่ท่วมขัง หลังลุยน้ำ ย่ำโคลน ให้รีบอาบน้ำทำความสะอาดร่างกาย และหากมีไข้สูง ตาแดง ปวดน่อง ให้รีบพบแพทย์ทันที เพื่อป้องกันโรคแทรกซ้อน ซึ่งโรคนี้มียารักษาให้หายได้ หากรักษาได้ทันท่วงที หรือโทรสายด่วน 1669 ตลอด 24 ชั่วโมง

ที่มา : http://www.thaigov.go.th/news/contents/details/8810
