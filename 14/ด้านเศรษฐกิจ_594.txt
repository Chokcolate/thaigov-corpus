รัฐบาลไทย-ข่าวทำเนียบรัฐบาล-ขสมก. เปิดเส้นทางเดินรถ สาย S 1 ท่าอากาศยานสุวรรณภูมิ - สนามหลวง (ทางด่วน)

วันพุธที่ 7 มิถุนายน 2560
ขสมก. เปิดเส้นทางเดินรถ สาย S 1 ท่าอากาศยานสุวรรณภูมิ - สนามหลวง (ทางด่วน)
องค์การขนส่งมวลชนกรุงเทพ (ขสมก.) กระทรวงคมนาคม เปิดเส้นทางเดินรถใหม่ สาย S 1 จากท่าอากาศยานสุวรรณภูมิไปสนามหลวง เพื่ออำนวยความสะดวก และเพิ่มทางเลือกการเดินทางให้กับประชาชนผู้ใช้บริการ
นายสมศักดิ์ ห่มม่วง รองปลัดกระทรวงคมนาคม รักษาการผู้อำนวยการองค์การขนส่งมวลชนกรุงเทพ (ขสมก.) กล่าวว่า ขสมก. ได้เปิดเส้นทางเดินรถ สาย S 1 ท่าอากาศยานสุวรรณภูมิ - สนามหลวง (ทางด่วน) อัตราค่าโดยสาร 60 บาท ตลอดเส้นทาง เริ่มให้บริการตั้งแต่วันที่ 1 มิถุนายน 2560 ระหว่างเวลา 06.00 - 20.00 น. เพื่ออำนวยความสะดวก และเพิ่มทางเลือกใหม่ให้กับประชาชนในการเดินทาง โดยจัดรถให้บริการ 60 เที่ยวต่อวัน ผู้ใช้บริการสามารถขึ้นรถโดยสารในท่าอากาศยานสุวรรณภูมิได้ที่ บริเวณอาคารผู้โดยสารขาเข้า ชั้น 1 ประตู 7 มีรายละเอียดเส้นทางเดินรถ ดังนี้
เที่ยวไป เริ่มต้นที่ท่าอากาศยานสุวรรณภูมิ - ถนนมอเตอร์เวย์ (กรุงเทพฯ - ชลบุรีสายใหม่) - ทางด่วนศรีรัช - ลงด่านยมราช - ถนนหลานหลวง - สะพานขาว - แยกหลานหลวง - แยกผ่านฟ้า - ถนนราชดำเนินกลาง - อนุสาวรีย์ประชาธิปไตย - แยกคอกวัว - ถนนตะนาว - ถนนสิบสามห้าง - ถนนพระสุเมรุ - แยกบางลำพู - ถนนจักรพงษ์ - วัดชนะสงคราม - ปากทางถนนข้าวสาร - ถนนเจ้าฟ้า - ลอดใต้สะพานพระปิ่นเกล้า - ถนนราชินี - สนามหลวง (ท่ารถอนุสาวรีย์ทหารอาสา)
เที่ยวกลับ เริ่มต้นจากสนามหลวง (ท่ารถอนุสาวรีย์ทหารอาสา) -โรงละครแห่งชาติ - ถนนราชินี - ลอดใต้สะพานพระปิ่นเกล้า - ถนนพระอาทิตย์ - ป้อมพระสุเมรุ - ถนนพระสุเมรุ - แยกบางลำพู - ถนนจักรพงษ์ - วัดชนะสงคราม - ปากทางถนนข้าวสาร - ถนนราชดำเนินกลาง - กองสลากเดิม - แยกคอกวัว - อนุสาวรีย์ประชาธิปไตย - กลับเส้นทางเดิม
ทั้งนี้ ผู้ใช้บริการต้องการทราบรายละเอียดเพิ่มเติม สอบถามเส้นทางรถเมล์ หรือแนะนำบริการได้ที่ www.bmta.co.th. Facebook bmta@bmta.co.th หรือศูนย์ call center 1348 ทุกวันตั้งแต่เวลา 05.00 - 22.00 น.

ที่มา : http://www.thaigov.go.th/news/contents/details/4339
