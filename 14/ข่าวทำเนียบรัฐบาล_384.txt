รัฐบาลไทย-ข่าวทำเนียบรัฐบาล-นายกรัฐมนตรีพบปะนักเรียนชั้นมัธยมศึกษาตอนปลายจากตัวแทนโรงเรียนในภาคตะวันออกเฉียงเหนือ

วันพุธที่ 21 มิถุนายน 2560
นายกรัฐมนตรีพบปะนักเรียนชั้นมัธยมศึกษาตอนปลายจากตัวแทนโรงเรียนในภาคตะวันออกเฉียงเหนือ
นายกรัฐมนตรีย้ำให้นักเรียนทุกคนเห็นความสำคัญกับการเรียนหนังสือ  ต้องใฝ่หาความรู้  ต้องหมั่นศึกษาหาความรู้ทั้งในห้องเรียนและประสบการณ์จากในชีวิตประจำวัน
วันนี้ (21 มิถุนายน 2560) เวลา 12.00 น. ณ ศูนย์ประชุมกาญจนาภิเษก มหาวิทยาลัยขอนแก่น ภายหลังการกล่าวปาฐกถาพิเศษ เรื่อง “การขับเคลื่อน Thailand 4.0 ในภาคตะวันออกเฉียงเหนือ” พลเอก ประยุทธ์ จันทร์โอชา นายกรัฐมนตรีได้พบปะกับนักเรียนชั้นมัธยมศึกษาตอนปลายจากตัวแทนโรงเรียนในภาคตะวันออกเฉียงเหนือ จำนวน 2,000 คน
โอกาสนี้  นายกรัฐมนตรีพบปะและพูดคุยอย่างเป็นกันเองกับนักเรียน พร้อมกล่าวแสดงความรู้สึกดีใจที่ได้มาพบกัน  พร้อมกล่าวว่า ขอให้ทุกคนตั้งใจเรียน มองเป้าหมายในชีวิตและทำให้ได้ตามความฝัน พร้อมทั้งสอบถามเด็กนักเรียนแต่ละคนว่าเมื่อโตขึ้นอยากเป็นอะไร ซึ่งมีนักเรียนบางคนตอบว่า อยากเป็นทหาร นายกรัฐมนตรี บอกว่า อยากเป็นทหารเพราะอยากเป็นนายกรัฐมนตรีแบบตนเองหรือ พร้อมกล่าวต่อไปอีกว่า เป็นนายกรัฐมนตรีไม่ได้เป็นกันง่ายๆ ซึ่งเมื่อเข้ามาทำงานแล้วย่อมเจอปัญหาที่หลากหลาย
นายกรัฐมนตรีกล่าวฝากต่อไปว่า ขอให้นักเรียนคิดตามสิ่งที่นายกรัฐมนตรีพูด แล้วนำมาประมวลผล ผ่านกระบวนการคิดที่ถูกต้อง ซึ่งกระบวนการคิดเป็นสิ่งที่จำเป็น ทุกคนต้องคิดเป็น คิดในทางที่ถูกต้อง เพื่อช่วยกันพัฒนาประเทศให้เดินหน้าต่อไปในทิศทางที่ดีขึ้น เพื่อครอบครัว และเพื่อพ่อแม่ พร้อมกล่าวเน้นย้ำกับนักเรียนโดยให้ความสำคัญกับการเรียนหนังสือเพราะเป็นสิ่งสำคัญที่สุดที่ทำให้คนมีความรู้ ต้องหมั่นศึกษาหาความรู้ทั้งในห้องเรียนและประสบการณ์จากในชีวิตประจำวัน รวมถึงต้องทำให้สุขภาพร่างกายแข็งแรง กินอาหารให้ครบห้าหมู่ หมั่นออกกำลังกายอย่างสม่ำเสมอ
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4684
