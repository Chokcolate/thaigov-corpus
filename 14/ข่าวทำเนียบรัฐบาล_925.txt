รัฐบาลไทย-ข่าวทำเนียบรัฐบาล-รมต.นร. สุวิทย์ฯ เป็นประธานในพิธีบำเพ็ญกุศลเพื่อถวายเป็นพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร

วันพุธที่ 11 ตุลาคม 2560
รมต.นร. สุวิทย์ฯ เป็นประธานในพิธีบำเพ็ญกุศลเพื่อถวายเป็นพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร
รมต.นร.สุวิทย์ฯ เป็นประธานในพิธีบำเพ็ญกุศลเพื่อถวายเป็นพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร เพื่อน้อมรำลึกในพระมหากรุณาธิคุณเป็นล้นพ้นอันหาที่สุดมิได้
วันนี้ (11 ตุลาคม 2560) เวลา 09.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นายสุวิทย์  เมษินทรีย์ รัฐมนตรีประจำสำนักนายกรัฐมนตรี เป็นประธานในพิธีบำเพ็ญกุศลเพื่อถวายเป็นพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยมี นางสาวเรณู  ตังคจิวางกูร  รองเลขาธิการนายกรัฐมนตรีฝ่ายการเมือง รองศาสตราจารย์นที ขลิบทอง ผู้อำนวยการสำนักงานคณะกรรมการกองทุนหมู่บ้านและชุมชนเมืองแห่งชาติ ผู้บริหาร เจ้าหน้าที่และสมาชิกกองทุนหมู่บ้าน และประชาชนพร้อมสื่อมวลชน เข้าร่วมงาน
โอกาสนี้ รัฐมนตรีประจำสำนักนายกรัฐมนตรี เป็นประธานในพิธีจุดธูปเทียนบูชาพระรัตนตรัย ต่อมา พระสงฆ์ 10 รูป โดยพระราชรัตนสุนทร ผู้ช่วยเจ้าอาวาสวัดพระเชตุพนฯ ประธานฝ่ายสงฆ์ จากวัดพระเชตุพนวิมลมังคลาราม (วัดโพธิ์) เจริญพระพุทธมนต์ เพื่อเป็นการน้อมรำลึกในพระมหากรุณาธิคุณเป็นล้นพ้นอันหาที่สุดมิได้ โดยได้จัดพิธีบำเพ็ญกุศล เพื่อถวายพระราชกุศลครบรอบ 1 ปี วันสวรรคตพระบาทสมเด็จพระปรมินทรมหาภูมิพลอดุลยเดช บรมนาถบพิตร
จากนั้น ประธานในพิธีและคณะผู้บริหารฯ  ถวายสังฆทานแด่พระสงฆ์ และพระสงฆ์ปะพรมน้ำพระพุทธมนต์ เป็นเสร็จพิธี ทั้งนี้ มีประชาชนและผู้ประกอบการร้านค้าตลาดคลองผดุงกรุงเกษม รวมทั้งสื่อมวลชน ให้ความสนใจ เข้าร่วมในพิธีบำเพ็ญกุศลฯ เป็นจำนวนมาก
.................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7319
