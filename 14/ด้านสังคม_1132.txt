รัฐบาลไทย-ข่าวทำเนียบรัฐบาล-พม. เร่งเยียวยาจิตใจเด็กหญิง วัย 14 ปี ที่ถูกพ่อและพี่ชายแท้ๆ ล่วงละเมิดทางเพศนานกว่า 1 ปี ที่ จ.ชัยภูมิ พร้อมรายงานการช่วยเหลือครอบครัวด้อยโอกาสและประสบปัญหาทางสังคม

วันศุกร์ที่ 2 กุมภาพันธ์ 2561
พม. เร่งเยียวยาจิตใจเด็กหญิง วัย 14 ปี ที่ถูกพ่อและพี่ชายแท้ๆ ล่วงละเมิดทางเพศนานกว่า 1 ปี ที่ จ.ชัยภูมิ พร้อมรายงานการช่วยเหลือครอบครัวด้อยโอกาสและประสบปัญหาทางสังคม
พม. เร่งเยียวยาจิตใจเด็กหญิง วัย 14 ปี ที่ถูกพ่อและพี่ชายแท้ๆ ล่วงละเมิดทางเพศนานกว่า 1 ปี ที่ จ.ชัยภูมิ พร้อมรายงานการช่วยเหลือครอบครัวด้อยโอกาสและประสบปัญหาทางสังคม ที่ จ.สมุทรปราการ และนครสวรรค์
วันที่ 1 ก.พ. 61 เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 30/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานที่เกี่ยวข้อง เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กหญิงวัย 14 ปี ถูกบิดาอายุ 59 ปี และพี่ชายอายุ 19 ปี ร่วมกันข่มขืนกระทำชำเราเป็นระยะเวลากว่า 1 ปี ด้านครูที่โรงเรียนพบความผิดปกติ ขาดเรียนบ่อย และมาโรงเรียนสาย จึงติดตามไปสอบถามจากเด็กหญิง และพาเข้าแจ้งความที่จังหวัดชัยภูมิ นั้น ได้กำชับให้ทีม One Home จังหวัดชัยภูมิ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. ซึ่งขณะนี้ กระทรวง พม. โดยบ้านพักเด็กและครอบครัวจังหวัดชัยภูมิ กรมกิจการเด็กและเยาวชน (ดย.) ได้ลงพื้นที่เยี่ยมบ้านพร้อมให้การช่วยเหลือในเบื้องต้น และได้ดำเนินการเยียวยาฟื้นฟูสภาพจิตใจเด็กหญิงอย่างใกล้ชิดเป็นการเร่งด่วนตามพระราชบัญญัติคุ้มครองเด็ก พ.ศ. 2546 นอกจากนี้ มีการวางแผนประชุมทีมสหวิชาชีพ เพื่อร่วมประเมินครอบครัวและกำหนดแนวทางการให้ความช่วยเหลืออย่างเป็นระบบและเหมาะสมต่อไป ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคมช่วยกันเฝ้าระวัง และติดตามดูแลอย่างใกล้ชิด เพื่อป้องกันการเกิดเหตุในลักษณะดังกล่าวขึ้นอีก
และกรณีเด็กชายวัย 12 ปี พิการข้อเท้าผิดรูป เดินไม่ได้ มีพัฒนาการทางสมองช้า อาศัยอยู่กับแม่วัย 40 ปี ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดชลบุรี และกรณีหญิงวัย 38 ปี ต้องรับภาระเพียงลำพังเลี้ยงดูลูกชายพิการ 3 คน อายุ 11 ปี 16 ปี และ 18 ปี ที่ป่วยเป็นโรคกล้ามเนื้ออ่อนแรง พิการเดินไม่ได้ ไม่สามารถช่วยเหลือตัวเองได้ ด้านสามีทอดทิ้งไป ครอบครัวมีฐานะยากจน ที่จังหวัดกำแพงเพชร นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ชลบุรี และ พมจ.กำแพงเพชร พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีหญิงวัย 49 ปี พาหลานชายวัย 9 ขวบ เข้าแจ้งความต่อ จนท.ตำรวจ ว่าหลานชายถูกพ่อเลี้ยงทำร้ายร่างกายอย่างรุนแรง โดยการตบที่บ้องหูจนแก้วหูทะลุ และใช้สายยางฟาดจนเกิดรอยเขียวช้ำทั่วลำตัวที่จังหวัดสมุทรปราการ นั้น ทางทีม One Home ลงพื้นที่สอบข้อเท็จจริง และได้รับเด็กชายวัย 9 ขวบ น้องชายวัย 3 ขวบ และผู้เป็นแม่ เข้ามาอยู่ในความดูแลและคุ้มครองสวัสดิภาพชั่วคราวที่บ้านพักเด็กและครอบครัวจังหวัดสมุทรปราการ เป็นที่เรียบร้อยตามพระราชบัญญัติคุ้มครองเด็ก พ.ศ. 2546 พร้อมให้คำแนะนำในการดูแลสภาพจิตใจเด็ก และได้แนะนำเรื่องการเลี้ยงดูเด็กเบื้องต้น เพื่อเป็นแนวทางในการเลี้ยงดูเด็กอย่างเหมาะสมต่อไป และ 2) กรณีหญิงพิการ ขาลีบเดินไม่ได้อาศัยอยู่เพียงลำพัง เนื่องจากลูกชายต้องทำงานอยู่ที่พื้นที่ภาคใต้ อาศัยเพื่อนบ้านแวะเวียนช่วยเหลือซื้ออาหารมาให้กินประทังชีวิต ที่จังหวัดนครสวรรค์ ทางทีม One Home จังหวัดนครสวรรค์ ได้ลงพื้นที่เยี่ยมบ้าน และตรวจสอบข้อเท็จจริงเพิ่มเติม พร้อมมอบสิ่งของเครื่องอุปโภคบริโภค มอบเงินสงเคราะห์ และให้คำปรึกษาแนะนำสิทธิประโยชน์สำหรับคนพิการและผู้ดูแลคนพิการ อีกทั้งได้วางแผนประชุมทีมสหวิชาชีพเพื่อหาแนวทางช่วยเหลืออย่างเป็นระบบและเหมาะสมต่อไป

ที่มา : http://www.thaigov.go.th/news/contents/details/9797
