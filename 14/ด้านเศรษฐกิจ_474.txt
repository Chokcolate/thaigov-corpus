รัฐบาลไทย-ข่าวทำเนียบรัฐบาล-การท่าเรือแห่งประเทศไทยดำเนินการศึกษาความเป็นไปได้ในการจัดตั้งท่าเทียบเรือท่องเที่ยวรองรับเรือสำราญ

วันพุธที่ 24 พฤษภาคม 2560
การท่าเรือแห่งประเทศไทยดำเนินการศึกษาความเป็นไปได้ในการจัดตั้งท่าเทียบเรือท่องเที่ยวรองรับเรือสำราญ
เรือเอก สุทธินันท์ หัตถวงษ์ ผู้อำนวยการการท่าเรือแห่งประเทศไทย กระทรวงคมนาคม กล่าวว่า การท่าเรือแห่งประเทศไทย (กทท.) ได้จ้างกิจการค้าร่วม ดับบลิวอี แอนด์ เอ็นเอเอ ดำเนินการศึกษาความเป็นไปได้เบื้องต้น เพื่อจัดตั้งท่าเทียบเรือท่องเที่ยวรองรับเรือสำราญ
บริเวณท่าเรือกรุงเทพ (ทกท.) และท่าเรือแหลมฉบัง (ทลฉ.) รวมทั้งพื้นที่อื่นในเขตกรุงเทพฯ และจังหวัดใกล้เคียง เพื่อสนับสนุนนโยบายของรัฐบาลด้านการส่งเสริมการท่องเที่ยวทางน้ำ โดยการผลักดันให้ประเทศไทยเป็นศูนย์กลางการท่องเที่ยวทางน้ำในภูมิภาคอาเซียน เพื่อช่วยสร้างรายได้ประชากร กระตุ้นเศรษฐกิจของประเทศ รองรับการให้บริการและอำนวยความสะดวกแก่นักท่องเที่ยว ให้สอดคล้องกับรูปแบบการเดินทางโดยเรือสำราญ ซึ่งขณะนี้อยู่ระหว่างการคัดเลือกพื้นที่ที่มีความเป็นไปได้ คาดว่าจะทราบพื้นที่สำหรับจัดตั้งท่าเทียบเรือฯ ภายในปี 2561
แผนจัดตั้งท่าเทียบเรือฯ ดังกล่าว เป็นส่วนหนึ่งของการขยายกิจการท่าเรือและธุรกิจใหม่ที่เกี่ยวข้อง รวมทั้งสนับสนุนนโยบายระเบียงเศรษฐกิจภาคตะวันออก (EEC) ในการขับเคลื่อนและกระตุ้นเศรษฐกิจของประเทศ รองรับการขยายตัวของธุรกิจท่องเที่ยวทางเรือในระยะยาว และเชื่อมโยงเส้นทางการท่องเที่ยวทางน้ำ การเพิ่มท่าเทียบเรือสำราญให้สามารถรองรับเรือสำราญขนาดใหญ่ ทั้งในรูปแบบของท่าเรือหลัก (Home Port) และท่าเรือแวะพัก (Port of Call) ซึ่งปัจจุบัน กทท. มีท่าเรือสำหรับรองรับเรือสำราญ จำนวน 2 ท่า ได้แก่ ท่าเทียบเรือ A1 ณ ทลฉ. และบริเวณท่าเทียบเรือ OB ณ ทกท. ทั้งนี้ กทท. จะศึกษาความเหมาะสมของพื้นที่ โอกาสทางธุรกิจ ความคุ้มค่าการลงทุน และการวางแผนทางธุรกิจ เพื่อประกอบการบูรณาการแผนพัฒนาการสร้างท่าเทียบเรือสำราญต่อไป
กทท. มั่นใจว่าท่าเทียบเรือฯ ที่จะดำเนินการในอนาคต จะมีโครงสร้างพื้นฐานที่เหมาะสม และสาธารณูปโภคที่สะดวกครบครัน ปลอดภัย เพื่อรองรับการให้บริการเรือสำราญ การขนส่งนักท่องเที่ยวเข้าสู่กรุงเทพฯ ชั้นในได้อย่างรวดเร็ว ซึ่งเป็นปัจจัยสำคัญที่สายการเดินเรือจะพิจารณาคัดเลือกท่าเทียบเรือ ซึ่งจะสร้างความเชื่อมั่นให้นักท่องเที่ยวต่างประเทศเดินทางมาท่องเที่ยวในประเทศไทยเพิ่มขึ้น ส่งผลให้ประเทศไทยเป็นศูนย์กลางการท่องเที่ยวทางเรือของอาเซียน และจะส่งผลดีต่อเศรษฐกิจโดยรวมของประเทศ

ที่มา : http://www.thaigov.go.th/news/contents/details/3967
