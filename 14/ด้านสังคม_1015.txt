รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 11 ปี ถูกชายชราล่อลวงไปล่วงละเมิดทางเพศหลายครั้ง และข่มขู่จะฆ่า ที่ จ.นครสวรรค์

วันพุธที่ 20 ธันวาคม 2560
รมว.พม. กำชับ จนท. เร่งเยียวยาจิตใจเด็กหญิงวัย 11 ปี ถูกชายชราล่อลวงไปล่วงละเมิดทางเพศหลายครั้ง และข่มขู่จะฆ่า ที่ จ.นครสวรรค์
รมว.พม. กำชับ จนท. เร่งเยียวยาจิตใจเด็กหญิงวัย 11 ปี ถูกชายชราล่อลวงไปล่วงละเมิดทางเพศหลายครั้ง และข่มขู่จะฆ่า ที่ จ.นครสวรรค์ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.นครราชสีมา
วันนี้ (20 ธ.ค. 60) เวลา 08.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 8/2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุมณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า จากกรณีหญิงวัย 36 ปี พาลูกสาววัย 11 ปี เข้าแจ้งความว่าลูกสาวถูกชายชรา อาชีพขับรถสองแถว ล่อลวงไปข่มขืนกระทำชำเราหลายครั้ง และข่มขู่จะฆ่าหากบอกให้คนอื่นรู้ ที่อำเภอเมือง จังหวัดนครสวรรค์ นั้น ตนได้กำชับให้พัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจ  ด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข และให้การช่วยเหลือคุ้มครองเด็กตามพระราชบัญญัติคุ้มครองเด็ก พ.ศ. 2546 ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานหรือคนในครอบครัวอย่างใกล้ชิด หมั่นสังเกตพฤติกรรมความผิดปกติเป็นระยะ เพื่อป้องกันการเกิดเหตุในลักษณะดังกล่าวขึ้นอีก
สำหรับกรณีหญิงวัย 50 ปี ต้องรับภาระเพียงลำพังดูแลสามีวัย 47 ปี ที่ป่วยเป็นโรคมะเร็งในช่องปากและลุกลามทั่วใบหน้า สร้างความเจ็บปวดทุกข์ทรมานเป็นอย่างมาก ไม่สามารถรับประทานอาหารได้ ต้องให้อาหารทางสายยาง  ซึ่งทั้ง 2 ชีวิต อาศัยในกระท่อมสภาพเก่าทรุดโทรมใกล้ผุพัง ไม่มีไฟฟ้าและน้ำประปาใช้ ครอบครัวมีฐานะยากจน ที่อำเภอเมือง จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคม  ของครอบครัวดังกล่าว พร้อมให้การช่วยเหลือเบื้องต้นตามภารกิจของกระทรวง พม. อีกทั้ง มอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการป่วยของชายคนดังกล่าวอย่างใกล้ชิด และดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/8885
