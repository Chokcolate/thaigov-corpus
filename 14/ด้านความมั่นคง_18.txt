รัฐบาลไทย-ข่าวทำเนียบรัฐบาล-มหาดไทยสั่งการทุกจังหวัด คุมเข้มความปลอดภัยจราจร ลดอุบัติเหตุทางถนนช่วงเทศกาลสงกรานต์ ปี 2560

วันจันทร์ที่ 3 เมษายน 2560
มหาดไทยสั่งการทุกจังหวัด คุมเข้มความปลอดภัยจราจร ลดอุบัติเหตุทางถนนช่วงเทศกาลสงกรานต์ ปี 2560
กระทรวงมหาดไทยสั่งการทุกจังหวัด คุมเข้มความปลอดภัยจราจร ลดอุบัติเหตุทางถนนช่วงเทศกาลสงกรานต์ ปี 2560
วันนี้ (3 เม.ย.60) ที่กระทรวงมหาดไทย นายกฤษฎา บุญราช ปลัดกระทรวงมหาดไทย เปิดเผยว่า ตามที่ศูนย์อำนวยการความปลอดภัยทางถนนได้มีการประชุมพิจารณาแผนบูรณาการป้องกันและลดอุบัติเหตุทางถนนในช่วงเทศกาลสงกรานต์ พ.ศ. 2560 และมีข้อสั่งการเกี่ยวกับแนวทางการดูแลความปลอดภัยทางถนนซึ่งเน้นมาตรการบังคับใช้กฎหมายอย่างเคร่งครัด ควบคู่กับมาตรการกระตุ้นจิตสำนึก และการใช้มาตรการทางสังคม ดังนั้น เพื่อให้เป็นไปตามแนวทางดังกล่าว กระทรวงมหาดไทย จึงสั่งการให้ทุกจังหวัดเร่งดำเนินการดังนี้
1. มาตรการบังคับใช้กฎหมาย เน้นการควบคุมความเร็ว โดยเฉพาะการกำหนดจุดห้ามขับรถเร็วในเขตชุมชน การควบคุมการจำหน่ายสุรา โดยให้ชุดปฏิบัติการประจำตำบลตักเตือนร้านค้าในหมู่บ้านห้ามจำหน่ายสุราให้แก่เด็กอายุต่ำกว่า 20 ปีบริบูรณ์ และต้องจำหน่ายในห้วงเวลาตามที่กฎหมายกำหนด
2. มาตรการกระตุ้นจิตสำนึกและมาตรการทางสังคม ให้นายอำเภอแจ้งกำนัน ผู้ใหญ่บ้าน คณะกรรมการหมู่บ้าน และชุดปฏิบัติการประจำตำบล/หมู่บ้าน ประชุมประชาคมหมู่บ้าน เพื่อนำกติกาหรือธรรมนูญชุมชน/หมู่บ้าน ให้ประชาชนปฏิบัติและมีส่วนร่วมรับผิดชอบ รวมทั้งสำรวจในหมู่บ้าน/ชุมชน หากมีการจัดงานรื่นเริงให้ควบคุมไม่ให้จัดงานเกินเวลาที่กำหนด และให้จัดพื้นที่จอดรถพร้อมรับฝากกุญแจรถ หากพบว่าผู้ใช้รถเมาสุราต้องให้ผู้อื่นที่ไม่เมามารับรถกลับบ้านแทน รวมไปถึงให้สำรวจลูกบ้านที่มีพฤติกรรมดื่มสุราและขับรถหรือก่อความรำคาญแก่ผู้อื่น ต้องให้ผู้ปกครองดูแลคนในบ้านไม่ให้มีพฤติกรรมดังกล่าวอีก
ที่สำคัญคือ กำนัน ผู้ใหญ่บ้าน จะต้องให้คำแนะนำเน้นย้ำและดูแลลูกบ้าน เรื่องการขับขี่ยานพาหนะ โดยผู้ขับรถต้องไม่ดื่มสุราโดยเด็ดขาด  และให้ชุดปฏิบัติการตำบลร่วมกับองค์กรปกครองส่วนท้องถิ่น และกำนัน ผู้ใหญ่บ้าน รณรงค์ประชาสัมพันธ์เชิงรุก แบบเคาะประตูบ้าน เพื่อสร้างการรับรู้ให้ประชาชนมีความตระหนัก มีองค์ความรู้ และมีส่วนร่วมในการลดอุบัติเหตุทางถนนอย่างจริงจังด้วย
และ 3. ด้านการประชาสัมพันธ์ ทุกจังหวัดจะต้องเร่งสร้างการรับรู้และความเข้าใจแก่ประชาชน โดยให้ผู้ว่าราชการจังหวัด แจ้งสำนักงานประชาสัมพันธ์จังหวัด ประชาสัมพันธ์เกี่ยวกับแนวปฏิบัติในช่วงเทศกาลสงกรานต์ตามแนวทางดังกล่าวผ่านสื่อท้องถิ่นในพื้นที่ทุกช่องทาง  เช่น วิทยุ โทรทัศน์ สิ่งพิมพ์ รวมถึงการติดตามข่าวสารและติดตามผลกรณีการเกิดอุบัติเหตุในพื้นที่จังหวัดด้วย โดยอาจใช้ทั้งภาษาราชการและภาษาถิ่นร่วมด้วย รวมทั้งการประชาสัมพันธ์ในพื้นที่หมู่บ้านผ่านเสียงตามสายของหมู่บ้าน/ชุมชน  เพื่อให้เข้าถึงประชาชนมากที่สุด
ปลัดกระทรวงมหาดไทย กล่าวเพิ่มเติมว่า การป้องกันและลดอุบัติเหตุทางถนนในช่วงเทศกาลสงกรานต์ ปี 2560 จำเป็นอย่างยิ่งที่ต้องอาศัยความร่วมมือจากภาคประชาชนในพื้นที่ โดยต้องยึดหลักความปลอดภัยและปฏิบัติตามกฎหมาย และที่สำคัญคือ จิตสำนึกในการใช้รถใช้ถนน ภายใต้แนวคิด ขับรถมีน้ำใจ รักษาวินัยจราจร เพื่อลดความสูญเสียจากอุบัติเหตุทางถนน และสร้างความปลอดภัยทางถนนอย่างยั่งยืน.
ครั้งที่  49/2560

ที่มา : http://www.thaigov.go.th/news/contents/details/2841
