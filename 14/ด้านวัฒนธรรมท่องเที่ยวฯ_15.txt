รัฐบาลไทย-ข่าวทำเนียบรัฐบาล-วธ.จับมือหน่วยงานด้านพุทธศาสนาจัดนิทรรศการ “สัทธรรมปุณฑริกสูตร”3 พ.ค.-28 มิ.ย. นี้ โชว์โบราณวัตถุ-คัมภีร์พุทธศาสนาเก่าแก่-ภาพวาดมรดกโลกจำลอง หนุนคนไทยเรียนรู้หลักพุทธศาสนา สร้างสัง

วันอังคารที่ 2 พฤษภาคม 2560
วธ.จับมือหน่วยงานด้านพุทธศาสนาจัดนิทรรศการ “สัทธรรมปุณฑริกสูตร”3 พ.ค.-28 มิ.ย. นี้ โชว์โบราณวัตถุ-คัมภีร์พุทธศาสนาเก่าแก่-ภาพวาดมรดกโลกจำลอง หนุนคนไทยเรียนรู้หลักพุทธศาสนา สร้างสัง
วธ.จับมือหน่วยงานด้านพุทธศาสนาจัดนิทรรศการ “สัทธรรมปุณฑริกสูตร”3 พ.ค.-28 มิ.ย. นี้
โชว์โบราณวัตถุ-คัมภีร์พุทธศาสนาเก่าแก่-ภาพวาดมรดกโลกจำลอง
หนุนคนไทยเรียนรู้หลักพุทธศาสนา สร้างสังคมคุณธรรม-ปรองดองสมานฉันท์
เมื่อวันที่ 1พฤษภาคม 2560 ที่กระทรวงวัฒนธรรม นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานในการแถลงข่าวนิทรรศการ “สัทธรรมปุณฑริกสูตร – สารแห่งสันติภาพและการอยู่ร่วมกันอย่างกลมเกลียว” โดยมี ดร.ฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม นายปรารพ เหล่าวานิช เลขานุการรัฐมนตรีว่าการกระทรวงวัฒนธรรม นายกฤษศญพงษ์ ศิริ ปลัดกระทรวงวัฒนธรรม (วธ.) ผู้บริหารวธ. สมาคมสร้างคุณค่าในประเทศไทย สถาบันปรัชญาตะวันออกมหาวิทยาลัยพระพุทธศาสนาแห่งโลกและหน่วยงานที่เกี่ยวข้องเข้าร่วม
นายวีระ โรจน์พจนรัตน์ รัฐมนตรีว่าการกระทรวงวัฒนธรรม กล่าวว่า จากยุทธศาสตร์ชาติ 20 ปี    และนโยบายของ วธ. ที่มุ่งส่งเสริมการเทิดทูนสถาบันชาติ ศาสนา พระมหากษัตริย์ และทำนุบำรุงศาสนา             ศิลปะและวัฒนธรรม ให้มีการรักษา สืบทอด และพัฒนาอย่างยั่งยืน รวมทั้งผลักดันสังคมไทยให้เป็นสังคม       แห่งคนดีมีคุณธรรมจริยธรรม เอื้ออาทร และมีความปรองดอง สมานฉันท์มากขึ้น ดังนั้น วธ.ได้ร่วมมือกับสมาคมสร้างคุณค่าในประเทศไทย สถาบันปรัชญาตะวันออก และมหาวิทยาลัยพระพุทธศาสนาแห่งโลก                จัดงานนิทรรศการ “สัทธรรมปุณฑริกสูตร – สารแห่งสันติภาพและการอยู่ร่วมกันอย่างกลมเกลียว” ระหว่างวันที่ 3 พฤษภาคม-28 มิถุนายน 2560 เวลา 10.00 - 19.00 น.ณ สมาคมสร้างคุณค่าในประเทศไทย สำนักงานใหญ่ (ถนนติวานนท์) จังหวัดนนทบุรีโดยการจัดนิทรรศการครั้ง มีวัตถุประสงค์เพื่อเผยแพร่แนวคิดแห่งสันติภาพและการอยู่ร่วมกันอย่างกลมเกลียวตามที่ปรากฏอยู่ในพระสูตรทางพุทธศาสนาชื่อ “สัทธรรมปุณฑริกสูตร” รวมทั้งเผยแพร่เรื่องราวอันทรงคุณค่าทางประวัติศาสตร์ วัฒนธรรม จิตรกรรม ภาษาและศิลปะแขนงต่าง ๆที่งดงามโดยร้อยเรียงเรื่องราวผ่านเส้นทางสายไหมที่เป็นหนึ่งใน “มรดกโลก”
รัฐมนตรีว่าการกระทรวงวัฒนธรรม กล่าวอีกว่าสำหรับนิทรรศการดังกล่าวได้จัดแสดงโบราณวัตถุและคัมภีร์เก่าแก่ทางพระพุทธศาสนา อาทิ รูปปั้นพระกุมารชีวะ 1 ใน 2 รูปที่มีในโลก และจัดแสดงคัมภีร์และภาพจำลอง ได้แก่ สัทธรรมปุณฑริกสูตรภาษาสันสกฤต คัมภีร์ภาษาบาลี  คัมภีร์คานธารี และภาพวาดปวงเทพเทวาเหินเวหาในหมู่ถ้ำมั่วเกา ตุนหวง หนึ่งในมรดกโลก เป็นต้น โดยที่ผ่านมานิทรรศการสัทธรรมฯ ได้จัดแสดงมาแล้วกว่า 28 แห่ง ใน 14 ประเทศและเขตการปกครองทั่วโลก อาทิ ฮ่องกง อินเดีย สเปน บราซิล อาร์เจนตินา สหราชอาณาจักร ญี่ปุ่น มาเลเซีย เกาหลีใต้ เป็นต้น ซึ่งการจัดนิทรรศการนี้ในประเทศต่างๆประสบความสำเร็จอย่างมาก
นายวีระ กล่าวด้วยว่า เมื่อมีการนำนิทรรศการนี้มาจัดแสดงในประเทศไทย จะทำให้คนไทยที่เข้ามาชมได้ศึกษาเรียนรู้และทำความเข้าใจเกี่ยวกับแนวคิดมนุษยนิยมแห่งการเคารพชีวิตมนุษย์ที่ปรากฎอยู่ในพระสูตรทางพระพุทธศาสนา “สัทธรรมปุณฑริกสูตร” เผยแพร่อย่างกว้างขวางในไทย รวมทั้งช่วยส่งเสริมให้สังคมไทยเป็นสังคมแห่งคนดี มีคุณธรรม มีความปรองดองสมานฉันท์  รวมถึงเป็นการทำนุบำรุงศาสนาและเผยแพร่วัฒนธรรมอันดีงามของการอยู่ร่วมกันอย่างสันติสุข ทั้งนี้ ประชาชนที่สนใจเข้าชมนิทรรศการได้โดยไม่เสียค่าใช้จ่ายใดๆ สอบถามรายละเอียดเพิ่มเติมได้ที่สายด่วนวัฒนธรรม 1765 และสมาคมสร้างคุณค่าในประเทศไทย โทร. 02 962 5777
-----------------------------

ที่มา : http://www.thaigov.go.th/news/contents/details/3460
