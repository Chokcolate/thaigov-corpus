รัฐบาลไทย-ข่าวทำเนียบรัฐบาล-รอง นรม. พล.อ.อ. ประจินฯ เป็นประธานการประชุมคณะกรรมการ บูรณาการบริหารจัดการปฏิรูประบบวิจัยและนวัตกรรม ครั้งที่ 1/2561

วันพุธที่ 31 มกราคม 2561
รอง นรม. พล.อ.อ. ประจินฯ เป็นประธานการประชุมคณะกรรมการ บูรณาการบริหารจัดการปฏิรูประบบวิจัยและนวัตกรรม ครั้งที่ 1/2561
รอง นรม. พล.อ.อ. ประจินฯ เป็นประธานการประชุมคณะกรรมการบูรณาการบริหารจัดการปฏิรูประบบวิจัยและนวัตกรรม ครั้งที่ 1/2561 และมีมติเห็นชอบรายงานความก้าวหน้าการจัดทำ (ร่าง) ยุทธศาสตร์การวิจัยและนวัตกรรม 20 ปี (พ.ศ. 2560-2579)
วันนี้ (31 มกราคม 2561) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล  พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการบูรณาการบริหารจัดการปฏิรูประบบวิจัยและนวัตกรรม ครั้งที่ 1/2561 ซึ่งสรุปสาระสำคัญ ดังนี้
ที่ประชุมมีมติพิจารณาเห็นชอบ แผนวิจัยและนวัตกรรมสำคัญ (Spearhead) โดยมีกรอบดังนี้  1. แนวทางการบริหารแผนงานโครงการยุทธศาสตร์เป้าหมาย 2. บทบาทหน้าที่ของประธานกรรมการกำกับแผนงาน และหน่วยงานบริหารจัดการและส่งมอบผลลัพธ์ และ 3. เกณฑ์การคัดเลือกประธานกรรมการกำกับแผนงานและหน่วยงานบริหารจัดการและส่งมอบผลลัพธ์ โดยแบ่งเป็นด้านเศรษฐกิจและสังคม ทั้งนี้ แผนได้สอดคล้องกับ (ร่าง) ยุทธศาสตร์การวิจัยและนวัตกรรม 20 ปี (พ.ศ. 2560-2579) ประกอบด้วย 1. การวิจัยและนวัตกรรมเพื่อการสร้างความมั่งคั่งทางเศรษฐกิจ     2. การวิจัยและ นวัตกรรมเพื่อการพัฒนาสังคมและสิ่งแวดล้อม  3. การวิจัยและนวัตกรรมเพื่อการสร้างองค์ความรู้พื้นฐานของประเทศ  4. การพัฒนาโครงสร้างพื้นฐาน บุคลากร และระบบวิจัยและนวัตกรรมของประเทศ โดยด้านเศรษฐกิจมีภาคเอกชนเข้าร่วมไม่น้อยกว่า 100 ราย มี 5 กลุ่มดังนี้ 1. อาหาร เกษตร เทคโนโลยีชีวภาพและเทคโนโลยีการแพทย์ 2. เศรษฐกิจดิจิทัลและข้อมูล 3. ระบบโลจิสติกส์ 4. การบริการมูลค่าสูง และ 5. พลังงาน
นอกจากนี้ ที่ประชุมได้พิจารณาและมีมติเห็นชอบ ผลการดำเนินงานของคณะอนุกรรมการภายใต้ สภานโยบายวิจัยและนวัตกรรมแห่งชาติ ทั้ง 4 คณะ ประกอบด้วย คณะอนุกรรมการด้านนโยบายและยุทธศาสตร์วิจัยและนวัตกรรม คณะอนุกรรมการด้านการพัฒนาบุคลากรวิจัยและนวัตกรรม คณะอนุกรรมการด้านการปรับระบบงบประมาณวิจัยและนวัตกรรมแบบบูรณาการ และ คณะอนุกรรมการด้านการปรับปรุงกฎหมายและระเบียบข้อบังคับ
จากนั้น ที่ประชุมได้พิจารณาและมีมติเห็นชอบรายงานความก้าวหน้าการจัดทำ (ร่าง) ยุทธศาสตร์การวิจัยและนวัตกรรม 20 ปี (พ.ศ. 2560-2579) ประกอบด้วย 4 ยุทธศาสตร์ ได้แก่ ยุทธศาสตร์ที่ 1 การวิจัยและนวัตกรรมเพื่อสร้างความมั่นคั่งทางเศรษฐกิจ ยุทธศาสตร์ที่ 2 การวิจัยและนวัตกรรมเพื่อการพัฒนาสังคมและสิ่งแวดล้อม  ยุทธศาสตร์ที่ 3 การวิจัยและนวัตกรรมเพื่อการสร้างองค์ความรู้พื้นฐานของประเทศ และ ยุทธศาสตร์ที่ 4 การพัฒนาโครงสร้างพื้นฐาน บุคลากร และระบบวิจัยและนวัตกรรมของประเทศ ทั้งนี้ จะได้นำ(ร่าง) ยุทธศาสตร์ฯ ดังกล่าวเสนอคณะรัฐมนตรี พิจารณาต่อไป
………………………………………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9751
