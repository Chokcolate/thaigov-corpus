รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานในพิธีเปิดการแถลงข่าว

วันพุธที่ 4 ตุลาคม 2560
รมต.นร. ออมสินฯ เป็นประธานในพิธีเปิดการแถลงข่าว
รมต.นร. ออมสินฯ เป็นประธานในพิธีเปิดการแถลงข่าว " งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร” เพื่อประชาสัมพันธ์ให้ประชาชนรับทราบและมีส่วนร่วมในการถวายความอาลัยและน้อมรำลึกถึงพระมหากรุณาธิคุณของพระองค์ท่าน
วันนี้ (4 ตุลาคม 2560) เวลา 14.00 น. ณ หอประชุมใหญ่มหาวิทยาลัยธรรมศาสตร์ ท่าพระจันทร์ กรุงเทพฯ นายออมสิน  ชีวะพฤกษ์ รัฐมนตรีประจำสำนักนายกรัฐมนตรี เป็นประธานในพิธีเปิดการแถลงข่าว เพื่อชี้แจงรายละเอียดของการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งมีสาระสำคัญดังนี้
รัฐบาล โดยพลเอกประยุทธ์ จันทร์โอชา ในฐานะประธานกรรมการอำนวยการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ได้มอบหมายให้คณะกรรมการฝ่ายประชาสัมพันธ์ งานพระราชพิธีถวายพระเพลิงพระบรมศพฯ ดำเนินการประชาสัมพันธ์งานพระราชพิธีถวายพระเพลิงพระบรมศพฯ ให้ประชาชนรับทราบอย่างกว้างขวาง ต่อเนื่อง และมีส่วนร่วมในการถวายความอาลัยและน้อมรำลึกถึงพระมหากรุณาธิคุณของพระองค์ท่าน
การแถลงข่าวในวันนี้ มีวัตถุประสงค์ เพื่อให้ข้อมูลข่าวสารที่เป็นประโยชน์ รวมถึงชี้แจงแนวทางปฏิบัติของสื่อมวลชนและประชาชนในงานพระราชพิธีถวายพระเพลิงพระบรมศพฯ อาทิเช่น มีคำศัพท์ที่เกี่ยวเนื่องในการพระราชพิธีเป็นจำนวนมาก ซึ่งสะท้อนมรดกภูมิปัญญาด้านภาษาและวัฒนธรรม ทั้งที่เกี่ยวกับราชประเพณี เครื่องประกอบพระราชพิธี ศิลปกรรม สถาปัตยกรรม จึงขอความร่วมมือสื่อมวลชนทุกแขนงในการเผยแพร่ข้อมูลข่าวสารงานพระราชพิธีถวายพระเพลิงพระบรมศพฯ โดยสื่อสารเนื้อหาให้ง่ายต่อการทำความเข้าใจ เพื่อให้ประชาชนมีความรู้ ความเข้าใจที่ถูกต้องเกี่ยวกับงานพระราชพิธีพระบรมศพตามโบราณราชประเพณี และได้รับข้อมูลที่เป็นประโยชน์ในด้านต่าง ๆ เช่น การเข้าร่วมพิธีถวายดอกไม้จันทน์ สถานที่ตั้งพระเมรุมาศจำลองและซุ้มถวายดอกไม้จันทน์ วิธีการเดินทาง การปิดจราจร จุดบริการอาหารและน้ำดื่ม เป็นต้น
และในห้วงเดือนตุลาคม 2560 สถานีวิทยุโทรทัศน์ทุกสถานีจะมีการปรับหน้าจอโทรทัศน์ตามที่ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ โทรทัศน์รวมการเฉพาะกิจแห่งประเทศไทย และกรมประชาสัมพันธ์ได้กำหนดรูปแบบการออกอากาศ ดังนี้
ตั้งแต่วันที่ 1-12 ตุลาคม 2560 เริ่มปรับโทนสี องค์ประกอบฉาก และการแต่งกาย วันที่ 13-24 ตุลาคม 2560 นำเสนอรายการพิเศษมีเนื้อหาเพื่อแสดงความอาลัยเป็นครั้งสุดท้าย ลดรายการบันเทิง ตลก ทั้งนี้ วันที่ 13 ตุลาคม 2560 จัดรายการพิเศษเนื่องในวันคล้ายวันสวรรคต วันที่ 25-29 ตุลาคม 2560 รับสัญญาณถ่ายทอดสดงานพระราชพิธีก่อนล่วงหน้า 1 ชั่วโมง วันที่ 28 ตุลาคม 2560 ออกทุกข์
ในช่วงวันงานพระราชพิธีถวายพระเพลิงพระบรมศพฯ จะมีการจัดการจราจรของถนนราชดำเนินออกไป 3 ส่วน คือ ส่วนที่ 1) ถนนราชดำเนินช่องกลางที่เข้าสู่พระราชพิธีฯ จะถูกแบ่งเป็นเส้นทางเสด็จ ส่วนที่ 2) ถนนราชดำเนินฝั่งขวา เป็นเส้นทางสำหรับประชาชน แต่ไม่สามารถเข้าถึงบริเวณท้องสนามหลวงได้ และ ส่วนที่ 3) ถนนราชดำเนินฝั่งซ้าย เป็นเส้นทางสำหรับกรณีพิเศษ และในวันที่มีการซ้อมย่อยและซ้อมใหญ่ วันที่ 7 วันที่ 15 และวันที่ 21 ตุลาคม 2560 จะมีการปิดเส้นทางจราจร 13 เส้นทาง 1 ถนนเจริญกรุง 2 ถนนสุรวงศ์ 3 ถนนพระราม 6 4 ถนนพิษณุโลก 5 ถนนราชดำเนิน 6 ถนนเพลินจิต 7 ถนนสาธรใต้ 8 ถนนสาธรเหนือ 9 ถนนพระราม 4 10 ถนนสุขุมวิท 11 ถนนวิทยุ 12 ถนนราชดำเนิน และ 13 ถนนสนามไชย และวันที่ 25-29 ตุลาคม 2560 ปิดการจราจรโดยรอบท้องสนามหลวงในหลายเส้นทาง พร้อมทั้งห้ามนำรถยนต์ รถจักรยานยนต์ เข้า-ออก ทั้ง 2 ฝั่ง
ในช่วงวันพระราชพิธีฯ จะมีการปิดถนนหลายเส้นทางและคาดว่าประชาชนอาจจะมาร่วมพระราชพิธีฯ จำนวนมากเช่นเดียวกัน ถึงแม้จะมีการเตรียมอาหาร น้ำดื่ม รถสุขา รถ และเรือสาธารณะไว้ให้บริการฟรี แต่อาจไม่ทั่วถึง จึงขอความร่วมมือให้ประชาชนเตรียมพร้อมดูแลตัวเองเบื้องต้นในการรับประทานอาหารมาก่อน หรือนำอาหารและน้ำดื่มติดตัวมาด้วย เตรียมยาประจำตัวมาให้พร้อม และสิ่งที่สำคัญคือบัตรประจำตัวประชาชน
ส่วนในเรื่องจิตอาสาเฉพาะกิจในงานพระราชพิธีถวายพระเพลิงพระบรมศพฯ มีด้วยกัน 8 ด้าน คือ 1 งานดอกไม้จันทน์ 2 งานโยธา 3 งานขนส่งเพื่อความปลอดภัยของประชาชน 4 งานบริการประชาชน 5 งานแพทย์ 6 งานรักษาความปลอดภัย 7. งานจราจร และ 8 งานประชาสัมพันธ์ ซึ่งกรมประชาสัมพันธ์ได้มอบหมายให้ประชาสัมพันธ์จังหวัด หัวหน้าหน่วยงานประสานกับจิตอาสาทุกด้าน ภาพบรรยากาศการทำงาน และรวบรวมภาพและเนื้อหาส่งให้ส่วนกลาง คือกรมประชาสสัมพันธ์ เพื่อรวบรวมจัดทำรายงานภาพการปฏิบัติงานประจำวันเพื่อให้ศูนย์อำนวยการใหญ่จิตอาสา (ศอญ.) ต่อไป
พร้อมกันนี้ รัฐมนตรีประจำสำนักนายกรัฐมนตรี ได้กล่าวเชิญชวนประชาชนทุกภาคส่วนให้เข้าร่วมพิธีในพื้นที่ของตนเอง เนื่องด้วย สมเด็จพระเจ้าอยู่หัว รัชกาลที่ 10 ทรงพระกรุณาโปรดเกล้าฯ ให้จัดสร้างพระเมรุมาศจำลองทั่วประเทศ และมีการถ่ายทอดสดตามเวลาจริง รวมถึงได้รับความร่วมมือจากบริษัท ห้าง ร้านเจ้าของจอ LED รับสัญญาณถ่ายทอดสดเสมือนหนึ่งประชาชนได้อยู่ร่วมในพิธีจริงด้วย และในช่วงดังกล่าวมีการปิดเส้นทางจราจรหลายเส้นทาง ถ้าเดินทางเข้ามาในพื้นที่บริเวณมณฑลพิธีท้องสนามหลวงก็จะไม่ได้รับความสะดวกเพราะต้องใช้การเดินทางด้วยรถหรือเรือสาธารณะ และต้องเดินเท้าต่อ และเหตุผลสำคัญคือ ต้องการให้ประชาชนที่อยู่ในแต่ละพื้นที่ได้สัมผัสและน้อมรำลึกถึงพระมหากรุณาธิคุณของพระองค์ท่านที่ในหลวงรัชกาลที่ 9 ได้เสด็จฯ เยี่ยมเยือนราษฎรของพระองค์มาแล้วทุกจังหวัดทั่วประเทศ และหลังงานพระราชพิธีถวายพระเพลิงพระบรมศพฯ แล้ว สำนักพระราชวัง ได้เปิดให้ประชาชนได้เข้าชมพระเมรุมาศและนิทรรศการเกี่ยวกับพระราชประวัติ และพระราชกรณียกิจนานัปการ ตั้งแต่วันที่ 1-30 พฤศจิกายน 2560
อนึ่ง สำหรับผู้ที่ต้องการสอบถามเพิ่มเติมเกี่ยวกับงานพระราชพิธีถวายพระเพลิงพระบรมศพฯ เพิ่มเติม สามารถสอบถามหรือหาข้อมูลได้ที่  โทร 1257  และ www.kingrama9.th  ,         https://www.facebook.com/informationcenter.for.kingrama9/
....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7177
