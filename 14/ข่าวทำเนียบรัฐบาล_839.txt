รัฐบาลไทย-ข่าวทำเนียบรัฐบาล-นายกรัฐมนตรีพบประชาชนจังหวัดพระนครศรีอยุธยาเผยรักทุกคน ไม่ว่าจะเป็นใครจะเกลียดกันไม่ได้ จะต้องร่วมมือกันเดินไปข้างหน้าอย่างเข้มแข็ง

วันอังคารที่ 19 กันยายน 2560
นายกรัฐมนตรีพบประชาชนจังหวัดพระนครศรีอยุธยาเผยรักทุกคน ไม่ว่าจะเป็นใครจะเกลียดกันไม่ได้ จะต้องร่วมมือกันเดินไปข้างหน้าอย่างเข้มแข็ง
นายกรัฐมนตรีพบประชาชนจังหวัดพระนครศรีอยุธยาเผยรักทุกคน ไม่ว่าจะเป็นใครจะเกลียดกันไม่ได้ จะต้องร่วมมือกันเดินไปข้างหน้าอย่างเข้มแข็ง
วันนี้ (19 กันยายน 2560) เวลา 15.00 น. ณ หอประชุมมหาวิทยาลัยราชภัฏพระนครศรีอยุธยา ตำบลประตูชัย อำเภอพระนครศรีอยุธยา จังหวัดพระนครศรีอยุธยา พลเอก ประยุทธ์ จันทร์โอชา นายกรัฐมนตรีพบปะประชาชนภายหลังการประชุมคณะรัฐมนตรีอย่างเป็นทางการนอกสถานที่ ครั้งที่ 2/2560 และมอบหนังสืออนุญาตให้เข้าทำประโยชน์หรือที่อยู่อาศัยในเขตป่าสงวนแห่งชาติให้แก่ผู้ว่าราชการ 3 จังหวัด ได้แก่จังหวัดกาญจนบุรี จังหวัดราชบุรี และจังหวัดประจวบคีรีขันธ์เพื่อนำไปมอบต่อให้ประชาชนที่ได้รับสิทธิ์ต่อไป
โอกาสนี้ นายกรัฐมนตรีได้กล่าวชื่นชมแนวทางการบริหารจัดการน้ำของจังหวัดพระนครศรีอยุธยา ทั้งในส่วนโครงการปล่อยน้ำเข้านา – ปล่อยปลาเข้าทุ่ง โครงการปลูกข้าวเหลื่อมเวลา ซึ่งช่วยลดผลกระทบจากปัญหาน้ำท่วมพื้นที่ปลูกข้าวของจังหวัดเป็นอย่างดี และขอบคุณเกษตรกรที่เสียสละพื้นที่นาข้าวเป็นแก้มลิงรับน้ำชั่วคราว พร้อมกล่าวพบปะกับประชาชนจังหวัดพระนครศรีอยุธยาที่มาให้การต้อนรับตอนหนึ่งว่า วันนี้ทุกคนจะต้องปฏิรูปตัวเองให้ทันการเปลี่ยนแปลงของสถานการณ์ของโลก และสภาพภูมิอากาศ ภาครัฐและภาคประชาชนจะต้องร่วมมือกันในการปฏิรูป โดยเฉพาะการปฏิรูปด้านการเกษตรจะต้องมีการรวมกลุ่ม ปรับเปลี่ยนพฤติกรรมการเพาะปลูกให้เหมาะสม นำเทคโนโลยีเข้ามาช่วยเรื่องการเพาะปลูก และการตลาด พร้อมทั้งอย่าหยุดรอความช่วยเหลือจากรัฐบาลฝ่ายเดียว จนติดเป็นนิสัย ทุกคนต้องพยายามช่วยเหลือตัวเอง ทั้งนี้ รัฐบาลพร้อมให้การสนับสนุน ช่วยเหลือ และแก้ไขปัญหาอย่างเต็มที่ ซึ่งประชาชนต้องให้ความร่วมมือกับรัฐบาลด้วย เพื่อความเข้มแข็งเดินหน้าต่อไปอย่างยั่งยืน ขอให้ทุกคนคิดใหม่ ทำใหม่ ทำนอกกรอบให้เกิดขึ้นอย่างเป็นรูปธรรมให้ได้
นายกรัฐมนตรีกล่าวต่อไปว่า ขอให้ทุกคนอย่าเกลียดตนเอง ถึงแม้จะเกลียด ตนก็รักทุกคนเสมอ และขอให้รู้ว่าตนรักทุกคน ไม่ว่าจะเป็นนักการเมือง พรรคการเมือง หรือใครก็ตาม จะเกลียดกันไม่ได้ เพราะทุกคนคือคนไทย จะต้องรวมมือกันเดินหน้าต่อไปข้างหน้าให้ได้อย่างเข้มแข็งพร้อม ๆ กัน
จากนั้น นายกรัฐมนตรี ได้เดินทางไปเยี่ยมชมพิพิธภัณฑ์สถานแห่งชาติเจ้าสามพระยา ก่อนเดินทางกลับกรุงเทพมหานคร
-----------------------------------------

ที่มา : http://www.thaigov.go.th/news/contents/details/6807
