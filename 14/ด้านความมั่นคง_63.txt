รัฐบาลไทย-ข่าวทำเนียบรัฐบาล-“บี๊กบี้” เผย นายกฯ ห่วงใยพี่น้องผู้ใช้แรงงาน ย้ำ ไทยแลนด์ 4.0 ไม่ทำให้คนไทยตกงาน

วันจันทร์ที่ 1 พฤษภาคม 2560
“บี๊กบี้” เผย นายกฯ ห่วงใยพี่น้องผู้ใช้แรงงาน ย้ำ ไทยแลนด์ 4.0 ไม่ทำให้คนไทยตกงาน
รมว.แรงงาน เผย นายกรัฐมนตรี ฝากความห่วงใยจากรัฐบาลไปยังพี่น้องแรงงานในทุกระดับว่า ไม่อยากให้พี่น้องแรงงานกังวลว่าเมื่อเข้าสู่ไทยแลนด์ จะทำให้คนไทยตกงาน ขอยืนยันว่าคนไทยทุกคนทุกกลุ่มจะไม่มีการตกงาน และจะมีรายได้ที่ดี มีอาชีพที่ดีขึ้นด้วย
พลเอก ศิริชัย ดิษฐกุล รัฐมนตรีว่าการกระทรวงแรงงาน กล่าวภายหลังพิธีเปิดงานวันแรงงานแห่งชาติ ปี 2560 ว่า พลเอก ประยุทธ์ จันทร์โอชา นายกรัฐมนตรี ได้ฝากความห่วงใยจากรัฐบาลไปยังพี่น้องแรงงานในทุกระดับว่าสิ่งที่รัฐบาลและกระทรวงแรงงานได้ทำให้พี่น้องผู้ใช้แรงงานในรอบ 1 ปีที่ผ่านมา ซึ่งนายกรัฐมนตรีได้เน้นย้ำ เรื่อง การเตรียมงานที่จะทำในอนาคต (Future of Work) ให้มีความพร้อม ทั้งนี้ ไม่อยากให้พี่น้องแรงงานกังวลว่าเมื่อเข้าสู่ไทยแลนด์ 4.0 จะทำให้คนไทยตกงาน ขอยืนยันว่าคนไทยทุกคนทุกกลุ่มจะไม่มีการตกงาน และจะมีรายได้ที่ดี มีอาชีพที่ดีขึ้นด้วย โดยกระทรวงแรงงานจะดำเนินการสำรวจแรงงานในแต่ละกลุ่ม ทั้งระดับ 1.0 ระดับ 2.0 และระดับ 3.0 ว่ามีอยู่จำนวนเท่าใด และมีความจำเป็นต้องเสริมความเข้มแข็งของแรงงานในระดับต่างๆ อย่างไร เพื่อปรับทักษะฝีมือขึ้นไปอีกระดับหนึ่ง
พลเอก ศิริชัย กล่าวต่อว่า ข้อเรียกร้องวันแรงงานแห่งชาติในปีนี้ มีเรื่องการแก้ไขกฎหมายอาทิ การคุ้มครองแรงงานนอกระบบ ซึ่งขณะนี้อยู่ระหว่างการรับฟังความคิดเห็นจากกลุ่มแรงงานนอกระบบที่เกี่ยวข้อง โดยกฎหมายดังกล่าวจะให้การดูแลแรงงานนอกระบบ อาทิ หาบเร่ แผงลอย วินมอเตอร์ไซด์รับจ้าง คนขับรถแท็กซี่ และอาชีพอิสระต่างๆ เป็นต้น ให้ได้รับประโยชน์จากการคุ้มครองทางสังคม นอกจากนี้ กระทรวงแรงงานยังได้ปรับปรุงบริการเพื่อให้พี่น้องผู้ใช้แรงงานได้ใช้บริการ อาทิ ศูนย์บริการจัดหางานเพื่อคนไทย (Smart Job Center) ระบบบริการ e - Service ซึ่งดำเนินการแล้วกว่า 80 เปอร์เซ็นต์ และจะทำให้ครบ 100 เปอร์เซ็นต์ในอนาคต รวมทั้งปรับปรุงบริการเป็น Self Service เพื่อให้ประชาชนสามารถดำเนินการต่างๆ ได้ด้วยตนเอง
สำหรับกิจกรรมในช่วงเช้าที่ผ่านมารัฐมนตรีว่าการกระทรวงแรงงานได้เป็นประธานในพิธีสงฆ์ทำบุญถวายภัตตาหารเช้าเนื่องในวันแรงงานแห่งชาติ ณ ปะรำพิธีบริเวณกระทรวงแรงงาน จากนั้นได้ตั้งริ้วขบวนณ บริเวณสนามกีฬากองทัพบก ถนนวิภาวดีรังสิต และเคลื่อนริ้วขบวนแสดงความอาลัยพระบาทสมเด็จพระปรมินทรมหาภูมิพลอดุลยเดช ริ้วขบวนเทิดพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร ริ้วขบวนกระทรวงแรงงาน และริ้วขบวนของผู้ใช้แรงงาน นำโดยรัฐมนตรีว่าการกระทรวงแรงงาน ผู้บริหาร ข้าราชการกระทรวงแรงงาน และผู้ใช้แรงงานเคลื่อนขบวนไปตามถนนวิภาวดีรังสิตเข้าสู่อาคารกีฬาเวสน์ 2 ศูนย์เยาวชนกรุงเทพมหานคร (ไทย - ญี่ปุ่น) ดินแดง
ทั้งนี้ข้อเรียกร้องวันแรงงานในปีนี้ ประกอบด้วยขอให้รัฐบาล 1) รับรองอนุสัญญาองค์การแรงงานระหว่างประเทศ ฉบับที่ 87 และ 98 2) การปฏิรูปสำนักงานประกันสังคม 3) การเร่งปรับปรุงกฎหมายเพื่อการคุ้มครอง ส่งเสริม และพัฒนาคุณภาพชีวิตแรงงานนอกระบบ 4) การสนับสนุนและผลักดันกฎหมายพัฒนารัฐวิสาหกิจให้เป็นบริษัทเอกชน 5) การตราพระราชกฤษฎีกาการจัดเก็บเงินสะสมและเงินสมทบเพื่อเป็นกองทุนสงเคราะห์ลูกจ้างตามบทบัญญัติว่าด้วยเงินกองทุนสงเคราะห์ เป็นต้น
------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
1 พฤษภาคม 2560

ที่มา : http://www.thaigov.go.th/news/contents/details/3432
