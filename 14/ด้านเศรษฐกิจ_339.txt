รัฐบาลไทย-ข่าวทำเนียบรัฐบาล-รัฐมนตรีเกษตรฯ ติดตามการดำเนินงานตามแผนการผลิตและการตลาดข้าวครบวงจร จ.สุรินทร์

วันศุกร์ที่ 5 พฤษภาคม 2560
รัฐมนตรีเกษตรฯ ติดตามการดำเนินงานตามแผนการผลิตและการตลาดข้าวครบวงจร จ.สุรินทร์
รัฐมนตรีเกษตรฯ ติดตามการดำเนินงานตามแผนการผลิตและการตลาดข้าวครบวงจร จ.สุรินทร์ มอบเมล็ดพันธุ์ข้าวโครงการระบบส่งเสริมการเกษตรแบบแปลงใหญ่ (นาแปลงใหญ่) พร้อมส่งเสริมการผลิตข้าวอินทรีย์
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่ติดตามการดำเนินงานตามแผนการผลิตและการตลาดข้าวครบวงจร พร้อมมอบเมล็ดพันธุ์ข้าวโครงการระบบส่งเสริมการเกษตรแบบแปลงใหญ่ (นาแปลงใหญ่) ให้แก่เกษตรกร และการดำเนินงานส่งเสริมการผลิตข้าวอินทรีย์ และพบปะเกษตรกรในพื้นที่ อ.จอมพระ และ อ.ชุมพลบุรี ณ จ.สุรินทร์ ว่า กระทรวงเกษตรและสหกรณ์มีนโยบายยกระดับมาตรฐานสินค้าเกษตรสู่ความยั่งยืนโดยกำหนดให้ปี 2560 เป็นปีแห่งการยกระดับมาตรฐานสินค้าเกษตร ซึ่งดำเนินการใน 3 แนวทาง ตามที่ ครม. มีมติอนุมัติเมื่อวันที่ 11 เม.ย. 60 ซึ่งดำเนินการต่อเนื่อง 5 ปี (2560 - 2564) งบประมาณ 25,871.14 ล้านบาท ได้แก่    1) โครงการส่งเสริมการใช้เมล็ดพันธุ์ข้าวหอมมะลิคุณภาพดี มีเป้าหมาย ใน 21 จังหวัด 2,000 กลุ่ม กลุ่มละ 30 ราย รวม 60,000ราย พื้นที่ 300,000 ไร่ มีระยะเวลาดำเนินการตั้งแต่เดือน มี.ค. - ต.ค. 60 ซึ่งมีวิธีการคัดเลือกจากเกษตรกรที่อยู่ห่างไกล ไม่สามารถเข้าถึงแหล่งผลิตและจำหน่ายเมล็ดพันธุ์ข้าวคุณภาพดี โดยให้เก็บเมล็ดพันธุ์ข้าวดีไว้ใช้เองต่อเนื่อง 3 ปีขึ้นไป และจะจำหน่ายเมล็ดข้าวหอมมะลิคุณภาพดี ในราคา 10 บาท/กก. (ปกติ ราคา 22 บาท/กก.) ให้เกษตรกรที่เข้าร่วมโครงการ รายละ 5 ไร่ ไร่ละ 15 กก. นอกจากนี้ ยังมีการถ่ายทอดเทคโนโลยีการผลิตเมล็ดพันธุ์ข้าวไว้ใช้เองด้วย
2) โครงการส่งเสริมระบบเกษตรแบบแปลงใหญ่ (หลักเกณฑ์ใหม่) ซึ่งกระทรวงเกษตรฯ ได้ดำเนินการส่งเสริมระบบเกษตรแบบแปลงใหญ่ โดยในปี 2559 มีเกษตรแปลงใหญ่ปลูกข้าว รวม 425 แปลง เนื้อที่ 1.05 ล้านไร่ อย่างไรก็ตาม ได้ตั้งเป้าหมายการดำเนินงานในปี 2560 - 2564 จะส่งเสริมให้มีเกษตรแปลงใหญ่ปลูกข้าว รวมเป็น 18,800 แปลง เนื้อที่รวม 19.375 ล้านไร่ โดยในปี 2560 เพิ่มเป็น 750 แปลง เนื้อที่เพิ่มขึ้น 0.75 ล้านไร่ (เฉลี่ยแปลงละ 1,000 ไร่)      มีเป้าหมายในการลดต้นทุนและเพิ่มผลผลิตร้อยละ 20 ซึ่งเกษตรกรต้องรวมกลุ่มกัน 30 คนขึ้นไป และมีพื้นที่รวมกัน 300 ไร่ขึ้นไป โดยไม่จำเป็นต้องติดกัน แต่ให้อยู่ในชุมชนใกล้เคียงกัน และ 3) โครงการส่งเสริมการผลิตข้าวอินทรีย์ จากข้อมูลทะเบียนเกษตรกร ปี 2559 มีแหล่งผลิตข้าวอินทรีย์ที่ได้รับการรับรอง ใน 47 จังหวัด จำนวน 5,362 แปลง พื้นที่รวม 60,056 ไร่ อยู่ใน จ.สุรินทร์ จำนวน 605 แปลง พื้นที่ 7,233 ไร่ ซึ่งจะสมัครหรือคัดเลือกเกษตรกรที่รวมกลุ่ม 5 คนขึ้นไป พื้นที่รวมไม่ต่ำกว่า 100 ไร่ สนับสนุนเมล็ดพันธุ์ข้าว 15 กก./ไร่ อุดหนุนเงินรายละไม่เกิน 15 ไร่ ไร่ละ 9,000 บาท แบ่งจ่าย 3 ปี มีเป้าหมาย 3 รุ่น รวมพื้นที่ 1,000,000 ไร่
อย่างไรก็ตาม กระทรวงเกษตรฯ มุ่งหวังที่จะส่งเสริมการผลิตข้าวคุณภาพดี โดยสนับสนุนเมล็ดพันธุ์ ความรู้และสนับสนุนให้ใช้เครื่องจักรกลทางการเกษตร เพื่อลดต้นทุนและเพิ่มผลผลิต นอกจากนี้ ยังส่งเสริมการเพิ่มมูลค่าโดยใช้นวัตกรรมและเทคโนโลยี อีกทั้งมีนโยบายให้ใช้ตลาดนำการผลิต โดยบูรณาการหน่วยงานภาครัฐและเอกชนให้มีการเชื่อมโยงการตลาด มีการจัดประชุมพบปะระหว่างกลุ่มผู้ผลิตและผู้ประกอบการ ได้แก่ เกษตรตำบล/อำเภอ/จังหวัด สหกรณ์การเกษตร พาณิชย์จังหวัด ธกส โรงสี โรงงานแปรรูป และผู้ส่งออกข้าว ให้มีการผลิตตรงตามความต้องการของตลาด (Demand-driven) และรับซื้อผลผลิตข้าวคุณภาพดีจากนาแปลงใหญ่ในราคาที่สูงกว่าราคาตลาดด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3544
