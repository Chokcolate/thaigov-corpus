รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการนโยบายอวกาศแห่งชาติ ครั้งที่ 3/2560

วันพฤหัสบดีที่ 27 กรกฎาคม 2560
รอง นรม. พล.อ.อ.ประจินฯ เป็นประธานการประชุมคณะกรรมการนโยบายอวกาศแห่งชาติ ครั้งที่ 3/2560
รอง นรม. พล.อ.อ.ประจินฯ เป็นประธานการประชุมคณะกรรมการนโยบายอวกาศแห่งชาติ ครั้งที่ 3/2560
วันนี้ (27 กรกฎาคม 2560) เวลา 9.00 น. ณ ห้องประชุม 301 ตึกบัญชาการ 1 ทำเนียบรัฐบาล      พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการนโยบายอวกาศแห่งชาติ ครั้งที่ 3/2560
ที่ประชุมรับทราบพระราชบัญญัติองค์กรจัดสรรคลื่นความถี่และกำกับการประกอบกิจการวิทยุกระจายเสียง วิทยุโทรทัศน์ และกิจการโทรคมนาคม (ฉบับที่ 2) พ.ศ. 2560 จากนั้น ที่ประชุมได้รับทราบผลประชุมหารือร่วมกันระหว่างคณะกรรมาธิการวิทยาศาสตร์ เทคโนโลยี สารสนเทศ และการสื่อสารมวลชนสภานิติบัญญัติแห่งชาติ และคณะอนุกรรมการดาวเทียมสื่อสารภารรัฐเพื่อความมั่นคง และที่ประชุมรับทราบการดำเนินงานของคณะอนุกรรมการพิจารณาแนวทางการบริหารเอกสารข่ายงานดาวเทียม และการใช้สิทธิในการเข้าใช้วงโคจรดาวเทียมของประเทศ ตามแผนการบริหารเอกสารข่ายงานดาวเทียมของประเทศ
ที่ประชุมรับทราบความคืบหน้าของการดำเนินการกรณีไทยคม 7 และไทยคม 8 ซึ่งเป็นดาวเทียมภายใต้สัญญาสัมปทาน ส่วนดาวเทียมดวงต่อ ๆ ไปของผู้ประกอบการรายใหม่ เห็นควรดำเนินการภายใต้ใบอนุญาตประกอบกิจการโทรคมนาคม โดยให้กำหนดเงื่อนไขแนบท้ายใบอนุญาตฯ ซึ่งต้องดำเนินการให้เกิดความเป็นธรรมและคำนึงถึงประโยชน์สูงสุดของประเทศเป็นสำคัญ รวมทั้งดำเนินการและกำกับดูแลให้เป็นไปตามขั้นตอนของกฎหมายที่เกี่ยวข้อง
จากนั้น ที่ประชุมรับทราบความคืบหน้าการดำเนินโครงการระบบดาวเทียมสำรวจเพื่อการพัฒนา (THEOS-2) ซึ่งเป็นดาวเทียมสำรวจพร้อมระบบภาคพื้นดินและระบบแอพพลิเคชั่นภูมิสารสนเทศสำหรับโครงการระบบดาวเทียมสำรวจเพื่อการพัฒนา
ทั้งนี้ ที่ประชุมรับทราบรายงานผลการเข้าร่วมประชุมคณะกรรมการว่าด้วยการใช้อวกาศส่วนนอกในทางสันติ (Committee on the Peaceful Uses of Outer Space - COPUOS) ครั้งที่ 60 ประจำปี 2560 ระหว่างวันที่ 7-16 มิถุนายน 2560 ณ กรุงเวียนนา ประเทศออสเตรีย โดยวัตถุประสงค์ก็เพื่อกำหนด ทบทวน และพิจารณาขอบเขตความร่วมมือระดับนานาชาติในการใช้อวกาศส่วนนอกในทางสันติ เพื่อจัดตั้งเวทีด้านอวกาศภายใต้สหประชาชาติ เพื่อส่งเสริม กระตุ้นการดำเนินการวิจัยและเผยแพร่ข้อมูลความรู้ที่เกี่ยวข้องกับอวกาศอย่างต่อเนื่อง และเพื่อศึกษาปัญหาด้านกฎหมายที่เกิดขึ้นเนื่องจากการใช้และสำรวจอวกาศ
นอกจากนี้ ที่ประชุมได้พิจารณาและมีมติเห็นชอบ ร่างยุทธศาสตร์อวกาศแห่งชาติปี 2560-2579 (National Space Strategy 2017-2036) โดยมีวิสัยทัศน์ “มุ่งพัฒนาและใช้ประโยชน์จากกิจการอวกาศเพื่อความมั่นคง มั่งคั่ง ยั่งยืน” โดยมีพันธกิจตามเป้าหมายต่าง ๆ เช่น พัฒนาและส่งเสริมความมั่นคงอวกาศ พัฒนาระบบการใช้ประโยชน์จากอวกาศ ด้านความมั่นคง เศรษฐกิจ สังคม ทรัพยากร สิ่งแวดล้อม และภัยพิบัติ พัฒนาและส่งเสริมเศรษฐกิจและอุตสาหกรรมอวกาศ พัฒนาและบริหารจัดการโครงสร้างพื้นฐานด้านอวกาศเพื่อการพัฒนาอย่างยั่งยืน วิจัยและพัฒนานวัตกรรม และเทคโนโลยีอวกาศ ติดตามเฝ้าระวัง วิจัยและสำรวจอวกาศ พัฒนาและส่งเสริมศักยภาพบุคลากรด้านอวกาศ พัฒนาความร่วมมือระหว่างประเทศ
โดยเป้าหมายยุทธศาสตร์อวกาศแห่งชาติระยะ 20 ปี (พ.ศ.2560 - 2579) แบ่งออกเป็น 7 ยุทธศาสตร์ ดังนี้ ยุทธศาสตร์ที่ 1 : การพัฒนากิจการอวกาศเพื่อความมั่นคง ยุทธศาสตร์ที่ 2 : กิจการอวกาศเพื่อการพัฒนาอย่างยั่งยืน ยุทธศาสตร์ที่ 3 : การพัฒนาเศรษฐกิจอวกาศ ยุทธศาสตร์ที่ 4 : การบริหารโครงสร้างพื้นฐานด้านอวกาศของประเทศ ยุทธศาสตร์ที่ 5 : การวิจัยและพัฒนานวัตกรรมอวกาศ ยุทธศาสตร์ที่ 6 : การพัฒนาและเสริมสร้างศักยภาพคน ยุทธศาสตร์ที่ 7 : การพัฒนาความร่วมมือต่างประเทศ ทั้งนี้ ยังรวมไปถึงภารกิจขับเคลื่อนยุทธศาสตร์อวกาศแห่งชาติ ซึ่งจะมีการจัดตั้งองค์การอวกาศแห่งชาติ สนับสนุนการดำเนินงานคณะกรรมการนโยบายอวกาศแห่งชาติ สร้างความรับรู้ประโยชน์จากอวกาศกับสังคมและประชาชน
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5523
