รัฐบาลไทย-ข่าวทำเนียบรัฐบาล-ศาสตร์พระราชา สู่การพัฒนาอย่างยั่งยืน วันศุกร์ 8 ธันวาคม 2560

วันศุกร์ที่ 8 ธันวาคม 2560
ศาสตร์พระราชา สู่การพัฒนาอย่างยั่งยืน วันศุกร์ 8 ธันวาคม 2560
พลเอก ประยุทธ์ จันทร์โอชา นายกรัฐมนตรี กล่าวในรายการ “ศาสตร์พระราชา สู่การพัฒนาอย่างยั่งยืน”
ออกอากาศทางโทรทัศน์รวมการเฉพาะกิจแห่งประเทศไทย วันศุกร์ที่ 1 ธันวาคม 2560
สวัสดีครับ พ่อแม่พี่น้องชาวไทยที่รักทุกท่าน
วันนี้มาพบกันในบรรยากาศสบาย ๆ อีกครั้งหนึ่งครับ สมเด็จพระเจ้าอยู่หัวมหาวชิราลงกรณบดินทรเทพยวรางกูรพระราชทานพระบรมราชวโรกาสให้ นายกรัฐมนตรีนำรัฐมนตรีใหม่เข้าเฝ้าฯ ณ พระที่นั่งอัมพรสถาน พระราชวังดุสิต กรุงเทพฯ เพื่อถวายสัตย์ปฏิญาณ ก่อนเข้ารับหน้าที่เมื่อสัปดาห์ที่ผ่านมา โดยมีพระราชดำรัสให้คณะรัฐมนตรีมีกำลังใจ กำลังกายและกำลังสติปัญญา ในการปฏิบัติหน้าที่ตามที่ได้ถวายสัตย์ปฏิญาณไว้ เพื่อรักษาความมั่นคงของชาติ เพื่อความสุขและความปลอดภัยของประชาชน  ให้ดำรงไว้ซึ่งชื่อเสียง ภาพลักษณ์ ตลอดจนวัฒนธรรม ขนบธรรมเนียมประเพณี อันงดงามของชาติ ซึ่งเรามีประวัติศาสตร์มายาวนาน อันมี 3 สถาบันหลักของชาติ ปกป้องคุ้มครองประเทศตลอดมา อีกทั้ง พระราชทานแนวทางในการทำงานว่า ย่อมประสบกับอุปสรรค ปัญหา ข้อขัดข้องต่าง ๆ ดังนั้น เราจำเป็นต้องใช้ปัญญา มีกำลังใจมีความมุ่งมั่นที่ดี และรู้จักแก้ไขสิ่งต่าง ๆ เหล่านั้น ก็จะนำพาความสุขโดยรวม มาสู่ประเทศชาติและประชาชนอันเป็นหลักชัยในการทำงาน สิ่งสำคัญขอให้คำนึงถึง “ศาสตร์พระราชา” แห่งพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่ทรงรับสั่งไว้มากมาย และทรงปฏิบัติพระองค์เป็นแบบอย่าง หากได้ศึกษาพระราชกรณียกิจให้ถ่องแท้ ก็จะเป็นแนวทางที่ดีที่จะสืบสานต่อยอดพระราชปณิธานของพระองค์ สืบไป
ทั้งนี้ ผมขอน้อมนำพระราชดำรัสเบื้องต้น มากล่าวย้ำอีกครั้ง ณ ที่ประชุมคณะรัฐมนตรี “ชุดใหม่” เมื่อวันจันทร์ที่ผ่านมา และในรายการ “ศาสตร์พระราชา สู่การพัฒนาอย่างยั่งยืน” ในคืนนี้  เพื่อเป็นสิริมงคลในการดำรงชีวิตและการทำงานของพวกเราทุกคน จะได้ร่วมมือกันนำพาชาติบ้านเมืองของเราไปสู่ความ “มั่นคง มั่งคั่ง อย่างยั่งยืนซึ่งต้องอาศัย “พลังประชารัฐ” จากทุกภาคส่วน จึงจะประสบความสำเร็จได้
พี่น้องประชาชนชาวไทยที่เคารพครับ
ถ้าหากยังจำกันได้ ผมเคยฝาก “สมการแห่งความสำเร็จ” ในยุค “ไทยแลนด์ 4.0”  ไว้ว่า ความสำเร็จ ประกอบไปด้วย ความเพียรและความร่วมมือ โดยสิ่งหนึ่งที่เป็นปัญหาระดับโลก เป็นอุปสรรคในการพัฒนาประเทศ และเป็นสนิมเนื้อใน ที่ต้องการความร่วมไม้ร่วมมือ ช่วยกันสอดส่องดูแลสังคมและบ้านเมืองของเรา ให้ปราศจาก “เชื้อโรคทุจริตคอร์รัปชั่น” ให้ได้ ทั้งนี้ วันที่ 9 ธันวาคมของทุกปี ถือเป็น“วันต่อต้านคอร์รัปชั่นสากล” ซึ่งรัฐบาลและ คสช. ให้ความสำคัญในการแก้ไขปัญหาการทุจริต ให้เป็นวาระเร่งด่วนและวาระแห่งชาติ โดยได้มีการดำเนินการที่สำคัญ ๆ อาทิ
1. ตั้งคณะกรรมการต่อต้านการทุจริตแห่งชาติ (คตช.) รวมทั้งมีศูนย์อำนวยการต่อต้านการทุจริตแห่งชาติ (ศอตช.) เพื่อสนับสนุนภารกิจการป้องกันและปราบปรามการทุจริต ให้มีประสิทธิภาพประสิทธิผลมากขึ้น
2. ตั้งคณะกรรมการพิจารณางบประมาณบูรณาการด้านการป้องกันปราบปรามการทุจริต ทำให้หน่วยงานภาครัฐต้องขับเคลื่อนงานและใช้งบประมาณด้านนี้อย่างไม่ซ้ำซ้อน
3. การสร้างกลไกศูนย์ปฏิบัติการต่อต้านการทุจริต ระดับกระทรวงและระดับจังหวัดทุกจังหวัด จะต้องปฏิบัติงานร่วมกับ ป.ป.ช. ในส่วนกลางและส่วนภูมิภาค
4. ให้หน่วยงานภาครัฐ “ทุกหน่วย” ต้องเข้าร่วมการประเมินคุณธรรมและความโปร่งใส (ITA) เพื่อให้เกิดการสร้างวัฒนธรรมการทำงานอย่างมีคุณธรรมและความโปร่งใส
5. จัดสรรอัตรากำลังให้ ป.ป.ช. เพิ่มเติม โดยบรรจุเป็นผู้ช่วยพนักงานไต่สวน 462 อัตรา เจ้าพนักงานตรวจสอบทรัพย์สิน 119 อัตรา ซึ่งส่งผลดีต่องานปราบปรามของ ป.ป.ช คือ สามารถจะทำคดีได้รวดเร็วขึ้นและมีประสิทธิภาพยิ่งขึ้น อย่างเห็นได้ชัด ตามตัวเลขทางสถิติ ดังนี้ (1) คดีที่ ป.ป.ช. ดำเนินการแล้วเสร็จ ในปีงบประมาณ 2559 จำนวนเกือบ 3,000 คดี โดยเพิ่มเป็น 4,300 กว่าคดีในปี 2560 นี้ และ (2) ทรัพย์สินที่ ป.ป.ช. ชี้มูล - ร้องต่อศาลให้ริบทรัพย์สินตกเป็นของแผ่นดิน ในปีงบประมาณ 2559 มูลค่ามากกว่า180 ล้านบาท โดยเพิ่มเป็น 853 ล้านบาท ในปีงบประมาณนี้ ที่กล่าวมาก็เป็นเพียงตัวอย่างเท่านั้น ยังมีการดำเนินการอื่น ๆ และคดีความต่าง ๆ อีกมาก ที่อยู่ในกระบวนการยุติธรรมของประเทศ
ทั้งนี้ ข้อมูลจากผลการสำรวจของมหาวิทยาลัยหอการค้าไทย เกี่ยวกับดัชนีสถานการณ์คอร์รัปชั่นของไทย (Corruption Situation Index :CSI) เดือนมิถุนายนปีนี้ สะท้อนให้เห็นผลจากความพยายามของรัฐบาล - คสช. - ป.ป.ช. และองค์กรอิสระต่าง ๆ ในการต่อสู้กับปัญหาการทุจริต  ที่ให้ความสำคัญกับการปลูกจิตสำนึก “ไม่ยอมรับ – ไม่นิ่งเฉย” ต่อการฉ้อราษฎร์บังหลวง จนประชาชนมีความตื่นตัวในเรื่องนี้สูงขึ้น รวมทั้งอยากมีส่วนร่วมในการป้องกันการทุจริตสูงขึ้น อีกด้วย โดยพบว่าคนไทยร้อยละ 86 ต้องการและยินดีเข้ามามีส่วนในการป้องกันการทุจริต ซึ่งในปีนี้ การรณรงค์จัดงานวันต่อต้านคอร์รัปชั่นสากล ภายใต้แนวคิด  Zero Tolerance คนไทยไม่ทนต่อการทุจริต ถึงเวลาแล้วที่คนไทยต้องลุกขึ้นทำหน้าที่ปกป้องสิทธิของตนเองและประเทศชาติ โดยไม่ทนต่อการทุจริต และมีจิตสำนึกที่ถูกต้อง เคารพในกฎหมาย ต้องเข้าใจด้วยเรื่องของกฎหมาย ยึดมั่นในคุณธรรม จริยธรรม และความพอเพียง อย่าใช้ความรู้สึกในการตัดสินคน พร้อมแสดงบทบาท พลเมืองดีในการตรวจสอบและเฝ้าระวังการทุจริต เพื่อให้ประเทศไทยโปร่งใสและเป็นที่ยอมรับในระดับสากล ต้องช่วยกัน
พี่น้องประชาชนชาวไทย ที่รักครับ
การพัฒนาชาติบ้านเมือง อย่างยั่งยืนนั้น ผมเห็นว่าเราต้องปฏิรูปตนเองด้วยการ “พัฒนาจิตใจ” 3 ระดับได้แก่  (1) “จิตสำนึก” เช่น การมีคุณธรรมจริยธรรม และการเคารพกฎหมาย ซึ่งเริ่มจากตัวเองก่อน (2) “จิตสาธารณะ” เช่น การคิดคำนึงถึงส่วนรวม เห็นประโยชน์สุขส่วนรวมเหนือกว่าประโยชน์ส่วนตน และ (3)  “จิตอาสา” ซึ่งเป็นการแสดงออก แสดงพลังในสิ่งที่ถูกต้อง โดยไม่นิ่งเฉยต่อสิ่งที่ผิด ไม่ถูกกฎหมายบ้านเมืองนั่นเอง
สำหรับโครงการตัวอย่าง ในลักษณะ “จิตอาสา” ที่น่ายกย่องในปัจจุบัน คือ โครงการ “ก้าวคนละก้าวเพื่อ 11 โรงพยาบาลทั่วประเทศ” ของนายอาทิวราห์ คงมาลัย ตูน บอดี้สแลม  และทีมงานที่ตั้งใจทำเพื่อประโยชน์ของประชาชนและสังคมในภาพรวม ถือเป็นกุศลอันยิ่งใหญ่ ต้องช่วยกัน ใครก็ได้ที่จะช่วยรัฐบาล ช่วยชาติ ช่วยสังคม อย่ามัวแต่ตำหนิติติงกันเลย สิ่งสำคัญ นอกจากจะเป็นการสานต่อพระราชดำริโครงการจิตอาสา “เราทำความดี ด้วยหัวใจ” ซึ่งเป็นโครงการส่งเสริมให้ประชาชนร่วมกันทำในสิ่งดี ๆ เพื่อบ้านเมืองของสมเด็จพระเจ้าอยู่หัวแล้ว ก็ยังมีคุณประโยชน์แฝงอยู่ในโครงการของ “ตูน” อีกมากมาย เช่น
1. ความต้องการ “เงินบริจาคจำนวนน้อย ๆ จากคนจำนวนมาก มากกว่าเงินบริจาคจำนวนมากจากคนส่วนน้อย” อันนี้สะท้อนถึงความตั้งใจ โดยเขาจะเริ่มทำจากจุดเล็ก ๆ ที่ต้องการทำให้ดีที่สุด ส่วนผลที่ได้รับจะเล็กหรือใหญ่ขึ้นอยู่กับการมีส่วนร่วมของคนไทย “ทั้งประเทศ” โดยต้องการให้คนมีส่วนร่วมให้มากที่สุด มากกว่าจำนวนเงินที่ได้รับบริจาค ซึ่งตูนก็ได้ฝากผม ให้ขอบคุณคนไทยทุกคน ที่มีส่วนร่วมด้วยในกิจกรรมครั้งนี้
2. เพื่อเป็นการสร้างรอยยิ้ม อันเป็นลักษณะนิสัยประจำชาติของคนไทย ให้กลับคืนมาสู่สังคมไทย เป็นสะพาน เชื่อมสายใยแห่งความรัก ความสามัคคีของคนทั้งประเทศ จากทั่วทุกสารทิศ ให้จดจ่อในกิจกรรมเดียวกัน สังเกตได้จากเกิดกิจกรรมต่อเนื่องในพื้นที่ต่าง ๆ ของประเทศ อีกด้วย ก็นับว่าเป็นการ “คืนความสุขให้กับคนในชาติ” อย่างแท้จริง ทุกคนมีส่วนร่วมด้วยกันได้ทั้งหมด
3. เป็นกิจกรรมที่ได้มากกว่า “เงินบริจาค” ก็คือการปลุกคนไทยให้หันมาสนใจ หันมาออกกำลัง เพื่อจะรักษาสุขภาพ ซึ่งก็คงจะเป็นประโยชน์อย่างมากต่อวงการสาธารณสุขของประเทศ เป็นมาตรการ “เชิงรุก” ก็คือ เน้นการป้องกัน มากกว่าการรักษา ซึ่งจะต้องมีค่าใช้จ่ายสูงกว่ามาก เพราะการวิ่งและการออกกำลังกายนั้น ลงแต่แรง ไม่ต้องลงทุน แต่ได้สุขภาพกายที่แข็งแรง สุขภาพใจที่เข้มแข็ง เราที่หาซื้อไม่ได้ เราต้องทำเอง
ทั้งนี้ ผมสัมผัสได้ถึง “ศรัทธา” อันแรงกล้าของตูน ในการปฏิบัติภารกิจนี้ให้สำเร็จลุล่วงโดยสวัสดิภาพ ตามที่ตนและทีมงานได้ตั้งใจไว้ ไม่ใช่สิ่งง่าย ๆ วิ่งระยะทางไกล ๆ มากขนาดนี้ ซึ่งก็คงจะเป็นพลังศรัทธาที่มีต่อประชาชนและชาติบ้านเมือง เป็นจุดหมายปลายทาง เพราะประเทศชาติของเรานั้น ไม่อาจหยุดพัฒนาไปสู่สิ่งที่ดีกว่าได้ สำหรับผู้ที่ต้องการมีส่วนร่วมในกิจกรรม “จิตอาสา” อาจไม่ถนัดในเรื่องการวิ่งเหมือน “ตูน” แต่ก็สามารถจะแสวงหากิจกรรมสร้างสรรค์เพื่อสังคม ในแนวอื่นได้อีกมากมาย ลองเข้าไปดูในเว็บไซต์ของ “ธนาคารจิตอาสา ปันเวลา แชร์  ความสุข” ของสำนักงานกองทุนสนับสนุนการสร้างเสริมสุขภาพ สสส.
พี่น้องประชาชนที่รัก ครับ
เมื่อวันที่ 3 ธันวาคมที่ผ่านมา สมเด็จพระเจ้าอยู่หัวมหาวชิราลงกรณบดินทรเทพยวรางกูร ได้เสด็จพระราชดำเนิน ทรงเปิดโครงการอ่างเก็บน้ำห้วยโสมงอันเนื่อง มาจากพระราชดำริ ณ อำเภอนาดีจังหวัดปราจีนบุรี หรือ“โครงการอ่างเก็บน้ำนฤบดินทรจินดา” ตามที่พระบาทสมเด็จพระปรมินทรมหาภูมิพลอดุลยเดช บรมนาถบพิตร ทรงมีพระมหากรุณาธิคุณในการพระราชทานชื่อไว้ เมื่อปี 2559 ก็มีความหมายว่า “อ่างเก็บน้ำที่สร้างขึ้นตามพระราชดำริในพระบาทสมเด็จพระเจ้าอยู่หัว” นับเป็นโครงการแหล่งน้ำในพระราชดำริโครงการสุดท้ายของในหลวง รัชกาลที่ 9 ซึ่งประชาชนรอคอยมานานกว่า 40 ปี เป็นโครงการซึ่งผ่านกระบวนการศึกษาผลกระทบต่อสิ่งแวดล้อม ฟื้นฟูสภาพป่าและพัฒนาอาชีพให้แก่ราษฎรที่ได้รับผลกระทบจากโครงการ โดยคาดว่าจะก่อสร้างแล้วเสร็จทั้งโครงการในอีก 3 ปีข้างหน้า
โครงการนี้ สามารถเก็บกักน้ำได้ 295 ล้านลูกบาศก์เมตร จะช่วยขยายพื้นที่ชลประทานในฤดูฝนได้ มากกว่า 1 แสนไร่ และฤดูแล้ง 45,000 ไร่ ซึ่งนอกจากจะช่วยบรรเทาปัญหาน้ำท่วม– ฝนแล้งในพื้นที่แล้ว ยังจะช่วยรักษาระบบนิเวศ ผลักดันน้ำเค็ม น้ำเน่าเสียในแม่น้ำปราจีนบุรีและแม่น้ำบางปะกง ที่ได้สร้างความเสียหายให้กับพืชผลทางการ เกษตรและระบบน้ำประปาในช่วงฤดูแล้งเป็นประจำเกือบทุกปีอีกด้วย ที่สำคัญอ่างเก็บน้ำแห่งนี้ยังทำหน้าที่เป็นแนวกันชน ป้องกันการบุกรุกทำลายป่าไม้ในเขตอุทยานแห่งชาติทับลานและอุทยานแห่งชาติปางสีดา ซึ่งเป็นพื้นที่มรดกโลกทางธรรมชาติ รวมทั้งเป็นแหล่งน้ำที่ช่วยเพิ่มความชุ่มชื้นในพื้นที่ป่าไม้ได้อีกประการหนึ่ง รวมถึงเป็นสถานที่ท่องเที่ยวแห่งใหม่ของจังหวัดปราจีนบุรีได้อีกด้วย นี่ก็เป็นเพียงส่วนหนึ่งในหลายโครงการพระราชดำริของพระองค์ท่าน ที่ต้องใช้เวลาก่อสร้างยาวนาน และในที่สุดก็สำเร็จได้ ด้วยความร่วมมือร่วมใจของทุกฝ่าย ในการร่วมกันแสวงหาแนวทาง – วิธีการบรรเทาความเดือดร้อนในท้องถิ่นของตน อย่างไรก็ตามเราก็ยังมีโครงการชลประทานในพระราชดำริอีกหลายโครงการ ที่ต้องใช้เวลาในการดำเนินการ อาทิ เขื่อนแควน้อยบำรุงแดนจังหวัดพิษณุโลก ตามแนวพระราชดำริ ระหว่างเสด็จเปิดเขื่อนนเรศวรในปี 2525 เพื่อช่วยป้องกันอุทกภัยในบริเวณลุ่มน้ำแควน้อยตอนล่าง และเป็นแหล่งน้ำสำหรับการเพาะปลูก  แต่ก็ยังไม่ได้เริ่มดำเนินการจนกระทั่งปี 2538 ที่ทรงมีพระราชดำรัสถึงอีกครั้ง ทำให้มีการศึกษาความเหมาะสมและผลกระทบต่อสิ่งแวดล้อมของโครงการ จนได้เริ่มสร้างเมื่อปี 2546 และแล้วเสร็จเมื่อปี 2554
อีกหนึ่งในโครงการในพระราชดำริที่เพิ่งแล้วเสร็จและเปิดใช้ ได้แก่ คลองภักดีรำไพ ที่เป็นคลองขุดสายหนึ่งในอำเภอเมือง จังหวัดจันทบุรี เพื่อแก้ปัญหาอุทกภัยในชุมชนริมแม่น้ำจันทบุรี ที่มีลักษณะเป็นเมืองอกแตก  กอปรกับเป็นหัวเมืองภาคตะวันออกที่ติดกับชายฝั่งทะเลมีฝนชุก ยามฤดูฝนก็จะเกิดอุทกภัยด้วยเป็นพื้นที่ลุ่มต่ำ มีปัญหาน้ำเซาะตลิ่ง  และแม่น้ำเองก็มีความโค้งมากทำให้น้ำระบายได้ช้า คลองนี้ก็มีหน้าที่ในการระบายน้ำจากแม่น้ำจันทบุรีลงสู่อ่าวไทย และถ้าหากเป็นหน้าแล้ง ประตูระบายน้ำ ก็จะช่วยกักเก็บน้ำไว้ไม่ให้น้ำไหลสู่ทะเล หลังเสร็จสิ้นการก่อสร้างคลองดังกล่าว ตัวเมืองจันทบุรีก็ไม่ประสบกับปัญหาอุทกภัยอีกเลย อีกทั้งยังมีน้ำสำหรับอุปโภคบริโภคในหน้าแล้งเพียงพอด้วย  การขุดคลองนี้ใช้เวลาในการดำเนินการ 6 ปี และต้องมีการเวนคืนที่ดินจากพี่น้องประชาชนเพราะที่ดินส่วนใหญ่เป็นของเอกชน แต่ก็ได้รับความร่วมมือร่วมใจ และการเสียสละของพี่น้องในพื้นที่ จนโครงการสำเร็จลุล่วง  สร้างประโยชน์ในการประกอบอาชีพและดำรงชีวิตของพี่น้องประชาชนได้อย่างมาก อันนี้ก็อยากให้ไปทบทวน ในบริเวณพื้นที่น้ำท่วม พื้นที่ฝนแล้ง ถ้าสร้างอะไรไม่ได้เลย ก็แก้ไขอะไรไม่ได้เหมือนเดิม อันนี้ก็อยากขอความร่วมมือจากภาคประชาชนด้วย ในการจัดทำโครงการของภาครัฐ
ในส่วนของรัฐบาล การที่ได้มีโอกาสลงพื้นที่ในภาคตะวันออกเฉียงเหนือและภาคตะวันออกหลายครั้ง เพื่อรับฟังปัญหาของพี่น้องประชาชน ก็มองเห็นความเป็นไปได้ในระยะยาว ที่น่าจะมีคลองช่วยระบายน้ำลงสู่อ่าวไทยโดยตรงอีกทางหนึ่งเพื่อบรรเทาปริมาณน้ำที่จะต้องลงมาผ่านภาคกลาง ทำให้น้ำท่วมขังนาน อย่างที่ผมได้เคยเรียนไปแล้ว ซึ่งหากจะดำเนินการ ก็ต้องมีการพิจารณาความเหมาะสมของโครงการ และศึกษาผลกระทบต่อสิ่งแวดล้อมตามขั้นตอนอย่างเคร่งครัด ในส่วนของพี่น้องประชาชนในพื้นที่ รัฐบาลก็หวังที่จะเห็นการมีส่วนร่วมในการช่วยกันพิจารณาความเหมาะสม ด้วยเหตุด้วยผล ช่วยกันหาแนวทางแก้ไขปัญหา ให้บรรเทาลง หรือลดลงหรือไม่ให้เกิดขึ้นอีกเลย ทั้งปัญหาเล็ก ปัญหากลาง ปัญหาใหญ่ เราเสียงบประมาณในการดูแล เยียวยา ช่วยเหลือเป็นจำนวนมาก แล้วก็ใช้ทุกปี ต้องมีโครงการขนาดใหญ่เกิดขึ้นมาได้บ้าง เพื่อจะได้ร่วมกันสนับสนุนให้เกิดโครงการที่จะเป็นประโยชน์ต่อชุมชน และประชาชนในระยะยาวต่อไป
จากทุกตัวอย่างที่ผมหยิบยกมาแล้วนั้น จะเห็นได้ว่าการพัฒนาประเทศในภาพรวม กับการแก้ปัญหาต่าง ๆ ในท้องถิ่น มีความสัมพันธ์เชื่อมโยงกันอยู่ แยกออกจากกันมิได้  ทั้งนี้ ยังมีโครงการอีกมากที่รอการดำเนินการ ซึ่งต้องผ่านกระบวนการ และความร่วมมือ ความเห็นชอบจากผู้ที่มีส่วนเกี่ยวข้อง โดยเฉพาะพี่น้องประชาชนในพื้นที่ก่อน ไม่ว่าจะเป็นโครงการด้านชลประทาน ด้านพลังงาน ด้านการพัฒนาเขตเศรษฐกิจพิเศษ เป็นต้น ที่สำคัญ ทุกโครงการย่อมมี “ปัจจัยเวลา” เป็นข้อจำกัด และ “ความเดือดร้อน” ของประชาชน เป็นเดิมพันอยู่เสมอ หากชักช้าก็เป็นปัญหาใหญ่ หรือเป็นปัญหาที่ซ้ำซากในอนาคต เราจำเป็นจะต้องแสวงหาความร่วมมือ และหาจุดลงตัวให้ได้โดยเร็ว ด้วยการหันหาเข้าหากัน พูดคุยกัน แลก เปลี่ยนข้อมูลข่าวสาร และ “เปิดใจ” ยอมรับเหตุผลซึ่งกันและกันบ้าง เสียสละเพื่อส่วนรวมบ้าง ประเทศชาติก็จะสามารถเดินหน้าต่อไปได้
พี่น้องประชาชนทุกท่าน ครับ
ขณะนี้ กระแสโลกาภิวัฒน์ โลกดิจิทัลได้ก้าวไกลไปอย่างรวดเร็ว การค้าเสรีอันจะทำให้เกิดปัญหาความเหลื่อมล้ำมากขึ้น ทั้งภาคการผลิตและการส่งออก ประเทศไทยจำเป็นต้องปรับตัวให้ทันโดยต้องช่วยกันเร่งสร้างภูมิคุ้มกันเพื่อรองรับความเสี่ยงและความท้าทายดังกล่าว อย่างมีสติ และใช้ปัญญาในการบริหารจัดการตามพระบรมราโชบายของสมเด็จพระเจ้าอยู่หัว ให้ใช้ “หลักปรัชญาของเศรษฐกิจพอเพียง” มาเป็นแนวทาง รัฐบาลและ คสช. เข้าใจดี ถึงปัญหาความเหลื่อมล้ำในการกระจายรายได้ที่เหมาะสม ซึ่งก็ไม่ได้หมายความว่าเราจะไปจำกัดการประกอบการธุรกิจที่มีอยู่แล้วในระบบ แต่ต้องหาทางทำให้เกิดเครือข่าย การสร้างความเชื่อมโยง ตั้งแต่ระดับบน ลงมายังระดับล่างให้ได้ ในลักษณะที่เป็นกลุ่มกิจกรรม ที่ยึดโยงกับกลุ่ม –สหกรณ์–วิสาหกิจชุมชนที่มีอยู่ในปัจจุบัน เราต้องสร้างความเข้มแข็งจากภายในให้ได้ในทุกภาคการผลิต ที่เป็น ไมโคร เอส เอ็ม อี ด้วย (MSMEs) ให้สามารถเข้าถึงแหล่งเงินทุน–องค์ความรู้–เทคโนโลยีและนวัตกรรมสมัยใหม่  ซึ่งปัจจุบันรัฐบาลนี้กำลังเร่งดำเนินการอยู่ในทุก ๆ เรื่อง แต่ต้องล่าช้าอยู่บ้าง เนื่องจากที่ผ่านมา เราไม่ค่อยได้ให้ความสำคัญในเรื่องการสร้างความเข้มแข็ง สร้างความเชื่อมโยง และเพิ่มขีดความสามารถในการแข่งขันของประเทศ ให้กับภาคประชาชนเท่าที่ควร
ดังนั้น วันนี้เราจำเป็นต้องเริ่มกันใหม่ สร้างความเข้มแข็งให้ภาคการผลิตของประเทศ ทั้งภาคเกษตรกรรมและอุตสาหกรรมที่เป็น เอส เอ็ม อี ไมโคร เอส เอ็ม อี สมาร์ทฟาร์มเมอร์ (SMEs + Smart Farmer) เหล่านี้ให้ได้ กำหนดสัดส่วนการผลิตให้สอดคล้องกับความต้องการ อย่างสมดุล ไม่มากมายจนเกินพอ หากเราจะแก้ปัญหาแบบเดิม ๆ รอการชดเชย รอการเยียวยา หรือตั้งราคาให้สูงกว่าท้องตลาดเช่นเดิมเราก็จะไม่มีทางในการที่จะแก้ปัญหาเหล่านั้นได้อย่างยั่งยืน สิ่งสำคัญที่สุดคือ ความเข้าใจจากประชาชนทุกกลุ่มอาชีพ โดยต้องพึงระลึกอยู่ว่าเราจะต้องมีการพัฒนาตนเอง พัฒนาเรียนรู้สิ่งใหม่ ๆ ไปด้วย  กรณีที่มีการกล่าวอ้างว่ารัฐบาลนี้ไม่ดูแล ละเลยคนจนเอื้อประโยชน์คนรวยนั้น ก็คงเป็นเพียงวาทกรรมที่ได้ใช้มาทุกยุคทุกสมัย ที่จะมีการเปลี่ยนแปลง หรือการพัฒนาไปสู่สิ่งที่ดีกว่าก็ทำไม่ค่อยได้ ก็มีการทักท้วง มีการบิดเบือนมากมาย
อย่างไรก็ตาม การเปลี่ยนแปลงทั้งระบบนั้น ทุกคนคงเข้าใจไม่ใช่เรื่องที่ง่ายดายนัก ยิ่งหากเราไม่เข้าใจซึ่งกันและกัน ไม่ร่วมมือกัน  มีการแอบอ้างความต้องการของประชาชนในสิ่งที่ไม่ถูกต้อง เพื่อผลทางการเมืองอยู่ตลอดเวลา ไม่มีวันสำเร็จ อย่างไรก็ตาม รัฐบาลและ คสช. ก็จะพยายามทำในเรื่องนี้ให้ดีที่สุด ด้วยความอดทน เพื่อการปฏิรูปประเทศในปัจจุบัน และส่งต่อระยะต่อไป  หากรัฐบาลและ คสช. ทำ แล้วก็มีผู้บิดเบือนอยู่เรื่อยไป ก็ทำให้ทุกอย่าง เป๋ไป เป๋มา ก็จะพันธนาการ ฉุดรั้งความเจริญก้าวหน้าของบ้านเมือง สิ่งต่าง ๆ ที่ดี ๆ ไม่อาจจะเกิดขึ้นได้เร็ววัน  สังเกตได้จากคำกล่าวอ้างต่าง ๆ  มักจะพูดถึงผลประโยชน์ สิ่งตอบแทนให้ประชาชน ติติงโดยเจตนาไม่บริสุทธิ์ ที่บริสุทธิ์ มีมาก แต่ส่วนใหญ่ไม่บริสุทธิ์ ไม่คำนึงถึงหลักการและเหตุผล ไม่คำนึงถึงกฎหมาย ระเบียบแบบแผนใด ๆ บางครั้งก็จะพูดแนะนำในสิ่งที่รัฐบาลนี้ทำอยู่แล้ว ทำอยู่แล้ว แล้วตนเองก็ไม่เคยคิด ไม่เคยทำมาก่อน เพราะฉะนั้นรัฐบาลและ คสช. ไม่อาจจะไปบังคับให้ทุกคนเห็นตรงกันได้ แต่เราต้องใช้สติปัญญา ใช้ความรักความสามัคคี ในการร่วมมือกันแก้ปัญหา เพื่อให้เกิดความเข้มแข็งจาก “ภายใน” สำหรับรับมือกับความท้าทายที่เกิดขึ้นจาก “ภายนอก” ให้ได้อย่างทันเวลา
สุดท้ายนี้
ผมมีเรื่องที่เป็นห่วงพี่น้องประชาชนเช่นเดิม ในวันนี้ 2 เรื่อง เนื่องจากใกล้วันปีใหม่และวันนักขัตฤกษ์ ปีหน้าก็จะมาถึงอีกคือ เรื่องแรก “อุบัติเหตุ” วันนักขัตฤกษ์ เรื่องแรกเกิดจากการใช้รถใช้ถนน โดยเฉพาะอย่างยิ่งสถิติการเสียชีวิตบนท้องถนนของคนไทย สูงเป็นอันดับต้น ๆ ของโลก ก็เป็นสิ่งที่เราทุกคนจะต้ตระหนักในช่วงวันนักขัตฤกษ์ และช่วยกันลดอุบัติเหตุ ลดการสูญเสียให้ได้ ด้วยการเคารพกฎจราจร มีน้ำใจให้เพื่อนร่วมทาง และที่สำคัญ ก็คือ “เมาไม่ขับ” รัฐและเจ้าหน้าที่ ไม่สามารถแก้ได้ 100% หลายคนก็โทษกลับไปที่รัฐบาล เจ้าหน้าที่เขาก็ทำงานกันเต็มที่ ทุกอย่างอยู่ที่ตัวบุคคล ถ้าทุกคนไม่เพิ่มความระมัดระวังตัว แล้วก็ตกอยู่บนความประมาท ไม่ว่าจะเป็นเรื่องของการดื่มสุราก่อนขับรถ หรือรู้ว่าต้องขับรถ แล้วก็ยังจะดื่มสุรามาก่อนไปด้วย อะไรทำนองนี้ หรือการใช้ความเร็วเกินกว่าที่กฎหมายกำหนด ฯลฯ ทุกอย่างเราต้องช่วยกัน ร่วมมือกันเพราะอุบัติเหตุไม่เพียงทำร้ายตัวท่านเท่านั้น แต่ยังสร้างความเสียหายแก่ชีวิตและทรัพย์สินของผู้อื่น รวมทั้งครอบครัวอีกด้วย อันนี้ขอให้คำนึงถึงตัวเอง รักตัวเอง รักครอบครัว แล้วรักคนอื่นเขาด้วย เพราะมีคนบาดเจ็บ สูญเสียจากการกระทำของท่านมากมาย
เรื่องที่ 2 ผมเป็นกังวลกับเรื่องการหลอกลวงของมิจฉาชีพ ในหลายลักษณะ วันนี้ก็มาในเรื่องของแก๊ง Call Center ที่ระบาดอยู่ในปัจจุบัน ที่ผ่านมามีอยู่ วันนี้ก็มากขึ้น เรื่องการหลอกลวงต่าง ๆ การลงทุนต่าง ๆ ไม่ถูกต้องทั้งหมด เพราะฉะนั้นก็อยากให้ทุกคนโดยเฉพาะผู้สูงอายุ เราต้องรู้เท่าทันเทคโนโลยี ทันกลการลวง ให้ใช้สติ วิเคราะห์ด้วยเหตุด้วยผล บางครั้งความอยากได้ ความโลภ ก็เป็นจุดอ่อนทำให้เราต้องสูญเสีย เงินเป็นจำนวนมาก แล้วบางครั้งก็เป็นเงินก้อนสุดท้ายด้วยในชีวิตของตัวเองที่เสียหายจากการถูกหลอกลวงในครั้งนี้
สิ่งแรกคือ ท่านต้องเข้มแข็งเสียก่อน ท่านต้องคิดว่าเหตุผลคืออะไร ทำไมถึงได้เงินมากขนาดนั้น เป็นไปได้หรือไม่ โดยเฉพาะอย่างยิ่งพวกที่มาหลอกว่า ท่านทำผิดโน่น ผิดนี่ แล้วจะแก้ไข หรือรื้อทำคดีให้นี่ ก็ในเมื่อท่านรู้ว่าท่านไม่ได้ทำความผิด แล้วท่านจะไปให้เขาทำไม ถ้ามีความผิดก็โอเค ต้องไปให้เขาช่วย แต่ผมว่าไม่มีใครช่วยได้ในสมัยนี้ ขอให้ตรวจสอบให้แน่ชัด หรือสอบถามโดยตรงจากสายด่วนของหน่วยงานที่เกี่ยวข้อง หรือ 1567 “ศูนย์ดำรงธรรม” อีกครั้ง ก็ได้
ขอแสดงความยินดีกับสมาคมกีฬายกน้ำหนักสมัครเล่นแห่งประเทศไทย (สนท.) และนักกีฬายกน้ำหนักทั้ง 17 คน ชาย 8 คน หญิง 9 คน ที่สามารถสร้างชื่อเสียง จากการแข่งขันยกน้ำหนักชิงชนะเลิศแห่งโลก ประจำปี พ.ศ.2560 ระหว่างวันที่ 28 พฤศจิกายน ถึง วันที่ 5 ธันวาคม ที่ผ่านมา ณ รัฐแคลิฟอร์เนีย สหรัฐอเมริกา ได้นำความสุขมาฝากคนไทย ทั้งประเทศ โดยสามารถพิชิตรางวัล รวมทั้งสิ้น 15 เหรียญ ได้แก่ 5 เหรียญทอง 7 เหรียญเงิน และ 3 เหรียญทองแดง  ขณะที่นักกีฬายกน้ำหนักหญิงไทยทำผลงานเป็นอันดับ 1 ของตารางเหรียญรวม คว้ารางวัลชนะเลิศคะแนนรวมทีมหญิงด้วยโดยเฉพาะ “น้องแนน” โสภิตา ธนสาร เจ้าของ 3 เหรียญทอง รุ่น 53 กิโลกรัมหญิง ขอเป็นกำลังใจให้กับนักกีฬาทุกคน ใครที่ยังไม่ประสบความสำเร็จ ก็ขอให้อย่าละความพยายามต่อไป อย่าละความเพียร  ส่วนใครที่ทำได้ดีแล้ว ก็ขอให้รักษามาตรฐาน และพัฒนาให้ดียิ่ง ๆ ขึ้น ต่อไป
ขอบคุณครับ  ขอให้ “ทุกคน” มีความสุข ในช่วงวันหยุดสุดสัปดาห์ สวัสดีครับ
…………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8632
