รัฐบาลไทย-ข่าวทำเนียบรัฐบาล-"ยุติธรรม" ขับเคลื่อนงานในพื้นที่เพื่ออำนวยความยุติธรรมสู่ประชาชน จ.สระแก้ว

วันอังคารที่ 12 กันยายน 2560
"ยุติธรรม" ขับเคลื่อนงานในพื้นที่เพื่ออำนวยความยุติธรรมสู่ประชาชน จ.สระแก้ว
กระทรวงยุติธรรมขับเคลื่อนงานในพื้นที่เพื่ออำนวยความยุติธรรมสู่ประชาชน จ.สระแก้ว
เมื่อวันจันทร์ที่ ๑๑ กันยายน ๒๕๖๐ เวลา ๑๓.๐๐ น.
ณ ห้องประชุมรักษ์วินัยตำรวจภูธรจังหวัดสระแก้ว ศาลากลางจังหวัดสระแก้ว
พ.ต.ท.พงษ์ธร ธัญญสิริ หัวหน้าผู้ตรวจราชการกระทรวงยุติธรรม พร้อมคณะผู้บริหารกระทรวงยุติธรรม
เข้าหารือร่วมกับ นายกล้าณรงค์ พงษ์เจริญ ผู้ว่าราชการจังหวัดสระแก้ว และหัวหน้าส่วนราชการระดับจังหวัดสระแก้ว
เพื่อขับเคลื่อนคณะกรรมการพัฒนาการบริหารงานยุติธรรมระดับจังหวัด (กพยจ.) และระดมความคิดในการแก้ไขปัญหาต่างๆ
รวมทั้งรับทราบความต้องการจากประชาชนในระดับพื้นที่จังหวัดสระแก้ว
ในการนี้ หัวหน้าผู้ตรวจราชการกระทรวงยุติธรรม กล่าวว่า ได้ร่วมหารือกับผู้ว่าราชการจังหวัดในประเด็น "ยุติธรรมสู่หมู่บ้าน นำบริการรัฐสู่ประชาชน" ซึ่งจะเป็นการขับเคลื่อนร่วมกับภาคส่วนต่างๆในระดับจังหวัดที่เกี่ยวข้อง โดยต่อไป กพยจ. จะเป็นกลไกสำคัญในการขับเคลื่อนภารกิจดังกล่าว ให้สามารถนำนโยบายและงานของภาครัฐ เข้าถึงประชาชนในระดับพื้นที่ได้อย่างมีประสิทธิภาพมากยิ่งขึ้น ภายใต้กรอบการดำเนินงานที่ชัดเจน และสอดคล้องกับยุทธศาสตร์ของจังหวัด ซึ่งจะสามารถสร้างความเชื่อมั่นและความเข้าใจให้เกิดขึ้นกับประชาชน รวมทั้งสามารถนำบริการรัฐที่สอดคล้องกับความต้องการของประชาชน สู่ประชาชนในระดับพื้นที่ต่อไป
ด้านผู้ว่าราชการจังหวัดสระแก้ว กล่าวว่า การประชุมในครั้งนี้ ถือเป็นโอกาสสำคัญในการขับเคลื่อนงานยุติธรรม เพื่อลดความเหลื่อมล้ำให้กับประชาชนในระดับพื้นที่ ตามนโยบายของรัฐบาล ซึ่งเราจะใช้ กพยจ. เป็นเวทีในการขับเคลื่อนบทบาทและภารกิจของกระทรวงยุติธรรม ให้ประชาชนมีความรู้สึกว่า เขาไม่ได้ถูกทอดทิ้งจากรัฐบาล โดยจะมีการดึงภาคส่วนที่เกี่ยวข้อง อาทิ ภาคประชาชน ภาคสังคม ภาคเอกชน ภาคการศึกษา และพระภิกษุ เข้ามามีส่วนร่วมในการขับเคลื่อน กพยจ. เพื่อจะได้เป็นประโยชน์ต่อประชาชนในพื้นที่อย่างแท้จริง
ทั้งนี้ การประชุม กพยจ. ได้หารือร่วมกันเพื่อเสนอแนวคิดใน ๕ ประเด็นหลัก คือ การป้องกันอาชญากรรม การสร้างการรับรู้กฎหมาย โครงการอันเป็นประโยชน์ต่อประชาชนในจังหวัดเพื่อขอรับการสนับสนุนงบประมาณบูรณาการ ปัญหาสิทธิมนุษยชนในพื้นที่ และแนวทางในการสร้างความปรองดองและลดความขัดแย้งในพื้นที่
หลังจากนั้น เวลา ๑๕.๑๐ น.
หัวหน้าผู้ตรวจกระทรวงยุติธรรม นำคณะผู้บริหารกระทรวงยุติธรรม เข้าตรวจเยี่ยมและติดตามผลการปฏิบัติงานของหน่วยงานในสังกัดกระทรวงยุติธรรม ได้แก่ สำนักงานคุมประพฤติจังหวัดสระแก้ว สำนักงานยุติธรรมจังหวัดสระแก้ว สถานพินิจและคุ้มครองเด็กและเยาวชนจังหวัดสระแก้ว และสำนักงานบังคับคดีจังหวัดสระแก้ว
ต่อมา เวลา ๑๖.๐๐ น. ณ โรงแรมธนาสิริโฮเทลแอนด์รีสอร์ท อ.เมือง จ.สระแก้ว
พ.ต.ท. ดร.พงษ์ธร ธัญญสิริ หัวหน้าผู้ตรวจราชการกระทรวงยุติธรรม
เป็นประธานการประชุมหัวหน้าหน่วยงานในสังกัดกระทรวงยุติธรรมในพื้นที่จังหวัดสระแก้ว
เพื่อรับฟังผลการดำเนินงานขับเคลื่อนการอำนวยความยุติธรรมของหน่วยงานต่างๆ ในพื้นที่และวางแนวทางการดำเนินงานให้สอดคล้องกับความต้องการของประชาชน เพื่อให้ประชาชนในพื้นที่ได้รับความเป็นธรรม สะดวก รวดเร็วและเสมอภาค
หัวหน้าผู้ตรวจราชการกระทรวงยุติธรรม ได้เน้นย้ำให้ทุกส่วนราชการในสังกัดกระทรวงยุติธรรมดำเนินการตามภารกิจ ๕ ด้าน ของกระทรวงยุติธรรม โดยให้สำรวจสภาพปัญหาและความต้องการของประชาชนในพื้นที่ เพื่อนำมากำหนดแนวทางในการแก้ไขปัญหา และดำเนินงานให้มีความสอดคล้องตรงกับความต้องการของประชาชนในพื้นที่มากยิ่งขึ้น

ที่มา : http://www.thaigov.go.th/news/contents/details/6611
