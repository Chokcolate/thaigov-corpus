รัฐบาลไทย-ข่าวทำเนียบรัฐบาล-รัฐมนตรีว่าการกระทรวงกลาโหมเครือรัฐออสเตรเลียและคณะเข้าเยี่ยมคารวะนายกรัฐมนตรี

วันพุธที่ 23 สิงหาคม 2560
รัฐมนตรีว่าการกระทรวงกลาโหมเครือรัฐออสเตรเลียและคณะเข้าเยี่ยมคารวะนายกรัฐมนตรี
รัฐมนตรีว่าการกระทรวงกลาโหมเครือรัฐออสเตรเลียและคณะเข้าเยี่ยมคารวะนายกรัฐมนตรี
วันนี้(23 ส.ค. 2560) เวลา 13.30 น. นางสาวมารีส เพย์น (Marise Payne) รัฐมนตรีว่าการกระทรวงกลาโหมเครือรัฐออสเตรเลียและคณะเข้าเยี่ยมคารวะพลเอก ประยุทธ์ จันทร์โอชา นายกรัฐมนตรี เนื่องในโอกาสเยือนประเทศไทยอย่างเป็นทางการในฐานะแขกของกระทรวงกลาโหม ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีกล่าวต้อนรับรัฐมนตรีว่าการกระทรวงกลาโหมเครือรัฐออสเตรเลียในนามของรัฐบาลไทยและนายกรัฐมนตรี โดยนับเป็นรัฐมนตรีว่าการกระทรวงกลาโหมหญิงคนแรกที่นายกรัฐมนตรีได้พบปะ จึงเป็นโอกาสอันดีอย่างยิ่งที่แลกเปลี่ยนความคิดเห็นและหารือในเรื่องที่ทั้งสองฝ่ายสนใจร่วมกัน ทั้งนี้ นายกรัฐมนตรียินดีที่ทราบว่าการหารือระหว่างกระทรวงกลาโหมเครือรัฐออสเตรเลียและไทยประสบความสำเร็จด้วยดี พร้อมแสดงความขอบคุณผู้สำเร็จราชการออสเตรเลียและภริยาที่ลงนามแสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่สถานเอกอัครราชทูตไทย ณ กรุงแคนเบอร์รา และแสดงความประสงค์จะมาร่วมงานพระราชพิธีถวายพระเพลิงพระบรมศพ
นายกรัฐมนตรีและรัฐมนตรีว่าการกระทรวงกลาโหมเครือรัฐออสเตรเลียยืนยันความสัมพันธ์และความร่วมมือที่ราบรื่นและใกล้ชิดมายาวนาน 65 ปี ทั้งทางด้านความสัมพันธ์ทางการทูต ทางการค้าและเศรษฐกิจ และความร่วมมือทางด้านทหาร นายกรัฐมนตรีและรัฐมนตรีว่าการกระทรวงกลาโหมเครือรัฐออสเตรเลียพร้อมสานต่อและพัฒนาความสัมพันธ์และความร่วมมือต่อไปบนผลประโยชน์ร่วมกันของทั้งสองประเทศ
สำหรับความร่วมมือทางด้านความมั่นคง นายกรัฐมนตรีกล่าวว่า ทั้งสองฝ่ายมีช่องทางในการประสานความร่วมมือระหว่างกันอยู่แล้ว ไทยยินดีให้การสนับสนุนการบินผ่านหรือขึ้นลงของอากาศยานทหารของออสเตรเลีย ความร่วมมือทางด้านการลาดตระเวน การพิจารณาขยายขอบเขตการฝึกร่วม โดยขอให้ทั้งสองฝ่ายหารือเพิ่มเติมในกลไกที่ไทยและเครือรัฐออสเตรเลียมีอยู่แล้ว  นอกจากนี้ ทั้งสองฝ่ายยังเห็นพ้องในการสานต่อการแลกเปลี่ยนบุคลากรทางด้านความมั่นคงและความร่วมมือทางด้านทุนการศึกษาระหว่างทั้งสองประเทศต่อไป เพื่อจะได้เกิดความสัมพันธ์ที่ดีระหว่างบุคลากรทางด้านความมั่นคงของไทยและเครือรัฐออสเตรเลียในอนาคต
ความร่วมมือด้านการต่อต้านการก่อการร้ายและความร่วมมือกับนานาชาติ นายกรัฐมนตรียืนยันว่าไทยให้ความสำคัญอย่างยิ่ง เพราะการก่อการร้ายส่งผลกระทบต่อทุกประเทศและประเทศไทยก็เป็นส่วนหนึ่งของประชาคมโลกและองค์การสหประชาชาติจึงยินดีให้ความร่วมมือในทุกประเด็น นายกรัฐมนตรียังเน้นย้ำในเรื่องการใช้ความร่วมมือทางด้านความมั่นคงเชิงป้องปราม ไม่ใช่เพื่อการรุกราน และเน้นการเจรจาเพื่อนำไปสู่สันติภาพอย่างถาวรและยั่งยืน
โอกาสนี้ รัฐมนตรีว่าการกระทรวงกลาโหมเครือรัฐออสเตรเลียกล่าวว่า การหารือระหว่างกระทรวงกลาโหมของทั้งสองฝ่ายเมื่อช่วงเช้าวันนี้ประสบผลสำเร็จและเกิดผลลัพธ์ที่น่าพอใจ ในเรื่องการต่อต้านการก่อการร้าย เครือรัฐออสเตรเลียได้เข้าร่วมปฏิบัติการต่อต้านการก่อการร้ายทั่วโลก จึงเห็นด้วยอย่างยิ่งกับนโยบายของรัฐบาลไทยในเรื่องการเข้มแข็งไปด้วยกัน(Stronger Together) และยินดีร่วมมือกับไทยและอาเซียนในการต่อต้านการก่อการร้ายในภูมิภาคและทั่วโลก

ที่มา : http://www.thaigov.go.th/news/contents/details/6150
