รัฐบาลไทย-ข่าวทำเนียบรัฐบาล-รมต.นร. ออมสินฯ รับมอบเงินบริจาคช่วยเหลือผู้ประสบภัยน้ำท่วม

วันศุกร์ที่ 11 สิงหาคม 2560
รมต.นร. ออมสินฯ รับมอบเงินบริจาคช่วยเหลือผู้ประสบภัยน้ำท่วม
คณะอาจารย์และนักเรียนได้ร่วมกันจัดกิจกรรม “ลูกเสือสร้างรอยยิ้ม ครั้งที่ 6”เพื่อนำเงินบริจาคจากการเล่นดนตรีตามตลาดนัดมาร่วมสมทบเข้ากองทุนช่วยเหลือผู้ประสบสาธารณภัย
วันนี้ (10 ส.ค. 60)  เวลา 14.30 น. ณ ศูนย์รับบริจาคช่วยเหลือผู้ประสบภัยน้ำท่วม สำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นผู้แทนรัฐบาลรับมอบเงินบริจาคช่วยเหลือผู้ประสบภัยน้ำท่วมจากคณะอาจารย์และนักเรียนโรงเรียนหัวหิน จังหวัดประจวบคีรีขันธ์  จำนวน  51,900 บาท
โอกาสนี้  รัฐมนตรีประจำสำนักนายกรัฐมนตรี  ได้แสดงความขอบคุณคณะอาจารย์และนักเรียนที่ได้ร่วมกันจัดกิจกรรม “ลูกเสือสร้างรอยยิ้ม ครั้งที่ 6”เพื่อนำเงินบริจาคจากการเล่นดนตรีตามตลาดนัดมาร่วมสมทบเข้ากองทุนช่วยเหลือผู้ประสบสาธารณภัย   ซึ่งถือเป็นกิจกรรมจิตอาสายามว่างที่สมควรได้รับการยกย่องและนำไปเป็นแบบอย่างที่ดี  พร้อมกันนี้ รัฐมนตรีประจำสำนักนายกรัฐมนตรี ได้กล่าว เชิญชวนประชาชน หน่วยงานราชการ และรัฐวิสาหกิจ ได้ร่วมกันบริจาคเงินช่วยเหลือประชาชนผู้ประสบอุทกภัยได้ที่กองทุนช่วยเหลือผู้ประสบสาธารณภัย ของสำนักงานปลัดสำนักนายกรัฐมนตรี ผ่านบัญชี 067-0-06895-0 ธนาคารกรุงไทย สาขาทำเนียบรัฐบาล
……………………………….
กลุ่มประชาสัมพันธ์และเผยแพร่
สำนักโฆษก

ที่มา : http://www.thaigov.go.th/news/contents/details/5855
