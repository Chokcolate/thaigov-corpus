รัฐบาลไทย-ข่าวทำเนียบรัฐบาล-สำนักงานเศรษฐกิจการคลังยืนยัน การบริหารเงินคงคลัง ปีงบ 60 ดำเนินการภายใต้กรอบวินัยการเงินการคลังตามกฎหมายทุกประการ

วันจันทร์ที่ 30 ตุลาคม 2560
สำนักงานเศรษฐกิจการคลังยืนยัน การบริหารเงินคงคลัง ปีงบ 60 ดำเนินการภายใต้กรอบวินัยการเงินการคลังตามกฎหมายทุกประการ
สศค.ชี้แจงแนวทางการบริหารเงินคงคลังปีงบ 60 หน่วยงานที่เกี่ยวข้องวางแผนดำเนินการร่วมกันทุกไตรมาสอย่างรอบคอบรัดกุม มีประสิทธิภาพ คำนึงถึงผลต่อเศรษฐกิจ สภาพคล่องของรัฐบาล ดำเนินการภายใต้กรอบวินัยการเงินการคลังตามกฎหมายทุกประการ
วันที่ 29 ต.ค.60 นายสุวิชญ โรจนวานิช ผู้อำนวยการสำนักงานเศรษฐกิจการคลัง  สำนักงานเศรษฐกิจการคลัง (สศค.) กระทรวงการคลัง  ชี้แจงกรณีข้อวิจารณ์การบริหารเงินคงคลัง ปีงบประมาณ 2560  ตามที่เพจอาณาจักรไบกอน Returns นำเสนอข่าวกรณีสำนักงานเศรษฐกิจการคลัง กระทรวงการคลัง เปิดเผยข้อมูลฐานะการคลังของรัฐบาลตามระบบกระแสเงินสดประจำปีงบประมาณ 2560 (ต.ค.59-ก.ย.60) ว่า รัฐบาลมีรายได้นำส่งคลังทั้งสิ้น 2.34 ล้านล้านบาท ขณะที่มีการเบิกจ่ายงบประมาณทั้งสิ้น 2.89 ล้านล้านบาท โดยรัฐบาลได้กู้เงินเพื่อชดเชยการขาดดุลทั้งสิ้น 5.52 แสนล้านบาท ส่งผลให้เงินคงคลัง ณ สิ้นเดือน ก.ย. 2560 มีจำนวนทั้งสิ้น 5.23 แสนล้านบาท สะท้อนว่าฐานะการคลังในปีงบประมาณ 2560 ยังคงมีความเข้มแข็ง โดยมีระดับเงินคงคลังมากกว่า 500,000 ล้านบาท และสูงกว่าช่วงเดียวกันของปีที่แล้ว 82,000 ล้านบาท ซึ่งเพจ อาณาจักรไบกอน Returns ได้วิพากษ์วิจารณ์ในเชิงลบว่าเป็นการบริหารงานราชการแผ่นดินที่มักง่าย เพราะแค่กู้เงินมาโปะ เงินคงคลังก็ไม่ขาดดุลแล้ว นั้น
สำนักงานเศรษฐกิจการคลัง ขอชี้แจงว่า ถึงแม้ว่าเศรษฐกิจของประเทศจะมีการขยายตัวดีขึ้นมาอย่างต่อเนื่อง แต่การลงทุนของภาคเอกชนยังไม่สามารถดำเนินการได้อย่างเต็มที่ รัฐบาลยังคงมีความจำเป็นที่จะต้องดำเนินนโยบายการคลังเพื่อส่งเสริมการขยายตัวของเศรษฐกิจอย่างต่อเนื่อง โดยในปีงบประมาณ 2560 รัฐบาลจัดทำงบประมาณแบบขาดดุล 552,920 ล้านบาท ซึ่งการขาดดุลดังกล่าวเป็นการขาดดุลสำหรับรายจ่ายเพื่อการลงทุน และเป็นไปตามที่กำหนดไว้ในกฎหมายงบประมาณรายจ่ายประจำปีและงบประมาณรายจ่ายเพิ่มเติม และเป็นไปตามมาตรา 21 ของ พ.ร.บ. การบริหารหนี้สาธารณะฯ ซึ่งกำหนดกรอบวินัยการเงินการคลังในการกู้เพื่อชดเชยการขาดดุลไว้ไม่เกินร้อยละ 20 ของงบประมาณรายจ่ายประจำปี และร้อยละ 80 ของงบประมาณรายจ่ายเพื่อการชำระต้นเงินกู้ ทั้งนี้ รัฐบาลสามารถชดเชยการขาดดุลดังกล่าวได้โดยการกู้เงิน ตามที่กำหนดไว้ในมาตรา 9 ทวิ ของ พ.ร.บ. วิธีการงบประมาณฯ โดยรัฐบาลที่ผ่านมาทุกชุดได้ยึดปฏิบัติตามกฎหมายนี้มาโดยตลอด
นอกจากนี้ กระทรวงการคลังจำเป็นต้องกู้เงินเพื่อชดเชยการขาดดุลเต็มวงเงินตามกฎหมาย ที่กำหนดให้การดำเนินการกู้ชดเชยการขาดดุลจะต้องดำเนินการให้แล้วเสร็จภายในปีงบประมาณ ส่งผลให้ในช่วงสิ้นปีงบประมาณระดับเงินคงคลังจะค่อนข้างสูง เนื่องจากรัฐบาลต้องสำรองเงินคงคลังไว้ใช้จ่ายในช่วงต้นปีงบประมาณ ที่มีกระแสเงินสดจ่ายมากกว่ากระแสเงินสดรับ เพื่อให้การเบิกจ่ายงบประมาณและการส่งเสริมการขยายตัวทางเศรษฐกิจเป็นไปอย่างต่อเนื่อง
ดังนั้น จะเห็นได้ว่าแนวทางการบริหารเงินคงคลังดังกล่าวไม่ได้เป็นการดำเนินการที่มักง่าย แต่เป็นแนวทางที่หน่วยงานที่เกี่ยวข้องได้มีการวางแผนการดำเนินการร่วมกันทุกไตรมาสอย่างรอบคอบรัดกุม โดยพิจารณาจากกระแสรายได้ กระแสรายจ่าย ความจำเป็นในการกู้เงินในช่วงระยะเวลาต่าง ๆ จึงถือได้ว่ามีประสิทธิภาพ อีกทั้งได้คำนึงถึงผลต่อเศรษฐกิจ สภาพคล่องของรัฐบาล และยังเป็นการดำเนินการภายใต้กรอบวินัยการเงินการคลังตามกฎหมายทุกประการ
-------------------------

ที่มา : http://www.thaigov.go.th/news/contents/details/7656
