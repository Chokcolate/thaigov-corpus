รัฐบาลไทย-ข่าวทำเนียบรัฐบาล-นายกรัฐมนตรีเผยช่วงงานพระราชพิธีถวายพระเพลิงพระบรมศพฯ ประกาศหยุดราชการแค่วันที่ 26 ต.ค. เพียงวันเดียว

วันอังคารที่ 12 กันยายน 2560
นายกรัฐมนตรีเผยช่วงงานพระราชพิธีถวายพระเพลิงพระบรมศพฯ ประกาศหยุดราชการแค่วันที่ 26 ต.ค. เพียงวันเดียว
นายกรัฐมนตรีเผยช่วงงานพระราชพิธีถวายพระเพลิงพระบรมศพฯ ประกาศหยุดราชการแค่วันที่ 26 ต.ค. เพียงวันเดียว
วันนี้ (12 กันยายน 2560) เวลา 16.00 น. ณ บริเวณห้องโถง ตึกบัญชาการ 1 ทำเนียบรัฐบาล  พลเอก ประยุทธ์ จันทร์โอชา นายกรัฐมนตรี  กล่าวถึงกรณีที่ประชาชนยังมีความสับสนเกี่ยวกับกำหนดการเปิดให้เข้ากราบสักการพระบรมศพพระบาทสมเด็จพระปรมินทรมหาภูมิพลอดุลยเดช ว่า ต้องรอให้มีพระราชวินิจฉัยลงมาก่อน แต่ขณะนี้ยังเปิดโอกาสให้ประชาชนเข้ากราบสักการพระบรมศพฯ ไปได้ตลอด โดยรู้สึกเห็นใจประชาชนและเชื่อว่าในช่วงใกล้วันจะประกอบพระราชพิธีดังกล่าว คงต้องมีการกำหนดเวลาสำหรับการซักซ้อมและเตรียมการต่างๆ แต่ยังไม่รู้ว่าจะใช้เวลานานเท่าไหร่ โดยเป็นเรื่องขั้นตอนของการเตรียมการของคณะกรรมการอำนวยการจัดงานถวายพระเพลิงพระบรมศพฯ  สำหรับการประกาศวันหยุดราชการในช่วงงานพระราชพิธีดังกล่าวยังมีวันเดียว คือวันที่ 26 ต.ค.2560 ซึ่งเป็นวันพระราชพิธีถวายพระเพลิงพระบรมศพฯ ยังไม่ได้พิจารณาการประกาศวันหยุดราชการเพิ่มเติม โดยต้องดูสถานการณ์ต่าง ๆ ด้วย
ผู้สื่อข่าวถามว่า รัฐบาลจะออกประกาศข้อปฏิบัติหรือการขอความร่วมมือจากสถานบันเทิงในช่วงงานพระราชพิธีดังกล่าวหรือไม่ นายกรัฐมนตรี กล่าวว่า ได้เคยมีการหารือเรื่องนี้ไปแล้วในที่ประชุมคณะรัฐมนตรี และคณะกรรมการอำนวยการจัดงานถวายพระเพลิงพระบรมศพฯแล้วว่าให้มีการขอความร่วมมือจากสถานประกอบการและสถานบันเทิงต่างๆ  ซึ่งทุกคนคงทราบดีว่าควรปฏิบัติอย่างไรในช่วงงานพระราชพิธีดังกล่าว ในการถวายพระราชกุศลแด่พระบาทสมเด็จพระเจ้าอยู่หัว รัชกาลที่ 9  จึงไม่เห็นต้องบังคับอะไรมากมาย  ทุกคนต้องรู้อยู่แล้วว่าในช่วงเวลาดังกล่าวเป็นวันเวลาที่เราทุกคนเสียใจ รู้สึกใจหายเพราะอีกไม่กี่วันก็จะถึงเดือน ต.ค.แล้ว ครบ 1 ปี พวกเราคนไทยทั้งประเทศก็คงรู้สึกใจหายเช่นกัน ดังนั้น ใครที่เป็นคนไทยก็ต้องคิดด้วย
นายกรัฐมนตรีกล่าวต่อไปถึงการก่อสร้างพระเมรุมาศจำลอง ว่า รัฐบาลได้จัดสรรงบประมาณและวางแบบการก่อสร้างแล้ว ซึ่งตอนนี้มีความคืบหน้ามาก โดยจะก่อสร้างให้แล้วเสร็จในวันที่ 15 ต.ค.นี้ ทั้งนี้ เป็นพระมหากรุณาธิคุณที่พระเจ้าอยู่หัวทรงมีพระราชวินิจฉัยให้ดำเนินการก่อสร้างพระเมรุมาศจำลองทั่วประเทศ เนื่องจากทรงห่วงใยประชาชนจำนวนมากที่จะต้องเดินทางเข้ามาในกรุงเทพฯ จึงทรงมีพระราชวินิจฉัยให้จัดสร้างพระเมรุมาศจำลองที่พระลานพระราชวังดุสิตและใน 4 มุมเมืองของกรุงเทพฯ รวมถึงอีก 76 จังหวัด จังหวัดละ 1 แห่ง โดยให้จัดสร้างพระเมรุมาศจำลองขนาดมาตรฐานเดียวกัน เพียงแต่วัสดุอุปกรณ์ที่ใช้อาจมีความแตกต่างกันไปเพื่อเป็นการประหยัดงบประมาณ ซึ่งพระองค์ทรงเป็นห่วงเรื่องการใช้งบประมาณสำหรับการดำเนินการดังกล่าวด้วย
----------------------------------

ที่มา : http://www.thaigov.go.th/news/contents/details/6630
