รัฐบาลไทย-ข่าวทำเนียบรัฐบาล-กรมทางหลวงเดินหน้าใช้ยางพาราในงานอำนวยความปลอดภัยบนถนน เพื่อช่วยเหลือเกษตรกรชาวสวนยาง สอดคล้องตามนโยบายของรัฐบาล ตั้งเป้า 9,000 ตัน ในปี 2561

วันพฤหัสบดีที่ 13 กรกฎาคม 2560
กรมทางหลวงเดินหน้าใช้ยางพาราในงานอำนวยความปลอดภัยบนถนน เพื่อช่วยเหลือเกษตรกรชาวสวนยาง สอดคล้องตามนโยบายของรัฐบาล ตั้งเป้า 9,000 ตัน ในปี 2561
กรมทางหลวง (ทล.) กระทรวงคมนาคม ดำเนินโครงการศึกษาวิจัยความเหมาะสมของการนำยางพารามาส่วนประกอบหลักของอุปกรณ์งานทางต่าง ๆ ที่นำมาใช้บนทางหลวงให้มีความปลอดภัย คุ้มค่า และช่วยลดงบประมาณของประเทศ รวมทั้งช่วยเหลือเกษตรกรชาวสวนยาง โดยตั้งเป้าหมายใช้น้ำยางดิบ
ปริมาณ 9,000 ตัน ในปี 2561
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้ดำเนินงานตามนโยบายรัฐบาล ด้านการช่วยเหลือเกษตรกรชาวสวนยาง และสร้างความยั่งยืนให้แก่ราคายางพารา ได้แก่ ส่งเสริมการใช้ยางพาราในหน่วยงานภาครัฐ การเพิ่มสัดส่วนการใช้ยางพาราภายในประเทศให้มากขึ้น และลดการส่งออกให้น้อยลง อันจะส่งผลให้ราคายางพาราในประเทศมีเสถียรภาพมากขึ้น ซึ่งในแต่ละปีราคายางพาราปรับตัวขึ้นลงตามปัจจัยแวดล้อม ทั้งนี้ ทล. ซึ่งเป็นหน่วยงานหลักด้านงานทาง ได้กำหนดแนวทางช่วยเหลือเกษตรกรชาวสวนยาง โดยดำเนินโครงการศึกษาวิจัยความเหมาะสมของการนำยางพารามาเป็นส่วนประกอบหลักผสมกับยางแอสฟัลต์ เพื่อเพิ่มความแข็งแรงทนทานให้กับวัสดุผิวทาง และการประยุกต์ใช้ยางพารารูปแบบอื่น ๆ ทั้งในงานทาง งานสะพาน และอุปกรณ์อำนวยความปลอดภัยบนทางหลวง เช่น แผ่นยางรองคอสะพาน ยางกรวยกั้นถนน เสาหลักนำทาง เป็นต้น โดยคำนึงถึงความปลอดภัย ความคุ้มค่าสูงสุด และช่วยประหยัดงบประมาณของประเทศ ซึ่ง ทล. ได้ตั้งเป้าหมายการใช้ยางพาราในปริมาณน้ำยางดิบ 9,000 ตัน ในปี 2561
สำหรับผลที่ได้รับจากโครงการดังกล่าว นอกจากจะดำเนินการตามนโยบายรัฐบาลด้านการส่งเสริมการนำยางพารามาประยุกต์ใช้ เพื่อให้ความช่วยเหลือเกษตรกรชาวสวนยางพาราให้มีชีวิตความเป็นอยู่ที่ดีขึ้นแล้ว จะช่วยเพิ่มมูลค่าวัตถุดิบยางพาราที่ผลิตได้ภายในประเทศ และส่งเสริมการพัฒนาด้านเศรษฐกิจและสังคมของประเทศด้วย

ที่มา : http://www.thaigov.go.th/news/contents/details/5185
