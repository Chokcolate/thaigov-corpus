รัฐบาลไทย-ข่าวทำเนียบรัฐบาล-ลูกค้าบัตรเดบิตรับเงินล้าน โครงการแจกโชคจากการใช้บัตรเดบิต ครั้งที่ 6

วันพฤหัสบดีที่ 30 พฤศจิกายน 2560
ลูกค้าบัตรเดบิตรับเงินล้าน โครงการแจกโชคจากการใช้บัตรเดบิต ครั้งที่ 6
กระทรวงการคลังมอบโชคเงินล้านในโครงการแจกโชคจากการใช้บัตรเดบิต ครั้งที่ 6 แก่ผู้ใช้บัตรเดบิต และร้านค้าที่ติดตั้งเครื่องรับชำระเงินทางอิเล็กทรอนิกส์รวม 1,012 รางวัล มูลค่า 6.9 ล้านบาท
กระทรวงการคลังมอบโชคเงินล้านในโครงการแจกโชคจากการใช้บัตรเดบิต ครั้งที่ 6 แก่ผู้ใช้บัตรเดบิต และร้านค้าที่ติดตั้งเครื่องรับชำระเงินทางอิเล็กทรอนิกส์รวม 1,012 รางวัล มูลค่า 6.9 ล้านบาท โดยจากการดำเนินโครงการพบว่า การรับจ่ายเงินทางอิเล็กทรอนิกส์ โดยเฉพาะการใช้บัตรเดบิตตอบโจทย์การใช้ชีวิตของผู้คนได้มากขึ้น ทั้งในเรื่องความสะดวกและความปลอดภัย รวมทั้งยังสอดรับกับไลฟ์สไตล์การใช้ชีวิตในยุคดิจิทัล โดยโครงการแจกโชคจากการใช้บัตรเดบิตนี้ เป็นส่วนหนึ่งของการสร้างแรงจูงใจให้ประชาชนและผู้ประกอบการลดการใช้เงินสดและหันมาใช้ช่องทางอิเล็กทรอนิกส์ในการชำระสินค้าและบริการ อันจะเป็นแรงผลักดันสำคัญในการขับเคลื่อนเศรษฐกิจไทยสู่การเป็นสังคมไร้เงินสดในอนาคต
นายสมชัย สัจจพงษ์ ปลัดกระทรวงการคลัง เปิดเผยว่า โครงการแจกโชคจากการใช้บัตรเดบิต ภายใต้โครงการ National e-Payment ดำเนินมาเป็นครั้งที่ 6 และมีกระแสตอบรับที่ดีขึ้นต่อเนื่อง โดยการใช้บัตรเดบิตในไตรมาสที่ 3 ปี 2560 เฉลี่ย 6.2 ล้านรายการต่อเดือน และมีมูลค่าเฉลี่ย 11.7 พันล้านบาทต่อเดือน นับเป็นการขยายตัวร้อยละ 35 เมื่อเทียบกับช่วงเดียวกันปีก่อน อีกทั้ง มีการวางเครื่องรับชำระเงินทางอิเล็กทรอนิกส์ภายใต้โครงการนี้แล้วใน 1.7 แสนร้านค้า เป็นจำนวนกว่า 4.5 แสนเครื่อง
การแจกโชคจากการใช้บัตรเดบิตประจำเดือนพฤศจิกายน 2560 ปลัดกระทรวงการคลังเป็นประธานและมอบรางวัลร้านค้าผู้โชคดีที่ได้รับรางวัลที่ 1 มูลค่า 1 ล้านบาท กับห้างหุ้นส่วนจำกัด วิเศษบ่อทอง ปิโตรเลียม และนางสาวสิริธิดา พนมวัน ณ อยุธยา ผู้ช่วยผู้ว่าการ สายนโยบายระบบการชำระเงินและเทคโนโลยีทางการเงิน ธนาคารแห่งประเทศไทย ให้เกียรติมอบรางวัลที่ 1 มูลค่า 1 ล้านบาท แก่ผู้โชคดีจากการใช้บัตรเดบิตคือ คุณสุภาวดี สมงาม โอกาสเดียวกันนี้ ยังได้รับเกียรติจากนายอมร สุวจิตตานนท์ ผู้ช่วยกรรมการผู้จัดการ ธนาคารกสิกรไทย และนางธีรนุช ขุมทรัพย์ ผู้ช่วยกรรมการผู้จัดการ ธนาคารธนชาต จำกัด (มหาชน) ร่วมแสดงความยินดีในงานอีกด้วย
ารแจกโชคจากการใช้บัตรเดบิต ครั้งที่ 6 มีรางวัลที่ 2 มูลค่ารางวัลละ 30,000 บาท จำนวน 10 รางวัล รวม 300,000 บาท แก่ร้านค้าที่ติดตั้งเครื่องรับชำระเงินทางอิเล็กทรอนิกส์ และรางวัลสำหรับผู้ใช้บัตรเดบิตรางวัลที่ 2 – 7 มูลค่าตั้งแต่ 100,000 – 2,000 บาท จำนวน 1,000 รางวัล รวม 4.6 ล้านบาท รวมเงินรางวัลทั้งหมด 6.9 ล้านบาท
นอกจากนี้ โครงการได้ขยายสิทธิ์เป็นครั้งแรกไปถึงผู้ถือบัตรสวัสดิการแห่งรัฐจำนวน 11.4 ล้านคน ให้สามารถลุ้นโชคได้โดยการใช้จ่ายผ่านบัตร 1 ครั้ง เท่ากับ 1 สิทธิ์ ตั้งแต่เดือนธันวาคม 2560 (ข้อมูลการใช้จ่ายเดือนพฤศจิกายน 2560) เป็นต้นไป สำหรับผู้ที่ใช้บัตรสวัสดิการแห่งรัฐเพื่อซื้อสินค้าหรือวัตถุดิบการเกษตร (ไม่รวมค่าใช้จ่ายในสวัสดิการเดินทางผ่านบัตรสวัสดิการ) ทั้งนี้ โครงการแจกโชคจากการใช้บัตรเดบิตและบัตรสวัสดิการแห่งรัฐจะมีการแจกรางวัลอีก 6 ครั้ง จนถึงเดือนพฤษภาคม 2561โดยธนาคารจะส่งข้อมูลการชำระเงินนั้นมายังระบบกลางเพื่อลุ้นโชค และประกาศรางวัลทุกวันที่ 16 ของทุกเดือนผ่านทางเว็บไซต์ www.epayment.go.th
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/8471
