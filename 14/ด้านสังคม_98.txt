รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงรายหนึ่ง ป่วยหลายโรครุมเร้า ต้องรับภาระลำพังเลี้ยงดูหลาน 2 คน ครอบครัวมีฐานะยากจน ที่ย่านมีนบุรี กรุงเทพฯ

วันศุกร์ที่ 7 เมษายน 2560
รมว.พม. กำชับ จนท. เร่งช่วยเหลือหญิงรายหนึ่ง ป่วยหลายโรครุมเร้า ต้องรับภาระลำพังเลี้ยงดูหลาน 2 คน ครอบครัวมีฐานะยากจน ที่ย่านมีนบุรี กรุงเทพฯ
รมว.พม. กำชับ จนท. เร่งช่วยเหลือหญิงรายหนึ่ง ป่วยหลายโรครุมเร้า ต้องรับภาระลำพังเลี้ยงดูหลาน 2 คน วัย 4 ขวบ อาศัยข้าวจากวัดและเพื่อนบ้านแบ่งให้ ครอบครัวมีฐานะยากจน ไม่มีเงินค่ารักษาพยาบาล ที่ย่านมีนบุรี กรุงเทพฯ
วันนี้ (7 เม.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 608/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีหญิงรายหนึ่ง วัยประมาณ 50 ปี ป่วยหลายโรครุมเร้า ทั้งมะเร็งต่อมน้ำเหลืองระยะที่ 3 โรคเบาหวาน อาเจียนเป็นเลือด ตาพร่ามัวมองไม่ชัด มีอาการบวมที่ต้นคอเป็นก้อนขนาดใหญ่ สร้างความเจ็บปวดทุกข์ทรมานอย่างมาก ทั้งยังต้องรับภาระเลี้ยงดูหลานอีก 2 คน วัย 4 ขวบ ที่ลูกสาวนำมาทิ้งไว้ ทั้ง 3 ชีวิต อาศัย ในห้องเช่าคับแคบ สภาพเก่าทรุดโทรม อาศัยขอข้าวจากวัดและเพื่อนบ้านแบ่งให้กินประทังชีวิตไปวันๆ ครอบครัวมีฐานะยากจน ไม่มีเงินค่ารักษาพยาบาล ที่ย่านมีนบุรี กรุงเทพฯ นั้น ตนได้กำชับให้หน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้งประสานความร่วมมือ กับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างต่อเนื่อง การศึกษาของเด็กทั้ง 2 คน ในระยะยาว การปรับปรุงที่อยู่อาศัยให้ถูกสุขลักษณะและเหมาะสม รวมทั้งการแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 10 ขวบ พาน้องสาววัย 5 ขวบ เปิดหมวกเล่นดนตรี และร้องเพลงในช่วงปิดเทอม เพื่อหาเงินช่วยเหลือจุนเจือครอบครัว และเป็นทุนการศึกษา โดยสองเด็กหญิงอาศัยอยู่กับผู้เป็นแม่ ตามลำพัง ซึ่งผู้เป็นแม่มีอาชีพรับจ้างซักรีดเสื้อผ้า แต่รายได้ไม่เพียงพอค่าใช้จ่ายในครอบครัว และไม่พอชำระค่าเทอม ที่อำเภอ หางดง จังหวัดเชียงใหม่ นั้น ตนขอชื่นชมในความกตัญญู ช่วยแบ่งเบาภาระของครอบครัว รู้จักใช้เวลาให้เป็นประโยชน์ น่ายกย่อง เป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) พร้อมหน่วยงานที่เกี่ยวข้องในพื้นที่สังกัดกระทรวงการพัฒนา สังคมฯ เร่งลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือ ในเบื้องต้น ตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้ง 2 คน ในระยะยาว รวมทั้งการแนะนำให้คำปรึกษาในเรื่องการส่งเสริมการประกอบอาชีพเสริม เพื่อสร้างรายได้ ที่มั่นคงและเพียงพอ สามารถเลี้ยงดูครอบครัวได้

ที่มา : http://www.thaigov.go.th/news/contents/details/2966
