รัฐบาลไทย-ข่าวทำเนียบรัฐบาล-โฆษกรัฐบาลระบุนายกรัฐมนตรีสั่งการกระทรวงที่เกี่ยวข้องเร่งติดตามความก้าวหน้าเกษตรแปลงใหญ่และความเหมาะสมการปรับเปลี่ยนปลูกพืชแบบผสมผสานให้เหมาะสมกับพื้นที่

วันพุธที่ 14 มิถุนายน 2560
โฆษกรัฐบาลระบุนายกรัฐมนตรีสั่งการกระทรวงที่เกี่ยวข้องเร่งติดตามความก้าวหน้าเกษตรแปลงใหญ่และความเหมาะสมการปรับเปลี่ยนปลูกพืชแบบผสมผสานให้เหมาะสมกับพื้นที่
โฆษกรัฐบาลระบุ พลเอก ประยุทธ์ จันทร์โอชา นายกรัฐมนตรี ได้สั่งการกระทรวงที่เกี่ยวข้องเร่งติดตามความก้าวหน้าเกษตรแปลงใหญ่และความเหมาะสมการปรับเปลี่ยนปลูกพืชแบบผสมผสานให้เหมาะสมกับพื้นที่
วันนี้ ( 13 มิ.ย. 60) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด  โฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีสั่งการกระทรวงที่เกี่ยวข้องไปดำเนินการสำรวจติดตามความก้าวหน้าเกี่ยวกับการทำเกษตรแปลงใหญ่ตามนโยบายรัฐบาล ว่า ขณะนี้มีเกษตรกรทำเกษตรแปลงใหญ่จำนวนเท่าใด และมีพื้นที่ที่ไหนบ้าง เพื่อยกระดับคุณภาพชีวิต กระบวนการผลิตของเกษตรกรให้มีต้นทุนที่ถูกลง และมีผลผลิตเพิ่มขึ้น เพื่อรัฐจะสามารถเข้าไปช่วยเหลือให้ตรงกับความต้องการของเกษตรกรได้อย่างแท้จริง โดยปัจจุบันได้มีเกษตรกรปรับเปลี่ยนจากการปลูกข้าวมาปลูกพืชแบบผสมผสานและมีความหลากหลายบ้างแล้ว เช่น เปลี่ยนจากปลูกข้าวหรือยางมาปลูกผลไม้ต่าง ๆ จึงมอบหมายให้หน่วยงานที่เกี่ยวข้องไปติดตามสำรวจพื้นที่ต่าง ๆ เพื่อพิจารณาถึงความเหมาะสมในการปรับเปลี่ยนการปลูกพืชให้เหมาะสมกับพื้นที่แทนการปลูกข้าว โดยคำนึงถึงความสมดุลระหว่างอุปสงค์และอุปทาน ป้องกันไม่ให้ปริมาณผลผลิตมีจำนวนมากเกินไปอันจะส่งผลกระทบต่อราคาในอนาคต
นอกจากนี้ นายกรัฐมนตรี ได้สั่งการเกี่ยวกับเรื่องของการแต่งตั้งโยกย้ายข้าราชการพลเรือนว่า ให้ทุกส่วนราชการเตรียมการรองรับการเปลี่ยนแปลงในอนาคตเกี่ยวกับเรื่องการแต่งตั้งโยกย้ายที่จะต้องดำเนินการให้เป็นไปอย่างเหมาะสมตามลำดับที่ควรจะเป็น เช่น จากตำแหน่งรองอธิบดีเป็นอธิบดี และจากตำแหน่งอธิบดีขึ้นเป็นปลัดกระทรวง ผู้ตรวจ โดยมีศักดิ์และสิทธิ์เท่ากัน ซึ่งทุกตำแหน่งจะต้องมีรายละเอียดขอบเขตงานที่ชัดเจนเพื่อให้ระบบ ระเบียบทุกอย่างเป็นไปในทิศทางที่กำหนด ไม่ใช่เป็นไปตามที่แต่ละคนคิดอยากจะเป็นและทำให้คนยึดติดกับตำแหน่ง อย่างไรก็ตามจะอนุญาตการแต่งตั้งโยกย้ายที่ไม่เป็นไปตามหลักเกณฑ์ปีนี้ให้เป็นปีสุดท้าย
-----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4488
