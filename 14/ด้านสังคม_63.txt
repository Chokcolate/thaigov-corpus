รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือเด็กชายวัย 3 ขวบ ถูกพ่อเลี้ยงทำร้ายร่างกายได้รับบาดเจ็บทั่วร่างกาย ที่ จ.สมุทรปราการ

วันอาทิตย์ที่ 2 เมษายน 2560
รมว. พม. กำชับ จนท. เร่งช่วยเหลือเด็กชายวัย 3 ขวบ ถูกพ่อเลี้ยงทำร้ายร่างกายได้รับบาดเจ็บทั่วร่างกาย ที่ จ.สมุทรปราการ
รมว. พม. กำชับ จนท. เร่งช่วยเหลือเด็กชายวัย 3 ขวบ ถูกพ่อเลี้ยงทำร้ายร่างกายได้รับบาดเจ็บทั่วร่างกาย ที่ จ.สมุทรปราการ และ 2 ครอบครัว ยากจนด้อยโอกาสทางสังคม มีทั้งผู้พิการ ผู้สูงอายุ และเด็ก ที่ จ.อุตรดิตถ์ และอ่างทอง
เมื่อวันที่ 31 มี.ค. 60 เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 604/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กชายวัย 3 ขวบ ถูกพ่อเลี้ยงทารุณกรรมทำร้ายร่างกายอย่างรุนแรง ได้รับบาดเจ็บทั่วร่างกาย แต่ผู้เป็นแม่ไม่กล้าเข้าแจ้งความ เนื่องจากกลัวเรื่องความปลอดภัยของตนเอง ภายหลังการตรวจสอบพบว่ามีสารเสพติดในร่างกายทั้ง 2 คน ที่อำเภอบางเสาธง จังหวัดสมุทรปราการ นั้น ตนได้กำชับให้พัฒนาสังคมและความมั่นคง ของมนุษย์จังหวัดสมุทรปราการ (พมจ. สมุทรปราการ) และบ้านพักเด็กและครอบครัวจังหวัดสมุทรปราการ เร่งลงพื้นที่เยี่ยมเด็กชายดังกล่าว เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ ซึ่งขณะนี้ ได้นำเด็กเข้ารับการคุ้มครองดูแลสวัสดิภาพตามพระราชบัญญัติคุ้มครองเด็ก พ.ศ. 2546 ณ บ้านพักเด็กและครอบครัว จังหวัดสมุทรปราการ เรียบร้อยแล้ว พร้อมเร่งฟื้นฟูเยียวยาสภาพจิตใจอย่างใกล้ชิด รวมทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการตรวจสุขภาพและรักษาพยาบาลอาการบาดเจ็บ อีกทั้งหารือแนวทางร่วมกับครอบครัวเพื่อการดูแลเด็กชายดังกล่าวอย่างใกล้ชิดในระยะยาวต่อไป ทั้งนี้​ หากท่านประสบปัญหาหรือพบเห็นปัญหาความรุนแรงในสังคม​ รวมทั้งปัญหาทางสังคมอื่นๆ สามารถขอความช่วยเหลือได้ที่ ศูนย์ช่วยเหลือสังคม โทรสายด่วน 1300 บริการตลอด 24 ชั่วโมง ซึ่งกระทรวงการพัฒนาสังคมฯ พร้อมประสานหน่วยงานที่เกี่ยวข้อง เพื่อดำเนินการช่วยเหลือต่อไป
พลตำรวจเอก อดุลย์ กล่าวเพิ่มเติมว่า จากกรณีชายวัย 47 ปี มีอาการป่วยทางจิต ต้องรับภาระเพียงลำพังเลี้ยงดู ลุงแก่ชราวัย 91 ปี นอนป่วยช่วยเหลือตัวเองไม่ได้ ทั้ง 2 ชีวิต อาศัยในบ้านสภาพเก่าใกล้ผุพัง ครอบครัวมีฐานะยากจน ที่อำเภอเมือง จังหวัดอุตรดิตถ์ และกรณีหญิงชราวัย 66 ปี ต้องรับภาระเพียงลำพังเลี้ยงดู 3 ชีวิต ทั้งสามีแก่ชราวัย 64 ปี ป่วยเป็นโรคเส้นเลือดในสมองแตก นอนป่วยติดเตียง ไม่สามารถช่วยเหลือตัวเองได้ และหลานสาววัย 4 ขวบ อาศัยเพียงเบี้ยยังชีพผู้สูงอายุใช้ประทังชีวิต ทั้งยังมีหนี้สินมากมาย ซึ่งกำลังจะโดนยึดบ้านและที่ดิน ครอบครัวมีฐานะยากจน ที่อำเภอวิเศษชัยชาญ จังหวัดอ่างทอง นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.อุตรดิตถ์ และ พมจ.อ่างทอง และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น นอกจากนี้ ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว อาทิ การรักษาพยาบาลของผู้ป่วยอย่างต่อเนื่อง การปรับปรุงที่พักอาศัยให้มีสภาพแข็งแรง มั่นคง ถูกสุขลักษณะ เหมาะสมสำหรับการใช้ชีวิตประจำวันของผู้ป่วย ผู้สูงอายุ การศึกษาเล่าเรียนอย่างต่อเนื่องของเด็ก และการแนะนำบริการสวัสดิการสังคมเพื่อขอรับสิทธิตามกฎหมาย เป็นต้น

ที่มา : http://www.thaigov.go.th/news/contents/details/2826
