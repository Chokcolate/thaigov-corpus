รัฐบาลไทย-ข่าวทำเนียบรัฐบาล-กรมทางหลวงก่อสร้างทางหลวงหมายเลข 410 สายปัตตานี - ยะลา - อำเภอเบตง ตอน 1 เปิดให้สัญจรแล้ว

วันอังคารที่ 10 ตุลาคม 2560
กรมทางหลวงก่อสร้างทางหลวงหมายเลข 410 สายปัตตานี - ยะลา - อำเภอเบตง ตอน 1 เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินการโครงการก่อสร้างทางหลวงหมายเลข  410 สายปัตตานี - ยะลา - อำเภอเบตง ตอน 1 เพื่ออำนวยความสะดวกด้านการขนส่งสินค้าระหว่างประเทศไทยและประเทศมาเลเซีย ที่ผ่านด่านชายแดนอำเภอเบตง จังหวัดยะลา
ซึ่งเป็นโครงสร้างพื้นฐานสำคัญของการพัฒนาพื้นที่ 3 จังหวัดชายแดนใต้ ตามนโยบายของรัฐบาล เพื่อเพิ่มมูลค่าด้านเศรษฐกิจการค้า และรองรับการเข้าสู่ประชาคมอาเซียน ปัจจุบันการก่อสร้างแล้วเสร็จและเปิดให้สัญจรแล้ว
กระทรวงคมนาคมได้กำหนดยุทธศาสตร์การเชื่อมโยงโครงข่ายระบบขนส่งภายในประเทศ และพัฒนาจุดเชื่อมต่อกับประเทศเพื่อนบ้าน โดยพัฒนาโครงสร้างพื้นฐานด้านคมนาคมขนส่งเชื่อมโยงพื้นที่ทางเศรษฐกิจที่มีศักยภาพ เพื่อยกระดับคุณภาพชีวิตของประชาชน และเพิ่มขีดความสามารถในการแข่งขันของประเทศ โดย ทล. ได้ดำเนินการโครงการก่อสร้างทางหลวงหมายเลข 410 สายปัตตานี - ยะลา - อำเภอเบตง ตอน 1 ระหว่าง กม.41+265.000 สิ้นสุดที่ กม.50+414.190 รวมระยะทาง 9.149 กิโลเมตร ลักษณะเป็นมาตรฐานทางชั้น 1 ขนาด 4 ช่องจราจร ผิวจราจรและไหล่ทางแอสฟัลต์คอนกรีต ช่องจราจรกว้างช่องละ 3.50 เมตร เกาะกลางกว้าง 4.20 เมตร ไหล่ทางด้านนอกกว้าง 2.50 เมตร รวมความกว้างข้างละ 9.50 เมตร ซึ่งการก่อสร้างแล้วเสร็จและเปิดให้ประชาชนสัญจรแล้ว ส่งผลให้การขนส่งสินค้าระหว่างประเทศไทยและประเทศมาเลเซีย ที่ผ่านด่านชายแดนอำเภอเบตง มีความสะดวกช่วยเพิ่มมูลค่าด้านเศรษฐกิจการค้า และรองรับการเข้าสู่ประชาคมอาเซียน สามารถสอบถามข้อมูลเพิ่มเติมได้ที่ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/7279
