รัฐบาลไทย-ข่าวทำเนียบรัฐบาล-“พาณิชย์” พร้อมพัฒนาอุตสาหกรรมภาพยนตร์และบันเทิงไทย ผลักดัน Thai Talent สู่สายตาชาวโลก

วันจันทร์ที่ 22 พฤษภาคม 2560
“พาณิชย์” พร้อมพัฒนาอุตสาหกรรมภาพยนตร์และบันเทิงไทย ผลักดัน Thai Talent สู่สายตาชาวโลก
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า ที่ผ่านมาสิ่งที่เป็นหัวใจหลักที่ขับเคลื่อนอุตสาหกรรมภาพยนตร์ไทย คือ เหล่าบุคลากรคนไทยในวงการภาพยนตร์ ในแขนงต่างๆ ที่มีแนวโน้มที่จะถูกกล่าวถึงมากขึ้นในระดับโลก
ด้วยทักษะอันเป็นเอกลักษณ์เฉพาะตัวที่พัฒนาขึ้นภายใต้ความเป็นไทย เป็นที่ชื่นชมของชาวต่างชาติผ่านสื่อต่างๆ มากมาย ทั้งในเรื่องของทักษะและศิลปะการต่อสู้ การสร้างภาพยนตร์แนวอิสระการพัฒนาเกมส์ให้มีความสนุกและหลากหลายซึ่งได้รับเสียงตอบรับดีมาก  นอกจากนั้นแล้วคนไทยยังได้เข้าไปมีส่วนร่วมในการสร้างแอนนิเมชั่น และ Sound Effect อีกมากมาย  ทั้งนี้ นักแสดงไทยผู้ที่ใช้ศิลปะการต่อสู้ของไทยในการแสดงภาพยนตร์ และได้รับการยอมรับในต่างประเทศ เช่น จา พนม หรือ โทนี่ จา ที่ได้ร่วมแสดงในภาพยนตร์เรื่อง “Fast & Furious 7” ที่ทำรายได้ถึง 1.5 พันล้านเหรียญสหรัฐฯ  รวมถึงเรื่อง “xXx The Return of Xander Cage” ซึ่งทำรายได้ทั่วโลกกว่า 338 ล้านเหรียญสหรัฐ ในขณะเดียวกัน นักสร้างภาพยนตร์อิสระของไทยก็ได้สร้างผลงานระดับนานาชาติมากมาย ล่าสุดนั้นภาพยนตร์โดย นวพล ธำรงรัตนฤทธิ์ เรื่อง Freelance ห้ามป่วย ห้ามพัก ห้ามรักหมอ ได้รับรางวัลสุพรรณหงส์ในปี 2559 ภาพยนตร์เรื่อง ดาวคะนอง ซึ่งกำกับโดย อโนชา สุวิชากรพงศ์ ได้รับเสียงตอบรับที่ดีมากหลังจาก  ที่ฉายครั้งแรกในงานเทศกาลภาพยนตร์นานาชาติปูซานในปีที่ผ่านมา สำหรับในด้านของวงการแอนนิเมชั่นและสเปเชียลเอฟเฟคนั้นก็ได้ฉายแววความสามารถในระดับนานาชาติให้เป็นที่ประจักษ์ เช่น ฝน วีระสุนธร ศิลปินไทยก็ได้มีส่วนร่วมในการผลิตอนิเมชั่นของ Disney  เรื่อง Zootopia, Moana และ Frozen เป็นต้น ดังนั้น Thai Talent จึงเป็นแนวคิดที่สื่อถึงบุคลากรคนไทยที่สร้างสรรค์ผลงานในแต่ละด้าน ทำให้ประเทศไทยมีความโดดเด่นและสร้างชื่อเสียงไปทั่วโลกจากเวทีการประกวดและรางวัลต่างๆ
รัฐมนตรีว่าการกระทรวงพาณิชย์ กล่าวเพิ่มเติมว่า เพื่อเป็นการส่งเสริมให้ประเทศไทยเป็นศูนย์กลางสำหรับ Production และ Post-Production ของภูมิภาคเอเชียตะวันออกเฉียงใต้ โดยเฉพาะอย่างยิ่ง        ในอุตสาหกรรมภาพยนตร์ ซึ่งรัฐบาลได้กำหนดสิทธิประโยชน์เพื่อส่งเสริมอุตสาหกรรมดังกล่าวนี้ อาทิ       การให้เงินคืน 15% สำหรับโปรเจคต่างประเทศที่มีการลงทุนภายในประเทศไทยขั้นต่ำ 50 ล้านบาท และ    จะเพิ่มเป็น 20% เมื่อมีการจ้างงานบุคลากรไทยเข้าร่วมงานในตำแหน่งสำคัญกับโปรเจคนั้นๆ และอีก 2% หากมีการโปรโมทประเทศไทยในด้านการท่องเที่ยวอีกด้วย
"อุตสาหกรรมภาพยนตร์และบันเทิงของไทยสามารถสร้างรายรับเข้าสู่ประเทศมากถึง 2.8 พันล้านเหรียญสหรัฐฯ และสร้างงานมากถึง 100,000 ตำแหน่ง กระทรวงพาณิชย์ ยังคงเดินหน้าผลักดันอุตสาหกรรม นี้ สู่ความเป็นหนึ่งในภูมิภาคอาเซียนและของเอเซีย" รัฐมนตรีว่าการกระทรวงพาณิชย์ กล่าวในตอนท้าย

ที่มา : http://www.thaigov.go.th/news/contents/details/3906
