รัฐบาลไทย-ข่าวทำเนียบรัฐบาล-ทส. มอบรางวัลการประกวดป่าชุมชน ถ้วยรางวัลพระราชทานสมเด็จพระเทพรัตนราชสุดาฯ สยามบรมราชกุมารี ภายใต้โครงการ คนรักษ์ป่า ป่ารักชุมชน ประจำปี 2560

วันศุกร์ที่ 3 พฤศจิกายน 2560
ทส. มอบรางวัลการประกวดป่าชุมชน ถ้วยรางวัลพระราชทานสมเด็จพระเทพรัตนราชสุดาฯ สยามบรมราชกุมารี ภายใต้โครงการ คนรักษ์ป่า ป่ารักชุมชน ประจำปี 2560
ทส. มอบรางวัลการประกวดป่าชุมชน ถ้วยรางวัลพระราชทานสมเด็จพระเทพรัตนราชสุดาฯ สยามบรมราชกุมารี ภายใต้โครงการ คนรักษ์ป่า ป่ารักชุมชน ประจำปี 2560
กระทรวงทรัพยากรธรรมชาติและสิ่งแวดล้อม โดยกรมป่าไม้ และบริษัทผลิตไฟฟ้าราชบุรีโฮลดิ้ง จำกัด (มหาชน) ได้ร่วมกันดำเนินโครงการ “คนรักษ์ป่า ป่ารักชุมชน” มาตั้งแต่ปี 2551 เพื่อส่งเสริมและสนับสนุนชุมชนรอบป่าทั่วประเทศ ให้หันมาดูแลรักษาและบริหารจัดการป่าตามแนวทางปรัชญาเศรษฐกิจพอเพียง มีการขับเคลื่อนด้วยกระบวนการมีส่วนร่วมของชุมชน กระตุ้นให้คนในสังคมตระหนักถึงความสำคัญของทรัพยากรป่าไม้ โดยในการประกวดป่าชุมชนตัวอย่างระดับประเทศ ในปี 2560 นี้ ได้รับพระมหากรุณาธิคุณจากสมเด็จพระเทพรัตนราชสุดาฯ สยามบรมราชกุมารี โปรดเกล้าโปรดกระหม่อมพระราชทานถ้วยรางวัลสำหรับรางวัลชนะเลิศ ดังนี้
1. รางวัลป่าชุมชนชนะเลิศระดับประเทศ ถ้วยรางวัลพระราชทานสมเด็จพระเทพรัตนราชสุดาฯ สยามบรมราชกุมารี ประจำปี 2560 ได้แก่ ป่าชุมชนบ้านทุ่งหยีเพ็ง อ.เกาะลันตา จังหวัดกระบี่
2. รางวัลรองชนะเลิศ ได้แก่
- ป่าชุมชนบ้านห้วยหินฝน อ.แม่สอด จังหวัดตาก
- ป่าชุมชนบ้านท่ามะขาม อ.สวนผึ้ง จังหวัดราชบุรี
- ป่าชุมชนภูตะเภา อ.บ้านแท่น จังหวัดชัยภูมิ
3. รางวัลชนะเลิศป่าชุมดีเด่นด้านการ “น้อมนำศาสตร์พระราชา สู่การพัฒนาชุมชน” ได้แก่ ป่าชุมชนบ้านไทรเอน จังหวัดระยอง ซึ่งรางวัลดังกล่าวฯ เป็นรางวัลพิเศษที่มอบให้กับชุมชนที่น้อมนำศาสตร์พระราชาในพระบาทสมเด็จพระปรมินทรมหาภูมิพลอดุลยเดช นำมาปรับใช้ในวิถีชีวิต และบังเกิดผลอย่างเป็นรูปธรรม

ที่มา : http://www.thaigov.go.th/news/contents/details/7795
