รัฐบาลไทย-ข่าวทำเนียบรัฐบาล- รมว.พม. มอบโล่ประกาศเกียรติคุณแก่ผู้ให้การสนับสนุนมูลนิธิศรีโครตบูร และมอบเงินจากกองทุนผู้สูงอายุ ให้แก่ชมรมส่งเสริมสุขภาพผู้สูงอายุ วิทยาลัยพยาบาลนครพนม

วันอังคารที่ 11 กรกฎาคม 2560
รมว.พม. มอบโล่ประกาศเกียรติคุณแก่ผู้ให้การสนับสนุนมูลนิธิศรีโครตบูร และมอบเงินจากกองทุนผู้สูงอายุ ให้แก่ชมรมส่งเสริมสุขภาพผู้สูงอายุ วิทยาลัยพยาบาลนครพนม
รมว.พม. มอบโล่ประกาศเกียรติคุณแก่ผู้ให้การสนับสนุนมูลนิธิศรีโครตบูร และมอบเงินจากกองทุนผู้สูงอายุ ให้แก่ชมรมส่งเสริมสุขภาพผู้สูงอายุ วิทยาลัยพยาบาลนครพนม เพื่อขับเคลื่อนกิจกรรมพัฒนาคุณภาพชีวิตผู้สูงอายุในระยะยาว
วันนี้ (8 ก.ค. 60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบโล่ประกาศเกียรติคุณแก่ผู้ให้การสนับสนุนการดำเนินงานมูลนิธิศรีโครตบูร จำนวน 57 คน พร้อมมอบเงินที่ได้รับการอนุมัติจากกองทุนผู้สูงอายุให้แก่ชมรมส่งเสริมสุขภาพผู้สูงอายุ วิทยาลัยพยาบาลนครพนม จำนวน 413,146 บาท ณ ศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม (อาคารเจริญ คุณหญิงวรรณา สิริวัฒนภักดี) อำเภอเมือง จังหวัดนครพนม
พลตำรวจเอก อดุลย์ กล่าวว่า ตามที่รัฐบาลมีนโยบายในการเตรียมความพร้อมสำหรับการเข้าสู่สังคมผู้สูงอายุ ของประเทศไทย ทางกระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ได้ขับเคลื่อนงานเชิงยุทธศาสตร์และเชิงพื้นที่ ผ่านการดำเนินงานภายใต้ศูนย์พัฒนาการจัดสวัสดิการสังคมผู้สูงอายุ 12 แห่ง ชมรมผู้สูงอายุ 27,000 ชมรม อาสาสมัคร 80,000 คน และกองทุนผู้สูงอายุ โดยมีศูนย์พัฒนาคุณภาพชีวิต และส่งเสริมอาชีพและส่งเสริมอาชีพผู้สูงอายุ (ศพอส.) 878 แห่ง และ ศพอส. ต้นแบบ Senior Complex จังหวัดนครพนม เป็นกลไกขับเคลื่อนระดับตำบล ตลอดจนสนับสนุนให้องค์กรปกครองส่วนท้องถิ่น (อปท.) จัดกิจกรรมเพื่อเป็นโรงเรียนผู้สูงอายุ และผลักดันเป็น ศพอส. ต่อไป สำหรับปี 2560  ได้กำหนดเป้าหมายให้ ศพอส. มีมาตรฐานอยู่ในระดับ A จำนวน 440 แห่ง และปี 2561 จะขยาย ศพอส. เพิ่มอีก 400 ศูนย์ และ Senior Complex เพิ่มอีก 6 จังหวัด ซึ่งจะดำเนินการครบทุกตำบลภายใน 5 ปี
พลตำรวจเอก อดุลย์ กล่าวต่อไปว่า ศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม (อาคารเจริญ คุณหญิงวรรณา สิริวัฒนภักดี) ถือเป็นต้นแบบของการสานพลังประชารัฐที่เป็นความร่วมมือระหว่างภาคราชการ ภาคธุรกิจเอกชน และภาคประชาชน ในจังหวัดนครพนม ตามนโยบายส่งเสริมให้จังหวัดนครพนมเป็นเมืองน่าอยู่ โดยเปิดให้บริการตั้งแต่เดือนตุลาคม 2559 เป็นต้นมา และได้เปิดศูนย์ดังกล่าวอย่างเป็นทางการเมื่อวันที่ 9 เมษายน 2560 ด้วยการขับเคลื่อนกิจกรรม 4 มิติ ได้แก่ มิติสุขภาพ เศรษฐกิจ สังคม และสภาพแวดล้อมอย่างต่อเนื่อง ซึ่งมีผู้รับบริการ จำนวน 7,556 คน และมีคณะศึกษาดูงาน 12 คณะ รวมทั้งให้บริการจดทะเบียนคนพิการ เงินกู้ยืมกองทุนผู้สูงอายุและคนพิการ จำนวน 4,953 คน นอกจากนี้ กองทุนผู้สูงอายุได้อนุมัติงบประมาณให้กับชมรมส่งเสริมสุขภาพผู้สูงอายุ วิทยาลัยพยาบาลนครพนม ดำเนินโครงการสัมมาชีพเพื่อคนสูงวัย จำนวน 413,146 บาท ซึ่งเป็นแบบอย่าง      การขับเคลื่อนงาน โดยผู้สูงอายุเพื่อผู้สูงอายุอย่างแท้จริง
พลตำรวจเอก อดุลย์ กล่าวเพิ่มเติมว่า การบริหารจัดการศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม (อาคารเจริญ คุณหญิงวรรณา สิริวัฒนภักดี) ประกอบด้วย คณะกรรมการ 3 ฝ่าย ได้แก่ ฝ่ายที่ปรึกษา ฝ่ายบริหาร (มูลนิธิ) และฝ่ายดำเนินงาน อีกทั้งการจัดตั้งมูลนิธิศรีโครตบูร เมื่อวันที่ 6 มกราคม 2560 เพื่อทำหน้าที่ส่งเสริมสนับสนุนการดำเนินงานด้านการพัฒนาคุณภาพชีวิตผู้สูงอายุ คนพิการ และประชาชนทั่วไปในจังหวัดนครพนม ปัจจุบัน มีผู้ให้การสนับสนุนมูลนิธิศรีโคตรบูรแล้ว จำนวน 60 คน เป็นเงิน 2,270,000 บาท
“ทั้งนี้ การประกาศเกียรติคุณให้กับบุคคลที่สนับสนุนการดำเนินงานมูลนิธิศรีโคตรบูรในครั้งนี้ เป็นการสร้างขวัญกำลังใจให้กับบุคคลที่สนับสนุนการดำเนินงานด้านผู้สูงอายุ ตลอดจนเป็นต้นแบบให้กับบุคคล รวมถึงองค์กรอื่น ตระหนักและให้ความสำคัญต่อการพัฒนาคุณภาพชีวิตผู้สูงอายุ และมอบเงินที่ได้รับการอนุมัติจากกองทุนผู้สูงอายุ  เพื่อให้ชมรมผู้สูงอายุขับเคลื่อนกิจกรรมในการพัฒนาคุณภาพชีวิตผู้สูงอายุในระยะยาวต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5131
