รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีปล่อยขบวนรถอำนวยความสะดวกและปลอดภัยเทศกาลสงกรานต์ 2560

วันพุธที่ 12 เมษายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีปล่อยขบวนรถอำนวยความสะดวกและปลอดภัยเทศกาลสงกรานต์ 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีปล่อยขบวนรถรณรงค์อำนวยความสะดวกและปลอดภัยช่วงเทศกาลสงกรานต์ 2560 เพื่อสร้างความเชื่อมั่นในการเดินทางให้กับประชาชน ภายใต้หัวข้อ “ขับขี่ปลอดภัยบนทางหลวงชนบท” ในวันที่ 12 เมษายน 2560
โดยมี นายชาติชาย ทิพย์สุนาวี ปลัดกระทรวงคมนาคม นายพิศักดิ์ จิตวิริยะวศิน อธิบดีกรมทางหลวงชนบท คณะผู้บริหาร เจ้าหน้าที่กรมทางหลวงชนบท และสื่อมวลชน เข้าร่วมงาน ณ กรมทางหลวงชนบท บางเขน กรุงเทพฯ
นายอาคม เติมพิทยาไพสิฐ กล่าวว่า กระทรวงฯ ได้มอบให้หน่วยงานที่เกี่ยวข้องเตรียมพร้อมรองรับการเดินทางของประชาชนช่วงเทศกาลสงกรานต์ 2560 โดยมีเป้าหมายลดสถิติการเกิดอุบัติเหตุ ลดจำนวนผู้บาดเจ็บและเสียชีวิต เพื่อการเดินทางอย่างมี “ความสุข สะดวก และปลอดภัย” สำหรับในส่วนของกรมทางหลวงชนบท (ทช.) ได้ตรวจสอบและแก้ไขพื้นที่จุดเสี่ยง ทางร่วม ทางแยก จุดกลับรถ ทางเลี่ยงทางลัด ป้ายบอกทาง/แนะนำเส้นทาง รวมทั้งจัดตั้งศูนย์ประสานงานและจุดให้บริการ รายงานสภาพการจราจร Online แบบ Real Time จัดรถบริการให้ความช่วยเหลือเมื่อเกิดอุบัติเหตุหรือรถเสีย ตลอดจนตรวจสอบเครื่องหมายป้ายจราจร และไฟฟ้าแสงสว่างให้อยู่ในสภาพพร้อมใช้งาน
นายพิศักดิ์ จิตวิริยะวศิน กล่าวว่า ทช. ได้จัดทำแผนบูรณาการป้องกันและลดอุบัติเหตุทางถนนช่วงเทศกาลสงกรานต์ 2560 ภายใต้หัวข้อ “ขับขี่ปลอดภัยบนทางหลวงชนบท” เพื่อเป็นแนวทางปฏิบัติทั้งส่วนกลางและส่วนภูมิภาค โดยเฉพาะการอำนวยความสะดวกและปลอดภัยในการเดินทาง และการบูรณาการร่วมกับหน่วยงานในพื้นที่ เพื่อร่วมป้องกันและลดอุบัติเหตุทางถนน การติดตั้งเครื่องหมายเตือน ป้ายแนะนำเส้นทางเลี่ยง และไฟสัญญาณจราจรเป็นระยะ ๆ ให้ชัดเจนทั่วประเทศ โดยช่วงควบคุมเข้มข้น ระหว่างวันที่ 11 - 18 เมษายน 2560 ทช. ได้ขอความร่วมมือให้ผู้รับจ้างหยุดดำเนินการก่อสร้าง เพื่อคืนผิวจราจรให้ประชาชนเดินทางได้อย่างสะดวกและปลอดภัยมากที่สุด รวมทั้งจัดตั้งศูนย์ความปลอดภัยกรมทางหลวงชนบท และบริการสายด่วน 1146 ศูนย์ความปลอดภัยระดับสำนัก จำนวน 18 ศูนย์ ระดับจังหวัด จำนวน 76 ศูนย์ และจัดตั้งหน่วยบริการประชาชนทางหลวงชนบททั้ง 76 จังหวัด ทั่วประเทศ
ทั้งนี้ ทช. ได้รณรงค์ขับขี่ปลอดภัยบนสายทางหลวงชนบท โดยจัดทำคลิปเสียงสปอต เพื่อเปิดบนรถ Mobile Unit ของ ทช. จำนวน 94 คัน ทั่วประเทศ รวมทั้งขอความร่วมมือประชาชนใส่ใจเพื่อนร่วมทางด้วยการ “ขับรถช้า เปิดไฟหน้า คาดเข็มขัดนิรภัย” ตามนโยบายของกระทรวงฯ ศึกษาเส้นทางและเช็คสภาพรถก่อนออกเดินทาง ใช้ความระมัดระวังในการขับขี่ ไม่ประมาท เมาไม่ขับ และสวมหมวกนิรภัยทุกครั้งก่อนใช้รถ โดยสามารถสอบถามเส้นทางเลี่ยงของ ทช. ได้ที่ สายด่วน 1146 ตลอด 24 ชั่วโมง หรือ www.drr.go.th สำนักอำนวยความปลอดภัย ทช.

ที่มา : http://www.thaigov.go.th/news/contents/details/3056
