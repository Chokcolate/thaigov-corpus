รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงวัย 56 ปี ที่ต้องรับภาระเลี้ยงดูลูกสาวที่ป่วยพิการทางสมอง ไม่สามารถช่วยเหลือตัวเองได้ ต้องใช้เครื่องช่วยหายใจตลอดเวลา ที่ จ.ลพบุรี

วันจันทร์ที่ 30 ตุลาคม 2560
รมว.พม. กำชับ จนท. เร่งช่วยเหลือหญิงวัย 56 ปี ที่ต้องรับภาระเลี้ยงดูลูกสาวที่ป่วยพิการทางสมอง ไม่สามารถช่วยเหลือตัวเองได้ ต้องใช้เครื่องช่วยหายใจตลอดเวลา ที่ จ.ลพบุรี
รมว.พม. กำชับ จนท. เร่งช่วยเหลือหญิงวัย 56 ปี ที่ต้องรับภาระเลี้ยงดูลูกสาวที่ป่วยพิการทางสมอง ไม่สามารถช่วยเหลือตัวเองได้ ต้องใช้เครื่องช่วยหายใจตลอดเวลา ที่ จ.ลพบุรี พร้อมช่วยเหลือเด็กทารกแรกเกิด ถูกนำมาทิ้งที่หน้าบ้านหลังหนึ่ง ที่ จ.สระบุรี
วันนี้ (30 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 742/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงวัย 56 ปี ต้องรับภาระเลี้ยงดูลูกสาววัย 28 ปี ป่วยพิการทางสมอง เป็นโรคปอดและโรคชักเกร็ง ต้องใช้ออกซิเจนช่วยในการหายใจตลอดเวลา ร่างกายผอมซูบ กล้ามเนื้ออ่อนแรง ไม่สามารถช่วยเหลือตัวเองได้ มีเพียงผู้เป็นสามีที่ทำงานหารายได้จุนเจือครอบครัวเพียงคนเดียว โดยการเก็บของเก่าขาย ทั้งหมดอาศัยในบ้านสภาพเก่าทรุดโทรม ครอบครัวมีฐานะยากจน ที่อำเภอเมือง จังหวัดลพบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดลพบุรี (พมจ.ลพบุรี) พร้อมหน่วยงานที่เกี่ยวข้อง เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้าน คนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะเหมาะกับคนพิการ รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวต่อไปว่า สำหรับกรณีพบทารกเพศชายวัยประมาณ 2 สัปดาห์ ถูกนำใส่กล่องโฟม และนำมาวางทิ้งไว้บริเวณหน้าบ้านหลังหนึ่ง ซึ่งเคราะห์ดีมีพลเมืองดีพบเห็น ได้แจ้งเจ้าหน้าที่เข้าช่วยเหลือได้อย่างปลอดภัย ที่อำเภอแก่งคอย จังหวัดสระบุรี นั้น ตนมีความห่วงใยปัญหาเด็กทารกถูกทิ้งรายวัน ที่ยังคงมีอยู่อย่างต่อเนื่อง โดยได้กำชับให้พัฒนาสังคมและความมั่นคงของมนุษย์จังหวัดสระบุรี (พมจ.สระบุรี) พร้อมด้วยหน่วยงานที่เกี่ยวข้องของกระทรวงการพัฒนาสังคมฯ ลงพื้นที่เยี่ยมดูเด็กทารกดังกล่าว เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. โดยเฉพาะดูแลเรื่องการรักษาพยาบาล อีกทั้งเร่งประสานความร่วมมือกับหน่วยงานที่เกี่ยวข้อง ช่วยเหลือในเรื่องการติดตามหาญาติเพื่อมารับเด็กไปดูแล ทั้งนี้ หากพบว่าไม่มีญาติรับไปดูแล กระทรวงการพัฒนาสังคมฯ มีหน่วยงานในสังกัด คือ บ้านพักเด็กและครอบครัวจังหวัดสระบุรี พร้อมให้การดูแลเด็กในระยะยาวต่อไป
พลตำรวจเอก อดุลย์ กล่าวต่ออีกว่า จากกรณีเด็กหญิงวัย 13 ปี นักเรียนชั้น ม.2 โรงเรียนแห่งหนึ่ง กำพร้าพ่อ-แม่ แต่สู้ชีวิต อาศัยเวลาว่างหลังเลิกเรียนและในวันหยุด ทำงานรับจ้างเพื่อหารายได้จุนเจือครอบครัว และเลี้ยงดูยายแก่ชราวัย 77 ปี ซึ่งครอบครัวมีฐานะยากจน ที่อำเภอบึงสามัคคี จังหวัดกำแพงเพชร นั้น ตนขอชื่นชมเด็กหญิงคนดังกล่าว ที่มีความขยันหมั่นเพียร ความกตัญญู และความตั้งใจ มุมานะอดทน ในการช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดกำแพงเพชร (พมจ.กำแพงเพชร) พร้อมหน่วยงานที่เกี่ยวข้อง เร่งลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงดังกล่าวอย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/7669
