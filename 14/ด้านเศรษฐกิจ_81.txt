รัฐบาลไทย-ข่าวทำเนียบรัฐบาล-คณะกรรมการ PPP เคาะโครงการเข้า PPP Fast Track เพิ่มเติม อีก 6 โครงการ มูลค่าเงินลงทุนรวมกว่า 600,000 ล้านบาท

วันพุธที่ 29 มีนาคม 2560
คณะกรรมการ PPP เคาะโครงการเข้า PPP Fast Track เพิ่มเติม อีก 6 โครงการ มูลค่าเงินลงทุนรวมกว่า 600,000 ล้านบาท
ผลการประชุมคณะกรรมการนโยบายการให้เอกชนร่วมลงทุนในกิจการของรัฐ (คณะกรรมการ PPP) ครั้งที่ 2/2560 ในวันพุธที่ 29 มีนาคม 2560 ณ กระทรวงการคลัง
นายเอกนิติ นิติทัณฑ์ประภาศ ผอ.สคร. กรรมการและเลขานุการคณะกรรมการนโยบายการให้เอกชนร่วมลงทุนในกิจการของรัฐ เปิดเผยผลการประชุมคณะกรรมการนโยบายการให้เอกชนร่วมลงทุนในกิจการของรัฐ (คณะกรรมการ PPP) ครั้งที่ 2/2560 ในวันพุธที่ 29 มีนาคม 2560 ณ กระทรวงการคลัง โดยมีนายสมคิด จาตุศรีพิทักษ์ รองนายกรัฐมนตรีเป็นประธาน ดังนี้
1. เห็นชอบโครงการที่จะดำเนินการตามมาตรการ PPP Fast Track เพิ่มเติม จำนวน 6 โครงการ ได้แก่
1) โครงการรถไฟฟ้าสายสีม่วง ช่วงเตาปูน - วงแหวนกาญจนาภิเษก (รฟม.) มูลค่าโครงการ 131,172 ล้านบาท
2) โครงการรถไฟฟ้าสายสีส้ม ช่วงตะวันตกและช่วงตะวันออก (รฟม.) มูลค่าโครงการ 195,642 ล้านบาท
3) โครงการรถไฟฟ้าสายภูเก็ต ช่วงท่าอากาศยานภูเก็ต – ห้าแยกฉลอง (สนข.) มูลค่าโครงการ 39,406 ล้านบาท
4) โครงการทางหลวงพิเศษระหว่างเมืองสายนครปฐม - ชะอำ (ทล.) มูลค่าโครงการ 80,060 ล้านบาท
5) โครงการรถไฟความเร็วสูงสายกรุงเทพฯ - ระยอง (รฟท.) มูลค่าโครงการ 152,488 ล้านบาท
6) โครงการรถไฟฟ้าสายเชียงใหม่ ซึ่งปัจจุบันอยู่ระหว่างการศึกษาของ สนข. ถึงกรอบวงเงินลงทุนที่ชัดเจน
2. รับทราบความคืบหน้าโครงการภายใต้มาตรการ PPP Fast Track จำนวน 5 โครงการในปัจจุบัน ซึ่งมีผลการดำเนินการดังนี้
- โครงการรถไฟฟ้าสายสีน้ำเงินส่วนต่อขยาย (ช่วงหัวลำโพง - บางแค และช่วงบางซื่อ - ท่าพระ) โครงการรถไฟฟ้าสายสีชมพู (ช่วงแคราย - มีนบุรี) และโครงการรถไฟฟ้าสายสีเหลือง (ช่วงลาดพร้าว - สำโรง) ได้ดำเนินการตามขั้นตอนภายใต้มาตรการ PPP Fast Track เรียบร้อยแล้ว
- โครงการทางหลวงพิเศษระหว่างเมือง สายบางปะอิน - นครราชสีมา และสายบางใหญ่ - กาญจนบุรี กรมทางหลวงได้ปรับปรุงรายงานผลการศึกษาให้สอดคล้องกับความชัดเจนด้านกฎหมายเพิ่มเติมและเสนอโครงการต่อรัฐมนตรีว่าการกระทรวงคมนาคมแล้ว และคาดว่าจะส่งกลับมายัง สคร. อีกครั้งภายในเดือนเมษายน 2560
3. รับทราบสรุปประเด็นจากการรับฟังปัญหาและข้อจำกัดฯ รวมถึงข้อเสนอแนะจากหน่วยงานต่างๆ ที่เกี่ยวข้องการทบทวนพระราชบัญญัติการให้เอกชนร่วมลงทุนในกิจการของรัฐ พ.ศ. 2556 ซึ่งคาดว่าจะนำเสนอคณะรัฐมนตรีพิจารณาทบทวนกฎหมายให้สามารถส่งเสริมการร่วมลงทุนกับเอกชนมากขึ้นได้ภายในเดือนกรกฎาคม 2560
นอกจากนี้ คณะกรรมการ PPP ได้อนุมัติให้โครงการจัดให้เช่าที่ราชพัสดุบริเวณถนนสุขุมวิท ตำบลบางพระและตำบลทุ่งสุขลา อำเภอศรีราชา จังหวัดชลบุรี ของกรมธนารักษ์ ดำเนินการคัดเลือกเอกชนโดยไม่ใช้วิธีการประมูล ตามมาตรา 38 แห่ง พ.ร.บ. ร่วมลงทุนฯ ปี 2556 ตามข้อเสนอของกรมธนารักษ์ และเห็นชอบให้กระทรวงการคลังนำเสนอคณะรัฐมนตรีเพื่อพิจารณาการยกเว้นให้โครงการพัฒนาที่ราชพัสดุแปลงหมายเลขทะเบียนที่ กท. 3275 เขตคลองสาน กรุงเทพมหานคร ของกรมธนารักษ์ ซึ่งจะใช้ดำเนินโครงการหอชมเมืองกรุงเทพมหานครสามารถคัดเลือกเอกชนโดยไม่ใช้วิธีประมูล ตามที่กรมธนารักษ์เสนอ
สำนักงานคณะกรรมการนโยบายรัฐวิสาหกิจ
กองส่งเสริมการให้เอกชนร่วมลงทุนในกิจการของรัฐ
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2719
