รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นสักขีพยานพิธีมอบใบรับรองผู้ดำเนินการเดินอากาศใหม่ (AOC Re – certification) แก่สายการบินไทย

วันพฤหัสบดีที่ 11 พฤษภาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นสักขีพยานพิธีมอบใบรับรองผู้ดำเนินการเดินอากาศใหม่ (AOC Re – certification) แก่สายการบินไทย
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีมอบใบรับรองผู้ดำเนินการเดินอากาศใหม่ (AOC Re - certification) แก่สายการบินไทย เมื่อวันที่ 8 พฤษภาคม 2560 ณ โรงแรมโนโวเทลสุวรรณภูมิ
การที่บริษัท การบินไทย จำกัด (มหาชน) (บกท.) ผ่านการตรวจสอบและได้รับใบรับรองผู้ดำเนินการเดินอากาศใหม่ และใบอนุญาตขนส่งวัตถุอันตราย ถือเป็นความสำเร็จและสร้างความเชื่อมั่นแก่ผู้โดยสารที่ต้องการเดินทางมาที่ประเทศไทย
สำหรับความคืบหน้าการดำเนินการตรวจสอบสายการบินอื่น ๆ ปัจจุบันมีสายการบินที่อยู่ในขั้นตอนที่ 4 (การตรวจสอบภาคปฏิบัติ) จำนวน 4 สายการบิน ได้แก่ สายการบินไทยสมายล์ สายการบินไทยแอร์เอเชียเอ็กซ์ สายการบินนกแอร์ นกสกู๊ต และมีสายการบินที่อยู่ในขั้นตอนที่ 3 (การตรวจเอกสาร) จำนวน 6 สายการบิน ได้แก่ สายการบินเคไมล์ สายการบินโอเรียนไทย สายการบินไทยไลอ้อนแอร์ สายการบินนิวเจน สายการบินเอ็มเจ็ท สายการบินเจ็ทเอเชีย
กพท. ได้ดำเนินการแก้ไขข้อบกพร่องที่มีนัยสำคัญต่อความปลอดภัย (SSC) จำนวน 33 ข้อ มาอย่างต่อเนื่อง โดยได้ปรับปรุงกฎระเบียบที่เกี่ยวข้อง ขั้นตอนการดำเนินงาน คู่มือรายการตรวจสอบ (Checklist) แบบฟอร์มสำคัญ จัดการอบรมแก่พนักงานและผู้เชี่ยวชาญ ตลอดจนปรับปรุงการตรวจสอบเพื่อออกใบรับรองผู้ดำเนินการเดินอากาศใหม่ให้เป็นไปตามมาตรฐานที่องค์การการบินพลเรือนระหว่างประเทศ (ICAO) กำหนด ปัจจุบันมีความคืบหน้าในการแก้ไข SSC มากกว่าร้อยละ 75 และคาดว่า กพท. จะสามารถเชิญ ICAO มาตรวจสอบ ICVM (ICAO Coordinated Validation Mission) ประมาณเดือนมิถุนายน 2560 ซึ่งหากสายการบินใดของไทยที่ทำการบินระหว่างประเทศไม่สามารถผ่านการประเมินภายในเดือนมิถุนายน 2560 จะต้องหยุดให้บริการเที่ยวบินระหว่างประเทศ

ที่มา : http://www.thaigov.go.th/news/contents/details/3677
