รัฐบาลไทย-ข่าวทำเนียบรัฐบาล-พาณิชย์ใช้ความนิยมสินค้าไทย เจาะตลาดอาเซียน

วันพุธที่ 15 พฤศจิกายน 2560
พาณิชย์ใช้ความนิยมสินค้าไทย เจาะตลาดอาเซียน
“อภิรดี”สั่งการกรมส่งเสริมการค้าระหว่างประเทศจัดกิจกรรมขยายตลาดอาเซียนปี 61 เป็นพิเศษ หวังสร้างการรู้จักสินค้าไทยและผลักดันการส่งออกให้ได้เพิ่มมากขึ้น “จันทิรา”รับลูกเตรียมจัดงาน Top Thai Brand และ Mini Thailand Week นำสินค้าไทยโชว์
เผยยังมีแผนนำสินค้าไทยขยายตลาดอินเดีย ศรีลังกา บังคลาเทศ ปากีสถาน และอิหร่านด้วย
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า ได้มอบนโยบายให้กรมส่งเสริมการค้าระหว่างประเทศ จัดกิจกรรมขยายตลาดอาเซียนปี 2561 เป็นพิเศษ เพื่อหาทางผลักดันสินค้าไทยเข้าสู่ตลาดให้ได้เพิ่มมากขึ้น และขยายการส่งออกสินค้าไทยเข้าสู่ตลาดอาเซียนให้ได้มากขึ้น โดยให้เน้นการจัดงานกิจกรรมแนะนำสินค้าไทย รวมถึงการจัดงานแสดงสินค้าไทย เพื่อผลักดันให้สินค้าไทยเป็นที่รู้จักและเป็นที่ต้องการเพิ่มมากขึ้น ทั้งกับผู้ซื้อ ผู้นำเข้า รวมถึงผู้บริโภคในประเทศต่างๆ ของอาเซียน
“ปัจจุบันตลาดอาเซียนเป็นตลาดหลักที่สำคัญของไทย มีแนวโน้มการขยายตัวเพิ่มขึ้นอย่างต่อเนื่อง โดยเฉพาะตลาด CLMV ซึ่งกระทรวงพาณิชย์จะให้ความสำคัญกับการบุกเจาะตลาดอย่างเต็มที่ และขอให้มีการจัดกิจกรรมส่งเสริมด้านการตลาดเป็นพิเศษ”นางอภิรดีกล่าว
นางจันทิรา ยิมเรวัต วิวัฒน์รัตน์ อธิบดีกรมส่งเสริมการค้าระหว่างประเทศ กล่าวว่า กรมฯ ได้จัดทำแผนการขยายตลาดอาเซียนเสร็จแล้ว โดยได้กำหนดที่จะจัดงาน Top Thai Brand 2018 ที่กัมพูชา เมียนมา เวียดนาม สปป.ลาว และมาเลเซีย และจัด Mini Thailand Week 2018 ที่สปป.ลาว ฟิลิปปินส์ เวียดนาม กัมพูชา เมียนมา โดยจะเน้นในกลุ่มอาหารและเครื่องดื่ม ของใช้ของตกแต่งบ้าน สินค้าความงาม แฟชั่น ไลฟ์สไตล์ เครื่องนุ่งห่ม สินค้าเกษตร อัญมณีและเครื่องประดับ และสินค้าบริการ เครื่องจักรกล เครื่องใช้ไฟฟ้า ชิ้นส่วนยานยนต์ เป็นต้น
นอกจากนี้ ยังมีแผนที่จะจัด Thailand Week 2018 ในประเทศต่างๆ นอกเหนือจากอาเซียน เช่น อินเดีย ศรีลังกา บังคลาเทศ ปากีสถาน และอิหร่าน เป็นต้น
สำหรับการจัดงาน Top Thai Brand 2018 ได้กำหนดจัด 6 ครั้ง ได้แก่ พนมเปญ กัมพูชา วันที่ 1-4 ก.พ.2561 , ย่างกุ้ง เมียนมา วันที่ 22-25 มี.ค.2561 , โฮจิมินห์ซิตี้ เวียดนาม วันที่ 10-13 พ.ค.2561 , เวียงจันทน์ สปป.ลาว เดือนพ.ค.2561 , ฮานอย เวียดนาม วันที่ 16-19 ส.ค.2561 และกัวลาลัมเปอร์ มาเลเซีย วันที่ 23-25 ส.ค.2561
ส่วนงาน Mini Thailand Week 2018 กำหนดจัด 6 ครั้ง ได้แก่ ที่เวียงจันทน์ สปป.ลาว เดือน ก.พ.2561 จำนวน 5 วัน , มะนิลา ฟิลิปปินส์ วันที่ 15-18 มี.ค.2561 , นครไฮฟอง เวียดนาม วันที่ 15-18 มี.ค.2561 , เสียมราฐ กัมพูชา เดือนเม.ย.2561 จำนวน 4 วัน , เกิ่นเทอ เวียดนาม วันที่ 6-8 ก.ค.2561 และตองยี เมียนมา วันที่ 24-26 ส.ค.2561
ขณะที่กำหนดการจัดงาน Thailand Week 2018 ในประเทศอื่นๆ ได้แก่ โกลกาตา อินเดีย เดือนก.พ.-มี.ค.2561 , โคลัมโบ ศรีลังกา วันที่ 9-11 มี.ค.2561 , ธากา อินเดีย วันที่ 22-26 พ.ค.2561 , มุมไบ/      บังกาลอร์ อินเดีย เดือนมิ.ย. หรือ ก.ค.2561 , เจนไน อินเดีย วันที่ 10-12 ส.ค.2561 , การาจีน ปากีสถาน เดือนก.ย.2561 และเตหะราน อิหร่าน เดือนส.ค.หรือก.ย.2561
สำหรับตลาดอาเซียน เป็นคู่ค้าอันดับ 1 และเป็นตลาดส่งออกอันดับ 1 ของไทย โดยการส่งออกในช่วง 9 เดือนของปี 2560 (ม.ค.-ก.ย.) มีมูลค่า 43,750.84 ล้านเหรียญสหรัฐ เพิ่มขึ้น 9.82% และมูลค่าคิดเป็น 24.94% ของการส่งออกทั้งหมดของไทย  คาดว่าการส่งออกในช่วงที่เหลือของปี 2560 ตลาดอาเซียนจะยังคงขยายตัวได้ดีต่อไป

ที่มา : http://www.thaigov.go.th/news/contents/details/8088
