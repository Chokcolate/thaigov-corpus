รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งเยียวยาสภาพจิตใจเด็กหญิงอายุ 15 ปี ที่ถูกครูสอนดนตรี ล่วงละเมิดทางเพศที่ จ.เชียงใหม่

วันศุกร์ที่ 1 กันยายน 2560
ปลัด พม. กำชับ จนท. เร่งเยียวยาสภาพจิตใจเด็กหญิงอายุ 15 ปี ที่ถูกครูสอนดนตรี ล่วงละเมิดทางเพศที่ จ.เชียงใหม่
ปลัด พม. กำชับ จนท. เร่งเยียวยาสภาพจิตใจเด็กหญิงอายุ 15 ปี ที่ถูกครูสอนดนตรีล่วงละเมิดทางเพศที่ จ.เชียงใหม่ และช่วยเหลือครอบครัวหญิงรายหนึ่งที่ต้องลาออกจากงานเพื่อดูแลคนในครอบครัวที่พิการ ที่ จ.นราธิวาส พร้อมชื่นชมสองสามี-ภรรยา พิการตาบอด แต่สู้ชีวิต
วันนี้ (22 ส.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 696/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายไมตรี กล่าวว่า จากกรณีเจ้าหน้าที่ตำรวจเข้าจับกุมชายชราวัย 66 ปี ที่ประกอบอาชีพเป็นครูสอนดนตรีพื้นเมือง ได้ก่อเหตุข่มขืนกระทำชำเราเด็กหญิงอายุไม่เกิน 15 ปี ซึ่งเป็นลูกศิษย์ โดยภายหลังการตรวจสอบประวัติ พบว่าเคยก่อเหตุลักษณะดังกล่าวมาแล้วหลายครั้ง ที่อำเภอสันป่าตอง จังหวัดเชียงใหม่ นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวง พม. พร้อมเร่งเยียวยาสภาพจิตใจของเด็กหญิงอย่างใกล้ชิด เพื่อให้เด็กหญิงสามารถกลับไปใช้ชีวิตในสังคมต่อไปได้อย่างปกติสุข อีกทั้ง ร่วมกันกำหนดแนวทางการช่วยเหลือตามภารกิจด้านเด็กของกระทรวง พม. ในระยะยาวต่อไป
นายไมตรี กล่าวต่อไปว่า จากกรณีหญิงรายหนึ่ง ต้องรับภาระเพียงลำพังเลี้ยงดูคนในครอบครัวอีก 2 ชีวิต ทั้งลูกชายวัย 14 ปี ที่ป่วยพิการทางสมอง ร่างกายผอมซูบ แขน-ขาลีบ นอนป่วยติดเตียงไม่สามารถช่วยเหลือตัวเองได้ และแม่แก่ชราที่ป่วยเป็นโรคอัมพฤกษ์ ไม่สามารถเดินได้ ซึ่งจำเป็นต้องลาออกจากงานเพื่อมาอยู่ดูแลอย่างใกล้ชิด ทำให้ครอบครัวขาดรายได้ ที่อำเภอแว้ง จังหวัดนราธิวาส นั้น ตนได้กำชับให้พัฒนาสังคมและความมั่นคงของมนุษย์จังหวัดนราธิวาส (พมจ.นราธิวาส) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านคนพิการ และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ป่วยทั้ง 2 คนอย่างใกล้ชิด และให้คำปรึกษาแนะนำในการช่วยเหลือดูแลเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้เพิ่มเติมที่เพียงพอและมั่นคงในระยะยาวต่อไป
นายไมตรี กล่าวเพิ่มเติมว่า จากกรณีสองสามี-ภรรยา วัย 62 ปี และ 52 ปี ซึ่งมีความพิการตาบอดทั้ง 2 คน อาศัยอยู่กันเพียงลำพัง แต่สู้ชีวิต ได้ฝึกเรียนอาชีพนวดแผนไทยจนมีความเชี่ยวชาญ และนำมาประกอบอาชีพรับจ้างนวดแผนโบราณ ค่าบริการชั่วโมงละ 100 บาท เพื่อหารายได้เลี้ยงดูตนเอง ไม่เป็นภาระของใคร ที่อำเภอเกาะคา จังหวัดลำปาง นั้น ตนขอชื่นชมสองสามีภรรยาดังกล่าวที่มีความขยันหมั่นเพียร มานะอดทน โดยไม่ย่อท้อต่ออุปสรรคในการดำรงชีวิต นับว่าเป็นตัวอย่างที่ดี ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดลำปาง (พมจ.ลำปาง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ให้คำปรึกษาแนะนำในการช่วยเหลือดูแลเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อให้มีคุณภาพชีวิตที่ดีในระยะยาว พร้อมร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/6109
