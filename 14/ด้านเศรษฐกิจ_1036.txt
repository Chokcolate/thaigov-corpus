รัฐบาลไทย-ข่าวทำเนียบรัฐบาล-‘พาณิชย์’ เดินหน้าขยายความร่วมมือหุ้นส่วนยุทธศาสตร์ทางเศรษฐกิจกับบังกลาเทศ

วันอังคารที่ 8 สิงหาคม 2560
‘พาณิชย์’ เดินหน้าขยายความร่วมมือหุ้นส่วนยุทธศาสตร์ทางเศรษฐกิจกับบังกลาเทศ
รัฐมนตรีว่าการกระทรวงพาณิชย์ (นางอภิรดี ตันตราภรณ์) มีกำหนดเดินทางเข้าร่วมการประชุมคณะกรรมการร่วมทางการค้า (Joint Trade Committee: JTC) ไทย-บังกลาเทศ ครั้งที่ 4 ร่วมกับรัฐมนตรีว่าการกระทรวงพาณิชย์บังกลาเทศ (H.E. Mr. Tofial Ahmed)
ระหว่างวันที่ 9 – 10 สิงหาคม 2560 ณ กรุงธากา สาธารณรัฐประชาชนบังกลาเทศ เพื่อหารือแนวทางขยายการค้าและความร่วมมือทางเศรษฐกิจระหว่างกัน
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า การประชุมครั้งนี้ สืบเนื่องมาจากการลงนามในบันทึกช่วยจำจัดตั้งคณะกรรมการร่วมด้านการค้าไทย-บังกลาเทศ ในระหว่างการเยือนบังกลาเทศ เมื่อปี 2529 ซึ่งที่ผ่านมา ไทยและบังกลาเทศสลับกันเป็นเจ้าภาพการประชุม JTC ไปแล้ว 3 ครั้ง โดยครั้งล่าสุด ไทยเป็นเจ้าภาพจัดเมื่อปี 2556 สำหรับการประชุมครั้งที่ 4 นี้ จะหารือในประเด็นความร่วมมือทางเศรษฐกิจด้านต่างๆ ที่สองประเทศสนใจ อาทิ การตั้งเป้าหมายทางการค้าระหว่างกัน ความเป็นไปได้ในการทำความตกลงการค้าเสรี การขยายความร่วมมือด้านการค้า โดยเฉพาะข้าว การลงทุนในสาขาศักยภาพ อาทิ เกษตรและอาหารแปรรูป ประมงแปรรูป ก่อสร้าง พลังงาน และท่องเที่ยว รวมทั้งการส่งเสริมความร่วมมือระหว่างหน่วยงานภาคเอกชนของทั้งสองฝ่าย พร้อมกันนี้ รัฐมนตรีว่าการกระทรวงพาณิชย์มีกำหนดลงนาม MoU ว่าด้วยการซื้อขายข้าวระหว่างรัฐบาลไทยและรัฐบาลบังกลาเทศ กับรัฐมนตรีว่าการกระทรวงอาหารบังกลาเทศ (H.E. Advocate Md. Qamrul Islam) เพื่อขยายโอกาสในการส่งออกข้าวของไทยและสนับสนุนความมั่นคงทางอาหารของบังกลาเทศ
สาธารณรัฐประชาชนบังกลาเทศเป็นตลาดที่มีศักยภาพเนื่องจากมีประชากรกว่า 160 ล้านคน ในช่วง 10 ปีที่ผ่านมา บังกลาเทศมีอัตราการเจริญเติบโตทางเศรษฐกิจอย่างต่อเนื่อง โดยอัตราการเติบโตเฉลี่ยสูงกว่าร้อยละ 6 และมีศักยภาพในการเป็น Gateway สู่ประเทศสมาชิกองค์การความร่วมมืออิสลาม (Organization of Islamic Cooperation หรือ OIC) ซึ่งมีสมาชิกกว่า 57 รัฐ เช่น อียิปต์ บาห์เรน กาตาร์ อิหร่าน อิรัก จอร์แดน โมร็อกโก ซาอุดีอาระเบีย อินโดนีเซีย ปากีสถาน มัลดีฟส์ และตุรกี เป็นต้น
ปัจจุบันบังกลาเทศเป็นคู่ค้าอันดับที่ 3 ของไทยในภูมิภาคเอเชียใต้ รองจากอินเดียและปากีสถาน ในปี 2559 มีมูลค่าการค้ารวมประมาณ 1,000 ล้านเหรียญสหรัฐ เพิ่มขึ้นจากปีก่อนหน้าร้อยละ 10.38 แบ่งเป็นการส่งออกมูลค่า 940 ล้านเหรียญสหรัฐ และการนำเข้า 56 ล้านเหรียญสหรัฐ ซึ่งไทยได้ดุลการค้าบังกลาเทศมาโดยตลอด
ในปี 2559 สินค้าส่งออกที่สำคัญของไทยไปบังกลาเทศ ได้แก่ เม็ดพลาสติก เคมีภัณฑ์ ปูนซิเมนต์ ผ้าผืน เหล็ก เหล็กกล้าและผลิตภัณฑ์ เส้นใยประดิษฐ์ เครื่องจักรกลและส่วนประกอบของเครื่องจักรกล ด้ายและเส้นใยประดิษฐ์ ผลิตภัณฑ์มันสำปะหลัง เครื่องสำอาง สบู่ และผลิตภัณฑ์รักษาผิว ส่วนสินค้านำเข้าที่สำคัญของไทยจากบังกลาเทศ ได้แก่ เสื้อผ้าสำเร็จรูป ปุ๋ยและยากำจัดศัตรูพืชและสัตว์ ผลิตภัณฑ์สิ่งทอ เครื่องใช้เบ็ดเตล็ด พืชและผลิตภัณฑ์จากพืช เนื้อสัตว์สำหรับการบริโภค เครื่องจักรไฟฟ้าและส่วนประกอบ ด้ายและเส้นใย เครื่องมือเครื่องใช้เกี่ยวกับวิทยาศาสตร์ การแพทย์ เครื่องจักรกลและส่วนประกอบ

ที่มา : http://www.thaigov.go.th/news/contents/details/5777
