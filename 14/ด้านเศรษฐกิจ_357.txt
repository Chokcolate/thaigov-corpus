รัฐบาลไทย-ข่าวทำเนียบรัฐบาล-รมช.เกษตรฯ เร่งดันชัยภูมิโมเดล หลังเกษตรกรแปลงใหญ่ประสบความสำเร็จผลิตข้าวคุณภาพ

วันจันทร์ที่ 8 พฤษภาคม 2560
รมช.เกษตรฯ เร่งดันชัยภูมิโมเดล หลังเกษตรกรแปลงใหญ่ประสบความสำเร็จผลิตข้าวคุณภาพ
รมช.เกษตรฯ เร่งดันชัยภูมิโมเดล หลังเกษตรกรแปลงใหญ่ประสบความสำเร็จในพัฒนาการผลิตข้าวคุณภาพ เชื่อมเอกชนรับซื้อผลผลิตข้าวไปต่อยอดงานวิจัยและส่งออกผลผลิตข้าวแปรรูปข้าวเพื่อสุขภาพส่งออกต่างประเทศ
วันนี้ (7 พ.ค.60) นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยว่า การลงพื้นที่ครั้งนี้เพื่อติดตามการดำเนินงานตามแผนการผลิตและการตลาดข้าวครบวงจรและแผนปฏิบัติงานเกษตรอินทรีย์ โดยได้พบปะเกษตรกรในพื้นที่นาแปลงใหญ่ ณ อบต.ศรีสำราญ ต.ศรีสำราญ อ.คอนสวรรค์ จ.ชัยภูมิ ซึ่งมีการรวมกลุ่มนาแปลงใหญ่ประมาณ 270 ราย พื้นที่รวมประมาณ 3,200 ไร่ ที่ต้องถือว่าการดำเนินการนาแปลงใหญ่ศรีสำราญในรอบปีที่ผ่านมาเกษตรกรมีพัฒนาตัวเองตามที่กระทรวงเกษตรฯ ให้คำแนะนำได้อย่างเข้มแข็งมาก ทั้งในด้านคุณภาพการผลิตที่ในปีนี้จะยื่นขอการรับรองมาตรฐานข้าวGAP ของกระทรวงเกษตรฯ ที่จะส่งผลให้ขายข้าวได้ราคาสูงมากขึ้น ขณะเดียวกัน เกษตรกรยังมีการเชื่อมโยงกับการตลาดในพื้นที่ ทั้งการส่งผลผลิตข้าวเปลือกที่ผลิตได้ส่วนหนึ่งให้กับบมจ.เมดิฟู้ดส์ประเทศไทย ที่ตั้งอยู่ในพื้นที่ จ .ชัยภูมิซึ่งได้นำผลงานวิจัยที่กระทรวงเกษตรฯ สนับสนุนงบประมาณวิจัยให้กับสถาบันการศึกษานำมาขยายผล และแปรรูปผลผลิตข้าวส่งออกไปยังตลาดต่างประเทศ รวมถึงเกษตรกรแปลงใหญ่ศรีสำราญยังแบ่งผลผลิตอีกส่วนหนึ่งขายเป็นข้าวสารคุณภาพส่งขายและทำการตลาดเองด้วย
ดังนั้น กระทรวงเกษตรฯ จึงมีแนวคิดที่จะพัฒนาชัยภูมิโมเดลไปยังนาแปลงใหญ่ไปยังพื้นที่อื่นๆให้มากขึ้น ซึ่งหมายถึงเกษตรกรจะมีการผลิตข้าวคุณภาพเพิ่มขึ้น และเกิดเสถียรภาพทางการตลาดมากกว่าที่ผ่านมาตามวัตถุประสงค์ของแผนการผลิตและการตลาดข้าวครบวงจร
นอกจากนี้ ยังได้พบปะหารือกับเกษตรกรในพื้นที่ ต.ศรีสำราญ ที่สมัครเข้าร่วมโครงการนาแปลงใหญ่รายใหม่ปี 60 จำนวน 121 ราย พื้นที่ประมาณ 1,980 ไร่ ที่มีความสนใจที่จะรวมกลุ่มวางแผนผลิตข้าวแปลงใหญ่แบบอินทรีย์ ซึ่งกระทรวงเกษตรฯ โดยหน่วยงานที่เกี่ยวข้องจะให้คำแนะนำและส่งเสริมหากเกษตรกรมีความพร้อมก็สามารถเข้าร่วมโครงการแปลงใหญ่อินทรีย์โดยภาครัฐให้การสนับสนุนได้เช่นกัน
“กระทรวงเกษตรฯ คาดหวังให้เกษตรกรเข้าร่วมโครงการนาแปลงใหญ่ให้มากขึ้น เพื่อให้  ภาครัฐให้ความช่วยเหลือและสนับสนุนได้อย่างครอบคลุมและทั่วถึง ทั้งเรื่องระบบน้ำ ดิน เมล็ดพันธุ์ จนถึงการตลาด ซึ่งแปลงใหญ่ข้าว ต.ศรีสำราญ เป็นหนึ่งตัวอย่างแปลงใหญ่ข้าวที่เห็นผลชัดเจน เป็นรูปธรรม อย่างไรก็ตาม หากเกษตรกรรายได้มีปัญหาเรื่องข้าว ขณะนี้กระทรวงเกษตรฯ ได้เปิดสายด่วนหมอข้าว 1170 กด 4ที่จะรับฟังปัญหาและให้บริการแนวทางแก้ไขให้แก่เกษตรกรได้อย่างทันต่อสถานการณ์ด้วย” น.ส.ชุติมา กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3591
