รัฐบาลไทย-ข่าวทำเนียบรัฐบาล-ปลัด พม. ลงพื้นที่เยี่ยมชมศูนย์การเรียนรู้เคหะประชารัฐบ้านเอื้ออาทรระยอง(วังหว้า)

วันจันทร์ที่ 3 กรกฎาคม 2560
ปลัด พม. ลงพื้นที่เยี่ยมชมศูนย์การเรียนรู้เคหะประชารัฐบ้านเอื้ออาทรระยอง(วังหว้า)
ปลัด พม. ลงพื้นที่เยี่ยมชมศูนย์การเรียนรู้เคหะประชารัฐบ้านเอื้ออาทรระยอง(วังหว้า)
เมื่อวันที่ 1 ก.ค.60 เวลา 15.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย ดร.ธัชพล กาญจนกูล ผู้ว่าการการเคหะแห่งชาติ และคณะผู้บริหารการเคหะแห่งชาติ ลงพื้นที่ตรวจเยี่ยมศูนย์การเรียนรู้เคหะประชารัฐบ้านเอื้ออาทรระยอง(วังหว้า) พร้อมทั้งมอบทุนช่วยเหลือผู้สูงอายุจำนวน 18 ราย และมอบทุนช่วยเหลือเด็กยากไร้ในชุมชนจำนวน 12 ราย โดยมี นายสันติชัย ตังสวานิช นายกเทศมนตรีเทศบาลตำบลเมืองแกลงและชาวชุมชนบ้านเอื้ออาทรระยอง (วังหว้า) ให้การต้อนรับ ณ ศูนย์การเรียนรู้เคหะประชารัฐบ้านเอื้ออาทรระยอง (วังหว้า) ตำบลวังหว้า อำเภอแกลงจังหวัดระยอง
นายไมตรี กล่าวว่า โครงการบ้านเอื้ออาทรระยอง (วังหว้า) เป็นชุมชนต้นแบบด้านการจัดการสิ่งแวดล้อมของการเคหะแห่งชาติ (กคช.) ตั้งอยู่บริเวณถนนสุนทรภู่ ซอย 4 ตำบลวังหว้า อำเภอแกลง จังหวัดระยอง มีการสร้างเป็นบ้านเดี่ยว 2 ชั้น ขนาดที่ดิน 21 ตารางวา จำนวน 522 หน่วย บนพื้นที่ 50.7 ไร่ พร้อมด้วยระบบสาธารณูปโภค สาธารณูปการและสิ่งอำนวยความสะดวกครบครัน อาทิ ลานกีฬา สนามเด็กเล่น และศูนย์ชุมชนปัจจุบันมีผู้อยู่อาศัยประมาณ 1,200 คนทั้งนี้ กคช. ได้ส่งเสริมให้ผู้อยู่อาศัยมีส่วนร่วมในการบริหารจัดการชุมชนให้เป็น "ชุมชนเข้มแข็งน่าอยู่อย่างยั่งยืน” ประกอบกับคณะกรรมการชุมชน ผู้นำชุมชน และผู้อยู่อาศัยในชุมชนมีจิตอาสาอุทิศแรงกายแรงใจ และมีความเสียสละร่วมกันบริหารจัดการชุมชน โดยนำองค์ความรู้ที่ได้จากการอบรมด้านการบริหารและพัฒนาชุมชน มาประยุกต์ใช้ให้เหมาะสมกับบริบทของชุมชน ซึ่ง กคช. ได้บูรณาการความร่วมมือกับภาคีเครือข่ายที่เกี่ยวข้องทุกภาคส่วน ในการสนับสนุนและส่งเสริม ตามแนวทาง "เคหะประชารัฐ” ส่งผลให้ชุมชนบ้านเอื้ออาทรระยอง (วังหว้า) เป็นชุมชน ที่สามารถบริหารจัดการตนเองได้อย่างเป็นรูปธรรม ครอบคลุมทุกมิติทั้งด้านกายภาพ เศรษฐกิจ สังคม และสิ่งแวดล้อม มีการจัดตั้งกลุ่มต่างๆ เพื่อส่งเสริมการมีส่วนร่วมภายในชุมชน เช่น กลุ่มแอโรบิค กลุ่มอาชีพ กลุ่มออมทรัพย์ กลุ่มอาสาสาธารณสุขประจำหมู่บ้าน กลุ่มฌาปนกิจ กลุ่มรักสิ่งแวดล้อม กลุ่มธนาคารขยะ กลุ่มจุลินทรีย์ กลุ่มโรงไส้เดือน กลุ่มปุ๋ยหมักชีวภาพ โดยดำเนินการตามหลักปรัชญาเศรษฐกิจพอเพียง
นายไมตรี กล่าวต่อไปว่า นอกจากนี้ มีการได้จัดตั้ง "ศูนย์การเรียนรู้เคหะประชารัฐ บ้านเอื้ออาทรระยอง(วังหว้า)” ขึ้น เพื่อเป็นแหล่งเรียนรู้ด้านการบริหารจัดการคน ชุมชน สิ่งแวดล้อมแบบครบวงจร ซึ่งที่ผ่านมามีหน่วยงานต่างๆ เข้ามาศึกษาดูงานโดยเฉพาะด้านการจัดการสิ่งแวดล้อมอย่างต่อเนื่อง อีกทั้งยังได้จัดทำฐานการเรียนรู้ ประกอบด้วย ฐานนิทรรศการมีชีวิต ฐานจุดทิ้งและกำจัดขยะอันตราย ร้านค้าปลอดกล่องโฟมฐาน คอนโดเลี้ยงไส้เดือนและกำจัดขยะอินทรีย์ และฐานธนาคารขยะกลุ่มออมทรัพย์ ทั้งนี้ โครงการบ้านเอื้ออาทรระยอง(วังหว้า) ได้รับรางวัลจากเทศบาลตำบลเมืองแกลง ซึ่งประกาศรับรองว่า บ้านเอื้ออาทรระยอง(วังหว้า) เป็นศูนย์การเรียนรู้สิ่งแวดล้อมด้านการบริหารจัดการที่ดี อีกทั้งยังผ่านเข้ารอบที่ 1 ชุมชนปลอดขยะ โดยได้รับโล่รางวัลโครงการชุมชนปลอดขยะ (Zero Waste) จากกรมส่งเสริมคุณภาพสิ่งแวดล้อม กระทรวงทรัพยากรธรรมชาติและสิ่งแวดล้อม 2 ปีซ้อน ในปี 2559 - 2560 ตลอดจนได้รับรางวัลชนะเลิศประเภทอาคารแนวราบ จาก"โครงการประกวดชุมชนสดใส จิตใจงดงาม” ประจำปี 2559 ของ กคช. อีกด้วย
"อย่างไรก็ตาม กระทรวง พม. โดย กคช. ขอชื่นชมการบริหารจัดการของชุมชนบ้านเอื้ออาทรระยอง (วังหว้า) และชุมชนอื่นๆ ที่อยู่ในความดูแลของ กคช. สามารถนำไปเป็นแบบอย่างในการบริหารจัดการชุมชนของตนเองได้อย่างมีประสิทธิภาพ เพื่อการอยู่อาศัยร่วมกันอย่างมีความสุขและยั่งยืนต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/4954
