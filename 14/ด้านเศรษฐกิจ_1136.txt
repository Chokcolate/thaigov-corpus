รัฐบาลไทย-ข่าวทำเนียบรัฐบาล-ธอส. ประกาศ 3 รางวัลชนะเลิศ โครงการประกวดแบบบ้านผู้สูงอายุ  รับทุนการศึกษารวม 300,000 บาท

วันพฤหัสบดีที่ 24 สิงหาคม 2560
ธอส. ประกาศ 3 รางวัลชนะเลิศ โครงการประกวดแบบบ้านผู้สูงอายุ  รับทุนการศึกษารวม 300,000 บาท
ธนาคารอาคารสงเคราะห์ ประกาศผลการตัดสิน 3 สุดยอดแบบบ้านที่ได้รับรางวัลชนะเลิศรับทุนการศึกษารวมมูลค่า 300,000 บาท ตามโครงการประกวดแบบบ้านผู้สูงอายุ กับ ธอส.ประจำปี 2560
ธนาคารอาคารสงเคราะห์ ประกาศผลการตัดสิน 3 สุดยอดแบบบ้านที่ได้รับรางวัลชนะเลิศรับทุนการศึกษารวมมูลค่า 300,000 บาท ตามโครงการประกวดแบบบ้านผู้สูงอายุ กับ ธอส.ประจำปี 2560 หลังจากเปิดโอกาสให้นิสิตนักศึกษาทั่วประเทศ ร่วมส่งผลงานการออกแบบบ้านผู้สูงอายุที่มีความคิดสร้างสรรค์ในการออกแบบ แสดงรายละเอียดพื้นที่ใช้สอยที่เหมาะสม สวยงาม สะดวกสบาย ปลอดภัย เลือกใช้เทคโนโลยีสมัยใหม่ และเอื้อประโยชน์ต่อการอยู่อาศัยมากที่สุด
นายฉัตรชัย  ศิริไล กรรมการผู้จัดการธนาคารอาคารสงเคราะห์(ธอส.) เปิดเผยว่า หลังจาก ธอส. ได้จัดทำ “โครงการประกวดแบบบ้านผู้สูงอายุ กับ ธอส. ประจำปี 2560” เพื่อสะท้อนให้เห็นถึงการให้ความสำคัญกับการเตรียมพร้อมที่จะก้าวเข้าสู่สังคมผู้สูงอายุของประเทศไทยที่จะเกิดขึ้นในอนาคตอันใกล้ จึงได้เปิดโอกาสให้นิสิตนักศึกษาที่กำลังศึกษาอยู่ในระดับอุดมศึกษาทีมละไม่เกิน 3 คน ออกแบบบ้านที่สามารถสร้างได้จริง และเอื้อประโยชน์ต่อการอยู่อาศัยของผู้สูงอายุ โดยเปิดให้ส่งผลงานได้ตั้งแต่วันที่ 14 มิถุนายน -31 กรกฎาคม 2560 และคณะกรรมการตัดสินซึ่งประกอบด้วยผู้ทรงคุณวุฒิจากคณะสถาปัตยกรรมศาสตร์ จุฬาลงกรณ์มหาวิทยาลัย สมาคมธุรกิจ รับสร้างบ้าน เอสซีจี และผู้บริหาร ธอส. ได้ร่วมกันพิจารณาผลงานของนิสิตนักศึกษาจาก 10 สถาบันอุดมศึกษาทั่วประเทศที่ให้ความสนใจส่งแบบบ้านเข้าประกวด และได้คัดเลือกผลงานที่มีความคิดสร้างสรรค์ในการออกแบบ แสดงรายละเอียดพื้นที่ใช้สอยที่เหมาะสม สวยงาม สะดวกสบาย ปลอดภัย เลือกใช้เทคโนโลยีสมัยใหม่ และเอื้อประโยชน์ต่อการอยู่อาศัยมากที่สุดให้ได้รับรางวัลชนะเลิศพร้อมกับได้รับทุนการศึกษา 3 รางวัล รางวัลละ 100,000 บาท ประกอบด้วย 1.น.ส.ศิริพร คำแก้ว นักศึกษาคณะสถาปัตยกรรมศาสตร์ มหาวิทยาลัยขอนแก่น ชื่อผลงาน “บ้านอยู่เย็น” 2.นายปริญญา เนตรคำ นักศึกษาคณะสถาปัตยกรรมศาสตร์ มหาวิทยาลัยขอนแก่น ชื่อผลงาน “L House” และ 3.นายพีรพล สุทธิมรรคผล นักศึกษาคณะสถาปัตยกรรมศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง ชื่อผลงาน “บ้านวันวาน” ซึ่งในวันนี้ (24 สิงหาคม 2560) ธอส. ได้จัดให้มีพิธีมอบรางวัลให้กับผู้ชนะเลิศทั้ง 3 รางวัล โดยได้รับเกียรติจากนายสุรชัย ดนัยตั้งตระกูล ประธานกรรมการ ธอส. เป็นประธานในพิธีมอบรางวัล
ทั้งนี้ ผู้ที่สนใจสามารถรับชมตัวอย่างของแบบบ้านผู้สูงอายุที่ได้รับรางวัลชนะเลิศได้ภายในงานบ้าน ธอส. เอ็กซ์โป @ กรุงเทพฯ ระหว่างวันที่ 24-27 สิงหาคม 2560 ณ ศูนย์การประชุมแห่งชาติสิริกิติ์ และเข้าร่วมรับฟังข้อมูลที่เกี่ยวกับแนวคิดและนวัตกรรมเพื่อที่อยู่อาศัยสำหรับผู้สูงอายุในประเทศต่างๆ จากผู้เชี่ยวชาญด้านที่อยู่อาศัยสำหรับสังคมในงานสัมมนาวิชาการ หัวข้อ “ที่อยู่อาศัยสำหรับสังคมผู้สูงอายุ : จากมุมมองเชิงนโยบายสู่ภาคปฏิบัติ” ในวันศุกร์ที่ 25 สิงหาคม 2560 ระหว่างหว่างเวลา 10.30-12.30 น. ณ ห้อง Meeting Room 3-4 ศูนย์การประชุมแห่งชาติสิริกิติ์ โดยได้รับเกียรติจากวิทยากรประกอบด้วย Mr.Mike Ikegawa Mitsuhiro ผู้เชี่ยวชาญด้านที่อยู่อาศัยผู้สูงอายุจากประเทศญี่ปุ่น บรรยายเรื่อง “Senior Housing Developments : Learning and Sharing from Japan” และการเสนวนาในหัวข้อ “ทิศทางการพัฒนาที่อยู่อาศัยไทย เพื่อรองรับสังคมผู้สูงอายุ” โดยมี รศ. ไตรรัตน์ จารุทัศน์  หัวหน้าหน่วยปฏิบัติการวิจัยสภาพแวดล้อมที่เหมาะสมกับผู้สูงอายุและคนพิการ จุฬาลงกรณ์มหาวิทยาลัย พ.ญ.นาฏ ฟองสมุทร ผู้บริหารโครงการที่พักผู้สูงอายุสวางคนิเวศ สภากาชาดไทย และนางไลวรรณ ปองเสงี่ยม รองกรรมการผู้จัดการ กลุ่มงานสินเชื่อ ธอส. ร่วมเป็นวิทยากร ติดต่อสอบถามรายละเอียดเพิ่มเติมได้ที่ศูนย์ลูกค้าสัมพันธ์ (Call Center) โทร 0-2645-9000 หรือ Facebook Fanpageธนาคารอาคารสงเคราะห์

ที่มา : http://www.thaigov.go.th/news/contents/details/6170
