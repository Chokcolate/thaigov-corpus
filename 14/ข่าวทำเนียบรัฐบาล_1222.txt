รัฐบาลไทย-ข่าวทำเนียบรัฐบาล-นายกรัฐมนตรี ขอให้ทุกจังหวัดนำโมเดล

วันอังคารที่ 19 ธันวาคม 2560
นายกรัฐมนตรี ขอให้ทุกจังหวัดนำโมเดล
ผู้ช่วยโฆษกฯ เผยนายกรัฐมนตรี ขอให้ทุกจังหวัดนำโมเดล "กาฬสินธุ์ แฮปปี้เนส 2019" ไปปรับใช้ในการแก้ไขปัญหาแต่ละพื้นที่ พร้อมอวยพรปีใหม่ให้คณะรัฐมนตรีมีสุขภาพแข็งแรงทั้งร่างกายและจิตใจ และร่วมกันแก้ไขปัญหาความยากจนเพื่อลดความเหลื่อมล้ำให้กับประชาชน
วันนี้ (19 ธ.ค. 60 ) เวลา 15.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีแจ้งที่ประชุม ครม. ทราบเกี่ยวกับการเดินทางไปตรวจราชการที่จังหวัดกาฬสินธุ์ เมื่อวันที่ 13 ธันวาคม 2560 ที่ผ่านมา ซึ่งจังหวัดกาฬสินธุ์ได้ใช้โมเดล "กาฬสินธุ์ แฮปปี้เนส 2019" ในการแก้ไขปัญหาความยากจน ว่า ต้องการให้จังหวัด อื่น ๆ ทั่วประเทศ นำโมเดลดังกล่าวของจังหวัดกาฬสินธุ์ไปเป็นแบบอย่างในการแก้ไขปัญหาโดยปรับให้สอดคล้องและเหมาะสมกับสภาพและศักยภาพของแต่ละพื้นที่ เพื่อให้การแก้ไขปัญหาความยากจนตรงกับกลุ่มเป้าหมายและเกิดความยั่งยืนต่อไป
นอกจากนี้ รัฐบาลยังได้มีการจัดตั้งคณะอนุกรรมการบูรณาการนโยบายภาค (อ.กบภ.) 5 คณะ 6 ภาค เพื่อทำงานร่วมกับจังหวัดและกลุ่มจังหวัดต่าง ๆ เพื่อให้โครงการต่าง ๆ ของกลุ่มจังหวัดและจังหวัดที่เสนอมาได้รับการแก้ไขและพัฒนาอย่างต่อเนื่อง
พร้อมกันนี้ ผู้ช่วยโฆษกประจำสำนักนายกรัฐมนตรี ได้กล่าวว่า นายกรัฐมนตรี ได้มอบของขวัญปีใหม่ให้แก่คณะรัฐมนตรี เป็นสมุดบันทึกและกระเป๋าสุภาพบุรุษและสุภาพสตรีสำหรับคู่สมรสซึ่งเป็นผลิตภัณฑ์ชุมชน รวมทั้งได้กล่าวอวยพรปีใหม่ให้คณะรัฐมนตรีมีสุขภาพที่แข็งแรงทั้งร่างกายและจิตใจ ซึ่งสิ่งต่าง ๆ ที่คณะรัฐมนตรีได้ร่วมกันดำเนินการมาทั้งหมดนั้น คาดว่าจะเกิดผลเป็นรูปธรรมในปีหน้า (พ.ศ.2561) และขอให้ร่วมมือกันแก้ไขปัญหาความยากจนต่อไปเพื่อลดความเหลื่อมล้ำให้กับประชาชน
พร้อมทั้ง ผู้ช่วยโฆษกประจำสำนักนายกรัฐมนตรี ได้กล่าวเพิ่มเติมว่า  นายกรัฐมนตรี และคณะรัฐมนตรี เตรียมเดินทางไปตรวจราชการและประชุมคณะรัฐมนตรีอย่างเป็นทางการนอกสถานที่ ครั้งที่ 4/2560 ณ จังหวัดพิษณุโลกและจังหวัดสุโขทัย ระหว่างวันจันทร์ที่ 25 –  วันอังคารที่ 26 ธันวาคม 2560 ทั้งนี้ นายกรัฐมนตรีและคณะ จะออกเดินทางจากกรุงเทพมหานคร ประมาณ เวลา 07.00 น. เพื่อเดินทางไปยังจังหวัดพิษณุโลก เมื่อเดินทางถึงแล้วจะเข้าสักการะพระพุทธชินราช ณ วัดพระศรีรัตนมหาธาตุวรมหาวิหาร จากนั้น เดินทางไปเยี่ยมชมการดำเนินงานของบริษัทประชารัฐรักสามัคคีพิษณุโลก (วิสาหกิจเพื่อสังคม) จำกัด รวมทั้งจะพบปะกับประชาชนในพื้นที่ ณ อาคารณ อาคารศรีวชิรโชติ มหาวิทยาลัยราชภัฏพิบูลสงคราม และมอบหนังสืออนุญาตให้ทำประโยชน์ในที่ดินทำกิน (14 จังหวัด 21 พื้นที่)
ต่อจากนั้น เวลาประมาณ 12.00 น. นายกรัฐมนตรี และคณะ จะร่วมประชุมยุทธศาสตร์การพัฒนาภาคเหนือ ร่วมกับผู้ว่าราชการจังหวัด ภาคเอกชน ผู้บริหารท้องถิ่นภาคเหนือ (Working lunch)   ณ อาคารศูนย์เทคโนโลยีสารสนเทศ มหาวิทยาลัยราชภัฏพิบูลสงคราม จากนั้น จะเดินทางไปตรวจเยี่ยมการบริหารจัดการน้ำพื้นที่ลุ่มต่ำทุ่งบางระกำ (บางระกำโมเดล 60)  และโครงการแก้มลิง และในช่วงบ่ายเดินทางต่อไปยังจังหวัดสุโขทัย เพื่อพบผู้นำท้องถิ่นของจังหวัดสุโขทัย และเยี่ยมชมอุทยานประวัติศาสตร์สุโขทัย  พร้อมเปิดตลาดประชารัฐ ตลาดวัฒนธรรม ถนนสายวัฒนธรรม 800 ปี กรุงสุโขทัย
สำหรับวันอังคารที่ 26 ธันวาคม 2560 ในช่วงเช้าก่อนการประชุมคณะรัฐมนตรีฯ นายกรัฐมนตรี คณะรัฐมนตรี และประชาชนชาวสุโขทัย จะร่วมตักบาตรรับรุ่งอรุณแห่งความสุขของประชาชน ณ บริเวณหน้าวัดมหาธาตุ จังหวัดสุโขทัย จากนั้น นายกรัฐมนตรี เป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 4/2560  ณ ห้องประชุม อาคารวรรณกลาง สถาบันการพลศึกษาวิทยาเขตสุโขทัย
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8870
