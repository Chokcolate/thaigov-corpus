รัฐบาลไทย-ข่าวทำเนียบรัฐบาล-รมว.พม. กำชับ จนท. ช่วยเหลือครอบครัวชายชราวัย 68 ปี ที่อาศัยอยู่ในกระท่อมสภาพเก่าทรุดโทรม ที่ จ.นครศรีธรรมราช

วันพุธที่ 19 กรกฎาคม 2560
รมว.พม. กำชับ จนท. ช่วยเหลือครอบครัวชายชราวัย 68 ปี ที่อาศัยอยู่ในกระท่อมสภาพเก่าทรุดโทรม ที่ จ.นครศรีธรรมราช
รมว.พม. กำชับ จนท. ช่วยเหลือครอบครัวชายชราวัย 68 ปี ที่อาศัยอยู่ในกระท่อมสภาพเก่าทรุดโทรม ที่ จ.นครศรีธรรมราช และช่วยเหลือครอบครัวอดีตครูที่ต้องลาออกมาดูแลสามีที่ป่วยเส้นเลือดในสมองแตก และลูกชายต้องลาออกจากโรงเรียน ที จ.เพชรบุรี
วันนี้ (19 ก.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 674/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายชราวัย 68 ปี มีสุขภาพไม่แข็งแรง อาศัยเพียงลำพังกับลูกชายวัย 16 ปี ในกระท่อมสภาพเก่าทรุดโทรมภายในป่าละเมาะ ซึ่งการเดินทางลำบากมีน้ำท่วมขังและดินโคลนจำนวนมาก ในช่วงฤดูฝนจะไม่สามารถอาศัยอยู่ได้ ครอบครัวมีฐานะยากจน ที่อำเภอเมือง จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. และมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายดังกล่าวอย่างใกล้ชิด รวมทั้งปรับปรุงที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุ นอกจากนี้ยังให้ความช่วยเหลือในเรื่องสวัสดิการสังคมตามความเหมาะสมในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงรายหนึ่งที่ต้องลาออกจากการเป็นครู เพื่อมาอยู่ดูแลผู้เป็นสามีที่ป่วยเส้นเลือดในสมองแตก นอนป่วยติดเตียง ไม่สามารถช่วยเหลือตัวเองได้ แขน-ขาลีบ ร่างกายผอมซูบ โดยต้องให้อาหารทางสายยาง ด้านลูกชายต้องลาออกจากโรงเรียน เพื่อมาทำงานหาเงินช่วยเหลือจุนเจือครอบครัว ที่อำเภอชะอำ จังหวัดเพชรบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดเพชรบุรี (พมจ.เพชรบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมทั้งมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างใกล้ชิด รวมถึงช่วยเหลือเรื่องการศึกษาของเด็กชายในระยะยาว นอกจากนี้ ยังให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่หญิงดังกล่าว ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป

ที่มา : http://www.thaigov.go.th/news/contents/details/5314
