รัฐบาลไทย-ข่าวทำเนียบรัฐบาล-กสร.เผยปี 60 ข้อเรียกร้องข้อขัดแย้งลดลง ลูกจ้างได้สิทธิประโยชน์กว่า 4 หมื่นล้าน

วันศุกร์ที่ 10 พฤศจิกายน 2560
กสร.เผยปี 60 ข้อเรียกร้องข้อขัดแย้งลดลง ลูกจ้างได้สิทธิประโยชน์กว่า 4 หมื่นล้าน
กรมสวัสดิการและคุ้มครองแรงงาน เผย ปี 2560 สถานการณ์แรงงานสัมพันธ์ดีขึ้น ข้อเรียกร้อง ข้อขัดแย้ง ผละงาน นัดหยุดงานลดลง ลูกจ้างได้สิทธิประโยชน์กว่า 4 หมื่นล้าน ส่งผลดีต่อการลงทุน
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน รักษาราชการอธิบดีกรมสวัสดิการ และคุ้มครองแรงงาน (กสร.) เปิดเผยว่า สถานการณ์ด้านแรงงานสัมพันธ์ของปีงบประมาณ 2560 ที่ผ่านมา (1 ตุลาคม 2559 – 30 กันยายน 2560) มีแนวโน้มลดลงเมื่อเทียบกับช่วงเวลาเดียวกันของปี 2559 โดยมีสถานประกอบกิจการยื่นข้อเรียกร้องในปี 2560 จำนวน 522 แห่ง เปรียบเทียบกับปี 2559 ที่มี 524 แห่ง ขณะที่  ข้อขัดแย้งปี 2560 จำนวน 132 แห่ง ปี 2559 มี 156 แห่ง การผละงาน ปี 2560 มี 9 แห่ง ปี 2559 มี 10 แห่ง และการปิดงานปี 2560 มี 2 แห่ง ปี 2559 มี 4 แห่ง ขณะที่การนัดหยุดงานในปี 2559 มี 1 ครั้ง แต่ไม่มีการนัดหยุดงานในปี 2560 ทั้งนี้ ส่วนใหญ่เกิดขึ้นในสถานประกอบกิจการที่อยู่ในพื้นที่เฝ้าระวัง อาทิ กรุงเทพมหานคร สมุทรปราการ ชลบุรี ระยอง และปทุมธานี เป็นต้น
นายอนันต์ชัย กล่าวต่อไปว่า สำหรับข้อพิพาทแรงงานในปี 2560 มีจำนวน 102 แต่ปี 2559 มีเพียง 99 แห่ง โดยส่วนใหญ่เป็นประเด็นเรื่องเงินโบนัส การปรับค่าจ้าง และสวัสดิการ โดยเกิดขึ้นในสถานประกอบกิจการประเภทผลิตชิ้นส่วนและอุปกรณ์ประกอบยานยนต์และเครื่องยนต์มากที่สุด ถึงแม้ว่าข้อพิพาทแรงงาน มีจำนวนเพิ่มขึ้นแต่ก็สามารถยุติได้โดยไม่ยืดเยื้อและลูกจ้างได้รับสิทธิประโยชน์เพิ่มขึ้น เป็นเงิน 41,365 ล้านบาท ซึ่งการที่สถานการณ์ด้านแรงงานสัมพันธ์ดีขึ้นเนื่องจากการติดตามเฝ้าระวังสถานการณ์อย่างใกล้ชิด และมุ่งเน้นการทำงานเชิงรุกโดยการส่งเสริมการบริหารแรงงานสัมพันธ์ด้วยระบบทวิภาคีที่เข้มแข็ง ทำให้นายจ้าง ลูกจ้างสามารถดำเนินการบริหารจัดการแรงงานสัมพันธ์ที่มีประสิทธิภาพมากขึ้น และได้เรียนรู้ผลกระทบและความเสียหายที่เกิดจากความขัดแย้งร่วมกัน และใช้การเจรจาต่อรองเพื่อให้เกิดผลประโยชน์ร่วมกันภายใต้กรอบของกฎหมาย ซึ่งส่งผลดีต่อการลงทุนในภาพรวมของประเทศด้วย

ที่มา : http://www.thaigov.go.th/news/contents/details/7986
