รัฐบาลไทย-ข่าวทำเนียบรัฐบาล-พระเจ้าหลานเธอฯ ทรงเยี่ยมผู้ที่เคยเข้าร่วมโครงการกำลังใจในพระดำริฯ และทรงร่วมกิจกรรมการอบรมผู้เข้าร่วมโครงการนำแนวทางศาสตร์พระราชามาปรับใช้กับผู้ต้องขัง รุ่นที่ ๗ จ.เชียงราย

วันเสาร์ที่ 30 ธันวาคม 2560
พระเจ้าหลานเธอฯ ทรงเยี่ยมผู้ที่เคยเข้าร่วมโครงการกำลังใจในพระดำริฯ และทรงร่วมกิจกรรมการอบรมผู้เข้าร่วมโครงการนำแนวทางศาสตร์พระราชามาปรับใช้กับผู้ต้องขัง รุ่นที่ ๗ จ.เชียงราย
พระเจ้าหลานเธอฯ ทรงเยี่ยมผู้ที่เคยเข้าร่วมโครงการกำลังใจในพระดำริฯ และทรงร่วมกิจกรรมการอบรมผู้เข้าร่วมโครงการนำแนวทางศาสตร์พระราชามาปรับใช้กับผู้ต้องขัง รุ่นที่ ๗ จ.เชียงราย
เมื่อวันพฤหัสบดีที่ ๒๘ ธันวาคม ๒๕๖๐ เวลา ๑๑.๒๕ น. ณ ตะวันฟาร์มและศูนย์วิสาหกิจชุมชน อำเภอแม่ลาว จังหวัดเชียงราย พระเจ้าหลานเธอ พระองค์เจ้าพัชรกิติยาภา เสด็จไปยังตะวันฟาร์มและศูนย์วิสาหกิจชุมชน โดยมี พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พันตำรวจเอก ณรัชต์ เศวตนันทน์ อธิบดีกรมราชทัณฑ์ นายประสาร มหาลี้ตระกูล อธิบดีกรมคุมประพฤติ พร้อมด้วยผู้บริหาร ข้าราชการ และเจ้าหน้าที่กรมราชทัณฑ์ ตลอดจนผู้เกี่ยวข้อง เฝ้ารับเสด็จฯ
โอกาสนี้ ได้ทรงเยี่ยมผู้ที่เคยเข้าร่วมโครงการกำลังใจในพระดำริฯ ที่น้อมนำแนวทางตามปรัชญาเศรษฐกิจพอเพียง หรือศาสตร์พระราชาของพระบาทสมเด็จพระปรมินทรมหาภูมิพลอดุลยเดช มาปรับใช้ในการดำรงชีวิต ซึ่งภายหลังจากที่ผ่านการอบรมจากโครงการกำลังใจฯ รุ่นที่ ๖ บุคลลต้นแบบที่ได้เข้าร่วมโครงการกำลังใจฯ ได้นำความรู้ที่ได้รับมาประกอบอาชีพเกษตรกรรม โดยเริ่มทดลองทำการเกษตรในรูปแบบเศรษฐกิจพอเพียงบนที่นาของตนเองตามความเข้าใจ และให้ชื่อว่า “ตะวันฟาร์ม หมายถึง แสงสว่าง และความรุ่งเรือง” สำหรับวิสาหกิจชุมชนของกลุ่มอาชีพการเกษตรแบบผสมผสานแห่งนี้ ได้ก่อตั้งขึ้นเมื่อวันที่ ๔ เมษายน ๒๕๕๙ โดยมีบิดาของบุคคลต้นแบบเป็นประธานกลุ่มฯ ปัจจุบันมีสมาชิก จำนวน ๑๕ คน ซึ่งสมาชิกของกลุ่มฯ สามารถนำผลผลิตที่เหลือจากการบริโภคมาจำหน่าย เพื่อลดรายจ่ายในครัวเรือนและสร้างรายได้เสริมให้กับครอบครัว ทั้งนี้ จากการดำเนินงานสามารถสร้างอาชีพให้สมาชิกมีรายได้เสริม
ต่อจากนั้น เวลา ๑๔.๒๘ น. เสด็จไปยังเรือนจำชั่วคราวดอยฮาง อำเภอเมือง จังหวัดเชียงราย เพื่อทรงร่วมกิจกรรมการอบรมผู้เข้าร่วมโครงการนำแนวทางศาสตร์พระราชามาปรับใช้กับผู้ต้องขัง โดยกรมราชทัณฑ์ได้สนองพระดำริและเริ่มดำเนินการตั้งแต่ปี ๒๕๕๓ เพื่อน้อมนำหลักปรัชญาเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดช มาปรับใช้และถ่ายทอดให้ผู้ต้องขังได้เรียนรู้ และฝึกปฏิบัติเพื่อเตรียมความพร้อมก่อนพ้นโทษออกจากเรือนจำ
ในการนี้ ทรงเปิดป้ายเรือนจำชั่วคราวดอยฮาง ซึ่งเป็นเรือนจำในสังกัดเรือนจำกลางเชียงราย มีพื้นที่ ๗๕ ไร่ ปัจจุบันมีผู้ต้องขังอยู่ประจำ จำนวน ๑๖๖ คน และมีผู้ต้องขังที่เข้าร่วมโครงการกำลังใจฯ จำนวน ๔๕ คน การดำเนินงานในโครงการดังกล่าวเป็นการนำแนวทางศาสตร์พระราชามาปรับใช้กับผู้ต้องขัง ภายใต้โครงการกำลังใจในพระเจ้าหลานเธอ พระองค์เจ้าพัชรกิติยาภา ซึ่งมีผู้ต้องขังที่ได้รับการฝึกอบรมการทำเกษตรทฤษฎีใหม่ และฝึกอาชีพตามความถนัด จำนวน ๓๕๐ คน

ที่มา : http://www.thaigov.go.th/news/contents/details/9130
