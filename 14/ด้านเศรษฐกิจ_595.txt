รัฐบาลไทย-ข่าวทำเนียบรัฐบาล-กรมทางหลวงชนบทดำเนินการก่อสร้างถนนทางหลวงชนบทสาย บ้านคลองโคน - บ้านบางตะบูน อำเภอเมือง จังหวัดสมุทรสงคราม และอำเภอบ้านแหลม จังหวัดเพชรบุรี ผลงานคืนหน้ามากกว่า ร้อยละ 59.85

วันพุธที่ 7 มิถุนายน 2560
กรมทางหลวงชนบทดำเนินการก่อสร้างถนนทางหลวงชนบทสาย บ้านคลองโคน - บ้านบางตะบูน อำเภอเมือง จังหวัดสมุทรสงคราม และอำเภอบ้านแหลม จังหวัดเพชรบุรี ผลงานคืนหน้ามากกว่า ร้อยละ 59.85
กรมทางหลวงชนบท (ทช.) กระทรวงคมนาคม ดำเนินการก่อสร้างถนนทางหลวงชนบทสาย บ้านคลองโคน - บ้านบางตะบูน อำเภอเมือง จังหวัดสมุทรสงคราม และอำเภอบ้านแหลม จังหวัดเพชรบุรี
ระยะทาง 14.386 กิโลเมตร เพื่อเชื่อมโยงโครงข่ายถนนสายรองสู่ภาคใต้ และสนับสนุนการท่องเที่ยวตามแนวชายฝั่งทะเลตะวันตก มีผลงานความคืบหน้ามากกว่า ร้อยละ 59.85
นายจิรุตม์ วิศาลจิตร ผู้ตรวจราชการกระทรวงคมนาคม ในฐานะโฆษกกระทรวงฯ กล่าวว่า ทช. ได้ดำเนินการก่อสร้างถนนเลียบชายฝั่งทะเลด้านตะวันตก เพื่อเป็นโครงข่ายเชื่อมโยงแหล่งท่องเที่ยวตามแนวชายฝั่งทะเลภาคกลางตอนล่างต่อเนื่องภาคใต้ตอนบน ในพื้นที่จังหวัดสมุทรสงคราม เพชรบุรี ประจวบคีรีขันธ์ ชุมพร และระนอง ซึ่งเป็นพื้นที่ที่มีทรัพยากรธรรมชาติสมบูรณ์ และสามารถส่งเสริมและพัฒนาให้เป็นแหล่งท่องเที่ยวที่มีคุณภาพ เพื่อกระตุ้นการลงทุนด้านธุรกิจการท่องเที่ยว ช่วยกระจายรายได้และเพิ่มมูลค่าทางเศรษฐกิจต่อชุมชน และเป็นเส้นทางโครงข่ายถนนสายรองเชื่อมต่อกับถนนสายหลัก รวมทั้งเป็นทางเลือกในการเดินทางสู่ภาคใต้
ทั้งนี้ ทช. ได้ดำเนินการก่อสร้างถนนสายบ้านคลองโคน - บ้านบางตะบูน อำเภอเมือง จังหวัดสมุทรสงคราม และอำเภอบ้านแหลม จังหวัดเพชรบุรี มีจุดเริ่มต้นแยกจากทางหลวงหมายเลข 35 สายธนบุรี - ปากท่อ หรือถนนพระรามที่ 2 ที่ กม.73+000 ตำบลยี่สาร อำเภออัมพวา จังหวัดสมุทรสงคราม (0+000 - 14+386) ระยะทาง 14.386 กิโลเมตร งบประมาณ 297.180 ล้านบาท ปัจจุบันผลงานมีความก้าวหน้ามากกว่าร้อยละ 59.85 (ข้อมูล ณ วันที่ 31 พฤษภาคม 2560) คาดว่าจะแล้วเสร็จในเดือนเมษายน 2561
นอกจากนี้ ทช. ได้นำเทคนิคการแก้ไขปัญหาการก่อสร้างในพื้นที่ดินอ่อนที่มีอัตราการทรุดตัวสูง โดยใช้เสาเข็มปรับปรุงโครงสร้างและเสถียรภาพคันทาง เพื่อให้โครงสร้างถนนมั่นคงแข็งแรง สามารถรองรับปริมาณการจราจรที่เพิ่มขึ้น และลดงบประมาณการบำรุงรักษา

ที่มา : http://www.thaigov.go.th/news/contents/details/4340
