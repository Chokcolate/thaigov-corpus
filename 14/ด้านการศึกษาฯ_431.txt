รัฐบาลไทย-ข่าวทำเนียบรัฐบาล-ผู้ช่วยรัฐมนตรีวิทย์ฯ มอบรางวัลนักเทคโนโลยีรุ่นใหม่ ประจำปี 2560 เพื่อเชิดชูเกียรตินักวิจัย สร้างแรงบันดาลใจแก่เยาวชน

วันศุกร์ที่ 20 ตุลาคม 2560
ผู้ช่วยรัฐมนตรีวิทย์ฯ มอบรางวัลนักเทคโนโลยีรุ่นใหม่ ประจำปี 2560 เพื่อเชิดชูเกียรตินักวิจัย สร้างแรงบันดาลใจแก่เยาวชน
19 ตุลาคม 2560 ณ โรงแรม ดิ แอทธินี โฮเทล แบงค็อก/ นายพรชัย ตระกูลวรานนนท์ ผู้ช่วยรัฐมนตรีประจำกระทรวงวิทยาศาสตร์และเทคโนโลยี ให้เกียรติเป็นประธานในพิธีมอบรางวัลนักเทคโนโลยีดีเด่น และรางวัลนักเทคโนโลยีรุ่นใหม่ ประจำปี พ.ศ. 2560 จากมูลนิธิส่งเสริมวิทยา
นายพรชัย ตระกูลวรานนนท์ ผู้ช่วยรัฐมนตรีประจำกระทรวงวิทยาศาสตร์และเทคโนโลยี กล่าวว่า กระทรวงวิทยาศาสตร์และเทคโนโลยี เป็นองค์กรที่ทำหน้าที่หลักในการกำกับดูแล และบริหารงานด้านวิทยาศาสตร์และเทคโนโลยีของประเทศ โดยสนับสนุนหน่วยงานในกำกับ ให้ดำเนินการวิจัยและพัฒนาด้านวิทยาศาสตร์และเทคโนโลยีอย่างเต็มที่  และอีกหนึ่งบทบาทของกระทรวงวิทยาศาสตร์ฯ ยังเป็นคณะทำงานสานพลังประชารัฐ D1 การยกระดับนวัตกรรม และ Digitalizatino โดยมีรัฐมนตรีว่าการกระทรวงวิทยาศาสตร์และเทคโนโลยี เป็นหนึ่งในหัวหน้าทีมภาครัฐ ซึ่งโครงการได้ก่อให้เกิดความร่วมมือระหว่างหน่วยงานที่เกี่ยวข้อง
"เนื่องจากวิทยาศาสตร์และเทคโนโลยี ไม่ได้เป็นเพียงการวิจัยในห้องปฏิบัติการทดลอง หรือภาคการศึกษาเท่านั้น แต่ต้องทำให้สังคมไทยตระหนักถึง วิทยาศาสตร์และเทคโนโลยี ที่จะเป็นเครื่องมือสำคัญในการพัฒนาขีดความสามารถ และช่วยยกระดับการแข่งขันของประเทศ ไม่ว่าจะเป็นด้านการผลิต การพัฒนาคุณภาพชีวิตของประชาชน การลดการขาดทุนทางการค้า และการเสริมสร้างความมั่นคง มั่งคั่ง ยั่งยืน ทางฐานเศรษฐกิจต่อไป" ผู้ช่วยรัฐมนตรีประจำกระทรวงวิทยาศาสตร์และเทคโนโลยี กล่าว
มูลนิธิส่งเสริมวิทยาศาสตร์และเทคโนโลยีในพระบรมราชูปถัมภ์ ได้จัดโครงการรางวัลนักเทคโนโลยีดีเด่น และรางวัลนักเทคโนโลยีรุ่นใหม่ขึ้นเมื่อปี พ.ศ. 2543 โดยมุ่งหวังเชิดชูเกียรตินักเทคโนโลยีไทยที่มีผลงานดีเด่น ไม่ว่าจะเป็นนักเทคโนโลยีในภาครัฐ หรือภาคเอกชน เพื่อสร้างแรงจูงใจให้นักวิชาการ และนักเทคโนโลยีที่มีความสามารถจำนวนมากในประเทศไทย ได้ร่วมกันพัฒนาเทคโนโลยีของไทยให้สามารถแข่งขันในเชิงอุตสาหกรรม และเชิงพาณิชย์ได้อย่างรวดเร็ว โดยได้รับการสนับสนุนจากสำนักงานพัฒนาวิทยาศาสตร์และเทคโนโลยีแห่งชาติ (สวทช.) กระทรวงวิทยาศาสตร์และเทคโนโลยี
สำหรับรางวัลนักเทคโนโลยี ประจำปี พ.ศ.2560 ได้แก่ ศาสตร์จารย์ ดร.วิบูลย์ แสงวีระพันธุ์ศิริ จากจุฬาลงกรณ์มหาวิทยาลัย และรางวัลนักเทคโนโลยี รุ่นใหม่ ได้แก่ ดร.วิรัลดา ภูตะคาม จากศูนย์พันธุวิศวกรรมและเทคโนโลยีชีวภาพแห่งชาติ (BIOTEC)

ที่มา : http://www.thaigov.go.th/news/contents/details/7546
