รัฐบาลไทย-ข่าวทำเนียบรัฐบาล-กรอบแนวทางการส่งเสริมการวิจัยและพัฒนาด้านวิทยาศาสตร์ เทคโนโลยี และนวัตกรรม สำหรับ 5 กลุ่มอุตสาหกรรมหลักภายใต้โครงการสานพลังประชารัฐ และการให้สิทธิประโยชน์ทางภาษี

วันอังคารที่ 9 พฤษภาคม 2560
กรอบแนวทางการส่งเสริมการวิจัยและพัฒนาด้านวิทยาศาสตร์ เทคโนโลยี และนวัตกรรม สำหรับ 5 กลุ่มอุตสาหกรรมหลักภายใต้โครงการสานพลังประชารัฐ และการให้สิทธิประโยชน์ทางภาษี
คณะรัฐมนตรีมีมติเห็นชอบหลักการของกรอบแนวทางการส่งเสริมการวิจัยและพัฒนาด้านวิทยาศาสตร์ เทคโนโลยี และนวัตกรรมสำหรับ 5 กลุ่มอุตสาหกรรมหลักภายใต้โครงการสานพลังประชารัฐ (กรอบแนวทางฯ) และการให้สิทธิประโยชน์ทางภาษีเพื่อสนับสนุนการดำเนินการตามกรอบแนวทางฯ
นายกฤษฎา  จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า เมื่อวันที่ 9 พฤษภาคม 2560 คณะรัฐมนตรีมีมติเห็นชอบหลักการของกรอบแนวทางการส่งเสริมการวิจัยและพัฒนาด้านวิทยาศาสตร์ เทคโนโลยี และนวัตกรรมสำหรับ 5 กลุ่มอุตสาหกรรมหลักภายใต้โครงการสานพลังประชารัฐ (กรอบแนวทางฯ) และการให้สิทธิประโยชน์ทางภาษีเพื่อสนับสนุนการดำเนินการตามกรอบแนวทางฯ ดังกล่าว พร้อมทั้งอนุมัติหลักการร่างพระราชกฤษฎีกาออกตามความในประมวลรัษฎากรว่าด้วยการยกเว้นรัษฎากร (ฉบับที่ ..) พ.ศ. .... ที่เกี่ยวข้องตามที่กระทรวงการคลังเสนอ ดังนี้
1. วัตถุประสงค์ของกรอบแนวทางฯ
เห็นชอบการกำหนดวัตถุประสงค์หลักของการทำงานวิจัยและพัฒนา (Research and Development : R&D) โดยมุ่งเน้นการพัฒนา 5 กลุ่มอุตสาหกรรมหลักของประเทศ ประกอบด้วย คลัสเตอร์ 1 : กลุ่มอาหาร เกษตร และเทคโนโลยีชีวภาพ  คลัสเตอร์ 2 : กลุ่มสาธารณสุข สุขภาพ และเทคโนโลยีทางการแพทย์  คลัสเตอร์ 3 :
กลุ่มเครื่องมืออุปกรณ์อัจฉริยะ หุ่นยนต์ และระบบเครื่องกลที่ใช้ระบบอิเล็กทรอนิกส์ควบคุม  คลัสเตอร์ 4 : กลุ่มดิจิตอล เทคโนโลยีอินเตอร์เน็ตที่เชื่อมต่อและบังคับอุปกรณ์ต่าง ๆ ปัญญาประดิษฐ์และเทคโนโลยีสมองกลฝังตัว และคลัสเตอร์ 5 : กลุ่มอุตสาหกรรมสร้างสรรค์ วัฒนธรรม และบริการที่มีมูลค่าสูง เป็นไปตามความต้องการของภาครัฐและภาคเอกชน ดังนี้
1.1  เป็นการพัฒนางานวิจัยที่ตรงตามความต้องการของกลุ่มอุตสาหกรรม (Demand-driven Research)
1.2  เป็นการพัฒนาและยกระดับขีดความสามารถของกลุ่มอุตสาหกรรม
1.3  เพื่อเร่งสร้างขีดความสามารถและคุณภาพงานวิจัยของประเทศอย่างเร่งด่วน
2.  แนวทางการดำเนินงาน
เห็นชอบแนวทางการดำเนินงานเพื่อขับเคลื่อนการดำเนินการตามกรอบแนวทางฯ ดังนี้
2.1  ให้ผู้เชี่ยวชาญในแต่ละด้านของ 5 กลุ่มอุตสาหกรรมหลักในหน่วยงานภาครัฐ บริษัทเอกชน กลุ่มบริษัทเอกชน หรือนิติบุคคล เป็นผู้กำหนดหัวข้อการวิจัยและพัฒนา เพื่อว่าจ้างมหาวิทยาลัยหรือหน่วยงานภาครัฐในการทำวิจัยและพัฒนา
2.2  ให้กระทรวงวิทยาศาสตร์และเทคโนโลยีร่วมกับมหาวิทยาลัยดำเนินการคัดเลือกและจัดสรรนักวิทยาศาสตร์หรือนักวิจัยของภาครัฐ เข้าไปร่วมดำเนินการวิจัยและพัฒนาในกลุ่มอุตสาหกรรมหลัก  ทั้งนี้ อนุโลมให้ว่าจ้างนักวิทยาศาสตร์หรือนักวิจัยนอกเหนือจากภาครัฐทั้งไทยและต่างชาติได้ สำหรับรูปแบบการทำวิจัยและพัฒนาอาจดำเนินการในลักษณะชุดโครงการ (Program-based Research) ซึ่งให้มหาวิทยาลัยของรัฐหรือหน่วยงานภาครัฐประมาณการค่าใช้จ่ายด้านการวิจัยและพัฒนาเป็นกรอบงบประมาณไว้ล่วงหน้า (Multiyear-budget Framework)
2.3  ให้ภาคเอกชนจาก 5 กลุ่มอุตสาหกรรมหลักเป็นผู้นำในการขับเคลื่อนงานวิจัยและพัฒนา โดยภาคเอกชนมีบทบาทหลักในการสนับสนุนแหล่งเงินทุน และภาครัฐมีบทบาทในการสนับสนุนโครงสร้างพื้นฐานที่เกี่ยวข้อง พร้อมทั้งให้จัดตั้งคณะกรรมการสานพลังประชารัฐของทั้ง 5 กลุ่มอุตสาหกรรมหลักเพื่อร่วมกันขับเคลื่อนการทำวิจัยและพัฒนา และมีอำนาจหน้าที่ในการรับรองการได้รับสิทธิประโยชน์ทางภาษี
2.4  ให้ผู้ร่วมว่าจ้างการทำวิจัยและพัฒนา และผู้ทำวิจัยและพัฒนาร่วมพิจารณาตกลงเรื่องสิทธิในทรัพย์สินทางปัญญาตามความเหมาะสม
3.  สิทธิประโยชน์ทางภาษี
อนุมัติหลักการร่างพระราชกฤษฎีกาออกตามความในประมวลรัษฎากรว่าด้วยการยกเว้นรัษฎากร (ฉบับที่ ..) พ.ศ. .... เพื่อให้สิทธิประโยชน์ทางภาษีสำหรับการรวมกลุ่มอุตสาหกรรมเพื่อทำการวิจัยและพัฒนาร่วมกันสำหรับ 5 กลุ่มอุตสาหกรรมหลักภายใต้โครงการสานพลังประชารัฐ ดังนี้
3.1  ให้บริษัทหรือห้างหุ้นส่วนนิติบุคคล และกลุ่มบริษัทหรือห้างหุ้นส่วนนิติบุคคล ที่มีค่าใช้จ่ายที่ได้จ่ายเพื่อทำการวิจัยและพัฒนาร่วมกันตามโครงการสานพลังประชารัฐและได้รับการพิจารณาอนุมัติจากคณะกรรมการสานพลังประชารัฐเพื่อการพัฒนาเทคโนโลยีเฉพาะด้านใน 5 กลุ่มอุตสาหกรรมหลักนำมาหักเป็นรายจ่ายเพื่อยกเว้นภาษีเงินได้นิติบุคคลได้สูงสุด 3 เท่าเป็นระยะเวลา 3 รอบระยะเวลาบัญชี สำหรับรอบระยะเวลาบัญชีที่เริ่มในหรือหลังวันที่ 1 มกราคม 2560 – 31 ธันวาคม 2562  ทั้งนี้ ค่าใช้จ่ายของบริษัทหรือห้างหุ้นส่วน
นิติบุคคลแต่ละรายดังกล่าวที่ได้จ่ายไปเพื่อทำการวิจัยและพัฒนาเทคโนโลยีและนวัตกรรมต้องไม่เกินกว่าสิทธิประโยชน์ทางภาษีที่ได้รับอยู่ในปัจจุบันตามพระราชกฤษฎีกาออกตามความในประมวลรัษฎากรว่าด้วยการยกเว้นรัษฎากร (ฉบับที่ 598) พ.ศ. 2559
3.2  บริษัทหรือห้างหุ้นส่วนนิติบุคคลและกลุ่มบริษัทหรือห้างหุ้นส่วนนิติบุคคลที่ได้ใช้สิทธิยกเว้นภาษีเงินได้นิติบุคคลจากรายจ่ายที่ได้จ่ายไปเพื่อทำการวิจัยและพัฒนาเทคโนโลยีและนวัตกรรมตามข้อ 3.1 ข้างต้น ต้องไม่ถือหุ้นทางตรงและทางอ้อม และไม่มีอำนาจควบคุมหรือกำกับดูแลการดำเนินงานและบริหารงานไม่ว่าทั้งหมดหรือบางส่วนของผู้รับทำการวิจัยที่ได้รับรายจ่ายจากบริษัทหรือห้างหุ้นส่วนนิติบุคคลดังกล่าว รวมทั้งต้องไม่นำรายจ่ายดังกล่าวไปใช้สิทธิยกเว้นภาษีเงินได้นิติบุคคลสำหรับกิจการที่ได้รับการส่งเสริมการลงทุนตามกฎหมายว่าด้วยการส่งเสริมการลงทุน ไม่ว่าทั้งหมดหรือบางส่วน
4.  การดำเนินการขับเคลื่อนและการกำกับดูแล
เห็นชอบให้กระทรวงวิทยาศาสตร์และเทคโนโลยีเป็นหน่วยงานหลักในการจัดตั้งคณะกรรมการสานพลังประชารัฐของแต่ละกลุ่มอุตสาหกรรมหลักเพื่อทำหน้าที่กำกับดูแลการดำเนินการขับเคลื่อนกรอบแนวทางฯ และการให้สิทธิประโยชน์ทางภาษีตามที่กระทรวงการคลังเสนอ เช่น การอนุมัติโครงการวิจัย การรับรองค่าใช้จ่ายของแต่ละบริษัทที่จ่ายให้กับผู้รับจ้างทำการวิจัย และการขึ้นทะเบียนการเป็นผู้รับทำวิจัย เป็นต้น
5.  ผลประโยชน์ที่คาดว่าจะได้รับ
การดำเนินการตามที่คณะรัฐมนตรีได้มีมติให้ความเห็นชอบดังกล่าว กระทรวงการคลังคาดว่าจะก่อให้เกิดประโยชน์ในภาพรวมของประเทศและผู้ที่เกี่ยวข้อง ดังนี้
5.1  ภาคเอกชนหรือภาครัฐได้นวัตกรรมที่ตรงตามความต้องการและวัตถุประสงค์ในการนำไปใช้พัฒนากลุ่มอุตสาหกรรมเป้าหมายและใช้ขับเคลื่อนเศรษฐกิจของประเทศในภาพรวมได้อย่างมีประสิทธิภาพ
5.2  หน่วยงานภาครัฐ บริษัทเอกชน กลุ่มบริษัทเอกชน หรือนิติบุคคลที่มีความเชี่ยวชาญในแต่ละด้านของ 5 กลุ่มอุตสาหกรรมหลักของประเทศมีแรงจูงใจในการผลักดันให้เกิดการทำวิจัยและพัฒนาตลอดจนเกิดการผลักดันให้มีการสร้างองค์ความรู้ ชี้แนะ และสนับสนุน (Mentoring) ให้แก่กลุ่มผู้ประกอบการ SMEs/Startups อย่างมีประสิทธิภาพมากยิ่งขึ้น
5.3  ส่งเสริมให้มีการลงทุนใช้จ่ายเพื่อทำวิจัยและพัฒนาเทคโนโลยีต่อผลิตภัณฑ์มวลรวมในประเทศ (Gross Expenditure on R&D : GERD) มากกว่าร้อยละ 1 หรือ 130,000 ล้านบาทในอีก 5 ปีข้างหน้า
สำนักนโยบายการออมและการลงทุน สำนักงานเศรษฐกิจการคลัง
โทร. 0 2273 9020  ต่อ  3643
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3643
