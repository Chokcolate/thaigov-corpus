รัฐบาลไทย-ข่าวทำเนียบรัฐบาล-นายกรัฐมนตรี เป็นประธานในพิธีมอบรางวัลผู้ประกอบธุรกิจส่งออกดีเด่น ปี 2560 (Prime Minister's Export Awards 2017)  วันที่ 30 สิงหาคม 2560

วันพุธที่ 6 กันยายน 2560
นายกรัฐมนตรี เป็นประธานในพิธีมอบรางวัลผู้ประกอบธุรกิจส่งออกดีเด่น ปี 2560 (Prime Minister's Export Awards 2017)  วันที่ 30 สิงหาคม 2560
พลเอก ประยุทธ์  จันทร์โอชา นายกรัฐมนตรี เป็นประธานในพิธีมอบรางวัลผู้ประกอบธุรกิจส่งออกดีเด่น ปี 2560 (Prime Minister's Export Awards 2017) ณ ตึกสันติไมตรี (หลังนอก) ทำเนียบรัฐบาล
วันที่ 30 สิงหาคม 2560 เวลา 09.30 น.
พลเอก ประยุทธ์  จันทร์โอชา นายกรัฐมนตรี
เป็นประธานในพิธีมอบรางวัลผู้ประกอบธุรกิจส่งออกดีเด่น ปี2560
(Prime Minister's Export Awards 2017)
ณ ตึกสันติไมตรี (หลังนอก) ทำเนียบรัฐบาล
วันที่ 30 สิงหาคม 2560 เวลา 09.30 น.
.................................
รองนายกรัฐมนตรี
รัฐมนตรีว่าการกระทรวงพาณิชย์
รัฐมนตรีช่วยว่าการกระทรวงพาณิชย์
ผู้บริหารกระทรวงพาณิชย์
คณะทูตานุทูต
คณะกรรมการและคณะทำงานที่เกี่ยวข้อง
ผู้ประกอบธุรกิจดีเด่นเข้าร่วม
และแขกผู้มีเกียรติทุกท่าน
วันนี้เป็นอีกวันหนึ่งที่ผมมีความรู้สึกยินดีและรู้สึกเป็นสุขที่เราได้มาร่วมกันมอบรางวัลให้แก่ผู้ผู้ประกอบธุรกิจส่งออกดีเด่น ปี 2560 Prime Minister's Export Awards 2017 ซึ่งได้มอบให้แก่ผู้ประกอบการส่งออกสินค้าและบริการดีเด่นปีนี้  ยินดีและเป็นเกียรติภาคภูมิใจ จะเห็นความสำเร็จของผู้ประกอบการไทยทุกท่านที่มีความมุ่งมั่นในการพัฒนาตนเอง  พัฒนาสินค้าและบริการให้สอดคล้องกับนโยบาย 4.0 ของเรา  วันนี้ความเป็นมาเป็นไปคงไม่ต้องกล่าวแล้วนะครับ เพราะกล่าวไปหมดแล้วเมื่อสักครู่นี้
การจัดการครั้งนี้เป็นครั้งที่ 26 และหลาย ๆ ท่านได้รับรางวัลมาก็หลายปีด้วยกัน บางท่านบอกประมาณ 10 ครั้งได้ บางท่านก็บอกเพิ่งได้รับ  แสดงให้เห็นถึงมีการพัฒนาที่มีตามลำดับ  อย่างไรก็ตามผมคิดว่าเราต้องพัฒนาต่อไปอย่างไม่หยุดยั้ง ซึ่งก็สอดคล้องนโยบายประเทศไทยในเวลานี้  คือเราต้องพัฒนาประเทศไทยของเราให้พ้นจากประเทศที่มีรายได้ปานกลางไปสู่ประเทศรายได้ที่มีระดับสูงด้วยนโยบาย Thailand  4.0  วิสัยทัศน์ของเราด้วยความมั่นคง มั่งคั่ง และยั่งยืน ตามสหประชาชาติหรือในส่วนของการพัฒนาศตวรรษ 2015 – 2030  โดยเราใช้คำว่าเพื่อนของเราต้องไปด้วยกัน “Stronger Together” เราต้องไม่ทิ้งใครไว้ข้างหลัง เราต้องทำหน้าที่ของเราเพื่อประเทศของเราและเพื่อนของเราที่มาในวันนี้ด้วยนะครับ
ในการที่จะสร้างความเชื่อมโยงตั้งแต่ต้นทาง กลางทาง ปลายทาง ให้ครบวงจรจะได้เกิดประโยชน์กับพวกเราอย่างมหาศาล คำว่าพวกเราคือประเทศของเราและเพื่อนของเรา ซึ่งจะเพิ่มมูลค่าทั้งสองทางหลังจากมีการสร้างห่วงโซ่ระหว่างกันให้ได้  ฉะนั้นวันนี้ผมก็ไม่มีอะไรที่จะกล่าวไปได้มากกว่า ยินดีและภูมิใจที่เกิดเป็นคนไทย
และได้มีโอกาสเป็นนายกรัฐมนตรีในช่วงเวลานี้ ในช่วงเวลาที่เราต้องเปลี่ยนผ่านประเทศของเราไปสู่ความยั่งยืน
เมื่อสักครู่ผมก็ได้กำลังใจจากหลายท่านก็ได้ถามว่า นายกฯ เหนื่อยไหมครับ  ผมบอกว่า  ผมไม่เหนื่อย ผมเหนื่อยไม่ได้  ท้อไม่ได้ ผมจะต้องทำทุกอย่างเพื่อให้ดีขึ้น แต่ท่านทั้งหลายบอกว่าขอบคุณท่านนายกฯ ที่ทำให้ธุรกิจดีขึ้น  โดยเฉพาะอย่างยิ่งการประกอบการหลายท่านก็บอกว่า การสั่งซื้อของเขามากขึ้น
ทั้งนี้  จากการจัดทำนโยบายหรือในเรื่องของกฎหมาย กฎระเบียบ ต่าง ๆ ให้เป็นสากลและสร้างแรงจูงใจให้กับทุกคนทั้งผู้ผลิตและผู้บริโภค อันนี้เป็นความร่วมมือระหว่างรัฐ  ภาคธุรกิจเอกชน และประชาชน  ฉะนั้น 3 อย่างต้องประกอบกันไปด้วย  วันนี้เรามีคณะทำงาน คณะยุทธศาสตร์ชาติ ไม่ว่าจะการปฏิรูปเศรษฐกิจ ทั้งนี้ ขอขอบคุณรัฐมนตรีทางด้านเศรษฐกิจที่ได้ดำเนินการตามแนวทางให้ทุกอย่างดีขึ้น  อย่างไรก็ตาม  ผมก็ยังคิดว่าเราต้องทำให้มากขึ้นกว่าเดิมอีก ด้วยความร่วมมือจากพวกท่านทุกคน  ในการที่จะพัฒนาตนเอง พัฒนาสินค้า  และบริการต่าง ๆ  เพื่อจะยกระดับขีดความสามารถในการแข่งขันให้ได้อย่างไม่หยุดยั้งในระดับสากล โดยเฉพาะอย่างยิ่งมาตรการต่างๆ  มารองรับว่าในอนาคตเราต้องเจอกับปัญหาอะไรบ้าง ไม่ว่าจะเรื่องกองระเบียบกติกาของโลกมากมาย
วันนี้ความแตกต่างและการรวมกลุ่มเหล่านี้เป็นสิ่งที่เราต้องเตรียมมาตรการและการเปลี่ยนที่เรียกว่าเพื่อการสร้างภูมิคุ้มกันซึ่งเป็นปรัชญาเศรษฐกิจพอเพียงของพระบาทสมเด็จพระเจ้าอยู่หัวความมีเหตุมีผลในการลงทุนความพอประมาณในการลงทุนระยะแรกและระยะต่อไปและเรื่องภูมิคุ้มกันคู่กับคุณธรรม ทั้งหมดที่ผมคิดว่าที่ได้รับรางวัลได้จากการคัดเลือกรอบแรกๆ ก็คงจะใช้หลักการเหล่านี้ในการทำธุรกิจของท่าน ทั้งนี้เพื่อเกิดความยั่งยืนของสินค้าของท่านได้รับความเชื่อมั่นจากต่างประเทศได้รับความยอมรับในเอกลักษณ์อันโดดเด่นและมีในส่วนของการออกแบบ
วันนี้เราต้องปรับวิธีการในความคิดของผมคือการปรับออกแบบที่เป็นรูปแบบอื่น ๆ เรื่องความมีเอกลักษณ์ของประเทศไทยที่จะต้องเป็นคอลเลคชั่นเก็บสะสมต้องทำเหล่านี้เหมือนที่หลาย ๆ ยี่ห้อ หลาย ๆ แบรนด์เขาทำเป็นลิมิเต็ด อิดิชั่นเพระฉะนั้นต้องมีแต่ละปี ๆ ของที่ผลิตมาจำนวนไม่มากนัก แต่ราคาค่อนข้างสูงสักหน่อย จะมีมูลค่า ยิ่งเล็กยิ่งแพง เพราะฉะนั้นผมคิดว่าเราต้องพัฒนาทั้งในเรื่องของการเน้นการใช้นวัตกรรม เมื่อสักครู่เรื่องเอกลักษณ์พูดไปแล้ว ด้วยคำว่าเอกลักษณ์ คือเป็นการขายในเชิงคุณภาพ และการขายในเชิงปริมาณเราก็ผสมผสานในบางส่วนนี้ต้องใช้วัสดุต้องใช้เอกลักษณ์ของเราแต่โมเดิ้ลให้คนใช้ทั่วไป ไม่อย่างนั้นก็ซื้อเก็บไว้เฉย ๆ ฉะนั้นต้องออกแบบทั้งสองทางนะครับ เพื่อจะเพิ่มปริมาณให้มากยิ่งขึ้นและพัฒนาคุณภาพตลอดเวลา ให้เป็นที่นิยมและต้องหาการตลาดให้เหมาะสมว่าแต่ละประเทศเขาใช้แบบไหนความคุ้นเคยในการใช้ของเหล่านี้ เราก็ออกแบบให้สอดคล้องในการใช้ประโยชน์ ลองคิดดูนะครับ เป็นความคิดของผม
เพราะฉะนั้นสิ่งต่าง ๆ เหล่านี้ รัฐบาลอยากจะบอกว่าขอบคุณทุกท่าน ขอบคุณที่ได้มีการพัฒนาตนเองได้รับรางวัลในครั้งนี้ ครั้งที่ 26 ผมคิดว่ารางวัลนี้ เป็นรางวัลที่รัฐบาลมุ่งมั่นเป็นเวที เวทีหนึ่งที่จะประกาศให้ทุกคนเห็นทั้งในประเทศและต่างประเทศ ให้เห็นมาตรฐานในการควบคุมดูแลกำกับดูแลคุณภาพและในเรื่องของการความร่วมมือระหว่างรัฐ กับภาคธุรกิจเอกชน รัฐบาลนำพาคนเดียวไม่ได้จะไป 4.0 หรืออะไรแล้วแต่ไปไม่ได้หรอก ถ้าไม่ใช่พวกเราทุกคนมาช่วยกัน เพราะฉะนั้นสิ่งเหล่านี้อยากให้ทุกคนได้ทำความเข้าใจและช่วยขยายความเข้าใจไปยังกับประชาชนที่มีส่วนได้ส่วนเสียของประเทศนี้ด้วย ถ้าเราไม่ให้ความร่วมมือกันไปไม่ได้ รัฐบาลพูดคนเดียวก็พูดไม่ได้ ไม่สามารถเข้าใจกันทั้งหมด
สิ่งที่รัฐบาลทำได้เวลานี้คือการสร้างความมีเสถียรภาพทางด้านการเมือง ความมั่นคงและในเรื่องของการรักษาผลประโยชน์ของประเทศ สิ่งนี้เป็นปัจจัยที่จะทำทุกอย่างให้เดินหน้าไปได้ ไม่ว่าจะการประกอบการธุรกิจใด ก็ตาม เพราะในวันนี้มีหลายประเทศร่วมพบปะพูดคุยเจรจาทางการค้า การลงทุนกับท่านรองนายกรัฐมนตรีเองกับผมเอง ในเอกอัครราชทูลหรือสถานทูตต่าง ๆ ก็พูดเรื่องเศรษฐกิจเป็นหลัก เรื่องการเมืองก็เป็นเรื่องของแต่ละประเทศที่ต้องพัฒนาเดินตามความจำเป็นของแต่ละประเทศ ซึ่งเราก็ไม่ได้มีการเปลี่ยนแปลงเรื่องเหล่านั้น เราต้องเดินหน้าไปสู่ทางประชาธิปไตยที่เป็นสากล วันนี้ถ้าเราทำให้ประชาธิปไตยขึ้นเป็นสากลและยั่งยืน เราต้องแก้ปัญหาต่าง ๆ ทั้งหมดของเราให้ได้ ในเรื่องเศรษฐกิจ ที่เราต้องสร้างห่วงโซ่เหล่านี้ให้ถึงคนข้างล่างให้ได้ ผู้ประกอบการ ผู้ผลิต เพราะฉะนั้นผู้ประกอบการต้องคำนึงถึงผู้ผลิตต้นทางให้มากที่สุด เพราะนั่นคือคนของทั้งประเทศ ในการที่จะผลิตวัตถุต้นทุนออกมาอะไรก็ตาม ไม่ว่าในเรื่องของการเกษตร ไม่ว่าในเรื่องของอุตสาหกรรมอื่น ๆ ที่เกี่ยวข้องทั้งหมด วันนี้ผมก็ยังกังวลเรื่องกะทิ มะพร้าว ปลูกน้อยมาก และก็โดนหนอนหัวดำกินเรียบ เพราะนั้นต้องส่งเสริมการปลูกมะพร้าว มะพร้าวแกง มะพร้าวกะทิให้มากขึ้น ต้องนำเข้าแล้วราคาค่อนข้างจะแพง เพราะฉะนั้นเราต้องเร่งรัดเหล่านี้ ทั้งต้นทาง กลางทาง และปลายทางทางการตลาดในส่วนของเราวันนี้ รัฐบาลตั้งใจจัดทำขึ้นหลายปีมาแล้ว เพื่อจะช่วยชูเกียรติ ท่านได้รับกิจไปแล้ววันนี้ ทั้งที่ผ่านมาด้วยในช่วงที่ก่อนผมเข้ามา อันนี้เราก็แสดงให้เห็นให้รัฐบาลเห็นให้ทุกคนเห็นว่าเรามุ่งมั่นทุ่มเท อุตสาหะ ตั้งใจพัฒนาตนเองในการต่อยอดสร้างมูลค่าเพิ่ม วันนี้เราต้องสร้างมูลค่าเพิ่มด้วยนวัตกรรมและเทคโนโลยีสมัยใหม่ในการผลิตสินค้าและบริการ เพื่อจะสร้างส่งผลให้สินค้าที่มีอัตลักษณ์ความเป็นไทยนั้น สามารถสร้างชื่อเสียงได้รับความนิยมเพื่อสร้างมูลค่าได้อย่างเต็มภาคภูมิ และก็ที่ท่านได้รับไปต้นแบบในการในขยายไปเป็นแรงบันดาลใจให้กับให้กับผู้ประกอบการรายอื่น ๆ ด้วย ขอบคุณทั้งสมาคมผู้ประกอบการทั้งหมด สมาคมหอการค้า สมาคมอุตสาหกรรมต่าง ๆ ทั้งหมด  เป็นองค์ประกอบของเศรษฐกิจทุกภาคส่วน วันนี้ก็ทั้งรายย่อย องค์การรายใหญ่ สินค้าภายในประเทศเป็นส่วนหนึ่งของการพัฒนาคุณภาพประเทศชาติไปพร้อม ๆ กัน การพัฒนาประเทศชาติมีอยู่ 2 อย่าง การประกอบการ มีรายได้ และเสียภาษีให้กับรัฐบาลในการที่จะไปพัฒนาในด้านอื่น ๆ ส่วนหนึ่ง อีกส่วนหนึ่งในการที่จะเขื่อมโยงในการจะไปประกอบการกับธุรกิจขาดใหญ่ที่ต่างประเทศหรือแม้แต่การลงทุนของต่างประเทศในประเทศไทย ทั้งหมดนั้นมาห่วงโซ่เดียวกันทั้งหมด อย่าให้เขาบอกว่าวันนี้เราดูแลแต่ผู้ประกอบการไม่ดูแลของต้นทางก็คือเกษตรกร ประชาชน ผู้ผลิตที่มีรายได้น้อยซึ่งมีความเลื่อมล้ำในคุณภาพชีวิตสิ่งสำคัญของโลกใบนี้คงไม่ใช่เฉพาะประเทศไทย ทุกประเทศในโลกใบนี้มีปัญหาด้วยกันทั้งหมด เพราะฉะนั้นเราจะดูแลผู้มีรายได้น้อยได้อย่างไร รัฐบาลไม่สามารถดูแลได้แต่เพียงผู้เดียว เพราะฉะนั้นสิ่งที่อยากฝากท่านวันนี้ก็คือ ทุกท่านที่มีการประกอบการที่มีผลกำไรที่มีรายได้ที่ดีขึ้นสูงขึ้นฝากไปทบทวนเรื่องงบของท่านด้วยว่าทางจะดูแลประชาชนได้อย่างไร กลุ่มนั้น กลุ่มนี้ การศึกษา การพัฒนาต่าง ๆ อยากให้ท่านช่วยแบ่งเบาภาระของรัฐบาลบ้าง อย่างน้อยเขาจะได้ไม่มีความคาดคางแคลงใจในเรื่องของต่าง ๆ ไม่ว่าจะเรื่องสิ่งแวดล้อม ไม่ว่าจะเรื่องของการจ้างแรงงาน ส่วนผมคิดว่ามีทั้งแรงงานไทย แรงงานต่างประเทศ เราก็ต้องดูแลงานต่างประเทศเขาให้ดีที่สุด ทั้งแรงงานไทยด้วยการพัฒนาไปพร้อม ๆ กัน แล้วเราก็ต้องเตรียมมาตรการลดความเสี่ยง ในวันหน้าในเรื่องของแรงงานสูงอายุ ในเรื่องของแรงงานที่ต้องกลับไปพัฒนาบ้านเมืองของตนเองภายใน 5 ปี ข้างหน้า แต่อย่างไรก็ตามก็อย่าเพิ่งละทิ้งเขาในเวลานี้ก็เพราะว่าเรากำลังปรับเปลี่ยนโครงสร้างเศรษฐกิจประเทศทั้งหมดซึ่งก็ต้องใช้เวลาระยะหนึ่ง เพราะฉะนั้นที่ผมพูดมาทั้งหมดนี้ท่านทราบดีอยู่ทั้งหมดแล้ว แต่ผมต้องการเน้นย้ำท่าน stakeholder ทั้งหมด ทั้งในส่วนองค์กรของท่าน ผู้ประกอบการ สมาคมทั้งหมด และรวมความไปถึงประชาชนในประเทศไทยทั้งหมดว่าท่านจะมีส่วนร่วมอย่างไรในการจะดูแลเขาไปช่วยเหลือให้เขามีคุณภาพชีวิตที่พอเพียง สามารถอยู่ได้อย่างมีเกียรติและมีศักดิ์ศรีอันนั้นเป็นสิ่งสำคัญ ผมอยากให้ท่านดูแลเขาเหมือนคนในครอบครัว ฉะนั้นวันนี้เราต้องสร้างคนที่มีคุณธรรม สถานประกอบการที่มีคนคุณธรรมทำงาน มีธรรมาภิบาลในการบริหารจัดการเป็นองค์กรที่มีจริยธรรมไม่ว่าจะบริษัทใด ห้างใดหรือร้านค้าใด ๆ ก็ตามทุกกิจการ มีธรรมภิบาล 6 ข้อ ท่านนำมาทบทวนดู ท่านทำให้ครบเถอะครับและก็ดูแลผู้ที่มีรายได้น้อยไปด้วย ดูแลคนไทยไปด้วย ดูแลคนต่างประเทศที่มาร่วมทุน ร่วมประกอบการในห่วงโซ่ของท่านด้วย ทุกอย่างจะไปพร้อมกับ โลกใบนี้จะลดความขัดแย้งไปได้เยอะ ต้องติดตามสถานการณ์ต่างประเทศด้วยนะครับและพัฒนาในเศรษฐกิจของเรา ให้เดินหน้าไปให้ได้ โดยพูดจาหารือซึ่งกันและกันหลายคณะกรรมการที่นั่งอยู่ตรงนี้ก็หลายท่าน  หลายท่านบอกว่าที่ทำใหม่ ๆ แล้วนี้ คือทำให้ดีขึ้นมีการสั่งสินค้ามากขึ้น
หลายคนให้กำลังใจนายกฯ ถามว่า นายกฯ เหนื่อยไหม ผมบอกผมเหนื่อยไม่ได้หรอกครับ ผมก็ยังเหมือนเดิมแต่ผมพยายามจะลดภาระอื่น ๆ ออกไปบ้าง เอามาเดินหน้า อย่างนี้แบบเดียวดีกว่า ผมไม่อยากทะเลาะขัดแย้งกับใคร ก็ขอให้ทุกคนมีหลักคิดในการทำงานนะครับ เข้าใจและช่วยกันพูด ทำให้บ้านเมืองสงบเรียบร้อย ฝ่ายพัฒนาเศรษฐกิจก็พร้อมในการแก้ปัญหาร่วมกับผมให้ได้ การพัฒนาแรงงาน การเพิ่มมูลค่า การไปดูการก้าวหน้าอย่างยั่งยืน ซึ่งจะไปตอบสนองนโยบายต่าง ๆ ของรัฐบาลอย่างยั่งยืนและรวดเร็วขึ้น เทคโนโลยีสมัยใหม่ในการออกแบบการผลิตสินค้าที่มีเอกลักษณ์ เมื่อวานนี้ผมได้ให้เขาออก   วีดีทัศน์เรื่องของหุ่นยนต์ เป็นการรองรับอนาคตอันไม่นานนัก ก็มีบางส่วนต้องปรับตัวเรื่องการลงทุนใหม่ อันเก่าก็มีปรับเปลี่ยนเครื่องจักรสร้างนวัตกรรม เพื่อจะทำอย่างไรให้สามารถที่จะมีราคาแข่งขันกับตลาดอื่นเขาได้ อันนั้นคือสิ่งที่สำคัญเป็นเรื่องของต้นทุนในการผลิตสินค้า แต่ท่านอย่าไปลดค่าแรง อย่าไปลดสิทธิประโยชน์ของเขา ต้องลดบางส่วนออกไป ลดกำไรลงหน่อยนึง เพื่อไปตอบแทนเขา แล้วสามารถลดราคาได้ นี่คือการแข่งขันทางการตลาดเป็นอย่างนี้อยู่ เดินหน้ามาถึงตรงนี้แล้ว         เราถอยอย่างอื่นไม่ได้ ก็ต้องขอความรู้ท่าน เห็นอกเห็นใจคน และวันนี้ หลายอย่างอยากให้ติดตาม เรามีมาตรการต่าง ๆ มากมาย ไม่ว่าจะการเดินหน้าเศรษฐกิจ เศรษฐกิจใหม่ EEC เศรษฐกิจพิเศษ กฎกติกาของ BOI สิทธิประโยชน์ ทุกคนช่วยกันศึกษาทำความเข้าใจ แล้วก็ไปพิจารณาในแผนของการปรับปรุงของท่าน ยุทธศาสตร์ของท่าน ในการที่จะขยายกิจการที่จะลงทุน อยากให้ท่านขยายการลงทุนให้เพิ่มขึ้นด้านเกษตรกรรมให้มากยิ่งขึ้น ไปดูกันนะครับใน 5 New Curve และมีมาตราการอีกเยอะ ถ้าท่านมีปัญหาหรืออยากปรึกษาก็บอกมา เราพร้อมจะสนับสนุนท่าน คือวันนี้เศรษฐกิจต้องเดินหน้า ต้องเดินหน้าให้ได้คู่ไปกับความมั่นคง ความมีเสถียรภาพ เมื่อวานก็ได้ข่าวตลาดหุ้นเขียวทั้งกระดานเลยใช่ไหม ให้เขียวอย่างนี้ทุกวันได้ มันก็ต้องมีมาตรการลดความเสี่ยงด้วยละกัน ผมก็ยืนยันว่าจะทำเต็มที่นะครับ ความสำเร็จของท่านวันนี้ขึ้นตรง สมกับที่รับรางวัลจากรัฐบาล เป็นกำไรให้กันและกัน หวังว่าท่านจะเป็นฟันเฟืองสำคัญให้กับประเทศของเราในการเดินหน้าเศรษฐกิจไทยให้รุดหน้า อย่างมั่นคง มั่งคั่ง และยั่งยืน สิ่งสำคัญสร้างวัฒนธรรมในองค์กร ในธุรกิจของท่าน ในสถานประกอบการของท่าน ให้เป็นองค์กรที่มีจริยธรรม มีคนที่มีคุณธรรมทำงานอยู่ในหน่วยงานของท่าน ไม่ว่าจะเป็นแรงงาน คนไทย คนต่างด้าว อะไรต่าง ๆ ดูแลเขาให้ดี เหมือนเขาเป็นคนในครอบครัว แล้วเขาจะรู้สึกมีส่วนร่วมในการพัฒนาสินค้า ในการทำงานกับท่าน ที่เป็นสิ่งที่เราต้องใช้ความเป็นไทย เราเคยมีมาตลอด วันนี้ก็ยังมีอยู่
ผมคิดว่าบางครั้งอาจจะลืมไปนิดหนึ่ง ความโอบอ้อมอารี ความประนีประนอมในการทำงาน ในการพบปะพูดคุยหารือซึ่งกันและกัน ซึ่งหลายอย่างเราไม่ได้ให้ความสำคัญในเรื่องเหล่านี้มา ซึ่งมันเป็นวัฒนธรรมของคนไทย ประเทศไทย และต้องดูแลคนต่างชาติที่มาลงทุนในประเทศไทย พร้อมทั้งสนับสนุนคนไทยให้ไปลงทุนในต่างประเทศด้วย เพราะการลงทุนในต่างประเทศทั้งหมด ผมอยากให้เป็นฝีมือของคนไทยเป็นส่วนใหญ่ ส่วนที่สองก็คือการลงทุนจากต่างประเทศ ผมต้องการมากเหมือนกัน เพราะฉะนั้นมีความสำคัญเท่าเทียมกัน ก็ทั้งสองฝ่ายฝากด้วย เพราะฉะนั้นก็ให้คำนึงถึงประเทศชาติ และคำนึงถึงประชาชนให้มากที่สุดควบคู่ไปกับการรักษาทรัพยากรธรรมชาติและสิ่งแวดล้อม ซึ่งเรื่องเหล่านี้มันจำเป็นต้องมีมาตรการที่เข้มงวดในเรื่องของการรักษาสภาวะและสภาพทรัพยากรธรรมชาติและสิ่งแวดล้อม เราต้องเก็บไว้ให้ลูกให้หลานของเราในอนาคต เรามีไม่มากนัก เพราะฉะนั้นเราต้องใช้อย่างประหยัด และอย่างคุ้มค่า
นอกจากนี้ การปฏิบัติตามพันธสัญญาเกี่ยวกับเรื่องกฎหมายต่าง ๆ ไม่ว่าจะเป็นเรื่องกฎหมายการค้ามนุษย์ กฎหมายแรงงานเหล่านี้ โดยเฉพาะอย่างยิ่ง พวกท่านจะต้องไม่ผิดในเรื่องเหล่านี้ทั้งสิ้น เพราะท่านเป็นแบบอย่าง เป็นตัวอย่างที่จะสร้างแรงจูงใจให้คนอื่น แล้วก็ดูแลเรื่องพิจารณาสิทธิมนุษยชน แล้วเราก็ขอให้ทุกคนมีคุณภาพชีวิตที่ดีก็คือคนไทยทุกคน อยู่ที่ท่าน รัฐบาลก็ทำได้วันหน้ารัฐบาลก็เหลือมีหน้าที่เป็นเพียง Regulatory สนับสนุน กฎกติกา อำนวยความสะดวก ประเทศต้องขับเคลื่อนด้วยภาคเอกชน ธุรกิจ ประชาชน อันนี้คือหลักการในอนาคตของรัฐบาล ขอบคุณที่ให้กำลังใจทุกคนให้มีผลการประกอบการที่ยอดเยี่ยม ดีมากยิ่งขึ้นวันหน้าก็มีรางวัลอะไรเพิ่มขึ้นก็ไม่รู้นะ คือมีรายได้ยอดเยี่ยมแล้วก็อะไรละ ดูแลประชาชนยอดเยี่ยมอะไรอย่างนี้นะ พิจารณายอดเยี่ยม มันจะได้นึกถึงคนอื่นเขา จำผมไว้เถอะครับ อันนี้มันเป็นกุศลเข้าใจไหม
ทำอะไรก็ตามก็ขอให้นึกถึงคนอื่นทุกวัน ทุกอย่าง ไม่ว่าจะทำอะไร ถ้าทำจะทำอะไรตรงนี้ ตรงนี้ได้เท่าไร ต้นทางเขาได้ไหม ประชาชนเขาได้ไหม นี้มันเป็นกุศล ถ้าเรามีความเป็นอยู่ที่ดีขึ้นใช่ไหม ทุกอย่างมันก็มีความสุข อย่าให้ขัดแย้งกันไม่ได้แล้ว โลกมีความขัดแย้งกันสูงอยู่แล้ว เราต้องลดความขัดแย้งให้ได้ เพราะเป็นหน้าที่ของเราทั้งในประเทศแล้วก็ในประชาคมโลกด้วย แล้วก็โลกใบนี้ เราอาศัยอยู่ร่วมกัน 6 พันกว่าล้านคน เพราะฉะนั้นเรามีหน้าที่ในการพิทักษ์โลกด้วย ถึงแม้จะเป็นประเทศไทยเล็ก ๆ เราก็ต้องพิทักษ์โลกด้วย ไม่ว่าจะดิน ฟ้า อากาศ น้ำ มันเชื่อมต่อกันทั้งโลก ถ้าเสียตรงนี้วันหน้าก็เสียตรงโน้น วันนี้ขั้วโลกเหนือละลายน้ำแข็งมันมาถึงเราหมดนั้นแหละ เพราะน้ำมันมากขึ้น นั้นก็คือปัญหาของเรา การเปลี่ยนแปลงสภาวะแวดล้อมของอากาศ
โรคระบาดชนิดใหม่เขาก็พัฒนา เชื้อโรคก็พัฒนาของเขานะ เราก็ต้องพัฒนาในเรื่องของสุขภาพ เรื่องสาธารณสุขให้รองรับให้ได้ รัฐบาลนี้มุ่งมั่นทุกเรื่อง ปัญหามีมากมายสิ่งที่เราต้องปฏิรูปประเทศนั้นมี 37 เรื่องมั่ง 30-37 เรื่องทั้งหมดเกือบ 200 กิจกรรม ใน 200 กิจกรรมแยกออกเป็นกิจกรรมย่อยเป็น 10-20 เพราะฉะนั้นเท่ากับพัน นั้นแหละเขาเรียกว่าการปฏิรูป ซึ่งต้องมีทั้งกฎหมาย มีทั้งระเบียบ กฎหมายวันนี้มี 5 หมื่นกว่าฉบับ กฎหมายใหญ่ พรบ. กฎหมายลูก กฎกระทรวง กฎอะไรต่าง ๆ อีกแสนกว่าฉบับ ก็ต้องฏิรูปทั้งหมดเหมือนกัน นั้นแหละเขาเรียกว่าการปฏิรูป Reformไม่ใช่ปฏิรูปสั่งวันนี้พรุ่งนี้เสร็จมันไม่ได้หรอกครับ เพียงแต่ว่าหาอะไรที่มีปัญหาติดขัดอุปสรรคมาคุยกันก่อนพูดกันก่อน การอำนวยความสะดวก การให้ข้อมูลข่าวสาร การช่วยเหลือตามกฎกติกาให้สอดคล้องตามหลักสากล เหล่านี้คือสิ่งที่รัฐบาลนี้พยายามอย่างเต็มที่ตลอดระยะเวลา 3 ปีที่ผ่านมา แล้วเราจะทำต่อไป แล้วก็จะส่งมอบให้รัฐบาลต่อ ๆ ไปได้ทำอย่างต่อเนื่องนะครับ ก็พร้อมจะรับฟังความคิดเห็นทุกท่าน ขอขอบคุณ ขอแสดงความยินดีอีกครั้งนะครับ ขอชื่นชมผู้ประกอบการที่ได้รับรางวัลนะครับทุกท่าน ขอบคุณกระทรวงพาณิชย์ กรมส่งเสริมการค้าระหว่างประเทศ และหน่วยงานอื่น ๆ รวมทั้งบุคลากรที่มีส่วนเกี่ยวข้องทุกท่านที่ร่วมมือจัดงานในวันนี้
อีกอันคือสิ่งที่เราจะต้องแก้ไขให้ได้ ให้เป็นศูนย์เปอร์เซ็นต์ให้ได้คือการทุจริตคอร์รัปชั่น นั้นนี้คือสิ่งที่ผมสัญญาไว้แล้วกับคนไทยทั้งประเทศนะครับ จะต้องไม่มีการเรียกรับผลประโยชน์ แต่ต้องมีการเสนอผลประโยชน์ เราต้องทำให้มันโปร่งใส เราถึงจะได้รับการยอมรับนะครับ อันนี้คือสิ่งที่รัฐบาลคาดหวังเป็นอย่างยิ่ง แล้วทุกอย่างมันจะดีขึ้นเอง ขอขอบคุณทุกท่าน ขอบคุณผู้ประกอบการให้มีรายสูงขึ้น เสียภาษีให้มากขึ้น อัตราเดิม ๆ ยังไม่ได้เปลี่ยนแปลงอะไร เดี๋ยวหาว่าผมไปขึ้นภาษีอีก พูดไม่ได้ภาษี ไม่รู้กลัวอะไรกันนักหนา ทุกคนทุกประเทศก็มีการพัฒนา เราก็ยังไม่ไปตรงนั้น เพราะยังมีปัญหาอยู่นะครับ ขอให้ทุกคนมีความสุข ความเจริญยิ่ง ๆ ขึ้นไป สมความปรารถนาทุกคน สวัสดีครับ ขอบคุณครับ
.....................................

ที่มา : http://www.thaigov.go.th/news/contents/details/6332
