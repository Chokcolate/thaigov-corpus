รัฐบาลไทย-ข่าวทำเนียบรัฐบาล-ก.แรงงาน ขอเชิญร่วมทำบุญพระกฐินพระราชทาน ณ วัดมะนาวหวาน จ.นครศรีธรรมราช

วันพุธที่ 18 ตุลาคม 2560
ก.แรงงาน ขอเชิญร่วมทำบุญพระกฐินพระราชทาน ณ วัดมะนาวหวาน จ.นครศรีธรรมราช
กระทรวงแรงงาน ขอเชิญร่วมทำบุญ เนื่องในโอกาสถวายผ้าพระกฐินพระราชทานของกระทรวงแรงงาน ประจำปี 2560 วันศุกร์ที่ 3 พฤศจิกายน 2560 ณ วัดมะนาวหวาน (พระอารามหลวง) ตำบลช้างกลาง อำเภอช้างกลาง จังหวัดนครศรีธรรมราช เพื่อทำนุบำรุงพระพุทธศาสนาและพระอารามหลวง
กระทรวงแรงงาน ขอเชิญร่วมทำบุญ เนื่องในโอกาสถวายผ้าพระกฐินพระราชทานของกระทรวงแรงงาน ประจำปี 2560 วันศุกร์ที่ 3 พฤศจิกายน 2560 ณ วัดมะนาวหวาน (พระอารามหลวง) ตำบลช้างกลาง อำเภอช้างกลาง จังหวัดนครศรีธรรมราช เพื่อทำนุบำรุงพระพุทธศาสนาและพระอารามหลวง พร้อมสืบทอดขนบธรรมเนียมประเพณีอันดีงามของไทยให้อยู่สืบต่อไป
นางเพชรรัตน์ สินอวย รองปลัดกระทรวงแรงงาน เปิดเผยว่า พล.อ.ศิริชัย ดิษฐกุล รัฐมนตรีว่าการกระทรวงแรงงาน มีกำหนดเป็นประธานในพิธีถวายผ้าพระกฐินพระราชทานของกระทรวงแรงงาน ประจำปี 2560 ในวันศุกร์ที่ 3 พฤศจิกายน 2560 เวลา 14.00 น. ณ วัดมะนาวหวาน(พระอารามหลวง) ตำบลช้างกลาง อำเภอช้างกลาง จังหวัดนครศรีธรรมราช เพื่อทำนุบำรุงพระพุทธศาสนาและพระอารามหลวง ตลอดจนเป็นการสืบทอดขนบธรรมเนียมประเพณีอันดีงามของไทย
“ขอเชิญชวนผู้ประกอบการ ลูกจ้าง อาสาสมัครแรงงาน ประชาชนทั่วไป และผู้มีจิตศรัทธาร่วมสมทบปัจจัยทำบุญถวายผ้าพระกฐินพระราชทาน และร่วมงานพิธีถวายผ้าพระกฐินพระราชทานของกระทรวงแรงงาน ณ วัดมะนาวหวาน (พระอารามหลวง) ในวันศุกร์ที่ 3 พฤศจิกายน 2560 โดยตั้งองค์พระกฐินตั้งแต่เวลา 10.00 น. เป็นต้นไป”
สำหรับวัดมะนาวหวาน เป็นพระอารามหลวงชั้นตรี ชนิดสามัญ ตั้งอยู่เลขที่ 126 ถนนนครศรีธรรมราช – จันดี หมู่ที่ 4 ตำบลช้างกลาง อำเภอช้างกลาง จังหวัดนครศรีธรรมราช สังกัดคณะสงฆ์มหานิกาย เป็นวัดที่สร้างขึ้นในช่วงสมัยอยุธยาตอนกลาง ใน พ.ศ.2225 ปัจจุบันมีอายุ 335 ปี ทั้งนี้พระบาทสมเด็จพระปรมินทรมหาภูมิพลอดุลยเดช พร้อมด้วยสมเด็จพระนางเจ้าพระบรมราชินีนาถ ในรัชกาลที่ 9 สมเด็จพระเทพรัตราชสุดาฯ สยามบรมราชกุมารี สมเด็จพระเจ้าลูกเธอ เจ้าฟ้าจุฬาภรณวลัยลักษณ์อัครราชกุมารี เสด็จพระราชดำเนินมาทรงยกช่อฟ้าพระอุโบสถ เมื่อวันที่ 20 กันยายน 2519 และได้พระราชทานทรัพย์ส่วนพระองค์โดยเสด็จพระราชกุศลเป็นทุนมูลนิธิวัดมะนาวหวานอีกด้วย
-------------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ – ข่าว/
18 ตุลาคม 2560

ที่มา : http://www.thaigov.go.th/news/contents/details/7479
