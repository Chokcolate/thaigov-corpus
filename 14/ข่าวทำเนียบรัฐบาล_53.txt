รัฐบาลไทย-ข่าวทำเนียบรัฐบาล-ผลประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 คณะกรรมการขับเคลื่อนและปฏิรูปประเทศด้านการพัฒนาทรัพยากรมนุษย์และระบบการศึกษา

วันพุธที่ 29 มีนาคม 2560
ผลประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 คณะกรรมการขับเคลื่อนและปฏิรูปประเทศด้านการพัฒนาทรัพยากรมนุษย์และระบบการศึกษา
พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 คณะกรรมการขับเคลื่อนและปฏิรูปประเทศด้านการพัฒนาทรัพยากรมนุษย์และระบบการศึกษา ร่วมกับหน่วยงานที่เกี่ยวข้อง
วันนี้ (29 มี.ค.60) เวลา 09.30 น. ณ ห้องประชุม 109 อาคารสำนักงานปลัดสำนักนายกรัฐมนตรี ทำเนียบรัฐบาล พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 คณะกรรมการขับเคลื่อนและปฏิรูปด้านการพัฒนาทรัพยากรมนุษย์และระบบการศึกษา ครั้งที่ 1/2560 ร่วมกับหน่วยงานที่เกี่ยวข้อง โดยที่ประชุมได้มีการพิจารณาหารือในประเด็นที่สำคัญ ได้แก่ โครงการพัฒนาระบบดิจิทัลแพลตฟอร์มการศึกษาแห่งชาติเพื่อการพัฒนาทรัพยากรมนุษย์ การพัฒนาคนตามกรอบหลักสูตรการบริหาราชการแผ่นดินตามกรอบการปฏิรูปประเทศ ยุทธศาสตร์ชาติและการสร้างความสามัคคีปรองดอง (ป.ย.ป.) 1 กลุ่ม 1 การเตรียมคนไทยสู่ศตวรรษที่ 21 การทบทวนผลการดำเนินงานการปฏิรูปประเทศและการขับเคลื่อนงานด้านการพัฒนาทรัพยากรมนุษย์และระบบการศึกษา ประกอบด้วย ผลการดำเนินงานที่ผ่านมา ( พ.ศ.2557 - 2559) แผนการขับเคลื่อนแร่งด่วนปี 2560 และแผนการดำเนินงานระยะต่อไป (พ.ศ. 2561 - 2579) ตลอดจนกรอบแนวทางการขับเคลื่อนการพัฒนาทรัพยากรมนุษย์และการศึกษาตามช่วงวัย เป็นต้น
ทั้งนี้ รองนายกรัฐมนตรี ได้มอบหมายให้ฝ่ายเลขาฯ และทุกหน่วยงานรวบรวมข้อมูลที่เกี่ยวข้องกับการขับเคลื่อนและปฏิรูปด้านการพัฒนาทรัพยากรมนุษย์และระบบการศึกษา รวมทั้งประเด็นข้อเสนอแนะต่าง ๆ ของของคณะกรรมฯ ประกอบการดำเนินการจัดทำรายละเอียดให้ชัดเจน ก่อนนำเสนอที่ประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1ฯ พิจารณาและหารือร่วมกันอีกครั้งหนึ่ง เพื่อพิจารณาถึงความเป็นไปได้ในการที่จะเสนอโครงการ ทั้งในส่วนของเนื้อหาสาระของโครงการ แผนแม่บท (Master Plan) งบประมาณ และแผนงานนำร่อง เป็นต้น ขณะเดียวกันขอให้ทุกหน่วยงานร่วมมือกัน Update ข้อมูลในเรื่องแผนงาน การขับเคลื่อนการปฏิรูปในช่วงที่ผ่านมาให้แล้วเสร็จภายใน 1 สัปดาห์ เพื่อให้ข้อมูลดังกล่าวมีความทันสมัยและเป็นปัจจุบันตลอดเวลา
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2720
