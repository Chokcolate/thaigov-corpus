รัฐบาลไทย-ข่าวทำเนียบรัฐบาล-สรุปผลการประชุมคณะกรรมการสิ่งแวดล้อมแห่งชาติ ครั้งที่ 1/2560

วันศุกร์ที่ 17 มีนาคม 2560
สรุปผลการประชุมคณะกรรมการสิ่งแวดล้อมแห่งชาติ ครั้งที่ 1/2560
สรุปผลการประชุมคณะกรรมการสิ่งแวดล้อมแห่งชาติ ครั้งที่ 1/2560
วันนี้ (16 มีนาคม 2560) เวลา 09.30 น. ณ ห้องประชุม สำนักงานนโยบายและแผนทรัพยากรธรรมชาติและสิ่งแวดล้อม เขตพญาไท กทม. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการสิ่งแวดล้อมแห่งชาติ ครั้งที่ 1/2560 โดยสรุปสาระสำคัญ ดังนี้
ที่ประชุมได้พิจารณาและมีมติเห็นชอบรายงานการวิเคราะห์ผลกระทบสิ่งแวดล้อม (EIA) ด้านคมนาคม ได้แก่ โครงการก่อสร้างทางรถไฟสายเด่นชัย-เชียงราย-เชียงของ ของการรถไฟแห่งประเทศไทย ซึ่งเป็นโครงการรองรับการต่อเชื่อมกับศูนย์เปลี่ยนถ่ายสินค้า บริเวณสะพานข้ามแม่น้ำโขงแห่งที่ 4 และสนับสนุนการเชื่อมโยงระบบคมนาคมขนส่งกับประเทศเพื่อนบ้านและสาธารณรัฐประชาชนจีน รวมทั้งเป็นประโยชน์ต่อการพัฒนาและกระจายความเจริญไปสู่พื้นที่ภาคเหนือตอนล่าง จนถึงตอนบน บริเวณจังหวัดแพร่ พะเยา และเชียงราย อันจะนำไปสู่การขยายตัวทางเศรษฐกิจของประเทศโดยรวม ส่วนด้านพลังงาน ได้แก่ รายงานผลการวิเคราะห์ผลกระทบสิ่งแวดล้อม สำหรับโครงการหรือกิจการที่อาจก่อให้เกิดผลกระทบต่อชุมชนอย่างรุนแรงทั้งทางด้านคุณภาพสิ่งแวดล้อม ทรัพยากรธรรมชาติ และสุขภาพ โครงการโรงไฟฟ้าบางปะกง (ทดแทนเครื่องที่ 1-2) ของการไฟฟ้าฝ่ายผลิตแห่งประเทศไทย ตั้งอยู่ที่ตำบลท่าข้าม อำเภอบางปะกง จังหวัดฉะเชิงเทรา ซึ่งเป็นโครงการทดแทนกำลังการผลิตเดิมเครื่องที่ 1-2 ที่มีกำหนดปลดออกจากระบบในปี 2561 เพื่อรักษาเสถียรภาพกำลังการผลิตให้เพียงพอต่อความต้องการใช้ไฟฟ้าของประเทศ
พร้อมกันนี้ ที่ประชุมได้พิจารณาและมีมติเห็นชอบร่างประกาศเขตพื้นที่คุ้มครองสิ่งแวดล้อม จำนวน 2 ฉบับ ดังนี้ (1) กำหนดให้พื้นที่ ตำบลบางปะกง ตำบลท่าข้าม ตำบลสองคลอง อำเภอบางปะกง จังหวัดฉะเชิงเทรา และท้องที่ตำบลคลองตำหรุ อำเภอเมือง จังหวัดชลบุรี พ.ศ. ... และ (2) กำหนดให้พื้นที่ตำบลปากคลอง ตำบลชุมโค ตำบลบางสน และตำบลสะพลี อำเภอปะทิว จังหวัดชุมพร พ.ศ. ... เป็นเขตพื้นที่คุ้มครองสิ่งแวดล้อม เพื่อเพิ่มประสิทธิภาพการรักษา และฟื้นฟูทรัพยากรธรรมชาติและสิ่งแวดล้อมในพื้นที่ดังกล่าว
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2444
