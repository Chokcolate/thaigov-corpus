รัฐบาลไทย-ข่าวทำเนียบรัฐบาล-กระทรวงเกษตรฯ จัดสัมมนา เชิงปฏิบัติการเรื่อง “แนวทางความร่วมมือภาคีเครือข่าย การขับเคลื่อนเกษตรกรรมยั่งยืน สู่เป้าหมาย 5 ล้านไร่”

วันศุกร์ที่ 2 กุมภาพันธ์ 2561
กระทรวงเกษตรฯ จัดสัมมนา เชิงปฏิบัติการเรื่อง “แนวทางความร่วมมือภาคีเครือข่าย การขับเคลื่อนเกษตรกรรมยั่งยืน สู่เป้าหมาย 5 ล้านไร่”
กระทรวงเกษตรฯ จัดสัมมนาผนึกความร่วมมือภาคีเครือข่าย หวังขยายผลขับเคลื่อนงานเกษตรกรรมยั่งยืนสู่เป้าหมาย 5 ล้านไร่
ดร.วิวัฒน์ ศัลยกำธรรัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดการสัมมนาเชิงปฏิบัติการเรื่อง “แนวทางความร่วมมือภาคีเครือข่าย การขับเคลื่อนเกษตรกรรมยั่งยืน สู่เป้าหมาย 5 ล้านไร่”จัดขึ้นระหว่างวันที่ 1 – 2 ก.พ. 2561 ณ โรงแรมตรัง กรุงเทพฯ ว่าตามแผนพัฒนาเศรษฐกิจและสังคมแห่งชาติ ฉบับที่ 12 ปี พ.ศ.2560-2564 ให้ความสำคัญต่อการพัฒนาระบบเกษตรกรรมยั่งยืน โดยกำหนดเป้าหมาย และตัวชี้วัดที่สำคัญ ได้แก่ การเพิ่มพื้นที่เกษตรกรรมยั่งยืนเป็น 5 ล้านไร่ ในปี พ.ศ.2564ซึ่งในการขับเคลื่อนให้เกิดการเพิ่มพื้นที่5 ล้านไร่ จำเป็นต้องมีการดำเนินงานและบูรณาการความร่วมมือระหว่างภาคีเครือข่ายในการขับเคลื่อนร่วมกัน ทั้งภาครัฐ ภาคเอกชน สถาบันการศึกษา ปราชญ์ชาวบ้าน รวมถึงเครือข่ายภาคประชาสังคม เพื่อให้เกิดการขยายผลการพัฒนาระบบเกษตรกรรมยั่งยืนในทุกมิติที่จะก่อให้เกิดความมั่นคง ยั่งยืน ให้แก่เกษตรกร
ทั้งนี้ กระทรวงเกษตรและสหกรณ์ได้รับมอบหมายให้เป็นหน่วยงานหลักรับผิดชอบการขับเคลื่อนเกษตรกรรมยั่งยืนในภาพรวม ซึ่งต้องกำหนดแนวทางให้เกิดการบูรณาการทำงานที่เป็นทิศทางเดียวกัน รวมถึงส่งเสริมและสนับสนุนให้เกิดการบูรณาการระหว่างภาคีทุกภาคส่วนอย่างเป็นรูปธรรมดังนั้น เพื่อให้การขับเคลื่อนเกษตรกรรมยั่งยืนบรรลุเป้าหมายตามแผนชาติ กองนโยบายเทคโนโลยีเพื่อการเกษตรและเกษตรกรรมยั่งยืนสำนักงานปลัดกระทรวงเกษตรและสหกรณ์ ในฐานะองค์กรที่มีภารกิจหลักเกี่ยวข้องกับการพัฒนาการเกษตรอย่างยั่งยืน จึงกำหนดจัดสัมมนาเชิงปฏิบัติการ เรื่อง “แนวทางความร่วมมือภาคีเครือข่าย การขับเคลื่อนเกษตรกรรมยั่งยืนสู่เป้าหมาย 5 ล้านไร่” ขึ้นเพื่อชี้แจงสร้างความเข้าใจนโยบายและแนวทางการขับเคลื่อนเกษตรกรรมยั่งยืนรวมถึงเป็นเวทีการแลกเปลี่ยนประสบการณ์ และระดมความคิดเห็นเกี่ยวกับการสร้างความร่วมมือของเครือข่ายทุกภาคี ทั้งส่วนกลางและระดับพื้นที่ในการขับเคลื่อนสู่เป้าหมายการพัฒนาและเพิ่มพื้นที่เกษตรกรรมยั่งยืน ตามที่กำหนดไว้ในแผนพัฒนาเศรษฐกิจและสังคมแห่งชาติฉบับปัจจุบัน และเพื่อขับเคลื่อนเกษตรกรรมยั่งยืนสู่เป้าหมายการเพิ่มพื้นที่เกษตรกรรมยั่งยืน 5 ล้านไร่ ต่อไป
สำหรับผู้เข้าร่วมสัมมนาในครั้งนี้ ประกอบด้วย เจ้าหน้าที่ภาครัฐจากส่วนกลาง ทั้งในและนอกสังกัดกระทรวงเกษตรและสหกรณ์เจ้าหน้าที่จากหน่วยงานในพื้นที่ 12 จังหวัด ปราชญ์ชาวบ้าน ผู้นำเกษตรกร และผู้แทนภาคประชาสังคม 15 องค์กร รวมจำนวน 120 คน ซึ่งมาร่วมกันแลกเปลี่ยนประสบการณ์ และให้ข้อเสนอแนะที่เป็นประโยชน์ ที่จะก่อให้เกิดการขยายผลการพัฒนาเกษตรกรรมยั่งยืนที่เป็นรูปธรรม
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9794
