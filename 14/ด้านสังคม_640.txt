รัฐบาลไทย-ข่าวทำเนียบรัฐบาล-ปลัด พม. เข้าร่วมการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 23 ณ เมืองตาไกไต สาธารณรัฐฟิลิปปินส์

วันจันทร์ที่ 11 กันยายน 2560
ปลัด พม. เข้าร่วมการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 23 ณ เมืองตาไกไต สาธารณรัฐฟิลิปปินส์
ปลัด พม. เข้าร่วมการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 23 ณ เมืองตาไกไต สาธารณรัฐฟิลิปปินส์ เพื่อเป้าหมายการพัฒนาไปสู่สังคมที่ไม่ทอดทิ้งใครไว้ข้างหลัง (Leaving No One Behind)
วันนี้ (11 ก.ย.60) นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย นางสาวอุษณี กังวารจิตต์ ผู้ตรวจราชการกระทรวง และคณะผู้แทนไทย เดินทางเข้าร่วมประชุมเจ้าหน้าที่อาวุโสประชาคมอาเซียนด้านสังคมและวัฒนธรรม ครั้งที่ 23 ณ เมืองตาไกไต สาธารณรัฐฟิลิปปินส์
นายไมตรี เปิดเผยว่า การประชุมฯในครั้งนี้ มีวัตถุประสงค์เพื่อพิจารณาเอกสารสำคัญของอาเซียน ที่จะเสนอต่อที่ประชุมคณะมนตรีประชาคมสังคมและวัฒนธรรมอาเซียน ครั้งที่ 18 ที่จะจัดขึ้นระหว่างวันที่ 13-14 กันยายน 2560 อาทิ เรื่องการส่งเสริมและคุ้มครองสิทธิแรงงานต่างด้าว การส่งเสริมวัฒนธรรมแห่งการป้องกัน การยุติภาวะทุพโภชนาการ การส่งเสริมสตรี การพัฒนาเยาวชน การจัดการกับการเปลี่ยนแปลงสภาพทางภูมิอากาศ การจัดการสารเคมีและขยะที่เป็นพิษ และการจัดการเรื่องอนามัยในยามเกิดภัยพิบัติ เป็นต้น โดยเป็นภารกิจที่เกี่ยวข้องกับ กระทรวงการพัฒนาสังคมและความมั่นคงของมนุษย์ กระทรวงแรงงาน กระทรวงสาธารณสุข และกระทรวงทรัพยากรธรรมชาติและสิ่งแวดล้อม ก่อนที่จะเสนอให้ผู้นำอาเซียนลงนามรับรองและรับทราบในการประชุมสุดยอดผู้นำอาเซียนครั้งที่ 31 ซึ่งมีกำหนดจัดขึ้นระหว่างวันที่ 10 -14 พฤศจิกายน 2560 ณ เมืองปัมปังกา สาธารณรัฐฟิลิปปินส์ ต่อไป
นายไมตรี กล่าวต่อไปว่า การจัดทำเอกสารสำคัญเหล่านี้ เป็นหลักประกันว่าอาเซียนคำนึงถึงเรื่อง "คน สังคม และสิ่งแวดล้อม” ควบคู่ไปกับการพัฒนาทางด้านเศรษฐกิจและความมั่นคง เพื่อให้เกิดความมั่นคง มั่งคั่ง และยั่งยืน นอกจากนี้ เนื่องในโอกาสที่ปี 2560 หรือ 2017 เป็นวาระครบรอบ 50 ปีของก่อตั้งอาเซียน สาธารณรัฐฟิลิปปินส์ ในฐานะประธานอาเซียน ได้กำหนดหัวข้อสำคัญของการประชุม คือ "PARTNERING FOR CHANGE, ENGAGING THE WORLD หรือ หุ้นส่วนเพื่อการเปลี่ยนแปลง และการมีส่วนร่วมกับโลก” และให้การต้อนรับผู้เข้าร่วมการประชุมจากประเทศสมาชิกอาเซียนอย่างอบอุ่น โดยการเป็นเจ้าภาพที่ดี และจัดการประชุมในเมืองท่องเที่ยว ที่สำคัญของประเทศ เช่น อิโลอิโล ตาไกไต และปัมปังกา เป็นต้น
นายไมตรี กล่าวเพิ่มเติมว่า สำหรับการดำเนินการภายในประเทศ กระทรวงการพัฒนาสังคมและความมั่นคงของมนุษย์ ได้ร่วมกับหน่วยงานภาคีต่างๆที่เกี่ยวข้องในการขับเคลื่อนการดำเนินการ ภายใต้วิสัยทัศน์และแผนงานประชาคมสังคมและวัฒนธรรมอาเซียน พ.ศ.2568 และแผนงานของสาขาต่าง ๆ ให้เป็นรูปธรรม เพื่อให้สอดคล้อง กับยุทธศาสตร์ของประเทศ นโยบายรัฐบาล ยุทธศาสตร์ของหน่วยงานที่เกี่ยวข้อง เพื่อเป้าหมายการพัฒนาไปสู่สังคมที่ไม่ทอดทิ้งใครไว้ข้างหลัง (Leaving No One Behind)

ที่มา : http://www.thaigov.go.th/news/contents/details/6583
