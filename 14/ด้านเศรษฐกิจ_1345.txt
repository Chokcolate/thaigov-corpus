รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจความก้าวหน้าโครงการบูรณะทางหลวงหมายเลข 2 (ถนนมิตรภาพ) จังหวัดอุดรธานี

วันจันทร์ที่ 25 กันยายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจความก้าวหน้าโครงการบูรณะทางหลวงหมายเลข 2 (ถนนมิตรภาพ) จังหวัดอุดรธานี
นายอาคม เติมพิทยาไพสิฐ รัฐมนตรีว่าการกระทรวงคมนาคม ติดตามความก้าวหน้าโครงการบูรณะทางหลวงหมายเลข 2 หรือถนนมิตรภาพ ช่วงอุดรธานี - ขอนแก่น เส้นทางคู่ขนานสามแยก อำเภอกุมภวาปี เมื่อวันที่ 23 กันยายน 2560
ณ บริเวณแยกกุมภวาปี อำเภอกุมภวาปี จังหวัดอุดรธานี
นายอาคม เติมพิทยาไพสิฐ กล่าวว่า กระทรวงคมนาคมกำหนดยุทธศาสตร์การเชื่อมโยงโครงข่ายระบบขนส่งภายในประเทศและพัฒนาจุดเชื่อมต่อกับประเทศเพื่อนบ้าน รองรับระบบโลจิสติกส์ภาคการขนส่ง และพัฒนาโครงข่ายทางหลวงให้ได้มาตรฐานความปลอดภัยอย่างต่อเนื่อง รวมทั้งเพิ่มขีดความสามารถทางหลวงเพื่อเชื่อมโยงฐานการผลิตที่สำคัญของประเทศ โดยปรับปรุงโครงข่ายถนนระหว่างเมืองหลักให้เป็น 4 ช่องจราจร สอดคล้องกับนโยบายรัฐบาลด้านการพัฒนาระบบโครงข่ายทางหลวงสายหลักเชื่อมโยงส่วนกลางกับพื้นที่ภูมิภาค เพื่อรองรับการเดินทาง การขนส่ง และการท่องเที่ยว
โครงการบูรณะทางหลวงหมายเลข 2 หรือถนนมิตรภาพ ช่วงอุดรธานี - ขอนแก่น ระหว่าง กม.417+804 - 418+375 และ 417+905 - 419+548 (ช่องทางขนาน) ระยะทาง 2.214 กิโลเมตร เกิดความชำรุดเสียหาย เนื่องจากผู้รับจ้างผิดสัญญาไม่สามารถดำเนินโครงการให้แล้วเสร็จภายในระยะเวลาที่กำหนด โดยงานที่ทำค้างไว้ คือ งานปรับปรุงคุณภาพชั้นพื้นทางและงานไพร์มโค้ท ประกอบกับเป็นช่วงฤดูฝน เมื่อทิ้งไว้นานทำให้ผิวทางหลุดร่อนมากขึ้นและเกิดหลุมบ่อ ส่งผลกระทบต่อประชาชนผู้ใช้เส้นทาง ปัจจุบันกรมทางหลวงได้บอกเลิกสัญญากับผู้รับจ้างรายเดิม และอยู่ระหว่างการหาผู้รับจ้างรายใหม่ โดยแขวงทางหลวงอุดรธานีที่ 1 ได้ดำเนินการดูแลบำรุงรักษาเส้นทาง และซ่อมแซมผิวทางเบื้องต้น เพื่ออำนวยความสะดวก ปลอดภัยในการเดินทางของประชาชน
ในโอกาสนี้ นายอาคม เติมพิทยาไพสิฐ ได้พบปะกับประชาชนในพื้นที่อำเภอกุมภาวปี จังหวัดอุดรธานี

ที่มา : http://www.thaigov.go.th/news/contents/details/6929
