รัฐบาลไทย-ข่าวทำเนียบรัฐบาล-สธ. เตรียมประกาศแต่งตั้งพนักงานเจ้าหน้าที่เพื่อบังคับใช้พ.ร.บ.ควบคุมผลิตภัณฑ์ยาสูบ ใหม่

วันอาทิตย์ที่ 12 พฤศจิกายน 2560
สธ. เตรียมประกาศแต่งตั้งพนักงานเจ้าหน้าที่เพื่อบังคับใช้พ.ร.บ.ควบคุมผลิตภัณฑ์ยาสูบ ใหม่
​กระทรวงสาธารณสุข เตรียมประกาศแต่งตั้งพนักงานเจ้าหน้าที่เพื่อบังคับใช้ตาม พระราชบัญญัติ(พ.ร.บ.)ควบคุมผลิตภัณฑ์ยาสูบ พ.ศ. 2560 ทั่วราชอาณาจักร
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ในฐานะประธานคณะกรรมการควบคุมผลิตภัณฑ์ยาสูบแห่งชาติ เปิดเผยถึงมติที่ประชุมคณะกรรมการควบคุมผลิตภัณฑ์ยาสูบแห่งชาติ ครั้งที่ 2/2560 ซึ่งมีมติเห็นชอบร่างอนุบัญญัติภายใต้พระราชบัญญัติ(พ.ร.บ.)ควบคุมผลิตภัณฑ์ยาสูบ พ.ศ. 2560  รวม  2 ฉบับ ได้แก่ ร่างประกาศกระทรวงสาธารณสุข เรื่อง แต่งตั้งพนักงานเจ้าหน้าที่เพื่อปฏิบัติตามพระราชบัญญัติควบคุมผลิตภัณฑ์ยาสูบ พ.ศ. 2560 โดยสาระสำคัญเป็นการกำหนดตำแหน่งเจ้าหน้าที่ เพื่อแต่งตั้งเป็นพนักงานเจ้าหน้าที่ แบ่งออกเป็น 4 กลุ่ม คือ 1. กลุ่มเจ้าหน้าที่ในสังกัดราชการบริหารส่วนกลาง หรือสังกัดส่วนกลางซึ่งปฏิบัติงานส่วนภูมิภาค 2. กลุ่มเจ้าหน้าที่ในสังกัดราชการบริหารส่วนภูมิภาค 3. กลุ่มเจ้าหน้าที่ในสังกัดกรุงเทพมหานคร และ 4. กลุ่มเจ้าหน้าที่ในสังกัดองค์กรปกครองส่วนท้องถิ่น ในระดับ อบจ. , เทศบาล, อบต., และเมืองพัทยา โดยให้มีการประเมินพนักงานเจ้าหน้าที่เพื่อปฏิบัติตามพระราชบัญญัติควบคุมผลิตภัณฑ์ยาสูบทุก 6 เดือน เพื่อนำมาพัฒนาและวางแผนการดำเนินงานในการบังคับใช้กฎหมาย เป็นไปอย่างมีประสิทธิภาพ
ด้าน นพ.สุวรรณชัย  วัฒนายิ่งเจริญชัย อธิบดีกรมควบคุมโรค กล่าวถึง ร่างประกาศกระทรวงสาธารณสุข เรื่อง แบบบัตรประจำตัวพนักงานเจ้าหน้าที่ตาม พ.ร.บ.ควบคุมผลิตภัณฑ์ยาสูบ พ.ศ.2560 โดยมีสาระสำคัญเพื่อเป็นการกำหนดแบบเอกสารของรัฐ เพื่อใช้ในการแสดงตนต่อบุคคลภายนอก ในขณะออกปฏิบัติการตามกฎหมายให้เป็นมาตรฐานเดียวกัน  ทั้งนี้เพื่อป้องกันช่องว่างในการปฏิบัติงานบังคับใช้กฎหมายในระหว่างที่รออนุบัญญัติทั้ง 2 ฉบับ ที่เห็นชอบในที่ประชุมลงประกาศในราชกิจจานุเบกษา  เพื่อให้มีผลบังคับใช้นั้น ซึ่งพ.ร.บ.ควบคุมผลิตภัณฑ์ยาสูบ พ.ศ. 2560 ได้กำหนดบทเฉพาะกาล  ให้อำนาจพนักงานเจ้าหน้าที่ตามกฎหมายเดิม 2 ฉบับ ซึ่งได้แก่ พ.ร.บ.ควบคุมผลิตภัณฑ์ยาสูบ พ.ศ. 2535 และ พ.ร.บ.คุ้มครองสุขภาพของผู้ไม่สูบบุหรี่ พ.ศ. 2535 ทำหน้าที่บังคับใช้ได้ไปก่อน

ที่มา : http://www.thaigov.go.th/news/contents/details/8012
