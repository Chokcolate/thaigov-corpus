รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมชุมชนต้นแบบศูนย์เรียนรู้ชุมชนคุณธรรมน้อมนำหลักปรัชญาเศรษฐกิจพอเพียง

วันพุธที่ 17 มกราคม 2561
นายกรัฐมนตรีตรวจเยี่ยมชุมชนต้นแบบศูนย์เรียนรู้ชุมชนคุณธรรมน้อมนำหลักปรัชญาเศรษฐกิจพอเพียง
ชุมชนผาบ่องจัดตั้งกลุ่มออมทรัพย์ทำให้มีแหล่งเงินทุนหาเลี้ยงชีพ ทำให้มีการพัฒนาและมีคุณภาพชีวิตที่ดีขึ้น
วันนี้ (17  ม.ค. 61) เวลา 14.50 น. ณ ชุมชนคุณธรรมน้อมนำหลักปรัชญาเศรษฐกิจพอเพียง  (ศาสตร์พระราชา  สะพานข้าว-ก้าวเพื่อสุข) บ้านผาบ่อง  อ.  เมือง จ. แม่ฮ่องสอน  พล.อ.ประยุทธ์ จันทร์โอชา นายกรัฐมนตรี  และคณะเยี่ยมชมศูนย์เรียนรู้ชุมชนคุณธรรมน้อมนำหลักปรัชญาเศรษฐกิจพอเพียง  พร้อมชมการสาธิตการแปรรูปน้ำมันถั่วลิสงและข้าวเพื่อสุขภาพ แปลงนาเกษตรอินทรีย์ โดยมี ประธานชุมชนคุณธรรม ผู้บริหารท้องถิ่น  ข้าราชการ  ผู้บริหารธนาคารออมสินกลุ่มออมทรัพย์เพื่อการผลิตบ้านผาบ่อง ตลอดจนเจ้าหน้าที่ที่เกี่ยวข้อง รอให้การต้อนรับ
นายอมร  ศรีตระกูล ประธานชุมชนคุณธรรมฯ  กล่าวถึงที่มาของชุมชนบ้านผาบ่องว่า ชุมชนบ้านผาบ่อง มีการดำเนินงานตามหลักเกณฑ์การประเมินชุมชนคุณธรรมของกระทรวงวัฒนธรรม มีผลการดำเนินงานอยู่ในระดับชุมชนคุณธรรมต้นแบบ โดยหัวใจสำคัญแห่งความสำเร็จของการพัฒนาคือ ประชากรในชุมชนซึ่งเป็นชาวไทใหญ่-ปกาเกอญอ ได้น้อมนำหลักปรัชญาเศรษฐกิจพอเพียง มาใช้เป็นแนวทางดำรงชีวิต ส่งผลให้คนชุมชนอยู่อย่างร่มเย็น เป็นสุข มีการนำทุนทางวัฒนธรรมของชุมชนมาพัฒนาคนและสังคม สร้างคนในชุมชนให้เป็นคนดี มีคุณธรรม ภูมิใจในความเป็นไทย ส่งผลให้เป็นสังคมที่มีความเอื้ออาทรและปรองดองสมานฉันท์ สร้างรายได้ให้แก่คนในชุมชนและเกิดการกระจายรายได้อย่างสมดุลด้วย
สำหรับกลุ่มออมทรัพย์บ้านผาบ่อง ได้ร่วมกับสำนักวัฒนธรรม  จังหวัดแม่ฮ่องสอน เสนอโครงการสืบสานวิถีไท ร่วมใจพัฒนาชุมชนผาบ่อง  ในโครงการประกวดชุมชนประชารัฐออมสินสีชมพู  โครงการออมสิน  ซึ่งได้จัดตั้งกลุ่มออมทรัพย์ชุมชนผาบ่อง เมื่อวันที่  9 ธันวาคม 2559  ปัจจุบันมีสมาชิก  จำนวน  225  คน  ทำให้สมาชิกได้มีเงินออม   เงินเก็บ และมีแหล่งเงินทุนเพื่อใช้ในการประกอบอาชีพและพัฒนาคุณภาพชีวิตสมาชิก รวมถึงพัฒนาชุมชนท้องถิ่นอีกด้วย
จากนั้น  นายกรัฐมนตรีและคณะ ได้ถ่ายภาพร่วมกับคณะกรรมการหมู่บ้าน ก่อนออกเดินทางโดยรถรางไปยังศูนย์เรียนรู้คุณธรรมน้อมนำหลักปรัชญาเศรษฐกิจพอเพียง (กาดซอกจ่า)  บ้านผาบ่อง
----------------------------------
กลุ่มประชาสัมพันธ์และเผยแพร่  สำนักโฆษก

ที่มา : http://www.thaigov.go.th/news/contents/details/9442
