รัฐบาลไทย-ข่าวทำเนียบรัฐบาล-บอร์ด กฟก.เฉพาะกิจอนุมัติงบจัดการหนี้เกษตรกรกลุ่มหนี้ NPL

วันศุกร์ที่ 4 สิงหาคม 2560
บอร์ด กฟก.เฉพาะกิจอนุมัติงบจัดการหนี้เกษตรกรกลุ่มหนี้ NPL
บอร์ด กฟก.เฉพาะกิจอนุมัติงบจัดการหนี้เกษตรกรกลุ่มหนี้ NPL ล็อตแรก 6 รายพร้อมหนุนงบฟื้นฟูและพัฒนาเกษตรกร82 ล้านบาท เพื่อช่วยเหลือเกษตรกรประสบภัยน้ำท่วม
พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการกองทุนฟื้นฟูและพัฒนาเกษตรกรเฉพาะกิจ ครั้งที่ 3/2560เพื่อเร่งรัดการแก้ปัญหาหนี้สิ้นเกษตรที่เดือดร้อนเป็นการเร่งด่วน ว่า ที่ประชุมมีมติเห็นชอบอนุมัติให้กองทุนฟื้นฟูและพัฒนาเกษตรกรอนุมติงบประมาณในการจัดการหนี้ จำนวน 7,444,483ล้านบาท เพื่อชำระหนี้แทนเกษตรกร 6 รายใน 4 จังหวัด คือ นครสวรรค์ อุบลราชธานี ตราด และพระนครศรีอยุธยา ซึ่งทั้ง 6 รายนี้ ได้รับการคัดกรองจากเกษตรกรที่มีหนี้ NPL จำนวน 21 ราย  โดยจำนวน 3 รายอยู่ระหว่างประกาศขายทอดตลาด และอีก 3 รายอยู่ระหว่างงดการขายทอดตลาด ดังนั้น ที่ประชุมจึงมีมติเห็นชอบให้ดำเนินการกับ 6 รายข้างต้น ส่วนที่ขายทอดตลาดแล้ว หากเกษตรกร/กองทุนฯ สามารถระงับการขายทอดได้ ให้กองทุนฯ ดำเนินการชำระหนี้แทนได้
นอกจากนี้ ยังเห็นชอบอนุมัติให้คณะอนุกรรมการด้านการฟื้นฟูและพัฒนาเกษตรกรโดยมี น.ส.ชุติมา บุณยประภัศรรัฐมนตรีช่วยว่าการกระทรวงเกษตรและสหกรณ์ เป็นประธานอนุกรรมการ  จัดทำกรอบงบประมาณแผนการดำเนินงานและแผนการใช้จ่ายงบประมาณด้านการฟื้นฟูและพัฒนาเกษตรกรประจำปี พ.ศ. 2560 งบประมาณ 161,724,000 บาท  เพื่อดำเนินการตามแผนงาน  ดังนี้1)ให้ดำเนินการเกี่ยวกับโครงการฟื้นฟูฯ ที่องค์กรเกษตรกรขอรับการสนับสนุน ประจำปี 2560 จำนวน 941 โครงการ งบประมาณ 78,498,635 บาท  2) ให้ดำเนินการโครงการเพื่อสนับสนุนการบริหารงานด้านการฟื้นฟูฯ จำนวน 3 โครงการ งบประมาณ 1,206,500 บาท อีกทั้งให้นำงบเพื่อการฟื้นฟูฯ งบประมาณ 82,018,865 บาท ดำเนินกิจกรรมภายในปีงบประมาณปี2560เพื่อช่วยเหลือเกษตรกรที่ประสบภัยน้ำท่วมสำหรับกลุ่มเกษตรกรรายย่อยที่ประสบภัยกลุ่มละไม่เกิน 30,000บาท
“คณะกรรมการกองทุนฟื้นฟูและพัฒนาเกษตรกรเฉพาะกิจ มุ่งเน้นช่วยเหลือบรรเทาความเดือดร้อนพี่น้องเกษตรกรด้วยความโปร่งใส ยุติธรรม มีประสิทธิภาพ เกษตรกรที่มีที่ดินเป็นหนี้กำลังจะถูกยึดที่ดินทำกิน และขายทอดตลาดไปให้คนอื่น ได้มีโอกาสเกิดใหม่ มีกำลังใจในการประกอบอาชีพ จนสามารถกลับมาฟื้นคืนมีรายได้ มีที่ดิน มีความยั่งยืน มีความสุข”พลเอก ฉัตรชัย กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/5699
