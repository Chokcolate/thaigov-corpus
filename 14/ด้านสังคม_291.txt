รัฐบาลไทย-ข่าวทำเนียบรัฐบาล-รมว.พม. เป็นประธานในพิธีส่งมอบอาคารโครงการเคหะชุมชนและบริการชุมชน จ.นครราชสีมา (ปากช่อง 2)

วันศุกร์ที่ 2 มิถุนายน 2560
รมว.พม. เป็นประธานในพิธีส่งมอบอาคารโครงการเคหะชุมชนและบริการชุมชน จ.นครราชสีมา (ปากช่อง 2)
รมว.พม. เป็นประธานในพิธีส่งมอบอาคารโครงการเคหะชุมชนและบริการชุมชน จ.นครราชสีมา (ปากช่อง 2)
วันนี้ (2 มิ.ย. 60) เวลา 15.00 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีส่งมอบอาคารโครงการเคหะชุมชนและบริการชุมชนจังหวัดนครราชสีมา (ปากช่อง 2) พร้อมด้วยคณะผู้บริหารกระทรวงการพัฒนาสังคมฯ และ ดร.ธัชพล กาญจนกูล ผู้ว่าการการเคหะแห่งชาติ ร่วมเป็นเกียรติภายในงาน ณ บริเวณที่ตั้งโครงการเคหะชุมชนและบริการชุมชนนครราชสีมา (ปากช่อง 2) ตำบลหนองสาหร่าย อำเภอปากช่อง จังหวัดนครราชสีมา
พลตำรวจเอก อดุลย์ กล่าวว่า ตามที่ กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) ได้ดำเนินการพัฒนาที่อยู่อาศัยสำหรับประชาชน ด้วยความมุ่งมั่นในการลดความเลื่อมล้ำ และสร้างความเท่าเทียมในสังคมไทย โดยส่งเสริมและสนับสนุนให้ประชาชนได้เข้าถึงที่อยู่อาศัยอย่างทั่วถึงตามนโยบายของพลเอกประยุทธ์ จันทร์โอชา นายกรัฐมนตรี ทั้งนี้ กระทรวง พม. โดย กคช. จึงได้จัดทำยุทธศาสตร์การพัฒนาที่อยู่อาศัย ระยะ 20 ปี (พ.ศ. 2560 - 2579) โดยมีกลุ่มเป้าหมายหลัก คือ กลุ่มผู้มีรายได้น้อยถึงปานกลาง ซึ่งได้รับมอบหมายให้พัฒนาที่อยู่อาศัยรองรับประชาชนกลุ่มดังกล่าวประมาณ 2 ล้านหน่วย สำหรับโครงการเคหะชุมชน และบริการชุมชนจังหวัดนครราชสีมา (ปากช่อง 2) เป็นหนึ่งในโครงการที่ตอบสนองทั้งนโยบายของรัฐบาล และความต้องการที่อยู่อาศัยของประชาชน เนื่องจากอำเภอปากช่อง จังหวัดนครราชสีมา มีแหล่งท่องเที่ยวที่สำคัญเป็นจำนวนมาก อาทิ อุทยานแห่งชาติเขาใหญ่ ฟาร์มโชคชัย และแหล่งท่องเที่ยวทางเกษตรที่อำเภอวังน้ำเขียว เป็นต้น ซึ่งแต่ละปี มีนักท่องเที่ยวจำนวนมาก โดยอำเภอปากช่องมีสัดส่วนของนักท่องเที่ยวประมาณร้อยละ 40 ของนักท่องเที่ยวทั้งจังหวัด ส่งผลให้เศรษฐกิจมีการเติบโตอย่างต่อเนื่อง จึงทำให้ความต้องการด้านที่อยู่อาศัยเพิ่มขึ้น ตามไปด้วย
พลตำรวจเอก อดุลย์ กล่าวต่อไปว่า กระทรวง พม. โดย กคช. ได้ดำเนินการพัฒนาที่อยู่อาศัยในจังหวัดนครราชสีมาตั้งแต่ปี 2520 รวมทั้งสิ้น 16 โครงการ จำนวน 9,022 หน่วย อาทิ โครงการบ้านเอื้ออาทรนครราชสีมา (บ้านเกาะ) โครงการบ้านเอื้ออาทรนครราชสีมา (พิมาย) และเคหะชุมชนนครราชสีมา เป็นต้น สำหรับโครงการที่อยู่อาศัยในพื้นที่อำเภอปากช่อง ได้แก่ โครงการบ้านเอื้ออาทรนครราชสีมา (ปากช่อง 1) และโครงการเคหะชุมชนและบริการชุมชนจังหวัดนครราชสีมา (ปากช่อง 2) ซึ่งอยู่ในโครงการพัฒนาที่อยู่อาศัยชุดที่ 1 ปี 2557 ได้ดำเนินการก่อสร้างแล้วเสร็จ พร้อมส่งมอบอาคาร ทั้งนี้ ได้รับความสนใจจากประชาชนในการจองโครงการเป็นจำนวนมาก
พลตำรวจเอก อดุลย์ กล่าวเพิ่มเติมว่า สำหรับพิธีส่งมอบอาคารในโครงการเคหะชุมชนจังหวัดนครราชสีมา (ปากช่อง 2) ในครั้งนี้ เป็นการส่งมอบที่อยู่อาศัยที่ได้มาตรฐานในราคาที่ประชาชนสามารถรับภาระได้ โดยโครงการดังกล่าวตั้งอยู่ที่ตำบลหนองสาหร่าย อำเภอปากช่อง จังหวัดนครราชสีมา มีลักษณะโครงการเป็นบ้านเดี่ยว 2 ชั้น ขนาดพื้นที่ 21 ตารางวา พื้นที่ใช้สอย 60 ตารางเมตร รวม 600 หน่วย ราคาตั้งแต่ 630,000 – 650,000 บาท ซึ่งโครงการนี้ตั้งอยู่ใกล้กับสถานที่สำคัญ อาทิ การไฟฟ้าส่วนภูมิภาค สถานีรถไฟ และสำนักงานเทศบาลตำบล เป็นต้น อีกทั้งในอนาคต ยังจะมีการดำเนินโครงการของภาครัฐ ที่จะส่งผลต่อศักยภาพของโครงการดังกล่าว จำนวน 2 โครงการ ได้แก่ โครงการทางหลวงพิเศษ บางปะอิน – สระบุรี – นครราชสีมา และโครงการรถไฟความเร็วสูงสายกรุงเทพฯ – นครราชสีมา อันจะส่งผลต่อความเจริญของพื้นที่อำเภอปากช่องอย่างแน่นอน โดยเฉพาะด้านการคมนาคมที่สะดวก รวดเร็ว และทันสมัยยิ่งขึ้นในอนาคต
“อย่างไรก็ตาม รัฐบาล โดยกระทรวง พม. มีความมุ่งมั่นในการพัฒนาที่อยู่อาศัยระยะยาว และเสริมสร้างความมั่นคงด้านที่อยู่อาศัยของประชาชนทุกกลุ่มเป้าหมายและครอบคลุมในทุกมิติ โดยบูรณาการความร่วมมือในการดำเนินงานกับภาคีทุกภาคส่วนที่เกี่ยวข้อง ภายใต้วิสัยทัศน์ คนไทยทุกคนมีที่อยู่อาศัยถ้วนทั่วและมีคุณภาพชีวิตที่ดีในปี 2579 (Smart Housing)” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4239
