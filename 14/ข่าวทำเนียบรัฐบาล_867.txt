รัฐบาลไทย-ข่าวทำเนียบรัฐบาล-นรม. เป็นประธานในพิธีเลี้ยงต้อนรับและมอบเงินรางวัลและของที่ระลึกให้แก่คณะนักกีฬา ผู้ฝึกสอน สมาคมกีฬากองเชียร์ทีมชาติไทย และผู้เกี่ยวข้องในการแข่งขันกีฬาซีเกมส์ ครั้งที่ 29

วันพุธที่ 27 กันยายน 2560
นรม. เป็นประธานในพิธีเลี้ยงต้อนรับและมอบเงินรางวัลและของที่ระลึกให้แก่คณะนักกีฬา ผู้ฝึกสอน สมาคมกีฬากองเชียร์ทีมชาติไทย และผู้เกี่ยวข้องในการแข่งขันกีฬาซีเกมส์ ครั้งที่ 29
นรม. เป็นประธานในพิธีเลี้ยงต้อนรับและมอบเงินรางวัลและของที่ระลึกให้แก่คณะนักกีฬา ผู้ฝึกสอน สมาคมกีฬาและกองเชียร์ทีมชาติไทย และผู้เกี่ยวข้องในการแข่งขันกีฬาซีเกมส์ ครั้งที่ 29 และกีฬาอาเซียนพาราเกมส์ ครั้งที่ 9 ณ สหพันธรัฐมาเลเซีย
วันนี้ (26 กันยายน 2560) เวลา 18.30 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานในพิธีเลี้ยงต้อนรับและมอบเงินรางวัลให้คณะนักกีฬา ผู้ฝึกสอน สมาคมกีฬา และผู้เกี่ยวข้องในการแข่งขันกีฬาซีเกมส์ ครั้งที่ 29 และกีฬาอาเซียนพาราเกมส์ ครั้งที่ 9 ณ สหพันธ์รัฐมาเลเซีย โดยมีผู้ร่วมงานประกอบด้วย พลเอก ธนะศักดิ์ ปฏิมาประกร รองนายกรัฐมนตรี นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา ผู้บริหารกระทรวงการท่องเที่ยวและกีฬา และผู้บริหารการกีฬาแห่งประเทศไทย นำคณะนักกีฬา ผู้ฝึกสอน สมาคมกีฬา และผู้เกี่ยวข้องในการแข่งขันกีฬาซีเกมส์ ครั้งที่ 29 (19 - 30 ส.ค. 60) และกีฬาอาเซียนพาราเกมส์ ครั้งที่ 9 (17 - 23 ก.ย. 60) ณ สหพันธรัฐมาเลเซีย
โอกาสนี้ รัฐมนตรีว่าการกระทรวงการท่องเที่ยวและกีฬา ได้กล่าวรายงานว่า ในนามของกระทรวงการท่องเที่ยวและกีฬา การกีฬาแห่งประเทศไทย คณะกรรมการบริหารกองทุนพัฒนาการกีฬาแห่งชาติ คณะนักกีฬา ผู้ฝึกสอน  เจ้าหน้าที่ และผู้มีส่วนเกี่ยวข้องทุกคน รู้สึกยินดีเป็นอย่างยิ่งที่นายกรัฐมนตรี ให้เกียรติมาเป็นประธานในงานมอบเงินรางวัลและแสดงความยินดีให้แก่คณะนักกีฬา และผู้เกี่ยวข้องในการแข่งขันกีฬาซีเกมส์ ครั้งที่ 29 และกีฬาอาเซียนพาราเกมส์ ครั้งที่ 9 ณ สหพันธรัฐมาเลเซีย ในวันนี้
ทั้งนี้ การแข่งขันกีฬาซีเกมส์ ครั้งที่ 29 ณ ประเทศมาเลเซีย ระหว่างวันที่ 19 - 30 สิงหาคม 2560 และกีฬาอาเซียนพาราเกมส์ ครั้งที่ 9 ณ ประเทศมาเลเซีย ระหว่างวันที่ 17 - 23 กันยาน 2560 เป็นเกมส์กีฬาที่เป็นการร่วมแรงร่วมใจของภูมิภาคอาเซียน ตลอดระยะเวลาของการแข่งขันคณะนักกีฬาของไทยได้แสดงให้เห็นถึงความสามารถ  ความทุ่มเททั้งแรงกายและแรงใจอย่างเต็มกำลัง ในการแข่งขันและได้รับแรงเชียร์จากประชาชนคนไทยทุกคนอย่างเป็นน้ำหนึ่งใจเดียวกัน ซึ่งการแข่งขันดังกล่าวได้สร้างความสุขและความภาคภูมิใจให้คนไทยทั่วประเทศเป็นอย่างมาก
พร้อมกันนี้ จึงขอสรุปรายงานผลการแข่งขันของนักกีฬาทีมชาติไทยในการแข่งขันกีฬาซีเกมส์ ครั้งที่ 29 โดยประเทศไทย ส่งนักกีฬาเข้าร่วมการแข่งขัน 820 คน 41ชนิดกีฬา ด้วยผลงานการแข่งขัน 72 เหรียญทอง 84 เหรียญเงิน 88 เหรียญทองแดง โดยประเทศไทยได้อันดับที่ 2 และกีฬาอาเซียนพาราเกมส์ ครั้งที่ 9 โดยประเทศไทย ส่งนักกีฬาเข้าร่วมการแข่งขัน 293 คน 15 ชนิดกีฬา ด้วยผลงานการแข่งขัน 68 เหรียญทอง 73 เหรียญเงิน 95 เหรียญทองแดง โดยประเทศไทยได้อันดับที่ 3
ดังนั้น เพื่อเป็นขวัญกำลังใจให้กับคณะนักกีฬาและผู้เข้าร่วมการแข่งขัน ตลอดจนผู้ที่มีส่วนเกี่ยวข้องทุกคน รัฐบาลโดยนายกรัฐมนตรีจึงได้จัดงานมอบเงินรางวัลและแสดงความยินดี ให้กับนักกีฬาที่ประสบความสำเร็จในการแข่งขันกีฬาซีเกมส์ ครั้งที่ 29 และกีฬาอาเซียนพาราเกมส์ ครั้งที่ 9 เพื่อตอบแทนในฐานะที่ประกอบคุณความดีแก่การกีฬาของชาติและนำชื่อเสียงเกียรติภูมิมาสู่ประเทศชาติอีกด้วย
โดยเงินรางวัลที่จะมอบในวันนี้ รวมเป็นเงินทั้งสิ้น 153,545,000 บาท ประกอบด้วย เงินรางวัลกีฬาซีเกมส์ ครั้งที่ 29 เป็นเงิน 124,840,000 บาท และกีฬาอาเซียนพาราเกมส์ ครั้งที่ 9 เป็นเงิน 28,705,000 บาท ตามลำดับ
หลังจากนั้น นายกรัฐมนตรี ได้เป็นประธานฯ มอบของที่ระลึกในนามรัฐบาลให้แก่ผู้แทนคณะกรรมการโอลิมปิคแห่งประเทศไทย ในพระบรมราชูปถัมภ์ และผู้แทนคณะกรรมการพาราลิมปิกแห่งประเทศไทย ในฐานะหน่วยงานที่มีหน้าที่ส่งนักกีฬาเข้าร่วมการแข่งขัน รวมทั้งมอบเงินรางวัลและของที่ระลึก ให้แก่คณะนักกีฬา ผู้ฝึกสอน และผู้แทนสมาคมกีฬาที่ได้รับเหรียญรางวัลจากการแข่งขันกีฬาซีเกมส์ ครั้งที่ 29 และกีฬาอาเซียนพาราเกมส์ ครั้งที่ 9 ตลอดจนมอบของที่ระลึกให้แก่ประธานคณะกรรมการโอลิมปิคแห่งประเทศไทยฯ ประธานคณะกรรมการพาราลิมปิกแห่งประเทศไทย และมอบเงินรางวัลพร้อมของที่ระลึกให้แก่กองเชียร์ทีมชาติไทย รวมทั้งมอบเงินรางวัลและของที่ระลึกให้แก่ผู้แทนสมาคมกีฬาที่ได้รับเหรียญรางวัลจากการแข่งขันมหกรรมกีฬาทั้ง ตามลำดับ
หลังจากนั้น นายกรัฐมนตรี ได้กล่าวขอบคุณและรู้สึกยินดีเป็นอย่างยิ่งที่ได้มาเป็นประธานในพิธีเลี้ยงต้อนรับและฉลองชัยแก่คณะนักกีฬา ผู้ฝึกสอน สมาคมกีฬาและเจ้าหน้าที่ ที่เข้าร่วมแข่งขันกีฬาซีเกมส์ ครั้งที่ 29 และคณะนักกีฬาคนพิการอาเซียนพาราเกมส์ ครั้งที่ 9 ที่เข้าร่วมการแข่งขัน ณ สหพันธ์รัฐมาเลเซีย ในนามของรัฐบาลและพี่น้องชาวไทยขอต้อนรับและขอแสดงความยินดีแก่คณะนักกีฬาและผู้เกี่ยวข้องทุกคนที่เข้าร่วมการแข่งขันกีฬาซีเกมส์ ครั้งที่ 29 และคณะนักกีฬาคนพิการอาเซียนพาราเกมส์ ครั้งที่ 9 ที่ได้สร้างชื่อเสียงเกียรติภูมิให้แก่ประเทศชาติ และนำความภาคภูมิใจมาสู่พี่น้องชาวไทยอีกครั้งหนึ่ง
รัฐบาลมีนโยบายส่งเสริมการกีฬาของประเทศและสนับสนุนให้ความช่วยเหลือในทุก ๆ ด้าน โดยใช้วิทยาศาสตร์การกีฬาเข้ามาช่วยเสริมในการศึกษากระบวนการในการพัฒนาศักยภาพและความสามารถของนักกีฬาให้ก้าวไปสู่ความพร้อมและความสมบูรณ์สูงสุด ทั้งทางด้านร่างกายและจิตใจ และเทคนิค ทักษะการเล่นกีฬา ตลอดจนพัฒนาไปสู่ความสามารถสูงสุดของแต่ละบุคคลของแต่ละประเภทกีฬาอย่างเป็นระบบ และต่อยอดความสามารถที่มีอยู่แล้ว เพื่อยกระดับการกีฬาของไทยให้ทัดเทียมนานาชาติ และมีศักยภาพสามารถแข่งขันในระดับสากล รวมทั้งใช้การกีฬาเป็นเครื่องมือในการพัฒนาเด็กและเยาวชนไทยให้เป็นผู้ที่มีระเบียบวินัย เคารพกฎกติกามีน้ำใจนักกีฬาและการเสริมสร้างสุขภาพพลานามัยที่สมบูรณ์แข็งแรง
ทั้งนี้ ความสำเร็จของทุกสมาคมกีฬาและนักกีฬาทุกคนในครั้งนี้ เป็นผลมาจากความทุ่มเทเสียสละกำลังกาย กำลังใจและความมุ่งมั่นตั้งใจของคณะนักกีฬาสมาคมนักกีฬา และผู้เกี่ยวข้องทุกคนในการฝึกซ้อมและทำหน้าที่ในฐานะตัวแทนประเทศไทยได้อย่างดียิ่ง ทำให้พี่น้องประชาชนชาวไทย ได้เห็นถึงศักยภาพ และความสามารถของนักกีฬาทุกคนและเป็นที่ประจักษ์แก่นานาประเทศ นายกรัฐมนตรีหวังเป็นอย่างยิ่งว่า ความสำเร็จ และเงินรางวัลที่ได้จะเป็นขวัญและกำลังใจให้นักกีฬาและผู้ที่เกี่ยวข้องทุกคน ในการมุ่งมั่นพัฒนาศักยภาพของสมาคมและความสามารถของนักกีฬาให้ประสบความสำเร็จยิ่ง ๆ ขึ้นไป
นายกรัฐมนตรีกล่าวย้ำอีกว่า สำหรับผู้ที่ได้รับรางวัลในครั้งนี้ ถือเป็นเกียรติประวัติของวงศ์ตระกูลเกียรติภูมิของประเทศชาติ เป็นแบบอย่างที่ดี และเป็นแรงบันดาลใจให้แก่เยาวชนของชาติในการเล่นกีฬาเพื่อที่จะพัฒนากีฬาไปสู่ความเป็นเลิศและความเป็นมืออาชีพในระดับต่าง ๆ รวมทั้งเป็นความภาคภูมิใจของคนไทยทุกคน ขอให้ทุกท่านรักษาความดีและเกียรติยศที่ท่านได้รับนี้ไว้ให้มั่นคงสืบไป สำหรับนักกีฬาที่ไม่ได้รับเหรียญรางวัลจากการแข่งขัน ก็ไม่ต้องเสียใจอย่าท้อ เพราะความสำเร็จไม่ได้อยู่ที่การแข่งขันครั้งเดียว ขอให้ทุกคนตั้งใจหมั่นฝึกซ้อมและทุ่มเทกำลังกาย กำลังใจขยันฝึกซ้อม เพื่อพัฒนาตนเอง ให้มีศักยภาพ และประสบความสำเร็จในการแข่งขันในครั้งต่อ ๆ ไป โดยขอเป็นกำลังใจให้นักกีฬาทุกคน และผู้เกี่ยวข้องทุกท่าน ทางรัฐบาลจะให้การสนับสนุนทางด้านกีฬาของประเทศอย่างเต็มที่ โดยจะพยายามผลักดันให้ประเทศไทย เป็นศูนย์กลางกีฬาของภูมิภาคตามแผน การพัฒนากีฬาของชาติ อันจะทำให้การกีฬาของชาติเกิดความตื่นตัว และเป็นการกระจายโอกาสทางกีฬาไปสู่เยาวชนทั่วทุกภูมิภาคอย่างทั่วถึง เพื่อดึงดูดผู้ที่มีศักยภาพเชิงกีฬาในแต่ละประเภท และมีความพร้อมทางสมรรถภาพ เพื่อเตรียมความพร้อมเข้าสู่การแข่งขันกีฬาของประเทศและในระดับชาติ
ตอนท้ายของการกล่าวแสดงความยินดี นายกรัฐมนตรีได้ขอบคุณผู้บริหารสมาคมกีฬาฯ และหน่วยงานต่าง ๆ  ทั้งภาครัฐและภาคเอกชนที่ให้การส่งเสริมกีฬาทุกประเภท และสนับสนุนการแข่งขันกีฬาในทุกระดับ สามารถสร้างชื่อเสียงให้แก่ประเทศชาติจนเป็นที่ยอมรับทั่วโลก รวมทั้งประชาชนทั่วประเทศที่ติดตามร่วมเป็นแรงใจ แรงเชียร์ และส่งกำลังใจไปเชียร์นักกีฬาไทยอย่างต่อเนื่องตลอดการแข่งขันฯ พร้อมกล่าวอวยพรให้คณะนักกีฬา ผู้ฝึกสอน ผู้จัดการทีม เจ้าหน้าที่ และผู้ที่มีส่วนเกี่ยวข้องกับการพัฒนากีฬาไทยทุกท่าน จงประสบแต่ความสุข ความเจริญ มีพลังกาย พลังใจที่เข้มแข็ง เพื่อเป็นพลังสำคัญในการพัฒนาด้านการกีฬาของประเทศไทยให้มีความเจริญก้าวหน้าสืบไป
*********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6984
