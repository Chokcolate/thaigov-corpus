รัฐบาลไทย-ข่าวทำเนียบรัฐบาล-พม. เจ้าภาพจัดพิธีลงนามบันทึกความเข้าใจว่าด้วยความร่วมมือด้านการต่อต้านการค้ามนุษย์ ระหว่างรัฐบาลแห่งราชอาณาจักรไทยกับรัฐบาลสหรัฐอาหรับเอมิเรตส์

วันพุธที่ 7 กุมภาพันธ์ 2561
พม. เจ้าภาพจัดพิธีลงนามบันทึกความเข้าใจว่าด้วยความร่วมมือด้านการต่อต้านการค้ามนุษย์ ระหว่างรัฐบาลแห่งราชอาณาจักรไทยกับรัฐบาลสหรัฐอาหรับเอมิเรตส์
พม. เจ้าภาพจัดพิธีลงนามบันทึกความเข้าใจว่าด้วยความร่วมมือด้านการต่อต้านการค้ามนุษย์ ระหว่างรัฐบาลแห่งราชอาณาจักรไทยกับรัฐบาลสหรัฐอาหรับเอมิเรตส์
วันนี้ (7 ก.พ. 61) เวลา 13.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าคณะฝ่ายไทย พร้อมด้วย อะห์มัด อับดุลเราะฮ์มาน อัลญัรมาน ผู้ช่วยรัฐมนตรีว่าการกระทรวงการต่างประเทศและความร่วมมือระหว่างประเทศ หัวหน้าคณะฝ่ายสหรัฐอาหรับเอมิเรตส์ เป็นประธานในพิธีลงนามบันทึกความเข้าใจว่าด้วยความร่วมมือด้านการต่อต้านการค้ามนุษย์ระหว่างรัฐบาลแห่งราชอาณาจักรไทยกับรัฐบาลสหรัฐอาหรับเอมิเรตส์ ณ ห้องประชุมชั้น 2 กระทรวงการพัฒนาสังคมและความมั่นคงของมนุษย์ กรุงเทพฯ
รัฐบาลมีเจตนารมณ์ในการป้องกันและปราบปรามการค้ามนุษย์ให้หมดสิ้นไป เนื่องจากการค้ามนุษย์เป็นอาชญากรรมข้ามชาติที่ละเมิดสิทธิมนุษยชนอย่างร้ายแรง โดยได้ร่วมมือกับทุกภาคส่วน เพื่อแก้ไขปัญหาที่เกิดขึ้นในทุกมิติเริ่มตั้งแต่การกำหนดนโยบายให้การป้องกันและปราบปรามการค้ามนุษย์เป็นวาระแห่งชาติ การบูรณาการทุกภาคส่วนที่เกี่ยวข้องขับเคลื่อนการแก้ปัญหาอย่างเต็มที่ การปรับปรุงกฎหมาย และเพิ่มประสิทธิภาพในการดำเนินคดี ตลอดจนการคุ้มครองผู้เสียหายจากการค้ามนุษย์ตามหลักสิทธิมนุษยชน อย่างไรก็ตาม การแก้ปัญหาการค้ามนุษย์ ไม่สามารถดำเนินการได้โดยหน่วยงานใดหน่วยงานหนึ่งเพียงลำพัง ต้องอาศัยความร่วมมือกับทุกหน่วยงาน ทั้งในระดับประเทศและระหว่างประเทศ
ความร่วมมือระหว่างไทยและสหรัฐอาหรับเอมิเรตส์ ได้มีความสัมพันธ์อันดีในการพัฒนาความร่วมมือด้านต่างๆ มาเป็นระยะเวลายาวนาน โดยในส่วนของความร่วมมือด้านการต่อต้านการค้ามนุษย์ เริ่มตั้งแต่ปี 2555 ซึ่งรัฐบาลทั้งสองประเทศได้ตระหนักถึงความสำคัญของปัญหาการค้ามนุษย์ จึงเห็นพ้องกันที่จะจัดทำบันทึกความเข้าใจด้านการต่อต้านการค้ามนุษย์ เพื่อแสดงให้เห็นถึงความมุ่งมั่นของรัฐบาลทั้งสองประเทศในการปกป้อง คุ้มครองผู้เสียหายจากการค้ามนุษย์ ส่งเสริมให้มีระบบการประสานงานส่งต่อ และส่งกลับคืนสู่ครอบครัว ตลอดจนการปราบปรามขบวนการการค้ามนุษย์ เพื่อนำผู้กระทำความผิดมาลงโทษให้ถึงที่สุด ทั้งนี้ รัฐบาลไทย โดยกระทรวงการพัฒนาสังคมและความมั่นคงของมนุษย์ (พม.) จึงได้จัดพิธีลงนามบันทึกความเข้าใจว่าด้วยความร่วมมือด้านการต่อต้านการค้ามนุษย์ระหว่างรัฐบาลแห่งราชอาณาจักรไทยกับรัฐบาลสหรัฐอาหรับเอมิเรตส์ ในวันนี้ โดยร่างบันทึกความเข้าใจว่าด้วยการต่อต้านการค้ามนุษย์ระหว่างรัฐบาลแห่งราชอาณาจักรไทยกับรัฐบาลสหรัฐอาหรับเอมิเรตส์ มีผลผูกพันระหว่างรัฐกับรัฐ ซึ่งมีวัตถุประสงค์เพื่อเพิ่มความร่วมมือระดับทวิภาคีระหว่างไทยและสหรัฐอาหรับเอมิเรตส์ในการต่อต้านการค้ามนุษย์โดยเฉพาะสตรีและเด็ก ครอบคลุมการดำเนินงาน 3 ด้าน คือ 1) การคุ้มครองผู้เสียหาย 2) การบังคับใช้กฎหมาย และ 3) การส่งกลับและคืนสู่สังคม โดยยึดการรักษาความลับและความปลอดภัยของผู้เสียหายเป็นสำคัญในส่วนของการคุ้มครองดูแล และฟื้นฟูผู้เสียหาย ซึ่งทั้งสองประเทศจะร่วมมือกันในการจัดที่อยู่อาศัยที่เหมาะสม การให้คำปรึกษาบริการทางการแพทย์และจิตวิทยา รวมทั้งให้โอกาสในการจ้างงานการศึกษาและการฝึกอบรมด้วย
การลงนามบันทึกความเข้าใจฯ ร่วมกันในครั้งนี้ นับเป็นจุดเริ่มต้นอย่างเป็นทางการของทั้งสองประเทศในการต่อต้านการค้ามนุษย์ตามกรอบแนวทางที่กำหนดไว้ในบันทึกความเข้าใจฯ ดังกล่าว อีกทั้งยังเป็นการประกาศเจตนารมณ์ร่วมกันว่า รัฐบาลของทั้งประเทศจะได้ส่งเสริมความสัมพันธ์อันดีให้แน่นแฟ้นยิ่งขึ้น และพัฒนากลไกความร่วมมือเพื่อป้องกันและปราบปรามการค้ามนุษย์ให้มีประสิทธิภาพและยั่งยืน เพื่อประโยชน์ที่จะเกิดสูงสุดกับประชาชนของทั้งสองประเทศในอนาคต

ที่มา : http://www.thaigov.go.th/news/contents/details/9921
