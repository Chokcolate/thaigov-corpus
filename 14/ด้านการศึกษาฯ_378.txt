รัฐบาลไทย-ข่าวทำเนียบรัฐบาล-ม.ล.ปนัดดา ดิศกุล ปาฐก "พระมหากรุณาธิคุณอันล้นพ้นสุดพรรณนาของสมเด็จพระพุทธเจ้าหลวง"

วันพฤหัสบดีที่ 21 กันยายน 2560
ม.ล.ปนัดดา ดิศกุล ปาฐก "พระมหากรุณาธิคุณอันล้นพ้นสุดพรรณนาของสมเด็จพระพุทธเจ้าหลวง"
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นองค์ปาฐกบรรยายในหัวข้อ “พระมหากรุณาธิคุณอันล้นพ้นสุดพรรณนาของสมเด็จพระพุทธเจ้าหลวง” ในงานแนะนำหนังสือ “ตามรอยพระยุคลบาท สมเด็จพระพุทธเจ้าหลวง”
ข่าวสำนักงานรัฐมนตรี 497/2560
ม.ล.ปนัดดา ดิศกุล ปาฐก "พระมหากรุณาธิคุณอันล้นพ้นสุดพรรณนาของสมเด็จพระพุทธเจ้าหลวง"
เมื่อวันพุธที่ 20 กันยายน 2560 ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นองค์ปาฐกบรรยายในหัวข้อ “พระมหากรุณาธิคุณอันล้นพ้นสุดพรรณนาของสมเด็จพระพุทธเจ้าหลวง” ในงานแนะนำหนังสือ “ตามรอยพระยุคลบาท สมเด็จพระพุทธเจ้าหลวง” โดยมี พล.ร.อ.ม.จ.ปุสาณ สวัสดิวัตน์ ประธานกรรมการมูลนิธิชีวิตพัฒนา ในพระอุปถัมภ์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ เสด็จเป็นองค์ประธานในพิธี พร้อมด้วย ดร.ดนัย จันทร์เจ้าฉาย ประธานเจ้าหน้าที่บริหารสำนักพิมพ์ดีเอ็มจี, นายอดิศักดิ์ ภาณุพงศ์ ที่ปรึกษาพิเศษสถาบันเพื่อการยุติธรรมแห่งประเทศไทย และที่ปรึกษาโครงการกำลังใจในพระดำริพระเจ้าหลานเธอพระองค์เจ้าพัชรกิติยาภา, พล.ร.อ.บุญปลอด มะม่วงแก้ว ราชองครักษ์พิเศษ และอดีตเสนาธิการทหารเรือ, เอกอัครราชทูตสหพันธรัฐรัสเซียประจำประเทศไทย, เอกอัครราชทูตสาธารณรัฐสังคมนิยมประชาธิปไตยศรีลังกาประจำประเทศไทย, ม.ร.ว.โอภาศ-คุณหญิงอัมพร กาญจนะวิชัย และแขกผู้มีเกียรติร่วมฟังบรรยาย
ดร.ดนัย จันทร์เจ้าฉาย กล่าวว่า ในวันที่ 20 กันยายน 2560 ซึ่งเป็นวันคล้ายวันพระราชสมภพของพระบาทสมเด็จพระจุลจอมเกล้าเจ้าอยู่หัวมหาราช และพระบาทสมเด็จพระปรเมนทรมหาอานันทมหิดล พระอัฐมรามาธิบดินทร เป็นวาระสำคัญที่ควรน้อมสำนึกในพระมหากรุณาธิคุณอันล้นพ้นหาที่สุดมิได้ เนื่องในวโรกาสแห่งการเสด็จประพาสยุโรป 2 ครั้ง ครบ 120 ปี ของพระบาทสมเด็จพระจุลจอมเกล้าเจ้าอยู่หัว ผู้ทรงเป็นพระมหากษัตริย์ไทยพระองค์แรกที่เสด็จประพาสยุโรป ทำให้ประเทศไทยรอดพ้นจากการตกเป็นอาณานิคมของชาวต่างชาติ และทรงปฏิรูประบอบการปกครอง และพัฒนาประเทศให้เจริญก้าวหน้าเป็นแบบสากลเช่นเดียวกับนานาอารยประเทศ
อีกประการหนึ่ง ปี 2560 ยังถือเป็นการครบรอบ 107 ปี แห่งการเสด็จสวรรคตของสมเด็จพระพุทธเจ้าหลวง ผู้ทรงเป็นสมเด็จพระอัยยิกาเจ้า และครบรอบ 1 ปี แห่งการเสด็จสวรรคตของพระบาทสมเด็จพระปรมินทรมหาภูมิพลอดุลยเดช พระมหากษัตริย์ทั้งสองพระองค์ผู้ทรงเป็นที่รักยิ่งของปวงชนชาวไทยและชาวต่างประเทศ จึงเป็นโอกาสสำคัญที่พสกนิกรชาวไทยทุกหมู่เหล่า จะได้ร่วมกันหวนรำลึกถึงเหตุการณ์ในประวัติศาสตร์ครั้งนั้น และสำนึกในพระมหากรุณาธิคุณที่ทรงทำให้ไทยคงเป็น “ไท” อยู่ทุกวันนี้
ม.ล.ปนัดดา ดิศกุล กล่าวตอนหนึ่งว่า พระบาทสมเด็จพระจุลจอมเกล้าเจ้าอยู่หัว เป็นพระราชโอรสองค์ที่ 4 ในพระบาทสมเด็จพระจอมเกล้าเจ้าอยู่หัว ครั้นเมื่อพระบาทสมเด็จพระจอมเกล้าเจ้าอยู่หัวสวรรคตในวันที่ 1 ตุลาคม  2411 เหล่าพระราชวงศ์เสนาบดีและข้าราชการชั้นผู้ใหญ่ได้ประชุมและตกลงถวายพระราชสมบัติแก่รัชทายาทของพระองค์ คือ สมเด็จเจ้าฟ้าจุฬาลงกรณ์ แต่ในขณะนั้นพระองค์ทรงมีพระชนมายุเพียง 15 พรรษา จึงมีผู้เกรงว่าจะไม่สามารถบริหารบ้านเมืองได้ พระเจ้าน้องยาเธอ กรมหลวงเทเวศร์วัชรินทร์ จึงเสนอว่าขอให้ เจ้าพระยาศรีสุริยวงศ์ (ช่วง บุนนาค) เป็นผู้สำเร็จราชการแทนไปก่อนเป็นเวลา 5 ปี
พระบาทสมเด็จพระจุลจอมเกล้าเจ้าอยู่หัวทรงมีพระราชกรณียกิจที่สำคัญมากมาย เช่น การเลิกทาสและไพร่ การป้องกันการเป็นอาณานิคมของจักรวรรดิฝรั่งเศสและอังกฤษ การใช้ธนบัตรและเหรียญบาท การเปลี่ยนระบบเขตการปกครอง การสร้างทางรถไฟสายแรก คือ กรุงเทพฯ ถึงสมุทรปราการ การประปา การไฟฟ้า ไปรษณีย์โทรเลข โทรศัพท์ การสื่อสาร การรถไฟ รวมทั้งมีการขุดคลองหลายแห่ง ล้วนเป็นพระปรีชาสามารถของพระบาทสมเด็จพระจุลจอมเกล้าเจ้าอยู่หัวโดยแท้
ในการเสด็จประพาสยุโรปของพระบาทสมเด็จพระจุลจอมเกล้าเจ้าอยู่หัว ในปี 2440 ได้ส่งผลดีในการเจริญสัมพันธไมตรีกับมหาอำนาจตะวันตก โดยเฉพาะอย่างยิ่ง การต้อนรับอย่างสมพระเกียรติของพระเจ้าซาร์นิโคลัสที่ 2 แห่งรัสเซีย นับว่าเป็นจุดสำคัญที่สุดของการเสด็จประพาสยุโรปทั้งหมด ข่าวการรับเสด็จฯ พระบาทสมเด็จพระจุลจอมเกล้าเจ้าอยู่หัวที่รัสเซียในครั้งนั้น ทำให้ราชสำนักต่าง ๆ ในยุโรปตระหนักถึงความสำคัญของประเทศไทย ทำให้เกิดความเกรงใจอยู่ไม่น้อย ไทยจึงสามารถดำเนินกลยุทธ์ทางการทูตในการรักษาเอกราชของชาติไว้ได้
อยากใคร่ขอฝากให้ประชาชนชาวไทย น้อมนำพระบรมราโชวาทของพระบาทสมเด็จพระปรมินทรมหาภูมิพลอดุลยเดช คือ ความรู้ รัก สามัคคี เข้าใจ เข้าถึง พัฒนา ช่วยกันนำพาประเทศไทยสู่ความร่มเย็นเป็นสุขอย่างยั่งยืน
อิทธิพล รุ่งก่อน/บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/6834
