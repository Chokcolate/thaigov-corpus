รัฐบาลไทย-ข่าวทำเนียบรัฐบาล-ธนาคารออมสิน ชวนเที่ยวงานวันเด็กแห่งชาติปี 2561 จัดภายใต้แนวคิด “อาชีพในฝัน อัจฉริยะ วัยมันส์ 4.0”

วันอังคารที่ 9 มกราคม 2561
ธนาคารออมสิน ชวนเที่ยวงานวันเด็กแห่งชาติปี 2561 จัดภายใต้แนวคิด “อาชีพในฝัน อัจฉริยะ วัยมันส์ 4.0”
ธนาคารออมสิน จัดกิจกรรม “วันเด็กแห่งชาติ” ประจำปี 2561 ณ ธนาคารออมสินสำนักงานใหญ่ สำนักงานภาค และสาขาทั่วประเทศ ภายใต้แนวคิด “อาชีพในฝัน อัจฉริยะ วัยมันส์ 4.0”
ธนาคารออมสิน จัดกิจกรรม “วันเด็กแห่งชาติ” ประจำปี 2561 ณ ธนาคารออมสินสำนักงานใหญ่ สำนักงานภาค และสาขาทั่วประเทศ ภายใต้แนวคิด “อาชีพในฝัน อัจฉริยะ วัยมันส์ 4.0” พร้อมเปิดทุกสาขาทั่วประเทศให้เด็กฝากเงินเป็นกรณีพิเศษ ตั้งแต่ 8.30 - 11.00 น. ฝากเงินหรือเปิดบัญชีด้วยตัวเอง ตั้งแต่ 100 บาทขึ้นไป รับของที่ระลึกฟรี! “กระปุกออมสินอาชีพในฝัน”
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ในวันเด็กแห่งชาติของทุกปี หน่วยงานต่างๆ ได้จัดกิจกรรมมากมายเพื่อให้เด็กไทยได้เข้าไปมีส่วนร่วมทั้งเพื่อสันทนาการ สนุกสนาน และท้าทายความคิด ธนาคารออมสิน ซึ่งเป็นหนึ่งในหน่วยงานของภาครัฐได้จัดงานวันเด็กแห่งชาติมาอย่างต่อเนื่อง โดยในปีนี้จัดขึ้นภายใต้แนวคิด “อาชีพในฝัน อัจฉริยะ วัยมันส์ 4.0”ซึ่งตรงกับนโยบายของรัฐบาลในปีนี้ที่ต้องการมุ่งส่งเสริมให้คนไทยมีอาชีพที่มั่นคง มีรายได้ที่ยั่งยืน จัดขึ้นทั้งในสำนักงานใหญ่ สำนักงานภาค และสาขาทั่วประเทศ ซึ่งสำนักงานใหญ่ ถนนพหลโยธิน จัดกิจกรรมตั้งแต่เวลา 8.00-12.00 น.
สำหรับกิจกรรมที่จัดขึ้นภายใต้แนวคิดข้างต้น ธนาคารออมสิน ได้จัดร่วมกับพันธมิตร ได้แก่ บมจ.ทิพยประกันชีวิต บลจ.เอ็มเอฟซี บลจ.ธนชาต รายการตี๋อ้วนชวนหิว ทีมดีเจจากสถานีวิทยุคลื่น 88.5 Mhz. ศิลปินนักร้องจากค่ายโมโนมิวสิค ศิลปินตลกจากรายการก่อนบ่ายคลายเครียด พิธีกรและโค้ชจากรายการเกรียนอัจฉริยะ ฯลฯ โดยต้องการเน้นให้เด็กๆ ได้รับความรู้ที่สอดคล้องกับคำขวัญนายกรัฐมนตรีที่ว่า “รู้คิด รู้เท่าทัน สร้างสรรค์เทคโนโลยี” คือได้เรียนรู้ด้านเทคโนโลยีที่เกี่ยวข้องกับสายอาชีพนั้นๆ ผ่านกิจกรรมที่เน้นความสุข ความสนุกสนาน ควบคู่ไปกับที่ธนาคารฯ ได้แฝงสาระเพื่อให้เด็กได้ค้นพบแรงบันดาลใจ จุดประกายในอาชีพที่ตนใฝ่ฝันและได้มุ่งมั่นพัฒนาตนเองต่อไป เริ่มตั้งแต่การเรียนรู้ทักษะ ได้ลงมือปฏิบัติจริง เช่น อาชีพหมอ พยาบาล นักบิน แอร์โฮสเตท นักการธนาคาร นักวิทยาศาสตร์ ครู นักดาราศาสตร์ พ่อครัว วิศวกร ศิลปิน ดารา ช่างภาพ ตำรวจ ทหาร นักกีฬา เป็นต้น
“ขอให้เด็กๆ ทุกคนที่ทำบัตรประชาชนแล้ว เตรียมบัตรประจำตัวประชาชนมาด้วย เพราะจะต้องใช้ในการลงทะเบียนเข้างานและร่วมกิจกรรมในฐานต่างๆ โดยธนาคารออมสินได้สร้างเป็นชุมชน QR (Cashless Society) ให้เด็กเรียนรู้ง่ายๆ กับการใช้ QR Code เพื่อเข้าร่วมกิจกรรมอย่างเต็มรูปแบบ ตั้งแต่ก่อนเข้าร่วมงานด้วยการลงทะเบียนดิจิทัล การสะสมแต้มจากการร่วมกิจกรรมเล่นเกมตามฐานต่างๆ การตอบแบบสอบถาม การจับรางวัล ตลอดจนการสร้างประสบการณ์ในการใช้จ่ายเงินผ่าน GSB PAY Junior โดยกิจกรรมจะถอดรูปแบบกิจกรรมจริงจากโครงการของธนาคารออมสินที่มีเด็กและเยาวชนเข้าร่วมจริงในทุกๆ ด้าน ทั้ง ด้านดนตรี กีฬา และวิชาการ ได้แก่ ธนาคารโรงเรียน Virtual School Bank การประกวดเสียงใสไมค์สีชมพู รายการเกรียนอัจฉริยะ Campus Star ทีมฟุตบอลออมสินช้างสีชมพู” นายชาติชาย กล่าว
นอกจากนี้ ยังมีอีกกิจกรรมที่สำคัญและน่าสนใจที่สุดของงานวันเด็กแห่งชาติของธนาคารออมสิน ซึ่งจัดขึ้นเป็นประจำทุกปีมาอย่างยาวนาน ด้วยการเปิดรับฝากเงินเป็นกรณีพิเศษ เพื่อปลูกฝังนิสัยการออมตั้งแต่วัยเยาว์ พร้อมทั้งแจกของที่ระลึกให้แก่เด็กที่ฝากเงิน โดยปีนี้สาขาทุกแห่งทั่วประเทศเปิดให้บริการแก่เด็กที่มาฝากเงินหรือเปิดบัญชีด้วยตัวเองตั้งแต่ 100 บาทขึ้นไป ได้รับของที่ระลึก “กระปุกออมสินอาชีพในฝัน” 1 ชิ้น ต่อ 1 ราย (ของมีจำนวนจำกัด) โดยกิจกรรมนี้จะเริ่มตั้งแต่เวลา 8.30-11.00 น. เท่านั้น

ที่มา : http://www.thaigov.go.th/news/contents/details/9261
