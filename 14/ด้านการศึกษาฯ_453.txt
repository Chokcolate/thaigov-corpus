รัฐบาลไทย-ข่าวทำเนียบรัฐบาล-รมว.ศธ.หารือกับผู้แทน OECD ที่ฝรั่งเศส

วันจันทร์ที่ 6 พฤศจิกายน 2560
รมว.ศธ.หารือกับผู้แทน OECD ที่ฝรั่งเศส
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ, ดร.วัฒนาพร ระงับทุกข์ รองปลัดกระทรวงศึกษาธิการ, นางสาวนงศิลินี โมสิกะ ผู้อำนวยการสำนักความสัมพันธ์ต่างประเทศ สป.
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ, ดร.วัฒนาพร ระงับทุกข์ รองปลัดกระทรวงศึกษาธิการ, นางสาวนงศิลินี โมสิกะ ผู้อำนวยการสำนักความสัมพันธ์ต่างประเทศ สป. ร่วมหารือกับผู้แทนองค์การเพื่อความร่วมมือทางเศรษฐกิจและการพัฒนา (Organization for Economic Co-operation and Development: OECD) นำโดย Mr Andreas Schleicher, Director for the Directorate of Education and Skills เมื่อวันศุกร์ที่ 3 พฤศจิกายน 2560 ณ กรุงปารีส สาธารณรัฐฝรั่งเศส
นพ.ธีระเกียรติ เจริญเศรษฐศิลป์ กล่าวว่า คณะผู้แทนไทยในระหว่างการเข้าร่วมประชุมสมัยสามัญของยูเนสโก ครั้งที่ 39 ที่สำนักงานใหญ่ยูเนสโก สาธารณรัฐฝรั่งเศส ได้ร่วมหารือกับผู้แทน OECD ใน 5 เรื่องที่สำคัญ คือ 1) การเพิ่มศักยภาพของไทยในการประเมินผล PISA 2) ประสิทธิภาพการจัดการระหว่างสถานศึกษาของรัฐกับเอกชน 3) แนวทางการพัฒนาครูทั้งระบบ 4) การติดตามข้อมูลการจัดการทักษะของประชากรผู้ใหญ่ 5) การฝึกอบรมพัฒนาด้านอาชีวศึกษา ดังนี้
● การเพิ่มศักยภาพของไทยในการประเมินผล PISA
การพบปะครั้งนี้ ได้หารือถึงแนวคิดที่จะพัฒนาประสิทธิภาพการสอบ PISA ของไทย เช่น หากจะมีการแปลข้อสอบ PISA ให้เป็นภาษาไทย ก็จำเป็นต้องคำนึงถึง Social Context และความหมายของประโยคด้วย เพราะหากนักเรียนที่เข้าสอบไม่เข้าใจคำถาม ยิ่งจะส่งผลให้การตอบคำถามผิดพลาด และผลที่ได้รับก็คือคะแนน PISA ที่ต่ำ
นอกจากนี้ ได้แจ้ง OECD ได้รับทราบว่าไทยจะมีความร่วมมือกับศูนย์ SEAMEO STEM ซึ่งเป็นศูนย์ที่มีความเชี่ยวชาญในด้านวิทยาศาสตร์ คณิตศาสตร์และเทคโนโลยี ตั้งอยู่ในประเทศไทย ให้เข้ามามีส่วนร่วมในการพัฒนาการดำเนินงานดังกล่าวมากขึ้น
จากการหารือครั้งนี้ OECD ยังได้แนะนำให้มีการจับคู่ (peer) กับประเทศอื่น ๆ เพื่อพัฒนาร่วมกัน และเมื่อประเทศไทยมีความชำนาญมากขึ้นแล้ว ก็จะเป็นที่ปรึกษาให้แก่ประเทศเพื่อนบ้านอื่น ๆ ในภูมิภาคอาเซียนด้วย
● ประสิทธิภาพในการจัดการศึกษาของสถานศึกษารัฐและเอกชน
ได้รับทราบข้อมูลว่า ประเทศสมาชิก OECD ส่วนใหญ่ สถานศึกษาของรัฐจะได้รับเงินสนับสนุนมากกว่าสถานศึกษาเอกชน แต่ประสิทธิภาพจะสู้สถานศึกษาเอกชนไม่ได้ ซึ่งตรงกันข้ามกับประเทศไทย เพราะโดยส่วนใหญ่สถานศึกษาของรัฐจะมีประสิทธิภาพมากกว่า
อย่างไรก็ตาม ได้แจ้งความประสงค์ให้ OECD เข้ามาช่วยเพิ่มประสิทธิภาพสถานศึกษาของไทยด้วยเพราะ OECD มีโครงการประเมินผลการสอนของสถานศึกษาหลายอย่างที่ประสบความสำเร็จ เช่น จัดการสอบ การบันทึกวีดิทัศน์การเรียนการสอนเป็นเวลา 6 เดือน การศึกษาผลการเรียนการสอน เป็นต้น
● การพัฒนาครูทั้งระบบอย่างต่อเนื่อง
OECD มีข้อเสนอให้ครูในแต่ละสาขาวิชาได้วิเคราะห์และจัดทำมาตรฐานสาขาวิชาของตน ซึ่งจะมีผลถึงตัวบ่งชี้ในสาขาวิชานั้น ๆ มีคุณภาพ นอกจากนี้ ควรมีการพัฒนาครูทั้งระบบอย่างต่อเนื่อง เช่น แนวทางการพัฒนาครูในประเทศจีน ที่ได้ให้ครูเผยแพร่การเรียนการสอนของตนในเว็บไซต์ และประเมินโดยผู้บริหาร ซึ่งประเมินโดยการวิเคราะห์จำนวนของผู้เข้าชมเว็บไซต์ และการสื่อสารระหว่างครูและผู้ที่เข้าชมเว็บไซต์ด้วย ซึ่งส่งผลให้ครูมีความกระตือรือร้นในการพัฒนาตนเองอย่างต่อเนื่อง และสามารถเรียนรู้ร่วมกันผู้อื่นได้มากขึ้น
● PIAAC Survey
โครงการสำรวจ The Programme for the International Assessment of Adult Competencies: PIAAC เป็นความริเริ่มของ OECD ที่ต้องการจะช่วยภาครัฐในการประเมิน วิเคราะห์ และติดตามข้อมูลเกี่ยวกับการจัดการทักษะของประชากรผู้ใหญ่ โดยเน้นขอบเขตของประชากรผู้ใหญ่เกี่ยวกับการใช้ทักษะในที่ทำงานและชีวิตประจำวัน ตลอดจนทักษะสำหรับผู้ใช้แรงงาน ซึ่งข้อมูลที่รวบรวมจะเกี่ยวข้องทั้งด้านอารมณ์ สังคม และความสำเร็จในการศึกษา การจ้างงาน และมีงานทำอีกด้วย
ทั้งนี้ การดำเนินการ PIAAC ในระยะแรก มีประเทศที่เข้าร่วมการสำรวจประมาณ 40 ประเทศ ส่วนระยะที่ 2(2018-2023) หากไทยสนใจ ก็สามารถเข้าร่วมการสำรวจในครั้งนี้ได้
ในการนี้ OECD แจ้งให้ทราบว่าจะมีการจัดประชุมระดับชาติเกี่ยวกับ PIAAC ที่ประเทศสิงคโปร์ ในช่วงกลางเดือนพฤศจิกายนนี้ หากประเทศไทยสนใจ สามารถเดินทางไปเข้าร่วมการประชุมได้ โดย รมว.ศึกษาธิการ ได้มอบหมายให้รองปลัดกระทรวงศึกษาธิการ (นางวัฒนาพร ระงับทุกข์) พิจารณาคัดเลือกเจ้าหน้าที่ของกระทรวงศึกษาธิการเป็นคณะทำงานในการดำเนินการพิจารณาการเข้าร่วมการสำรวจของ PIAAC ในระยะที่ 2 ต่อไป
● การฝึกอบรมและพัฒนาด้านอาชีวศึกษา
OECD ให้ความสนใจในเรื่องของการฝึกอบรมและพัฒนาด้านอาชีวศึกษา รวมทั้งให้ความสำคัญเกี่ยวกับการลงทุนในด้านความรู้ “Help Centre” เพราะพบว่าได้รับผลตอบแทนจากการลงทุนสูงถึง 15 เท่า เมื่อเทียบกับการลงทุนในด้านอื่น ๆ
โอกาสนี้ OECD ได้เชิญ รมว.ศึกษาธิการ ไปเป็น Guest Speaker ในงาน Education World Forum ที่อังกฤษในเดือนมกราคม 2561 อีกด้วย
กลุ่มสารนิเทศ สป. เรียบเรียง
ขอบคุณข้อมูล: สำนักความสัมพันธ์ต่างประเทศ สป.
ขอบคุณภาพถ่าย: เลขานุการ รมว.ศธ.และคณะ

ที่มา : http://www.thaigov.go.th/news/contents/details/7828
