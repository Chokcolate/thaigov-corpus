รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจติดตามความคืบหน้าโครงการก่อสร้างด่านเก็บเงินค่าผ่านทางถาวรและศูนย์ควบคุมกลาง (Control Center Building : CCB) จังหวัดชลบุรี

วันพฤหัสบดีที่ 25 พฤษภาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจติดตามความคืบหน้าโครงการก่อสร้างด่านเก็บเงินค่าผ่านทางถาวรและศูนย์ควบคุมกลาง (Control Center Building : CCB) จังหวัดชลบุรี
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจติดตามความคืบหน้าโครงการก่อสร้างด่านเก็บเงินค่าผ่านทางถาวรและศูนย์ควบคุมกลาง (Control Center Building : CCB) ของกรมทางหลวง
พร้อมด้วย นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม และนายชาติชาย ทิพย์สุนาวี ปลัดกระทรวงคมนาคม เมื่อวันที่ 19 พฤษภาคม 2560 โดยมี นายธานินทร์ สมบูรณ์ อธิบดีกรมทางหลวง คณะผู้บริหาร ข้าราชการ และเจ้าหน้าที่กรมทางหลวง ให้การต้อนรับ ณ ห้องควบคุมศูนย์บัญชาการทางหลวงพิเศษระหว่างเมืองหมายเลข 7 จังหวัดชลบุรี
นายอาคม เติมพิทยาไพสิฐ ได้รับฟังบรรยายสรุปความก้าวหน้าโครงการก่อสร้างด่านเก็บเงินค่าผ่านทางถาวรบนทางหลวงพิเศษหมายเลข 7 ช่วงชลบุรี – พัทยา และโครงการก่อสร้างบนทางหลวงหมายเลข 331 สาย แยกทางหลวงหมายเลข 7 (บ.เนินผาสุข) – บรรจบทางหลวงหมายเลข 331 (มาบเอียง) ตอน 1 คาดว่าการก่อสร้างจะแล้วเสร็จและสามารถเปิดใช้งานได้ปลายปี 2560 สำหรับโครงการก่อสร้างด่านเก็บเงินค่าธรรมเนียมผ่านทางถาวรฯ มีขอบเขตของงานก่อสร้าง ประกอบด้วย 3 งานหลัก ดังนี้
1. งานโยธา (Civil Work) ได้แก่ งานก่อสร้างทาง งานก่อสร้างอาคาร และงานก่อสร้างอาคารศูนย์ควบคุมในพื้นที่ก่อสร้างหลัก 5 แห่ง คือ ด่านจัดเก็บค่าธรรมเนียมผ่านทางบ้านบึง บางพระ หนองขาม ทางโป่ง และพัทยา
2. งานระบบเก็บค่าธรรมเนียมผ่านทาง (Toll Collection System) โดยการติดตั้งระบบเก็บค่าผ่านทางของโครงการฯ เป็นแบบระบบปิด (Closed System) แบบใช้พนักงานจัดเก็บค่าผ่านทาง (Manual Toll Collection System : MTC) ซึ่งสามารถใช้งานร่วมกับระบบจัดเก็บค่าธรรมเนียมผ่านทางบนทางหลวงพิเศษระหว่างเมืองหมายเลข 7 ช่วงกรุงเทพฯ - ชลบุรี ได้อย่างสมบูรณ์ โดยลักษณะการทำงานของ MTC จะจ่ายบัตรให้ผู้ใช้ทางที่ช่องทางขาเข้า และรับบัตรคืนที่ช่องขาออก พร้อมกับคำนวณค่าผ่านทางแจ้งให้ผู้ใช้ทางและพนักงานจัดเก็บค่าผ่านทราบ
3. งานอำนวยความปลอดภัยด้านการจราจร (Traffic Control System) โดยใช้เทคโนโลยีระบบการขนส่งอัจฉริยะเพื่อความปลอดภัย (Intelligent Transportation System for Safety) เพื่อลดความเสี่ยงที่มีอยู่ในระบบให้เหลือน้อยที่สุด
นอกจากนี้ ศูนย์ CCB ได้ติดตั้งระบบตรวจนับจำนวนยานพาหนะและวัดความเร็ว (Image Processing Detector System – IDS) โดยใช้กล้องอิมเมจโพรเซสซิ่งแบบติดตั้งประจำทำหน้าที่ตรวจนับจำนวน และวัดความเร็วของยานพาหนะที่วิ่งผ่านบริเวณพื้นที่ตรวจการณ์ บนทางหลวงพิเศษ ก่อนทำการส่งข้อมูลภาพการจราจรแบบที่เป็นปัจจุบัน (Real Time) ผ่านสายใยแก้วนำแสง (Fiber Optic Cable) และส่งข้อมูลจำนวนและความเร็วของยานพาหนะที่ได้จากการประมวลผลภาพด้วยกล้องอิมเมจโพรเซสซิ่งผ่านระบบเครือข่ายมาเก็บในระบบบันทึกภาพแบบดิจิตอล และคอมพิวเตอร์แม่ข่าย เพื่อทำการวิเคราะห์และเก็บข้อมูลการจราจร รวมถึงแสดงผลบนคอมพิวเตอร์ลูกข่าย แจ้งเตือนเจ้าหน้าที่เมื่อเกิดเหตุการณ์ผิดปกติ และจัดทำรายงานในรูปแบบต่าง ๆ

ที่มา : http://www.thaigov.go.th/news/contents/details/4005
