รัฐบาลไทย-ข่าวทำเนียบรัฐบาล-กระทรวงเกษตรฯ เร่งพัฒนาเกษตรไทยสู่ยุค 4.0 เตรียมจัดงานวันเกษตรแห่งชาติ ประจำปี 2561

วันศุกร์ที่ 19 มกราคม 2561
กระทรวงเกษตรฯ เร่งพัฒนาเกษตรไทยสู่ยุค 4.0 เตรียมจัดงานวันเกษตรแห่งชาติ ประจำปี 2561
กระทรวงเกษตรฯ เร่งพัฒนาเกษตรไทยสู่ยุค 4.0 เตรียมจัดงานวันเกษตรแห่งชาติ ประจำปี 2561 ระดม 22 หน่วยงานในสังกัด นำนวัตกรรมด้านการเกษตรจัดแสดง เชื่อมโยงศาสตร์พระราชาสู่แนวทางพัฒนาเกษตรกรไทย หวังยกระดับคุณภาพชีวิต
นายธนิตย์ เอนกวิทย์ รองปลัดกระทรวงเกษตรและสหกรณ์ เปิดเผยภายหลังการแถลงข่าวการจัดงานวันเกษตรแห่งชาติ ว่า กระทรวงเกษตรและสหกรณ์ ร่วมกับ มหาวิทยาลัยเกษตรศาสตร์ เตรียมจัดงานวันเกษตรแห่งชาติ ภายใต้แนวคิด “ศาสตร์พระราชา พัฒนาเกษตรไทย  4.0” ระหว่างวันที่ 26 มกราคม - 3 กุมภาพันธ์ 2561 ณ มหาวิทยาลัยเกษตรศาสตร์ บางเขน เพื่อน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9 และเป็นช่องทางให้หน่วยงานภาครัฐ ภาคเอกชน สถาบันการศึกษา นักวิชาการ นักวิจัย และกลุ่มเกษตรกร นำเสนอผลงานด้านวิชาการ องค์ความรู้ นวัตกรรม เทคโนโลยี และงานประดิษฐ์ด้านการเกษตร อีกทั้งเพื่อให้เกษตรกรเห็นความสำคัญของการทำเกษตรแบบยั่งยืน สนับสนุนการส่งเสริมอาชีพและธุรกิจด้านการเกษตร เพื่อให้เกษตรกรในประเทศสามารถแข่งขันกับสินค้านำเข้าในเชิงคุณภาพได้ และนำนวัตกรรมที่ได้รับไปพัฒนาต่อยอด เพื่อสร้างความสำเร็จให้กับภาคการเกษตรและอุตสาหกรรมการเกษตรของประเทศต่อไป
นายวราวุธ ชูธรรมธัช รองอธิบดีกรมวิชาการเกษตร กล่าวว่า สำหรับภายในงานวันเกษตรแห่งชาตินั้น หน่วยงานในสังกัดกระทรวงเกษตรฯ ทั้ง 22 หน่วยงาน ได้นำผลงานที่น้อมนำศาสตร์พระราชาที่เกี่ยวข้องกับงานด้านการเกษตรมาจัดแสดงและให้ความรู้ โดยมีไฮไลท์ที่สำคัญ คือ การจัดแสดงนิทรรศการศาสตร์พระราชา 4 โซน ประกอบด้วย 1) โซนศาสตร์พระราชาด้านพืช ได้แก่ กรมการข้าว จัดแสดงธัญโอสถทางเลือกสำหรับผู้รักสุขภาพ และนวัตกรรมข้าวไทยก้าวต่อไปไม่หยุดยั้ง กรมวิชาการเกษตร จัดแสดงโดรนเพื่อเกษตรอินทรีย์ เห็ดภูฏานลูกผสมสายพันธุ์ใหม่ ต้นพันธุ์กาแฟโรบัสต้าชุมพร 84-4 ต้นกาแฟอาราบิก้าเชียงใหม่       80 และพันธุ์ขมิ้นชันตรัง 84-2 2) ด้านดิน ได้แก่ กรมพัฒนาที่ดิน และสำนักงานปฏิรูปที่ดินเพื่อการเกษตร    (ส.ป.ก.) จัดแสดงพระอัจฉริยะภาพด้านการบริหารจัดการน้ำ โดยเฉพาะการบริหารจัดการน้ำในพื้นที่การเกษตรที่มีน้ำน้อย นวัตกรรมย้อนกลับ การแกล้งดิน เพื่อแก้ปัญหาสภาพดินเปรี้ยว ด้วยวิธีการควบคุมการให้น้ำผ่านหินปูนฝุ่น การปรับปรุงดินให้สามารถใช้ประโยชน์ทางการเกษตรอย่างยั่งยืน
3) ด้านน้ำ ได้แก่ กรมฝนหลวงและการบินเกษตร องค์การสะพานปลา และกรมประมง จัดแสดงศาสตร์พระราชาปูม้า 4.0 ธนาคารปูไข่โซล่าเซลล์ สถานการณ์ปูม้าในประเทศรวมทั้งการนำเข้าส่งออก และวิธีการกินปูม้าอย่างถูกวิธี กรมชลประทาน จัดแสดงนวัตกรรมหมุด QR Code ใช้สำหรับการปักหมุดอ้างอิง ฝายน้ำพับได้ Version 4.0 และนวัตกรรมเครื่องมือวัดความชื้นในดินเพื่อการให้น้ำแก่พืช และ 4) ด้านการส่งเสริมอาชีพ รวมถึงนิทรรศการความรู้ต่างๆ ที่เกี่ยวข้องกับงานเกษตร ได้แก่ สถาบันวิจัยและพัฒนาพื้นที่สูง กรมส่งเสริมการเกษตร การยางแห่งประเทศไทย องค์การส่งเสริมกิจกรรมโคนม กรมตรวจบัญชีสหกรณ์ กรมส่งเสริมสหกรณ์ สำนักงานวิจัยการเกษตร สำนักงานเศรษฐกิจการเกษตร สำนักงานมาตรฐานสินค้าเกษตรและอาหารแห่งชาติ องค์การตลาดเพื่อการเกษตร กองนโยบายเทคโนโลยีเพื่อการเกษตรและเกษตรกรรมยั่งยืน สำนักงานปลัดกระทรวงเกษตรและสหกรณ์ และกรมหม่อนไหม จัดแสดงกี่ทอผ้าไหมแบบไม่ลอกกาว กระเป๋าผ้าไหมเปลี่ยนสีตามอุณหภูมิ และสไบคอลลาเจน กรมปศุสัตว์ จัดแสดงน้อมนำศาสตร์พระราชาพัฒนาปศุสัตว์ 4.0 โคนมอาชีพพระราชทาน และผลผลิตปศุสัตว์ 4.0 สำนักงานพิพิธภัณฑ์เกษตรเฉลิมพระเกียรติพระบาทสมเด็จพระเจ้าอยู่หัว จัดแสดงการเรียนรู้พระเกียรติคุณและพระอัจฉริยภาพกษัตริย์เกษตร ผ่านภาพยนตร์ 2 มิติ นอกจากนี้ ยังมีการจำหน่ายสินค้าข้าวจากกลุ่มชาวนา และ Young Smart Farmer Farm shop ให้เลือกซื้อผลิตภัณฑ์การเกษตรจากผู้ผลิตได้โดยตรงด้วย
ทั้งนี้ การจัดงานวันเกษตรแห่งชาติ จะสามารถทำให้เกษตรกร และผู้เข้าชมงานสามารถมองเห็นแนวทางการพัฒนาเกษตรไทยให้ก้าวไปสู่ 4.0 ได้ชัดเจนยิ่งขึ้น จึงขอเชิญชวนให้ผู้สนใจร่วมเป็นส่วนหนึ่งในงานครั้งนี้ ระหว่างวันที่ 26 มกราคม - 3 กุมภาพันธ์ 2561ณ มหาวิทยาลัยเกษตรศาสตร์ บางเขน
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9501
