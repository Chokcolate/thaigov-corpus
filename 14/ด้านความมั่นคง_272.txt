รัฐบาลไทย-ข่าวทำเนียบรัฐบาล-มหาดไทยให้ทุกจังหวัดแจ้ง อบต. เทศบาล ส่งเสริมและสนับสนุนกิจกรรมพัฒนาเด็กและเยาวชนโดยจัดตั้งสภาเด็กและเยาวชนในพื้นที่

วันอาทิตย์ที่ 3 กันยายน 2560
มหาดไทยให้ทุกจังหวัดแจ้ง อบต. เทศบาล ส่งเสริมและสนับสนุนกิจกรรมพัฒนาเด็กและเยาวชนโดยจัดตั้งสภาเด็กและเยาวชนในพื้นที่
มหาดไทยให้ทุกจังหวัดแจ้ง อบต. เทศบาล ส่งเสริมและสนับสนุนกิจกรรมพัฒนาเด็กและเยาวชนโดยจัดตั้งสภาเด็กและเยาวชนในพื้นที่
วันนี้ (2 ก.ย. 60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่ พลเอก ประยุทธ์ จันทร์โอชา นายกรัฐมนตรี ได้กล่าวในรายการ “ศาสตร์พระราชา สู่การพัฒนาอย่างยั่งยืน” เมื่อวันที่ 1 ก.ย. 2560 ให้ความสำคัญกับการพัฒนาเด็กและเยาวชนที่เปรียบเสมือนกับ “การปลูกต้นไม้” ที่ต้องเพาะเมล็ดพันธุ์ประชาธิปไตยในจิตใจของเด็กและเยาวชนอย่างเป็นระบบ ซึ่งรัฐบาลได้ผลักดันพระราชบัญญัติส่งเสริมการพัฒนาเด็กและเยาวชน ฉบับที่ 2 พ.ศ. 2560 ที่กำหนดให้มี “สภาเด็กและเยาวชน” ในทุกระดับตั้งแต่ระดับตำบล เทศบาล อำเภอ จังหวัด ถึงระดับชาติ เพื่อเปิดโอกาสให้เด็กและเยาวชนได้มีส่วนร่วมในการกำหนดแนวทางและเสนอแนะในการพัฒนาประเทศ
เพื่อให้การดำเนินการจัดตั้งสภาเด็กและเยาวชนเป็นไปตามพระราชบัญญัติส่งเสริมการพัฒนาเด็กและเยาวชนแห่งชาติ พ.ศ. 2550 และที่แก้ไขเพิ่มเติม ฉบับที่ 2 พ.ศ. 2560 และมติของคณะกรรมการส่งเสริมการพัฒนาเด็กและเยาวชนแห่งชาติ เมื่อวันพุธที่ 26 กรกฎาคม 2560 กระทรวงมหาดไทยโดยกรมส่งเสริมการปกครองท้องถิ่นได้แจ้งทุกจังหวัดสั่งการองค์กรปกครองส่วนท้องถิ่นส่งเสริมและสนับสนุนกิจกรรมการพัฒนาเด็กและเยาวชนตามพระราชบัญญัติส่งเสริมการพัฒนาเด็กและเยาวชนแห่งชาติฯ โดยให้ดำเนินการดังนี้
1. กำหนดให้มีสภาเด็กและเยาวชนในแต่ละระดับ โดยดำเนินการคัดเลือกคณะบริหารสภาเด็กและเยาวชนตำบล และสภาเด็กและเยาวชนเทศบาล ในวันเสาร์ที่ 9 กันยายน 2560 เว้นแต่มีเหตุอันสมควรที่ไม่สามารถจัดให้มีการคัดเลือกได้ ให้ดำเนินการคัดเลือกคณะบริหารภายใน 5 วัน นับแต่วันที่ส่วนกลางกำหนด จากนั้นให้ดำเนินการคัดเลือกคณะบริหารสภาเด็กและเยาวชนอำเภอ ในวันเสาร์ที่ 23 กันยายน 2560 และสภาเด็กและเยาวชนจังหวัด ในวันเสาร์ที่ 4 พฤศจิกายน 2560
2. ให้องค์การบริหารส่วนตำบลและเทศบาลประชาสัมพันธ์ให้เด็กและเยาวชนที่มีชื่อในทะเบียนบ้าน (ทร.14) ของแต่ละพื้นที่เข้าร่วมประชุม และคัดเลือกคณะบริหารสภาเด็กและเยาวชนตำบลและคณะบริหารสภาเด็กและเยาวชนเทศบาล ในวันเสาร์ที่ 9 กันยายน 2560
3. ให้องค์การบริหารส่วนตำบลและเทศบาลสนับสนุนให้เด็กและเยาวชนที่เป็นคณะบริหารสภาเด็กและเยาวชนตำบล และสภาเด็กและเยาวชนเทศบาล เข้าร่วมการคัดเลือกคณะบริหารสภาเด็กและเยาวชนอำเภอ ในวันเสาร์ที่ 23 กันยายน 2560 และคณะบริหารสภาเด็กและเยาวชนจังหวัด ในวันเสาร์ที่ 4 พฤศจิกายน 2560
4. ให้องค์การบริหารส่วนตำบลและเทศบาลสนับสนุนการดำเนินกิจกรรมของสภาเด็กและเยาวชนตำบล สภาเด็กและเยาวชนเทศบาล สภาเด็กและเยาวชนอำเภอ และสภาเด็กและเยาวชนจังหวัด
5. ให้องค์การบริหารส่วนตำบลและเทศบาลจัดทำแผนพัฒนาเด็กและเยาวชนในระดับท้องถิ่นให้สอดคล้องกับแผนพัฒนาเด็กและเยาวชนแห่งชาติ และพิจารณางบประมาณรายจ่ายประจำปีงบประมาณพ. ศ. 2560 สำหรับการจัดให้มีสภาเด็กและเยาวชนตำบล และสภาเด็กและเยาวชนเทศบาล รวมทั้งงบประมาณเพื่อการพัฒนาเด็กและเยาวชนที่อยู่ในพื้นที่ความรับผิดชอบ โดยคำนึงถึงหลักการและแนวทางการมีส่วนร่วมของประชาชนและประชาคมในท้องถิ่น ด้วยการตั้งงบประมาณรายจ่ายเพื่อเป็นค่าใช้จ่ายขององค์กรปกครองส่วนท้องถิ่นในการพัฒนาเด็กและเยาวชนที่อยู่ในพื้นที่รับผิดชอบเท่าที่จำเป็นและประหยัด เกิดประโยชน์สูงสุดต่อเด็กและเยาวชนในท้องถิ่น ทั้งนี้ การใช้จ่ายงบประมาณให้เป็นไปตามกฎหมาย ระเบียบ และหนังสือสั่งการที่องค์กรปกครองส่วนท้องถิ่นถือปฏิบัติ
รองปลัดกระทรวงมหาดไทย กล่าวเพิ่มเติมว่า กระทรวงมหาดไทย ขอเชิญชวนเด็กและเยาวชนไทยทุกคน เข้าร่วมการประชุมสภาเด็กและเยาวชนตำบล และสภาเด็กและเยาวชนเทศบาล ตามวันดังกล่าว ณ สถานที่ที่องค์การบริหารส่วนตำบล หรือเทศบาลกำหนด เพื่อเป็นส่วนหนึ่งในการร่วมพัฒนาสังคมไทยและเป็นกลไกหนึ่งที่มีความเชื่อมโยงและความสำคัญในการพัฒนาประเทศ ซึ่งพลังเด็กและเยาวชนเป็นพลังอันบริสุทธิ์ที่มิใช่เป็นเพียงอนาคตของชาติ แต่เป็นปัจจุบันของชาติที่จะทำให้ประเทศชาติเกิดความมั่นคง มั่งคั่ง และยั่งยืน.
ครั้งที่ 126/2560

ที่มา : http://www.thaigov.go.th/news/contents/details/6374
