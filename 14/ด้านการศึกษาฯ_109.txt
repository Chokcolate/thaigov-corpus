รัฐบาลไทย-ข่าวทำเนียบรัฐบาล-ศธ.รับมอบหนังสือและเงินช่วยห้องสมุด 40 โรงเรียนที่ประสบอุทกภัยในภาคใต้ ในโอกาส "40 ปี มติชนฟื้นฟูการอ่าน"

วันจันทร์ที่ 15 พฤษภาคม 2560
ศธ.รับมอบหนังสือและเงินช่วยห้องสมุด 40 โรงเรียนที่ประสบอุทกภัยในภาคใต้ ในโอกาส "40 ปี มติชนฟื้นฟูการอ่าน"
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานรับมอบหนังสือและเงินช่วยห้องสมุดโรงเรียนที่ประสบอุทกภัยในพื้นที่ภาคใต้ 40 แห่ง มูลค่ากว่า 1.2 ล้านบาท ในโอกาส "40 ปี มติชนฟื้นฟูการอ่าน" จากบริษัท มติชน จำกัด (มหาชน)
ซึ่งได้ดำเนินการร่วมกับมูลนิธิ ดร.โกวิท วรพิพัฒน์ และมูลนิธิบรรจง พงศ์ศาสตร์ เมื่อวันเสาร์ที่ 12 พฤษภาคม 2560 โดยมีผู้เข้าร่วมงานกว่า 200 คน อาทิ นายกฤษณพงศ์ กีรติกร อดีตรัฐมนตรีช่วยว่าการกระทรวงศึกษาธิการ, นายบรรจง พงศ์ศาสตร์ ประธานมูลนิธิทั้งสองแห่ง, นายขรรค์ชัย บุนปาน ประธานกรรมการบริษัท มติชน จำกัด (มหาชน), คุณหญิงกษมา วรวรรณ ณ อยุธยา อดีตเลขาธิการคณะกรรมการการศึกษาขั้นพื้นฐาน, นางนิตย์ โรจน์รัตนวาณิชย์ ผู้ตรวจราชการกระทรวงศึกษาธิการ ตลอดจนผู้แทนจากโรงเรียนที่ได้รับมอบหนังสือ
นพ.ธีระเกียรติ เจริญเศรษฐศิลป์ กล่าวแสดงความขอบคุณมติชนที่ส่งมอบสิ่งดี ๆ ให้กับเด็กนักเรียนของเรา แม้ว่าผู้คนอาจมองว่าการมอบหนังสือให้เด็กเป็นเรื่องล้าสมัย ไม่ทันโลกยุคไทยแลนด์ 4.0 ที่จะต้องเรียนรู้และสื่อสารผ่านสื่อดิจิทัล อีกทั้งหนังสืออาจเป็นสื่อที่ชำรุดเสียหายได้ง่าย และใช้งบประมาณในการจัดส่งมากกว่าสื่อดิจิทัลและซีดีประกอบการเรียนการสอน แต่ความคิดดังกล่าวเป็นความเข้าใจผิด เพราะในความจริงหนังสือยังคงมีความสำคัญและเป็นสื่อที่มีความคลาสสิคอย่างมาก และการอ่านจากสื่อดิจิทัลก็ต่างกับการอ่านจากหนังสือ จากงานวิจัยพบว่าผู้ที่อ่านผ่านสื่อดิจิทัลหรือแท็บเล็ต มีความจำน้อยกว่าผู้ที่อ่านจากหนังสือ เพราะการอ่านจากหนังสือทำให้เกิดสมาธิ จึงจำได้ว่าข้อความสำคัญอยู่หน้าใดส่วนใดบ้าง ในขณะที่ผู้ที่อ่านจากสื่อดิจิทัลส่วนใหญ่หรือเกือบทั้งหมดจะใช้อินเทอร์เน็ตและแชทหรือใช้ Social Media ไปด้วยในเวลาเดียวกัน จึงไม่มีสมาธิกับการอ่าน นอกจากนี้ เมื่อเร็ว ๆ นี้ ได้มีโอกาสเข้าร่วมงานสัมมนาที่มหาวิทยาลัยเคมบริดจ์ สหราชอาณาจักร พบว่าจำนวนผู้ที่อ่านจากสื่อดิจิทัลลดลง และการอ่านหนังสือ มีแนวโน้มที่จะกลับมาได้รับความนิยมอีกด้วย
สำหรับการช่วยเหลือโรงเรียนที่ประสบอุทกภัย ขณะนี้กระทรวงศึกษาธิการได้จัดสรรงบประมาณให้กับโรงเรียน สำหรับปรับปรุงอาคารสถานที่ในส่วนที่ชำรุดเสียหายแล้วไม่ต่ำกว่า 200 ล้านบาท ขณะเดียวกัน สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงมีพระมหากรุณาธิคุณพระราชทานเงินช่วยเหลือโรงเรียนที่ประสบอุทกภัยในภาคใต้ จำนวน 40 ล้านบาท ซึ่งขณะนี้กระทรวงศึกษาธิการได้มอบเงินดังกล่าวให้คณะกรรมการศึกษาธิการจังหวัด (กศจ.) ในจังหวัดภาคใต้ที่ได้รับผลกระทบ และสำนักงานคณะกรรมการการศึกษาขั้นพื้นฐาน (สพฐ.) นำไปดำเนินการ แบ่งเป็นทุนเรียนต่อจนจบการศึกษาระดับปริญญาตรี สำหรับเด็กที่พ่อแม่เสียชีวิต จำนวน 27 ทุน จำนวน 15 ล้านบาท ส่วนอีก 25 ล้านบาท มอบให้ สพฐ. นำไปใช้ในการจัดซื้อโต๊ะเก้าอี้ให้นักเรียนและครูต่อไป
นายขรรค์ชัย บุนปาน กล่าวถึงความเป็นมาของโครงการว่า จากการที่จังหวัดต่าง ๆ ในพื้นที่ภาคใต้ของประเทศไทย ประสบเหตุอุทกภัยมาตั้งแต่ปลายปี 2559 จนถึงต้นปี 2560 หลายรอบ ทำให้ประชาชนภาคใต้ได้รับความเสียหาย ทั้งสูญเสียชีวิต ทรัพย์สิน ตลอดจนถึงเรือกสวนไร่นา พื้นที่ทำมาหากิน โรงเรียน โรงพยาบาล วัดวาอารามต่าง ๆ ได้รับผลกระทบเป็นอย่างมากในวงกว้าง ซึ่งรัฐบาลและหน่วยงานที่เกี่ยวข้องหลายฝ่าย ก็ได้ระดมความช่วยเหลือ เพื่อบรรเทาความเดือดร้อนอย่างต่อเนื่องโดยตลอด
มติชนในฐานะสื่อกลางในการนำเสนอข่าว จึงเห็นว่าเป็นโอกาสที่ดีที่จะได้ร่วมเป็นส่วนหนึ่ง ในการประชาสัมพันธ์ระดมทุนระหว่าง 3 ฝ่าย ได้แก่ บริษัท มติชน จำกัด (มหาชน), มูลนิธิ ดร.โกวิท วรพิพัฒน์, มูลนิธิบรรจง พงศ์ศาสตร์ เพื่อร่วมฟื้นฟูและให้ความช่วยเหลือโรงเรียนที่ประสบอุทกภัย ผ่านโครงการรับบริจาคเงินช่วยเหลือพี่น้องชาวใต้ และนำส่งให้รัฐบาลหรือหน่วยงานที่เกี่ยวข้อง ในการช่วยเหลือและฟื้นฟูห้องสมุดโรงเรียนในภาคใต้ที่ได้รับผลกระทบจากอุทกภัย จำนวน 40 แห่งในครั้งนี้
โดยมีความหวังว่าการดำเนินโครงการในครั้งนี้ จะเป็นการแบ่งปันส่วนเล็ก ๆ ที่จะช่วยแบ่งเบาภาระของรัฐบาลในการช่วยเหลือประชาชน และมีส่วนช่วยให้การเรียนรู้ของเด็กและเยาวชนของเรามีความต่อเนื่อง ลดความกังวลใจของครูและพ่อแม่ผู้ปกครองได้บ้างไม่มากก็น้อย อย่างไรก็ตาม ขอขอบคุณผู้ใหญ่ใจดีที่ร่วมแบ่งปันโอกาสเพื่อช่วยเหลือฟื้นฟูในส่วนของภาคการศึกษาและเรียนรู้ร่วมกันอย่างยิ่ง

ที่มา : http://www.thaigov.go.th/news/contents/details/3707
