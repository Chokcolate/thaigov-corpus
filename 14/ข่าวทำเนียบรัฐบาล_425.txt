รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 3/2560

วันพุธที่ 28 มิถุนายน 2560
รอง นรม. พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 3/2560
รอง นรม. พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 3/2560
วันนี้ (28 มิถุนายน 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกรอบคุณวุฒิแห่งชาติ ครั้งที่ 3/2560
ที่ประชุมมีมติรับทราบผลความก้าวหน้าในการดำเนินงานขับเคลื่อนกรอบคุณวุฒิแห่งชาติ ฉบับปรับปรุง ตามที่ประธานกรรมการได้มอบหมายให้ฝ่ายเลขานุการดำเนินการจัดทำรายงานความก้าวหน้า ในเรื่องที่มีความสำคัญและส่งผลต่อการพัฒนาประเทศตามนโยบายของรัฐบาล เพื่อวางแผนการทำงานในอนาคต
จากนั้น ที่ประชุมมีมติรับทราบการแสดงเจตจำนงการเทียบเคียงกรอบคุณวุฒิแห่งชาติกับกรอบคุณวุฒิอ้างอิงอาเซียน ซึ่งจะเป็นแนวทางในการเชื่อมโยงไปยังประเทศสมาชิกอื่น ๆ โดยจะส่งผลให้เกิดประโยชน์หลัก 3 ประการด้วยกัน ได้แก่ 1) ยกระดับคุณวุฒิและมาตรฐานการศึกษา และสมรรถนะผู้เรียนและแรงงานไทย 2) ส่งเสริมการเทียบเคียงระดับคุณวุฒิ และการเคลื่อนย้ายผู้เรียนและแรงงานไทย และ 3) ส่งเสริมความร่วมมือด้านการผลิตและพัฒนากำลังคนในระดับภูมิภาคอาเซียน
ที่ประชุมได้มีมติเห็นชอบ (ร่าง) แผนการขับเคลื่อนกรอบคุณวุฒิแห่งชาติสู่การปฏิบัติ พ.ศ. 2560 - 2564 เพื่อเป็นกลไกการเชื่อมโยงระบบคุณวุฒิของประเทศในทุกระดับและทุกประเภท ให้ยึดโยงกับระดับความสามารถของบุคคลที่เป็นผลลัพธ์ของการเรียนรู้ การศึกษา การฝึกอบรม และประสบการณ์ จากกรอบคุณวุฒิทางการศึกษา ซึ่งเป็นความรับผิดชอบของหน่วยงานทางการศึกษา และกรอบมาตรฐานอาชีพ ซึ่งเป็นความรับผิดชอบของหน่วยงานด้านมาตรฐานอาชีพ ฝีมือแรงงาน วิชาชีพ และองค์กรต่าง ๆ เพื่อให้เกิดระบบการพัฒนากำลังคนระดับชาติที่เป็นเอกภาพ
ทั้งนี้ เพื่อให้สามารถนำกรอบคุณวุฒิดังกล่าวไปปฏิบัติให้เกิดผลเป็นรูปธรรม โดยในการจัดทำแผนการขับเคลื่อนกรอบคุณวุฒิแห่งชาติสู่การปฏิบัติให้ดำเนินการ ดังนี้ 1) จัดทำแผนการขับเคลื่อนกรอบคุณวุฒิแห่งชาติสู่การปฏิบัติ ให้สอดคล้องกับกรอบยุทธศาสตร์ชาติ ระยะ 20 ปี (พ.ศ. 2560 - 2579) แผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) และประเด็นการปฏิรูปของสภาขับเคลื่อนการปฏิรูปประเทศด้วย และ 2) พิจารณากำหนดหลักสูตรการเรียนการสอน ให้สอดคล้องกับกรอบคุณวุฒิแห่งชาติ รวมทั้งพิจารณาระบบหลักสูตรการเรียนการสอนในโรงเรียนให้ครอบคลุมถึงเรื่องการส่งเสริมการอ่านและการสร้างจิตสำนึก
***************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4856
