รัฐบาลไทย-ข่าวทำเนียบรัฐบาล-พม. โดย ศูนย์ช่วยเหลือสังคม โทรสายด่วน 1300 ลงพื้นที่พร้อมช่วยเหลือ ครอบครัวชายชราวัย 61 ปี ที่ต้องเลี้ยงดูภรรยาและหลานชายพิการที่ช่วยเหลือตนเองไม่ได้ ที่ย่านหนองจอก กรุงเทพฯ

วันจันทร์ที่ 20 มีนาคม 2560
พม. โดย ศูนย์ช่วยเหลือสังคม โทรสายด่วน 1300 ลงพื้นที่พร้อมช่วยเหลือ ครอบครัวชายชราวัย 61 ปี ที่ต้องเลี้ยงดูภรรยาและหลานชายพิการที่ช่วยเหลือตนเองไม่ได้ ที่ย่านหนองจอก กรุงเทพฯ
พม. โดย ศูนย์ช่วยเหลือสังคม โทรสายด่วน 1300 ลงพื้นที่พร้อมช่วยเหลือ ครอบครัวชายชราวัย 61 ปี ที่ต้องรับภาระเลี้ยงดูภรรยาและหลานชายพิการที่ช่วยเหลือตนเองไม่ได้ ที่ย่านหนองจอก กรุงเทพฯ
เมื่อวันที่ 16 มี.ค. 60 เวลา 16.30 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม 1300 และหน่วยงานที่เกี่ยวข้อง ลงพื้นที่พร้อมให้ความช่วยเหลือ กรณี ครอบครัวชายชราวัย 61 ปี ต้องรับภาระเพียงลำพังในการดูแลภรรยาและหลานชายที่มีความพิการ ไม่สามารถช่วยเหลือตัวเองได้ ณ โครงการภูมิกิติจัดสรรที่ดิน เขตหนองจอก กรุงเทพมหานคร
นางนภา กล่าวว่า ด้วยพลเมืองดีได้ประสานแจ้งมายังศูนย์ช่วยเหลือสังคม สายด่วน 1300 กระทรวงการพัฒนาสังคมและความมั่นคงของมนุษย์ (พม.) เพื่อขอความช่วยเหลือครอบครัวชายชราวัย 61 ปี อาศัยอยู่กับภรรยา วัย 51 ปี ที่มีความพิการทาง การเคลื่อนไหวซีกซ้ายอ่อนแรง เนื่องจากได้รับการผ่าตัดสมองจากอาการเป็นลมหมดสติ ทำให้ขาดออกซิเจน และหลานชายวัย 17 ปี มีความพิการทางการมองเห็น โดยชายชราดังกล่าวประกอบอาชีพทำกระบอกกระเป๋ารถเมล์ที่บ้านพัก แต่มีรายไม่แน่นอน เพื่อหาเงิน และดูแลภรรยาและหลายชายที่ไม่สามารถช่วยเหลือตัวเองได้ นั้น ตนพร้อมด้วยเจ้าหน้าที่ศูนย์ช่วยเหลือสังคม สายด่วน 1300 ผู้ประกอบวิชาชีพสังคมสงเคราะห์รับอนุญาต และสำนักงานเขตหนองจอก กรุงเทพมหานคร รวมทั้งหน่วยงานที่เกี่ยวข้องในสังกัดกระทรวง การพัฒนาสังคมฯ ได้แก่ กรมส่งเสริมและพัฒนาคุณภาพชีวิตคนพิการ (พก.) กรมกิจการผู้สูงอายุ (ผส.) กรมพัฒนาสังคมและสวัสดิการ (พส.) และกรมกิจการเด็กและเยาวชน (ดย.) ได้ลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้งเร่งดำเนินการช่วยเหลือเบื้องต้นตามภารกิจของกระทรวงการพัฒนาสังคมฯ
นางนภา กล่าวเพิ่มเติมว่า ในเบื้องต้น หลายหน่วยงานสังกัดกระทรวงการพัฒนาสังคมฯ ได้ดำเนินการช่วยเหลือครอบครัวดังกล่าว อาทิ 1) พก. ได้มอบเงินสงเคราะห์คนพิการพร้อมถุงยังชีพ 2) ผส. ได้มอบเงินสงเคราะห์ผู้สูงอายุในภาวะยากลำบาก พร้อมถุงยังชีพ 3) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภคที่จำเป็น และ 4) ดย. ได้มอบเงินสงเคราะห์เด็ก พร้อมเครื่องอุปโภคบริโภคที่จำเป็น เพื่อบรรเทาความเดือดร้อนเฉพาะหน้า ทั้งนี้ สำหรับแนวทางการช่วยเหลือในระยะต่อไป หน่วยงาน ในสังกัดกระทรวงการพัฒนาสังคมฯ จะร่วมกันหาแนวทางช่วยเหลือดูแลในเรื่องการส่งเสริมสวัสดิการสังคมที่เหมาะสม กับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง เช่น การแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่พอเพียงและมั่นคงในระยะยาว และการขอเงินกู้ยืมเพื่อประกอบอาชีพจากกองทุนส่งเสริมและพัฒนาคุณภาพชีวิต คนพิการของ พก. เป็นต้น
"ทั้งนี้ สำหรับประชาชนผู้ประสบปัญหาทางสังคม สามารถขอความช่วยเหลือได้ที่ ศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวงการพัฒนาสังคมฯ พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย

ที่มา : http://www.thaigov.go.th/news/contents/details/2513
