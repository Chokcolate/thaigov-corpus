รัฐบาลไทย-ข่าวทำเนียบรัฐบาล-การท่าเรือแห่งประเทศไทยเตรียมความพร้อมการให้บริการและอำนวยความสะดวกแก่ประชาชนที่เดินทางมาร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช

วันพฤหัสบดีที่ 12 ตุลาคม 2560
การท่าเรือแห่งประเทศไทยเตรียมความพร้อมการให้บริการและอำนวยความสะดวกแก่ประชาชนที่เดินทางมาร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช
เรือตรี ทรงธรรม จันทประสิทธิ์ รองผู้อำนวยการการท่าเรือแห่งประเทศไทย สายวิศวกรรม รักษาการแทนผู้อำนวยการ การท่าเรือแห่งประเทศไทย กล่าวว่า ในช่วงงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ระหว่างวันที่ 25 - 27 ตุลาคม 2560
การท่าเรือแห่งประเทศไทย (กทท.) ได้เตรียมให้บริการและอำนวยความสะดวกแก่ประชาชนที่เดินทางมาร่วมงานพระราชพิธีฯ โดยจัดพื้นที่จอดรถบริเวณโดยรอบ กทท. ได้แก่ บริเวณริมถนนสุนทรโกษาด้านข้าง ขสมก. เขต 4 จอดได้จำนวน 200 คัน และด้านข้างอาคารที่ทำการ กทท. จอดได้จำนวน 515 คัน พื้นที่จอดรถรับ - ส่งพนักงาน กทท. จอดได้จำนวน 170 คัน บริเวณริมถนนคลังสินค้าผ่านแดน (เดิม) จอดได้จำนวน 450 คัน และพื้นที่ด้านหลังฝ่ายการช่าง จอดได้จำนวน 470 คัน รวมจอดรถได้ทั้งสิ้น จำนวน 1,800 คัน โดยประชาชนสามารถนำรถยนต์เข้ามาจอดได้ตั้งแต่เวลา 08.30 น. ในวันที่ 25 ตุลาคม 2560 เป็นต้นไป ตลอด 24 ชั่วโมง
นอกจากนี้ กทท. ได้จัดเตรียมหน่วยแพทย์ฉุกเฉิน พร้อมให้บริการประชาชนตลอด 24 ชั่วโมง และจัดเรือร่องน้ำ 17 เพื่อเตรียมความพร้อมให้การสนับสนุนในกรณีฉุกเฉิน

ที่มา : http://www.thaigov.go.th/news/contents/details/7370
