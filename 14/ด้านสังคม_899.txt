รัฐบาลไทย-ข่าวทำเนียบรัฐบาล-รมว.พม. ชื่นชมเด็กหญิงสู้ชีวิตวัย 13 ปี ที่พ่อเสียชีวิตและแม่ทอดทิ้งไป อาศัยเวลาว่างหลังเลิกเรียนและวันหยุด ขายอาหารตามชายหาด เพื่อหารายได้จุนเจือครอบครัว ที่ จ.ชลบุรี

วันจันทร์ที่ 20 พฤศจิกายน 2560
รมว.พม. ชื่นชมเด็กหญิงสู้ชีวิตวัย 13 ปี ที่พ่อเสียชีวิตและแม่ทอดทิ้งไป อาศัยเวลาว่างหลังเลิกเรียนและวันหยุด ขายอาหารตามชายหาด เพื่อหารายได้จุนเจือครอบครัว ที่ จ.ชลบุรี
รมว.พม. ชื่นชมเด็กหญิงสู้ชีวิตวัย 13 ปี ที่พ่อเสียชีวิตและแม่ทอดทิ้งไป อาศัยเวลาว่างหลังเลิกเรียนและวันหยุด ขายอาหารตามชายหาด เพื่อหารายได้จุนเจือครอบครัว ที่ จ.ชลบุรี
วันนี้ (20 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 757/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 13 ปี ที่พ่อเสียชีวิตและถูกแม่ทอดทิ้งไป แต่สู้ชีวิต อาศัยเวลาว่างหลังเลิกเรียนและวันหยุด ขายส้มตำ-ไก่ย่าง และทำผัดหมี่ เดินตระเวนขายตามชายหาด เพื่อหารายได้จุนเจือครอบครัว โดยอาศัยอยู่กับย่าที่แก่ชราวัย 63 ปี ที่ตาบอด 1 ข้าง และพี่สาวอีก 1 คน ครอบครัวมีฐานะยากจน ที่อำเภอบางละมุง จังหวัดชลบุรี นั้น ตนขอชื่นชมเด็กหญิงคนดังกล่าว ที่มีจิตใจที่เข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดี ของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการศึกษาของเด็กหญิงและพี่สาวอย่างต่อเนื่องในระยะยาว การรักษาพยาบาลของผู้เป็นย่า รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่าสำหรับกรณีเด็กชายวัย 13 ปี ที่เป็นเด็กแร่ร่อน ก่อเหตุตระเวน ลักทรัพย์สินจำนวนมากตามบ้านพักของประชาชน ที่จังหวัดบึงกาฬ นั้น ตนมีความห่วงใยต่อสถานการณ์ในลักษณะดังกล่าว เนื่องจากเป็นปัญหาสังคมที่เพิ่มจำนวนมากขึ้น ซึ่งปัญหาของเด็กที่ถูกทอดทิ้ง จะขาดการดูแลเอาใจใส่ จากครอบครัว ซึ่งอาจนำไปสู่การทำความผิด และรู้เท่าไม่ถึงการณ์ได้ ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดบึงกาฬ (พมจ.บึงกาฬ) พร้อมด้วยหน่วยงานที่เกี่ยวข้องในพื้นที่สังกัดกระทรวง พม. ลงพื้นที่ เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. อีกทั้ง เร่งประสาน ความร่วมมือกับหน่วยงานที่เกี่ยวข้องในพื้นที่ ช่วยเหลือในเรื่องการติดตามหาครอบครัว เพื่อมารับเด็กไปดูแล ทั้งนี้ หากพบว่าไม่มีครอบครัวรับไปดูแล ทางกระทรวง พม. มีหน่วยงานในสังกัดในพื้นที่ คือ บ้านพักเด็กและครอบครัวจังหวัดบึงกาฬ พร้อมรับเด็กมาดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 เพื่อพัฒนา และฟื้นฟูเด็กในระยะยาวต่อไป

ที่มา : http://www.thaigov.go.th/news/contents/details/8223
