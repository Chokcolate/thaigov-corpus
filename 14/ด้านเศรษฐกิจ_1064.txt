รัฐบาลไทย-ข่าวทำเนียบรัฐบาล-การบินไทยเสิร์ฟขนมไทยและขนมหวานเมนูพิเศษฉลองวันแม่แห่งชาติ

วันศุกร์ที่ 11 สิงหาคม 2560
การบินไทยเสิร์ฟขนมไทยและขนมหวานเมนูพิเศษฉลองวันแม่แห่งชาติ
บริษัท การบินไทย จำกัด (มหาชน) ร่วมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา และร่วมเฉลิมฉลองวันแม่แห่งชาติ ประจำปี 2560
โดยจัดขนมไทยและขนมหวานเมนูพิเศษที่ได้รับการสร้างสรรค์อย่างพิถีพิถันจากเชฟของครัวการบินไทย มอบให้ผู้โดยสารในเที่ยวบินระหว่างประเทศที่เดินทางในวันที่ 12 สิงหาคม 2560 โดยให้บริการทุกเที่ยวบินขาออกจากกรุงเทพฯ เฉพาะมื้อกลางวันและมื้อเย็น สำหรับผู้โดยสารชั้นหนึ่งให้บริการด้วยขนมบุหลันดั้นเมฆ ทาร์ตมะพร้าวกับซอสกะทิอัญชัน และขนมไข่มุกดา ให้บริการผู้โดยสารชั้นธุรกิจด้วยทาร์ตมะพร้าว และขนมไข่มุกดา ส่วนผู้โดยสารชั้นประหยัดจะได้รับบริการทาร์ตมะพร้าว
ทั้งนี้ ผู้โดยสารสามารถดูรายละเอียดตารางบินพร้อมทั้งสำรองที่นั่งและออกบัตรโดยสารได้ที่เว็บไซต์ thaiairways.com หรือ สำนักงานขายการบินไทยและตัวแทนจำหน่ายทั่วประเทศ หรือ THAI Contact Center (02) 356-1111 (ตลอด 24 ชั่วโมง)

ที่มา : http://www.thaigov.go.th/news/contents/details/5877
