รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม

วันพฤหัสบดีที่ 11 มกราคม 2561
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม
พม. กำชับทีม One Home เร่งช่วยเหลือผู้ด้อยโอกาสและประสบปัญหาทางสังคม
วันนี้ (11 ม.ค.61) เวลา 08.30 น. กระทรวงการพัฒนาสังคมและความมั่นคงของมนุษย์ (พม.) โดย นายณรงค์ คงคำ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุม ศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 19/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา และประชุมผู้บริหารระดับสูงกระทรวงการพัฒนาสังคมและความมั่นคงของมนุษย์ ประจำเดือนมกราคม 2561 โดยผู้บริหารกระทรวง พม. ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีชายชราวัย 62 ปี และลูกชายวัย 10 ขวบ ที่ต้องใช้ชีวิตกินนอนอยู่บนรถสามล้อรับจ้าง อาศัยจอดนอนตามริมถนน เนื่องจากไม่มีที่อยู่อาศัย ต้องอาบน้ำในปั๊มน้ำมัน และอาศัยขอข้าววัดกินประทังชีวิต เนื่องจากครอบครัว มีฐานะยากจน ที่จังหวัดสงขลา นั้น ตนได้กำชับให้ทีม One Home จังหวัดสงขลา พัฒนาสังคมและความมั่นคงของมนุษย์จังหวัดสงขลา (พมจ.สงขลา) บ้านพักเด็กและครอบครัวจังหวัดสงขลา ศูนย์พัฒนาการจัดสวัสดิการสังคมผู้สูงอายุสงขลา พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา และประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการศึกษาของเด็กชายอย่างต่อเนื่อง ในระยะยาว อีกทั้งเรื่องการหาที่อยู่อาศัยให้แก่ครอบครัวดังกล่าว ทั้งนี้ กระทรวง พม. มีบ้านพักเด็กและครอบครัวจังหวัดสงขลา ที่สามารถเป็นที่พักพิงชั่วคราว พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับกรณีเด็กหนุ่มวัย 17 ปี นักเรียนชั้น ม.4 เข้าร้องทุกข์ที่ศูนย์ดำรงธรรมจังหวัดพิษณุโลก ว่าถูกชายวัย 50 ปี ที่มีพฤติกรรมเบี่ยงเบนทางเพศล่วงละเมิดทางเพศนานกว่า 4 ปี และยังถูกข่มขู่ ทั้งนี้ยังพบว่า ผู้ก่อเหตุยังมีการล่อลวงวัยรุ่นหน้าตาดีตามร้านเกมส์ไปก่อเหตุลักษณะดังกล่าวอีกจำนวนหลายคน ที่จังหวัดพิษณุโลก นั้น ตนได้กำชับให้ทีม One Home จังหวัดพิษณุโลก พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมหน่วยงานที่เกี่ยวข้องในพื้นที่สังกัดกระทรวง พม. เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหนุ่มคนอย่างใกล้ชิดโดยด่วน เพื่อให้สามารถกลับไปใช้ชีวิตในสังคมได้อย่างปกติสุข อีกทั้ง ติดตามความคืบหน้าในกรณีดังกล่าว พร้อมร่วมกันหาแนวทางการช่วยเหลือดูแลและคุ้มครองสวัสดิภาพ ของเด็กตามพระราชบัญญัติคุ้มครองเด็ก พ.ศ. 2546 ต่อไป
อีกกรณีชายชราวัย 81 ปี ร่างกายผอมซูบ สุขภาพไม่แข็งแรง อาศัยอยู่เพียงลำพัง ในบ้านสภาพเก่าทรุดโทรม ใกล้ผุพัง เนื่องจากเคยถูกไฟไหม้หลายจุด อาศัยเพื่อนบ้านแบ่งปันอาหารให้กินประทังชีวิต ที่จังหวัดสุรินทร์ และกรณีหญิงชราวัย 73 ปี ร่างกายพิการซีกซ้าย และขาขวาเดินไม่ถนัด อาศัยอยู่เพียงลำพังในเพิงสังกะสีสภาพเก่าทรุดโทรมใกล้ผุพัง ไม่สามารถกันฝนได้ ไม่มีไฟฟ้า และน้ำประปาใช้ ที่จังหวัดราชบุรี นั้น ตนได้กำชับให้ทีม One Home จังหวัดสุรินทร์และราชบุรี พัฒนาสังคมและความมั่นคงของมนุษย์ (พมจ.) จังหวัดทั้ง 2 จังหวัด ได้แก่ พมจ.สุรินทร์ และ พมจ.ราชบุรี พร้อมหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด รวมทั้งการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสม กับผู้สูงอายุ พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และร่วมหาแนวทางช่วยเหลือในระยะยาวต่อไป

ที่มา : http://www.thaigov.go.th/news/contents/details/9339
