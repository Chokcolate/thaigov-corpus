รัฐบาลไทย-ข่าวทำเนียบรัฐบาล-รัฐมนตรีเกษตรฯ หารือนายกสมาคมผู้ส่งออกข้าว มั่นใจราคาข้าวในประเทศขยับสูงขึ้น หลังแก้ปัญหาสต็อกข้าวค้างโกดังสำเร็จ

วันศุกร์ที่ 30 มิถุนายน 2560
รัฐมนตรีเกษตรฯ หารือนายกสมาคมผู้ส่งออกข้าว มั่นใจราคาข้าวในประเทศขยับสูงขึ้น หลังแก้ปัญหาสต็อกข้าวค้างโกดังสำเร็จ
รัฐมนตรีเกษตรฯ หารือนายกสมาคมผู้ส่งออกข้าว มั่นใจราคาข้าวในประเทศขยับสูงขึ้น หลังแก้ปัญหาสต็อกข้าวค้างโกดังสำเร็จ  พร้อมย้ำทุกฝ่ายมั่นใจได้ว่ารัฐบาลได้ให้ความสำคัญในการกำกับดูแลและควบคุมการนำข้าวในสต็อกของรัฐไปใช้ในอุตสาหกรรมอย่างเข้มงวด
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ในฐานะรองประธานกรรมการนโยบายและบริหารจัดการข้าว (นบข.) เปิดเผยหลังจากที่ ร.ต.ท. เจริญ เหล่าธรรมทัศน์ นายกสมาคมผู้ส่งออกข้าวไทย พร้อมผู้บริหารสมาคมฯ และคณะ ขอเข้าพบเพื่อแสดงความขอบคุณ นบข. ที่สามารถแก้ไขปัญหาข้าวในสต็อกของรัฐได้ตามเป้าหมาย ว่า ในช่วงแรกที่รัฐบาล คสช. เข้ามาบริหารประเทศนั้น ได้เร่งหาเงินมาจ่ายคืนให้แก่เกษตรกรที่ได้นำข้าวเข้าโครงการรับจำนำข้าว และยังไม่ได้รับเงินกว่า 7 หมื่นล้านบาท ซึ่งรัฐบาลได้ดำเนินการแล้วเสร็จภายใน 1 เดือน และในขณะเดียวยังเร่งแก้ไขปัญหาข้าวที่มีอยู่ในสต็อก จำนวนมากกว่า 18 ล้านตัน โดย นบข. ได้กำหนดกรอบยุทศาสตร์และแผนการระบายข้าวในสต็อกอย่างรอบคอบ และคำนึงถึงผลกระทบต่อตลาดและราคาข้าวที่เกษตรกรจะได้รับ ดังนั้น การวางแผนและการดำเนินการระบายข้าวทุกครั้ง นบข. ได้พิจารณารายละเอียดทุกด้านด้วยความรอบคอบ ทั้งวิธีการ เงื่อนไข ชนิด ปริมาณ คุณภาพข้าวที่จะนำออกระบายแต่ละรอบ จังหวะเวลาของการระบายต้องตรวจติดตามสถานการณ์ตลาดและสถานการณ์ข้าวทั้งในและนอกประเทศ
พลเอกฉัตรชัย กล่าวเพิ่มเติมว่า ตลอดระยะเวลากว่า 3 ปี นบข. ได้ทยอยระบายข้าวในสต็อกของรัฐมาแล้ว 16.96 ล้านตัน เหลือข้าวในสต็อกของรัฐที่รอระบายอีกประมาณ 0.8 ล้านตัน ซึ่งการแก้ไขปัญหาข้าวในสต็อกของรัฐดังกล่าว ได้ช่วยให้กลไกตลาดกลับมาทำหน้าที่ได้อย่างสมบูรณ์ โดยเห็นผลเป็นรูปธรรมได้จากราคาข้าวส่งออกที่ปรับฐานราคาสูงขึ้น และเกษตรกรในประเทศสามารถขายข้าวเปลือกได้ราคาดีขึ้น อีกทั้งยังมีภารกิจสำคัญอีกหนึ่งประการ คือ การเข้าไปกำกับดูแลและควบคุมป้องกันไม่ให้ข้าวสารในสต็อกของรัฐที่ขายเข้าสู่อุตสาหกรรมเพื่อนำไปผลิตเป็นอาหารสัตว์กว่า 5 ล้านตัน รั่วไหลเข้าสู่ตลาดบริโภค แล้วเข้าไปเพิ่มอุปทานข้าวในตลาดซึ่งอาจจะมีผลกระทบต่อราคาข้าวด้วย
“ตามที่ได้มีการลงพื้นที่ตรวจการทำงานของหน่วยปฏิบัติ ณ จังหวัดกำแพงเพชร เมื่อวาน (29 มิ.ย.2560) เป็นการดำเนินการภายใต้คำสั่ง นบข. ที่แต่งตั้งให้ผมเป็นประธานคณะอนุกรรมการตรวจสอบการปฏิบัติตามสัญญาซื้อขายข้าวสารในสต็อกของรัฐนั้น  เพื่อเน้นย้ำและขอให้ทุกฝ่ายมั่นใจได้ว่ารัฐบาลได้ให้ความสำคัญในการกำกับดูแลและควบคุมการนำข้าวในสต็อกของรัฐไปใช้ในอุตสาหกรรมอย่างเข้มงวด ไม่มีการวนกลับมาเข้าสู่ตลาดการบริโภคได้อย่างแน่นอน ซึ่ง นบข.ขอขอบคุณทุกภาคส่วนที่ให้ความร่วมมือเป็นอย่างดี ทั้งจากหน่วยงานภาครัฐ ภาคเอกชน  และเจ้าหน้าที่รัฐที่เกี่ยวข้องทุกฝ่ายที่ช่วยให้การระบายข้าวหมดจากสต็อกในช่วงรัฐบาลชุดนี้ เพื่อไม่ให้รัฐต้องแบกรับภาระค่าใช้จ่ายอีกต่อไป ปัญหาที่เกิดขึ้นจึงนับเป็นบทเรียนครั้งสำคัญซึ่งเป็นผลพวงจากการดำเนินนโยบายประชานิยมที่ผิดพลาดในประเทศไทย ซึ่งต่อไปจะต้องมีการพิจารณาอย่างรอบคอบ และคำนึงถึงผลกระทบอย่างรอบด้าน" พลเอกฉัตรชัย กล่าว.
ด้าน ร.ต.ท. เจริญ เหล่าธรรมทัศน์ นายกสมาคมผู้ส่งออกข้าวไทย กล่าวว่า การระบายสต็อกข้าวกว่า 18 ล้านตันออกจากระบบครั้งนี้ ถือเป็นผลงานชิ้นโบว์แดงของรัฐบาลชุดนี้ ที่จะทำให้ราคาข้าวมีเสถียรภาพมากขึ้น โดยราคาข้าวขณะนี้อยู่ระหว่างกันปรับฐานราคา ซึ่งมีเฉลี่ยอยู่ที่ประมาณ 7,000 – 9,500 บาท/ตัน ทั้งนี้ ทางสมาคมผู้ส่งออกข้าวไทยก็พร้อมให้ความร่วมมือและสนับสนุนนโยบายรัฐบาล เพื่อให้ข้าวไทยมีขีดความสามารถในการแข่งขันในตลาดและเกษตรกรสามารถขายข้าวได้ในราคาที่เพิ่มสูงขึ้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@opsmoac.go.th
moac58@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/4916
