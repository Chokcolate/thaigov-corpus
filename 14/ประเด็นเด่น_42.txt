รัฐบาลไทย-ข่าวทำเนียบรัฐบาล-อธิบดีกรมสรรพากรชี้แจง การออกมาตรการภาษีเพื่อกระตุ้นเศรษฐกิจ ช่วงปลายปี 60 เป็นการกระตุ้นการใช้จ่ายของประชาชน/ผู้เสียภาษีเงินได้บุคคลธรรมดาอย่างเสมอภาค

วันศุกร์ที่ 10 พฤศจิกายน 2560
อธิบดีกรมสรรพากรชี้แจง การออกมาตรการภาษีเพื่อกระตุ้นเศรษฐกิจ ช่วงปลายปี 60 เป็นการกระตุ้นการใช้จ่ายของประชาชน/ผู้เสียภาษีเงินได้บุคคลธรรมดาอย่างเสมอภาค
อธิบดีกรมสรรพากรชี้แจง การออกมาตรการภาษีเพื่อกระตุ้นเศรษฐกิจช่วงปลายปี 60 มิได้มุ่งหวังให้เกิดผลเรื่องประชานิยม แต่เป็นการกระตุ้นการใช้จ่ายของประชาชน/ผู้เสียภาษีเงินได้บุคคลธรรมดาอย่างเสมอภาค ที่จะส่งผลบวกต่อการขยายตัวของเศรษฐกิจไทยภาพรวม
เมื่อวันที่ 8 พฤศจิกายน 2560 นายประสงค์ พูนธเนศ อธิบดีกรมสรรพากร ชี้แจงกรณีข้อวิจารณ์มาตรการช้อปช่วยชาติ ตามที่ รศ.ดร.เจิมศักดิ์ ปิ่นทอง นักจัดรายการวิทยุและโทรทัศน์ชื่อดัง วิจารณ์มาตรการช้อปช่วยชาติของรัฐบาล ในประเด็นที่ว่ามาตรการดังกล่าวส่งผลดีต่อระบบเศรษฐกิจไม่มากนัก เป็นมาตรการที่เน้นช่วยเหลือผู้มีรายได้มาก อีกทั้งยังทำให้คนเสพติดกับดักประชานิยม ไม่ต่างกับรัฐบาลที่ผ่านมา และไม่ต่างจากมาตรการอื่นของรัฐบาล นั้น
กรมสรรพากรขอเรียนว่า รัฐบาลได้ออกมาตรการภาษีเพื่อกระตุ้นเศรษฐกิจในช่วงปลายปี 2560 (มาตรการช้อปช่วยชาติ) โดยมีวัตถุประสงค์เพื่อส่งเสริมให้เกิดการจับจ่ายใช้สอยเพิ่มขึ้น อันจะช่วยให้การบริโภคภาคเอกชนที่ขยายตัวอยู่ในเกณฑ์ดีนั้นขยายตัวดีขึ้นอย่างต่อเนื่อง อีกทั้งเป็นการสร้างบรรยากาศที่ดี และสร้างปรากฏการณ์เชิงจิตวิทยาในการกระตุ้นอุปสงค์ภายในประเทศ
มาตรการดังกล่าวมิได้มุ่งเน้นเพื่อให้ความช่วยเหลือกับผู้มีรายได้มาก หรือคนกลุ่มใดกลุ่มหนึ่ง แต่เป็นมาตรการที่ช่วยบรรเทาภาระภาษีให้แก่ผู้เสียภาษีบุคคลธรรมดาทุกราย ให้สามารถนำรายจ่ายค่าซื้อสินค้า และบริการตามเงื่อนไขหลักเกณฑ์ตามที่กฎหมายกำหนด ไปหักเป็นค่าลดหย่อนในการคำนวณภาษีเงินได้บุคคลธรรมดาประจำปี ทั้งนี้ ยังเป็นการส่งเสริมให้ผู้ประกอบการเข้ามาอยู่ในระบบภาษีมูลค่าเพิ่มซึ่งเป็นการช่วยขยายฐานภาษี และสร้างความมั่นคงทางรายได้ภาษีของประเทศในระยะยาว
การออกมาตรการภาษีเพื่อกระตุ้นเศรษฐกิจในช่วงปลายปี 2560 นี้ มิได้มุ่งหวังให้เกิดผลเรื่องประชานิยม แต่เป็นการกระตุ้นการใช้จ่ายของประชาชน/ผู้เสียภาษีเงินได้บุคคลธรรมดาอย่างเสมอภาค เป็นการเพิ่มเม็ดเงินในระบบเศรษฐกิจ อันจะส่งผลบวกต่อการขยายตัวของเศรษฐกิจไทยในภาพรวม
-------------------------

ที่มา : http://www.thaigov.go.th/news/contents/details/7960
