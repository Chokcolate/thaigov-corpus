รัฐบาลไทย-ข่าวทำเนียบรัฐบาล-บีโอไอ ผนึกกำลัง จุฬาฯ และ วว. ผลักดันผลงานวิจัยให้เกิดการลงทุนจริง

วันอังคารที่ 5 กันยายน 2560
บีโอไอ ผนึกกำลัง จุฬาฯ และ วว. ผลักดันผลงานวิจัยให้เกิดการลงทุนจริง
บีโอไอจับมือจุฬาลงกรณ์มหาวิทยาลัย  และสถาบันวิจัยวิทยาศาสตร์ และเทคโนโลยีแห่งประเทศไทย หรือ วว.  ส่งเสริมผลงานการวิจัยไปสู่การผลิตเชิงพาณิชย์ พร้อมสนับสนุนผู้เชี่ยวชาญด้านวิจัยและพัฒนาขับเคลื่อนนโยบายเศรษฐกิจฐานความรู้   ตามนโยบาย “ประเทศไทย 4.0”
นางหิรัญญา สุจินัย เลขาธิการคณะกรรมการส่งเสริมการลงทุน (บีโอไอ) เปิดเผยภายในพิธีลงนามบันทึกข้อตกลงความร่วมมือ (เอ็มโอเอ) ระหว่าง บีโอไอกับจุฬาลงกรณ์มหาวิทยาลัย และบันทึกความเข้าใจ(เอ็มโอยู) ระหว่างบีโอไอกับสถาบันวิจัยวิทยาศาสตร์และเทคโนโลยีแห่งประเทศไทย(วว.)โดยมีนายสุวิทย์ เมษินทรีย์ รัฐมนตรีประจำสำนักนายกรัฐมนตรี  ร่วมเป็นสักขีพยาน เมื่อวันที่ 4 กันยายน 2560 ณ โรงแรมดุสิตธานี ว่า ความร่วมมือกับ  2 หน่วยงาน เป็นการผนึกกำลังครั้งสำคัญของทั้ง 3 ภาคส่วน คือ ภาครัฐ เอกชน และสถาบันการศึกษา เพื่อขับเคลื่อนยุทธศาสตร์การพัฒนาประเทศ  นโยบายส่งเสริมการลงทุนสู่เศรษฐกิจฐานความรู้ ขานรับกับนโยบาย “ประเทศไทย 4.0”
ทั้งนี้ ความร่วมมือของบีโอไอกับจุฬาลงกรณ์มหาวิทยาลัย จะว่าด้วยการส่งเสริมการวิจัยและพัฒนาให้สอดคล้องกับทิศทางการส่งเสริมการลงทุนของประเทศไทย เพื่อผลักดันให้สามารถนำผลงานวิจัยพัฒนาต่อยอดไปสู่การใช้ประโยชน์ในเชิงพาณิชย์ ขณะที่ความร่วมมือกับ วว. เป็นการสนับสนุนการดำเนินงานของศูนย์บุคลากรทักษะสูง (Strategic Talent Center: STC)  เพื่อเชื่อมโยงฐานข้อมูลบุคลากรทักษะสูงด้านวิทยาศาสตร์และเทคโนโลยีร่วมกัน และมีบริการรับรองคุณสมบัติ หรือความเชี่ยวชาญ เพื่อให้บริการแก่ภาคเอกชนที่ต้องการผู้เชี่ยวชาญต่างประเทศในสาขาวิทยาศาสตร์และเทคโนโลยี พร้อมอำนวยความสะดวกด้านการตรวจลงตราวีซ่าและใบอนุญาตทำงาน
“บีโอไอและ 2 หน่วยงานพันธมิตร จะร่วมกันผลักดันการวิจัยและพัฒนาให้เกิดขึ้นอย่างเป็นรูปธรรม ซึ่งจะสร้างความเชื่อมั่นให้กับนักลงทุน  และสร้างความเข้มแข็งและยั่งยืนให้แก่เศรษฐกิจของประเทศโดยรวม” นางหิรัญญา กล่าว
นางหิรัญญา กล่าวเพิ่มเติมว่า ภายหลังการลงนามของทั้ง 3 หน่วยงาน บีโอไอยังได้จัดสัมมนาเพื่อให้ข้อมูลเกี่ยวกับสิทธิประโยชน์ สำหรับกิจการที่มีความร่วมมือกับหน่วยงานวิจัยและพัฒนา หรือมหาวิทยาลัย ภายใต้หัวข้อ “มาตรการการเชื่อมโยงทักษะและองค์ความรู้เพื่อส่งเสริมภาคอุตสาหกรรม” เพื่อผลักดันให้ผู้ประกอบการไทยมีการทำวิจัยและพัฒนาร่วมกับสถาบันวิจัย หรือสถาบันการศึกษามากขึ้น
ด้านศาสตราจารย์ ดร.บัณฑิต เอื้ออาภรณ์ อธิการบดีจุฬาลงกรณ์มหาวิทยาลัย  กล่าวว่า จุฬาลงกรณ์มหาวิทยาลัย โดยคณาจารย์หลักสูตรสหสาขาวิศวกรรมชีวเวช คณะวิศวกรรมศาสตร์ ได้แลกเปลี่ยนความรู้กับภาคอุตสาหกรรมการแพทย์ ผ่านการทำงานร่วมกับหน่วยพัฒนาการเชื่อมโยงอุตสาหกรรมและถ่ายทอดเทคโนโลยี หรือหน่วย BUILD ของบีโอไอ มาอย่างต่อเนื่อง  ที่ผ่านมายังได้นำผลงานวิจัยของหลักสูตร    สหสาขาวิศวกรรมชีวเวช ไปร่วมในงานแสดงสินค้า เมดเทค เจเปน 2017 (Medtec Japan 2017)  ที่กรุงโตเกียว ประเทศญี่ปุ่น ซึ่งกิจกรรมดังกล่าวเปิดโอกาสให้สถาบันได้หารือร่วมกับภาคอุตสาหกรรม เพื่อพัฒนางานวิจัยให้สอดคล้องกับความต้องการของภาคอุตสาหกรรม รวมถึงใช้เป็นแนวทางพัฒนาหลักสูตรการเรียนการสอน เพื่อสร้างบุคลากรรองรับความต้องการของอุตสาหกรรมการแพทย์ในอนาคต
“จุฬาลงกรณ์มหาวิทยาลัยและบีโอไอ จะเป็นพันธมิตรในความร่วมมือด้านการส่งเสริมการวิจัยและพัฒนาให้สอดคล้องกับทิศทางการส่งเสริมการลงทุนของประเทศ โดยจุฬาฯ มีคณาจารย์และนักวิจัยผู้เชี่ยวชาญ       ที่พร้อมทำงาน และเชื่อมโยงความรู้ในงานวิจัยและพัฒนาไปสู่ภาคอุตสาหกรรม ซึ่งนอกจากจะเป็นกลไกในการพัฒนาประเทศไปสู่เศรษฐกิจฐานความรู้แล้ว ยังแสดงถึงศักยภาพของสถาบันการศึกษาของประเทศให้เป็นที่ยอมรับในวงกว้างมากขึ้นอีกด้วย” ดร.บัณฑิต กล่าว
ดร.บัณฑิต กล่าวด้วยว่า ภายหลังจากการลงนามในบันทึกความร่วมมือครั้งนี้แล้ว  จุฬาลงกรณ์มหาวิทยาลัย และบีโอไอยังมีแผนขยายการเชื่อมโยงฐานข้อมูลผู้เชี่ยวชาญในสาขาวิทยาศาสตร์และเทคโนโลยีขั้นสูง ผ่านการทำงานของศูนย์ STC เพื่อรองรับความต้องการงานวิจัยของกลุ่มอุตสาหกรรมเป้าหมายของประเทศที่กำลังเติบโต ซึ่งมั่นใจว่าจะก่อให้เกิดผลประโยชน์ทางเศรษฐกิจของประเทศไทยอย่างยั่งยืนต่อไป
สำหรับผลงานวิจัยที่ประสบความสำเร็จของจุฬาลงกรณ์มหาวิทยาลัย อาทิ อุปกรณ์ตรวจจับการทำงานของร่างกายมนุษย์ (Biosensors) การพัฒนาเทคนิคการผลิตกระดูกไทเทเนียมด้วยเทคโนโลยี 3D Printing และ  CT Scan การผลิตอุปกรณ์ร่างกายเทียมสำหรับผู้สูงวัยและผู้พิการ เช่น กระดูกสะโพกเทียม หัวเข่าเทียม การพัฒนาเข็มฉีดยา และท่อระบายน้ำในดวงตาขนาดเล็ก ด้วยเทคโนโลยีการผลิตระดับนาโน เพื่อช่วยลดความเจ็บปวดของผู้ป่วย   และการพัฒนาเทคนิคการสร้างชีววัสดุจากสารสกัดโปรตีนในไหมเพื่อนำไปใช้รักษาและซ่อมแซมบาดแผล หรือกระดูก โดยเมื่อแผลหรืออาการบาดเจ็บดีขึ้นแล้ว ชีววัสดุดังกล่าวจะย่อยสลายได้เองตามธรรมชาติ เป็นต้น
*****************************************

ที่มา : http://www.thaigov.go.th/news/contents/details/6418
