รัฐบาลไทย-ข่าวทำเนียบรัฐบาล-รัฐบาลพร้อมเป็นเจ้าภาพจัดแข่งขันเครื่องบินสูตร 1 ชิงแชมป์โลก

วันจันทร์ที่ 13 พฤศจิกายน 2560
รัฐบาลพร้อมเป็นเจ้าภาพจัดแข่งขันเครื่องบินสูตร 1 ชิงแชมป์โลก
รัฐบาลพร้อมเป็นเจ้าภาพจัดแข่งขันเครื่องบินสูตร 1 ชิงแชมป์โลก
วันนี้ (12 พฤศจิกายน 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า รัฐบาลร่วมกับภาคเอกชนจะเป็นเจ้าภาพจัดการแข่งขันเครื่องบินสูตร 1 ชิงแชมป์โลก (AIR RACE 1 World Cup Thailand 2017) ในระหว่างวันที่ 17 – 19 พ.ย.60 ณ ท่าอากาศยานนานาชาติอู่ตะเภา จ.ระยอง โดยมีเครื่องบินที่ผ่านเข้าสู่รอบชิงแชมป์ จำนวน 16 ลำ “การได้รับสิทธิ์ในการจัดการแข่งขันครั้งนี้ถือเป็นครั้งแรกของประเทศไทยและทวีปเอเชีย ซึ่งรัฐบาลคาดการณ์ว่าจะมีผู้เข้าร่วมชมการแข่งขันจาก 100 ประเทศ จำนวนประมาณ 100,000 คน เป็นคนไทย 70,000 คน และชาวต่างชาติ 30,000 คน ช่วยสร้างรายได้จากการท่องเที่ยวและธุรกิจที่เกี่ยวเนื่อง เป็นเงินหมุนเวียนในประเทศได้มากกว่า 3,450 ล้านบาท”
การจัดการแข่งขันครั้งนี้ถือเป็นส่วนหนึ่งของงานมหกรรมทางเรือนานาชาติ ในโอกาสครบ 50 ปีการก่อตั้งอาเซียน ที่ประเทศไทยเป็นเจ้าภาพเช่นเดียวกัน โดยมหกรรมทางเรือฯ จะจัดขึ้นระหว่างวันที่ 13 – 22 พ.ย.60 ณ เมืองพัทยา จ.ชลบุรี และจังหวัดใกล้เคียง ซึ่งทั้งหมดนี้เป็นความตั้งใจของรัฐบาลที่ได้นำแนวคิดเรื่องกีฬาบวกกับการท่องเที่ยว หรือที่เรียกว่า “สปอร์ตทัวริซึ่ม” มาดำเนินการอย่างเป็นรูปธรรม ทั้งนี้ รัฐบาลเลือกที่จะจัดแข่งขันกีฬาระดับโลกที่มีมูลค่าการตลาดสูงและมีกลุ่มผู้ติดตามชมที่มีรายได้สูงในประเทศไทย โดยใช้แหล่งท่องเที่ยวที่มีชื่อเสียงระดับโลกเป็นสนามแข่งขัน เพื่อนำรายได้เข้าประเทศ และต่อยอดไปสู่การส่งเสริมการท่องเที่ยวในปีหน้า ภายใต้แนวคิด “ปีท่องเที่ยววิถีไทยเก๋ไก๋อย่างยั่งยืน” สำหรับ AIR RACE 1 คือ กีฬาประเภทมอเตอร์สปอร์ตที่มีความเร็วที่สุดในโลก หรือการแข่งขันฟอร์มูล่าวัน ของเครื่องบิน โดยนอกจากการแข่งขันความเร็วแล้ว ในครั้งนี้จะมีการแสดงลีลาฉวัดเฉวียน บินผาดแผลงกลางอากาศ การแสดงท่าอาวุธประกอบดนตรีจากกองทัพเรือ ศึกมวยไทยไฟต์ การรวมตัวของชมรมรถยนต์และมอเตอร์ไซค์บิ๊กไบก์ การจำหน่ายสินค้าธงฟ้า สินค้า OTOP และคอนเสิร์ตจากศิลปินมากมาย “
จึงขอเชิญชวนพี่น้องประชาชนร่วมเป็นเจ้าภาพที่ดีต้อนรับนักกีฬาและนักท่องเที่ยวจากทั่วโลก รวมทั้งผู้ที่สนใจก็สามารถเข้าชมการแข่งขัน AIR RACE 1 และมหกรรมทางเรือนานาชาติ ในช่วงวัน เวลา และสถานที่ดังกล่าวข้างต้น”
......
สำนักโฆษก

ที่มา : http://www.thaigov.go.th/news/contents/details/8013
