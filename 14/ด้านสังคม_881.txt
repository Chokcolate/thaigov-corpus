รัฐบาลไทย-ข่าวทำเนียบรัฐบาล-รมว.พม. มอบรางวัลข้าราชการ พม. ผู้ซึ่งได้รับการคัดเลือกจาก ปปช. ให้เป็นผู้ประพฤติปฏิบัติตนชอบด้วยความซื่อสัตย์สุจริต ประจำปี 2560

วันพฤหัสบดีที่ 16 พฤศจิกายน 2560
รมว.พม. มอบรางวัลข้าราชการ พม. ผู้ซึ่งได้รับการคัดเลือกจาก ปปช. ให้เป็นผู้ประพฤติปฏิบัติตนชอบด้วยความซื่อสัตย์สุจริต ประจำปี 2560
รมว.พม. มอบรางวัลข้าราชการ พม. ผู้ซึ่งได้รับการคัดเลือกจาก ปปช. ให้เป็นผู้ประพฤติปฏิบัติตนชอบด้วยความซื่อสัตย์สุจริต ประจำปี 2560
วันนี้ (16 พ.ย. 60) เวลา 09.00 น. ณ ห้องรับรองชั้น 9 กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบรางวัลบุคคลต้นแบบและแสดงความยินดีแก่ นางสาวรุ่งฤดี ต้นแก้ว เจ้าพนักงานพัฒนาสังคมชำนาญงาน บุคลากรในสังกัดศูนย์เรียนรู้การพัฒนาสตรีและครอบครัวเฉลิมพระเกียรติ 72 พรรษา บรมราชินีนาถ จังหวัดลำพูน กรมกิจการสตรีและสถาบันครอบครัว (สค.) กระทรวง พม. ผู้ซึ่งได้รับการคัดเลือกจากสำนักงาน ปปช. ยกย่องให้เป็นผู้ประพฤติปฏิบัติตนชอบด้วยความซื่อสัตย์สุจริต ประจำปี 2560 รับรางวัล NACC Award 2017 เนื่องในวันสถาปนาสำนักงาน ปปช. ครบรอบ 18 ปี ในวันที่ 17 พฤศจิกายน 2560 นี้
พลตำรวจเอก อดุลย์ กล่าวว่า บุคลากรขององค์กรถือว่ามีความสำคัญ และสามารถนำองค์กรไปสู่เป้าหมายได้อย่างมั่นใจ โดยเฉพาะบุคลากรที่มีคุณภาพ องค์กรยิ่งต้องให้ความสำคัญ และรักษาไว้ให้อยู่ในองค์กรตลอดไปดังเช่น นางสาวรุ่งฤดี ต้นแก้ว ผู้ได้รับคัดเลือกจากสำนักงาน ปปช. ยกย่องให้เป็นผู้ประพฤติปฏิบัติตนชอบด้วยความซื่อสัตย์สุจริต ประจำปี 2560 ซึ่งปฎิบัติงานด้วยการยึดมั่นถือมั่นในความซื่อสัตย์สุจริตอย่างมั่นคง ไม่อ่อนไหวต่อสิ่งยั่วยุหรือแรงกดดันใดๆ อันก่อให้เกิดการกระทำการทุจริตหรือประพฤติมิชอบ และมีพฤติกรรมที่แสดงออกถึงความซื่อสัตย์สุจริต ยึดถือกฎระเบียบแบบแผนอย่างเคร่งครัดมาโดยตลอด อีกทั้งยังเป็นผู้ที่มีความเอื้อเฟื้อเผื่อแผ่ สมถะ ไม่ฟุ่มเฟือย รู้จักพึ่งพาตนเอง รักษาความลับของทางราชการ ใฝ่เรียนรู้ ศึกษาค้นคว้าเกี่ยวกับงานที่ได้รับผิดชอบ โดยคำนึงถึงผลประโยชน์ของประชาชนผู้รับบริการและประเทศชาติเป็นหลัก
พลตำรวจเอก อดุลย์ กล่าวต่ออีกว่า กระทรวง พม. มีนโยบายบริหารการพัฒนา (Administration based) 5 ด้าน ได้แก่ ด้านการพัฒนาบุคลากรสู่มืออาชีพ ด้านการพัฒนาองค์กรตามหลักธรรมาภิบาลสู่มาตรฐานสากลด้านการพัฒนาระบบและกระบวนการทำงานให้เกิดประสิทธิผล ด้านการพัฒนาและขับเคลื่อนกฎหมาย ด้านสังคม สู่การปฏิบัติ และด้านการจัดสวัสดิการสำหรับบุคลากร ซึ่งจะเห็นได้ว่าการพัฒนาบุคลากรถือเป็นลำดับแรกที่มีความสำคัญมากที่สุดที่จะสามารถขับเคลื่อนภารกิจขององค์กรไปสู่เป้าหมายของประเทศได้ และนางสาวรุ่งฤดี ถือเป็นบุคลากรคุณภาพที่สร้างความภาคภูมิใจให้ พม. และถือเป็นบุคคลต้นแบบที่ควรค่าแก่การยกย่องเป็นแบบอย่างขององค์กรเป็นอย่างยิ่ง
"ทั้งนี้ ตนขอชื่นชมและขอบคุณที่มุ่งมั่น ยืนหยัดปฏิบัติหน้าที่ที่ได้รับมอบหมายด้วยความถูกต้อง ซื่อสัตย์ โปร่งใส สร้างความภาคภูมิใจให้แก่ตนเอง ครอบครัว และองค์กร ซึ่งรางวัลนี้เป็นรางวัลที่ได้มายากมาก แต่ที่ยากกว่าคือการรักษาความดีเอาไว้ และตั้งใจปฏิบัติงานอย่างเต็มที่ต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8127
