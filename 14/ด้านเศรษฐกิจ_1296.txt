รัฐบาลไทย-ข่าวทำเนียบรัฐบาล-กรมการขนส่งทางบก เปิดตัวหน้าเว็บไซต์โฉมใหม่ ให้บริการชำระภาษีรถประจำปีผ่านอินเทอร์เน็ต เน้นสะดวก ใช้งานง่าย

วันอังคารที่ 19 กันยายน 2560
กรมการขนส่งทางบก เปิดตัวหน้าเว็บไซต์โฉมใหม่ ให้บริการชำระภาษีรถประจำปีผ่านอินเทอร์เน็ต เน้นสะดวก ใช้งานง่าย
สามารถชำระภาษีได้ทุกที่ทุกเวลา พร้อมจัดส่งเอกสารถึงบ้าน ผู้สนใจสามารถลงทะเบียนใช้งานได้แล้วตั้งแต่วันนี้เป็นต้นไป ที่ https://eservice.dlt.go.th
นายณันทพงศ์ เชิดชู รองอธิบดีกรมการขนส่งทางบก และโฆษกกรมการขนส่งทางบก เปิดเผยว่า กรมการขนส่งทางบกพัฒนาการให้บริการประชาชนในทุกด้านอย่างต่อเนื่อง เพื่อสร้างมาตรฐานคุณภาพการบริการภาครัฐที่สามารถเข้าถึงได้อย่างเท่าเทียม โดยนำเทคโนโลยีสารสนเทศเข้ามามีส่วนสำคัญในการลดขั้นตอน ลดระยะเวลา ด้วยมาตรฐานความถูกต้องแม่นยำสูงสุด ซึ่งปัจจุบันกรมการขนส่งทางบกได้ขยายการให้บริการรับชำระภาษีรถประจำปี ทั้งภายในสำนักงาน ภายนอกสำนักงาน บริการเลื่อนล้อต่อภาษี Drive Thru For Tax ชำระภาษีโดยไม่ต้องลงจากรถ  ชำระที่ห้างสรรพสินค้า Shop Thru For Tax ในวันเสาร์-อาทิตย์ รวมถึงการให้บริการผ่านระบบอินเทอร์เน็ตที่ได้รับความนิยมจากประชาชนเพิ่มมากขึ้น ซึ่งจากสถิติในปีงบประมาณ 2559 (ต.ค. 58 - ก.ย. 60) จัดเก็บภาษีรถประจำปีผ่านระบบอินเทอร์เน็ตได้ทั้งสิ้น 133,627,650.66 บาท เพิ่มขึ้นจากปีงบประมาณ 2559 ที่จัดเก็บได้ทั้งสิ้น 101,533,758.11 บาท แสดงถึงการขยายตัวของความนิยมในการเลือกใช้บริการผ่านช่องทางดังกล่าว ดังนั้น เพื่อยกระดับการให้บริการให้ตอบโจทย์ประชาชนมากยิ่งขึ้น กรมการขนส่งทางบกได้พัฒนาเว็บไซต์รับชำระภาษีรถประจำปีผ่านระบบอินเทอร์เน็ต          ให้มีความทันสมัยมากยิ่งขึ้น โดยเน้นความสะดวก ใช้งานง่าย และสามารถเข้าถึงเมนูการใช้งานต่างๆ ได้อย่างมีประสิทธิภาพ รวดเร็ว เปิดให้ลงทะเบียนเพื่อเข้าใช้งานได้แล้วที่ https://eservice.dlt.go.th ตั้งแต่วันนี้          เป็นต้นไป สำหรับสมาชิกที่เคยลงทะเบียนใช้งานไว้ก่อนวันที่ 31 สิงหาคม 2560 สามารถขอรับรหัสผ่านใหม่ได้ที่เมนู “ลืมรหัสผ่าน” เพื่อเข้าใช้งานเว็บไซต์ได้ตามปกติ
นายณันทพงศ์ฯ กล่าวเพิ่มเติมว่า การให้บริการชำระภาษีรถประจำปีผ่านอินเทอร์เน็ตมีเงื่อนไขต้องเป็นรถเก๋ง   รถกระบะ หรือรถตู้ ที่มีอายุการใช้งานไม่เกิน 7 ปี และรถจักรยานยนต์มีอายุการใช้งานไม่เกิน 5 ปี มีขั้นตอนการใช้งานที่ไม่ซับซ้อน โดยหลังจากลงทะเบียนสมัครใช้บริการ กรอกรายละเอียดเกี่ยวกับรถให้ครบถ้วน ระบบอำนวยความสะดวกให้เลือกชำระเงินได้ 3 รูปแบบ คือ การหักจากบัญชีเงินฝากกับธนาคารที่เข้าร่วมโครงการ การชำระด้วยบัตรเครดิตหรือบัตรเดบิต และชำระผ่านเคาน์เตอร์ธนาคารหรือสถาบันการเงินที่เข้าร่วมโครงการ และเมื่อดำเนินการชำระภาษีรถประจำปีเรียบร้อยแล้ว  กรมการขนส่งทางบกจะจัดส่งใบเสร็จรับเงิน และเครื่องหมายแสดงการเสียภาษี ให้ผู้ชำระเงินทางไปรษณีย์ภายใน 10 วันนับจากวันชำระเงิน โดยมีค่าจัดส่งเอกสาร 40 บาททั่วไทย หลังจากนั้นเจ้าของรถสามารถนำใบคู่มือจดทะเบียนรถไปปรับรายการได้ที่สำนักงานขนส่งทั่วประเทศ นอกจากนี้ ยังมีบริการให้เลือกซื้อกรมธรรม์ประกันภัยผ่านเว็บไซต์ได้ทันที สำหรับผู้ที่กรมธรรม์สิ้นอายุหรือระยะเวลาคุ้มครองเหลือน้อยกว่า 3 เดือน ศึกษารายละเอียดการใช้บริการได้ที่เว็บไซต์ https://eservice.dlt.go.th หรือ สอบถามรายละเอียดเพิ่มเติมที่หมายเลขโทรศัพท์ 0-2271-8888 ต่อ 9313 ในวันและเวลาราชการ รองอธิบดีกรมการขนส่งทางบก กล่าวในที่สุด

ที่มา : http://www.thaigov.go.th/news/contents/details/6790
