รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม นบข. เผยการระบายข้าวในคลังมีความคืบหน้าตามกรอบ

วันศุกร์ที่ 1 กันยายน 2560
นายกรัฐมนตรีเป็นประธานประชุม นบข. เผยการระบายข้าวในคลังมีความคืบหน้าตามกรอบ
นายกรัฐมนตรีเป็นประธานประชุม นบข. ครั้งที่ 5/2560 เผยการระบายข้าวในคลังมีความคืบหน้าตามกรอบ-ตั้งคณะกรรมการตรวจสอบข้อสังเกตการระบายข้าว
วันนี้ (1 ก.ย.60) เวลา 13.30 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายและบริหารจัดการข้าว (นบข.) ครั้งที่ 5/2560 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ นางอภิรดี ตันตราภรณ์ รัฐมนตรีว่ากระทรวงพาณิชย์ และผู้ที่เกี่ยวข้อง เข้าร่วมการประชุม
ภายหลังการประชุม นายกรัฐมนตรีเผยว่า การประชุม นบข. วันนี้มีความคืบหน้าในเรื่องของการระบายข้าวที่ได้ดำเนินการเป็นไปตามระเบียบการระบายข้าวของ นบข. ซึ่งจะทำให้ภาระในการเก็บรักษาข้าวในสต็อกจะลดลงมากต่อจากนี้ เพราะมีข้าวคงเหลืออยู่อีกจำนวนไม่มากแล้ว และทุกอย่างก็ดำเนินการไปตามหลักเกณฑ์ทั้งหมด ส่วนเรื่องการตรวจสอบที่มีการตั้งข้อสังเกตต่าง ๆ ก็ได้ดำเนินการอย่างต่อเนื่อง โดยได้ตั้งคณะกรรมการเพื่อลงไปตรวจสอบเพิ่มเติมอีก 1 คณะ จะใช้เวลาดำเนินการประมาณ 10 วัน ซึ่งคณะกรรมการจะได้ไปดูข้อร้องเรียนต่าง ๆ ให้ชัดเจนอีกครั้ง  แสดงให้เห็นว่ารัฐบาลไม่เคยปล่อยปละละเลยการตรวจสอบการระบายข้าว และขณะนี้มีปริมาณข้าวอยู่ในคลังไม่ถึงร้อยละ 50 ซึ่งจากข้อมูลล่าสุดมีข้าวเหลือกว่า 2 แสนตัน ไม่รวมข้าวนอกคลังที่มีจำนวนไม่มาก โดยทุกหน่วยงานที่เกี่ยวข้องได้ทำงานเพื่อระบายข้าวตามกรอบอย่างเต็มที่
พร้อมกันนี้ นายกรัฐมนตรีได้กล่าวฝากสื่อมวลชนว่า  อะไรต่าง ๆ ก็ตามที่เป็นข่าว มีผลกระทบโดยรวม และมีการสอบถามกันมานั้น ต้องช่วยสร้างความเข้าใจกับประชาชน เกษตรกร ชาวนา ว่าถ้าร่วมมือกับรัฐบาลแล้วจะได้ประโยชน์อย่างไร  รัฐบาลมุ่งหวังให้เขาคิดให้เป็น ถ้าบอกว่ารัฐบาลจะทำ ๆ แล้วมีการเรียกร้อง ก็ต้องหาทางเจอกันให้ได้ ไม่เช่นนั้นจะเป็นปัญหา ขณะที่เรื่องที่เป็นขั้นตอนทางกฎหมายกระบวนการยุติธรรมก็ต้องเป็นไปตามขั้นตอน
-----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6366
