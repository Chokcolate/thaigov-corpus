รัฐบาลไทย-ข่าวทำเนียบรัฐบาล-รมว.พม. ชื่นชมเด็กชายวัย 12 ปี กำพร้าพ่อ-แม่ แต่สู้ชีวิต ทำงานหาเลี้ยงตา-ยายแก่ชรา ที่ จ.พิษณุโลก พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.ลำพูนและนนทบุรี

วันจันทร์ที่ 19 มิถุนายน 2560
รมว.พม. ชื่นชมเด็กชายวัย 12 ปี กำพร้าพ่อ-แม่ แต่สู้ชีวิต ทำงานหาเลี้ยงตา-ยายแก่ชรา ที่ จ.พิษณุโลก พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.ลำพูนและนนทบุรี
รมว.พม. ชื่นชมเด็กชายวัย 12 ปี กำพร้าพ่อ-แม่ แต่สู้ชีวิต ทำงานหาเลี้ยงตา-ยายแก่ชรา และน้องอีก 2 คน ที่ จ.พิษณุโลก  พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.ลำพูน และนนทบุรี
วันนี้ (19 มิ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคง
ของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 653/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กชายวัย 12 ปี กำพร้าพ่อ-แม่ แต่สู้ชีวิต ทำงานหนัก อาศัยเวลาว่างหลังเลิกเรียนและในวันหยุด ออกไปรับจ้างทำงานตามไร่ เพื่อหาเงินช่วยเหลือจุนเจือครอบครัว อาศัยอยู่กับตา-ยายแก่ชราวัย 77 ปี และ 70 ปี และน้องชายอีก 2 คน วัย 10 ขวบ และ 8 ขวบ ทั้ง 5 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ครอบครัวมีฐานะยากจน ที่จังหวัดพิษณุโลก นั้น ตนขอชื่นชมในความขยันหมั่นเพียร ตั้งใจศึกษาเล่าเรียน ไม่ย่อท้อ น่ายกย่องเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและผู้สูงอายุของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ดูแลเรื่องการศึกษาของเด็กทั้ง 3 คน ในระยะยาว การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อีกทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 83 ปี ป่วยหลายโรครุมเร้า อาศัยเพียงลำพัง ในเพิงสังกะสีสภาพเก่าทรุดโทรมใกล้ผุพัง ไม่สามารถกันฝนได้ ถูกลูกๆทอดทิ้งไปไม่เคยกลับมาเหลียวแล อาศัยเบี้ยยังชีพผู้สูงอายุและขอข้าวจากวัดกินประทังชีวิต ที่อำเภอเมือง จังหวัดนนทบุรี และกรณีเด็กชายวัย 5 ขวบ ป่วยเป็นโรคเซลล์สมองสร้างผิดรูป ส่งผลให้มีอาการศีรษะโต ใบหน้าบิดเบี้ยว ไม่สามารถช่วยเหลือตัวเองได้ ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอป่าซาง จังหวัดลำพูน นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นนทบุรี และ พมจ.ลำพูน พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านผู้สูงอายุและเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น รวมทั้ง ประสานหน่วยงานที่เกี่ยวข้องในพื้นที่ช่วยเหลือเรื่องการดูแลรักษาพยาบาลของหญิงชราและเด็กชายดังกล่าวอย่างต่อเนื่อง และการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย นอกจากนี้ ให้ความช่วยเหลือในเรื่องสวัสดิการสังคมตามความเหมาะสมในระยะยาวต่อไป

ที่มา : http://www.thaigov.go.th/news/contents/details/4644
