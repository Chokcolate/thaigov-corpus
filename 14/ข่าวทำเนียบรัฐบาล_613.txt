รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการต่างประเทศสหรัฐอเมริกา เข้าเยี่ยมคารวะนายกรัฐมนตรี

วันอังคารที่ 8 สิงหาคม 2560
รัฐมนตรีว่าการกระทรวงการต่างประเทศสหรัฐอเมริกา เข้าเยี่ยมคารวะนายกรัฐมนตรี
รัฐมนตรีว่าการกระทรวงการต่างประเทศสหรัฐอเมริกา เข้าเยี่ยมคารวะนายกรัฐมนตรี
วันนี้ (8 สิงหาคม 2560) เวลา 14.00 น. นาย Rex W. Tillerson รัฐมนตรีว่าการกระทรวงการต่างประเทศสหรัฐอเมริกา เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ณ ทำเนียบรัฐบาล
พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญของการสนทนา ดังนี้
นายกรัฐมนตรีกล่าวต้อนรับและแสดงความขอบคุณที่รัฐมนตรีฯเดินทางมาเยือนประเทศไทย และร่วมลงนามในสมุดแสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งสะท้อนให้เห็นถึงความผูกพันและความสัมพันธ์ที่แน่นแฟ้นระหว่างทั้งสองประเทศ โดยรัฐมนตรีฯกล่าวเข้าใจถึงความสูญเสียและความอาลัยของคนไทยเป็นอย่างดี
ทั้งสองฝ่ายกล่าวยินดีที่ความสัมพันธ์ใกล้ชิดกันมากขึ้น ที่ผ่านมามีหารือระดับสูงหลายครั้ง โดยนายกรัฐมนตรีย้ำว่า ไทยให้ความสำคัญต่อความสัมพันธ์และความเป็นพันธมิตรกับสหรัฐอเมริกาที่มาอย่างยาวนาน และเห็นว่าสหรัฐฯมีบทบาทอย่างมากในประชาคมโลก ทั้งในเรื่องความมั่นคง การค้ามนุษย์ การก่อการร้าย อาชญากรรมข้ามชาติ และภัยพิบัติทางธรรมชาติ เป็นต้น โดยประเทศไทยพร้อมให้การสนับสนุน ในฐานะประเทศที่มีส่วนรับผิดชอบต่อความมั่นคงและความผาสุขของประชาคมโลก
ในโอกาสนี้ ไทยและสหรัฐยังได้หารือถึงความสัมพันธ์และความร่วมมือทวิภาคีในหลายด้าน
ด้านเศรษฐกิจ ทั้งสองประเทศยินดีต่อความสัมพันธ์ที่ใกล้ชิดกันมากขึ้น โดยทั้งสองฝ่ายเห้นพ้องว่า ความร่วมมือด้านเศรษฐกิจและความสัมพันธ์ระหว่างประชาชนทั้งสองประเทศถือเป็นจุดเด่นของความสัมพันธ์ ซึ่งปัจจุบัน ภาคเอกชนของทั้งสองประเทศต่างๆเข้าไปลงทุนเพิ่มมากขึ้น ซึ่งทั้งสองฝ่ายเห็นพ้องที่จะช่วยพิจารณาอำนวยความสะดวกให้นักลงทุนทั้งสองประเทศเข้าไปเพิ่มขึ้น
นายกรัฐมนตรีกล่าวว่า ไทยกำลังพัฒนาระเบียงเศรษฐกิจภาคตะวันออก (EEC) ภายใต้นโยบายประเทศไทย 4.0 ซึ่งเป้าหมายสำคัญแห่งหนึ่ง ได้แก่ พื้นที่สนามบินอู่ตะเภาที่จะพัฒนาการใช้งานเชิงพาณิชย์ด้วยอีกภารกิจหนึ่ง โดยมีนักลงทุนสหรัฐฯรายหลายที่สนใจเข้ามาลงทุน ซึ่งนายกรัฐมนตรีหวังว่า เอกชนรายอื่นๆ ของสหรัฐอเมริกาจะให้ความสนใจพิจารณาโอกาสการลงทุนใน EEC และพื้นที่อู่ตะเภาเพิ่มขึ้นอีก
ในโอกาสนี้ นายกรัฐมนตรียังได้ย้ำถึงนโยบายของรัฐบาลที่ให้ความสำคัญกับการปกป้องทรัพย์สินทางปัญญา ซึ่งสอดคล้องกับนโยบายประเทศไทย 4.0 การแก้ไขปัญหาเรื่องนี้มีพัฒนาการอย่างมากในหลายๆ ด้าน โดยฝากให้สหรัฐอเมริกาพิจารณาทบทวนสถานะของไทยใน priority watch list ในโอกาสแรก
ด้านความมั่นคง ไทยและสหรัฐฯ ยินดีที่มีความร่วมมือนี้มาอย่างยาวนาน และหวังที่จะเพิ่มพูนความร่วมมือต่อไป ส่วนประเด็นการต่อต้านการค้ามนุษย์ นายกรัฐมนตรีกล่าวว่า รัฐบาลให้ความสำคัญต่อการแก้ไขปัญหาการค้ามนุษย์อย่างสูงตั้งแต่วันแรกที่เข้ารับตำแหน่ง และได้กำหนดให้เป็นวาระแห่งชาติจนถึงปัจจุบัน โดยที่ผ่านมา การดำเนินการมีความคืบหน้าไปอย่างมากในทุกด้าน
ส่วนประเด็นสำคัญในภูมิภาคและของโลก เช่น ประเด็นทะเลจีนใต้ และสถานการณ์ในคาบสมุทรเกาหลี ไทยพร้อมให้ความร่วมมือและสนับสนุน และเล็งเห็นถึงความจำเป็นที่จะคลี่คลายสถานการณ์เพื่อความสันติสุขในภูมิภาค รวมทั้งให้ปฏิบัติตามข้อมติคณะมนตรีความมั่นคงแห่งสหประชาชาติ
ในด้านสถานการณ์การเมืองไทย นายกรัฐมนตรีย้ำว่า รัฐบาลยึดมั่นและดำเนินการตาม Roadmap ที่วางไว้เพื่อให้ประเทศไทยกลับคืนสู่ประชาธิปไตยที่มีคุณภาพและยั่งยืน
รัฐมนตรีว่าการกระทรวงการต่างประเทศสหรัฐอเมริกา กล่าวยินดีที่ได้เดินทางมาประเทศไทยในวันนี้ โดยมีความคุ้นเคยกับประเทศไทยเป็นอย่างดี เนื่องจากระหว่างได้เคยดำรงตำแหน่งประธาน Esso Exploration and Production ที่จังหวัดนครราชสีมาเป็นเวลา 3 ปี ทำให้ต้องเดินทางมาประเทศไทยหลายครั้ง
ในส่วนการเดินทางเยือนสหรัฐฯอย่างเป็นทางการของนายกรัฐมนตรี รัฐมนตรีฯหวังว่าจะได้มีโอกาสต้อนรับนายกรัฐมนตรีและคณะ ที่กรุงวอชิงตัน ดีซี ในเร็วๆนี้ โดยขณะนี้ทั้งสองฝ่ายกำลังหารือถึงช่วงเวลาที่เหมาะสม
********************************

ที่มา : http://www.thaigov.go.th/news/contents/details/5803
