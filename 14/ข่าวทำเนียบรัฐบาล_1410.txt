รัฐบาลไทย-ข่าวทำเนียบรัฐบาล-รมว.กก. วีระศักดิ์ฯ แถลงด้านการท่องเที่ยว ไทยเที่ยวไทย โตขึ้น มูลค่าประมาณ 120 กว่าล้านบาท ในงาน Meet the Press หัวข้อ “พูดคุยเก๋ไก๋ สไตล์ รมต.”

วันพฤหัสบดีที่ 1 กุมภาพันธ์ 2561
รมว.กก. วีระศักดิ์ฯ แถลงด้านการท่องเที่ยว ไทยเที่ยวไทย โตขึ้น มูลค่าประมาณ 120 กว่าล้านบาท ในงาน Meet the Press หัวข้อ “พูดคุยเก๋ไก๋ สไตล์ รมต.”
รมว.กก. วีระศักดิ์ฯ แถลงด้านการท่องเที่ยว ไทยเที่ยวไทย โตขึ้น มูลค่าประมาณ 120 กว่าล้านบาท ในงาน Meet the Press หัวข้อ “พูดคุยเก๋ไก๋ สไตล์รมต.” และเน้นสร้างมาตรฐานเมืองรอง ด้านความสะอาดและความปลอดภัยเพื่อรองรับนักท่องเที่ยวที่มากขึ้นทุกปี
วันนี้ (1 กุมภาพันธ์ 2561) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นายวีระศักดิ์  โควสุรัตน์ รัฐมนตรีว่าการกระทรวงการท่องเที่ยวและกีฬา พร้อมด้วย นายกอบศักดิ์  ภูตระกูล รัฐมนตรีประจำสำนักนายกรัฐมนตรี ร่วมกันแถลงข่าวในงาน Meet the Press หัวข้อ “พูดคุยเก๋ไก๋ สไตล์รมต.”
โอกาสนี้ รัฐมนตรีว่าการกระทรวงการท่องเที่ยวฯ ได้กล่าวถึงการเน้นการท่องเที่ยวเมืองรอง โดยได้เล่าถึง การจัดการในส่วนของกระบวนการที่เกิดขึ้น ระหว่างผู้ผลิตกับผู้ขายปัจจัยผลิต Supply chain ซึ่งจะสร้างรอยยิ้มใหม่ให้กับคนในชุมชน เป็นการหยิบยกด้านความจริงแท้ในชุมชน วิถีของชุมชนมาส่งเสริมให้เกิดเป็นแหล่งท่องเที่ยวใหม่ ๆ เช่น การท่องเที่ยวเชิงเกษตร หรือด้านวัฒนธรรมต่าง ๆ ในชุมชน ให้นักท่องเที่ยวได้มาสัมผัส เสมือนใช้ชีวิตอยู่กับบ้านของตนเอง ซึ่งเป็นรอยยิ้มที่มาจากใจ จริงแท้ และเป็นการสร้างแรงจูงใจให้นักท่องเที่ยวหันมาสนใจและไปท่องเที่ยวในเมืองรอง และปีที่ผ่านมาด้านการท่องเที่ยว ไทยเที่ยวไทย โตขึ้น มูลค่าประมาณ 120 กว่าล้านบาท เกิดจากการต้อนรับที่ดีของคนไทยทุกคน ที่ทำให้นักท่องเที่ยวหันมาสนใจท่องเที่ยวประเทศไทยมากขึ้น และมีนักท่องเที่ยวต่างชาติ มากว่า 35 ล้านคนแล้วที่มาเที่ยวประเทศไทย คิดเป็นเปอร์เซ็นต์มากกว่า 50 เปอร์เซนต์ ของประชากรไทยทั้งประเทศ
ทั้งนี้ เมืองรองมีมาตรฐานด้านต่าง ๆ ไม่เท่ากัน ดังนั้น เมืองรองต้องมีหน่วยงานดูแลและจัดการด้านการท่องเที่ยว โดยได้มีการจัดทำ App Tourism 1 เป็นไลน์กลุ่ม ที่ทำหน้าที่เป็นเสมือนรับงานแจ้งซ่อม เช่นสถานที่ อุปกรณ์ เสียหาย ชำรุด ในส่วน App Tourism 2 เป็นไลน์กลุ่ม ที่ทำหน้าที่เป็นเหมือนรับงานแจ้งสร้าง เช่นสถานที่ท่องเที่ยวส่วนไหนบ้างที่ยังขาดระบบสาธารณูปโภคที่รองรับนักท่องเที่ยว เพื่อเป็นการอำนวยความสะดวก เช่น ห้องน้ำ ทางลาด ฯ เพื่อคนพิการ หรือคนชรา ซึ่งจะเป็นการแจ้งให้รัฐบาลทราบอย่างฉับไว เพื่อจะนำไปสู่การแก้ปัญหาและปรับปรุงให้ดีขึ้นต่อไป  ส่วนในเรื่องด้านภาพรวมเศรษฐกิจ เมืองรองได้ต้อนรับนักท่องเที่ยวเพิ่มมากขึ้น สร้างงาน สร้างรายได้ ส่วนเมืองหลัก ก็จะได้รับในส่วนที่ดีในการรองรับการขยายตัวด้านการท่องเที่ยวจากเมืองรอง เป็นการสร้างความเข้มแข็งทางเศรษฐกิจให้กับทุกคนซึ่งเป็นเจ้าของประเทศได้อย่างทั่วถึงมากขึ้น
นอกจากนี้ มีนโยบายคูปองลดภาษี เพื่อกระตุ้นการท่องเที่ยว คาดว่าจะได้รับการตอบรับที่ดี เน้นสนับสนุถนการท่องเที่ยวเมืองรองเพื่อสร้างรายได้ให้เข้าถึงชุมชนมากยิ่งขึ้น
รัฐมนตรีว่าการกระทรวงการท่องเที่ยวฯ ได้กล่าวเน้นว่า ในปีนี้นักท่องเที่ยวจากจีนจะมาเที่ยวเมืองไทยมากขึ้น อาจโตขึ้นถึง 10 เปอเซนต์ เพราะประเทศไทย “ยิ้มแย้ม และยืดหยุ่น” ซึ่งเป็นวัฒนธรรมที่มาจากการเป็นเจ้าบ้านที่ดีของคนไทยทุกคน เช่น ด้านที่พัก หรือด้านอาหาร ที่มีรสชาติดี ที่สามารถยืดหยุ่นในการเลือกเมนูอาหารไทยได้เกือบทุกกรณี ในส่วนนี้จะเป็นจุดแข็งของประเทศไทยที่จะสามารถดึงนักท่องเที่ยวจากจีน และชาวต่างชาติ มาเที่ยวในเมืองไทยเพิ่มมากขึ้น โดยเฉพาะเทศกาลตรุษจีนในปีนี้ เน้นการจัดงานเทศกาลตรุษจีนในเมืองรอง ที่จัดอย่างยิ่งใหญ่ในหลายจังหวัดทั่วประเทศ เช่น จังหวัดนครสวรรค์ ซึ่งนักท่องเที่ยวชาวจีนให้การยอมรับ และชื่นชมการจัดงานของประเทศไทยที่มีความยิ่งใหญ่และมีความสนุกสนาน เหมาะแก่การมาท่องเที่ยว ชมวัฒนธรรม และพักผ่อนในช่วงเวลาดังกล่าวอย่างมาก
ตอนท้าย รัฐมนตรีว่าการกระทรวงการท่องเที่ยวและกีฬา ได้กล่าวขอความร่วมมือทุกภาคส่วนในการจัดกิจกรรมด้านการท่องเที่ยว ให้มีการจัดบูธรณรงค์การบริหารจัดการขยะด้วย ซึ่งจะเป็นการสร้างความตระหนักรู้และร่วมมือกันลดปริมาณขยะในชุมชนอีกด้วย
....................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9784
