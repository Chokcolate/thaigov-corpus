รัฐบาลไทย-ข่าวทำเนียบรัฐบาล-รมว.พม. ให้กำลังใจ “ลุงดำ” ประธานสมาคมคนไร้บ้าน เพื่อร่วมขับเคลื่อนโครงการพัฒนาคุณภาพชีวิตกลุ่มคนไร้บ้าน

วันจันทร์ที่ 20 พฤศจิกายน 2560
รมว.พม. ให้กำลังใจ “ลุงดำ” ประธานสมาคมคนไร้บ้าน เพื่อร่วมขับเคลื่อนโครงการพัฒนาคุณภาพชีวิตกลุ่มคนไร้บ้าน
รมว.พม. ให้กำลังใจ “ลุงดำ” ประธานสมาคมคนไร้บ้าน เพื่อร่วมขับเคลื่อนโครงการพัฒนาคุณภาพชีวิตกลุ่มคนไร้บ้าน
วันนี้ (20 พ.ย. 60) เวลา 10.00 น. ณ ห้องรับรองชั้น 9 กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับนายสุชิน เอี่ยมอินทร์ (ลุงดำ) ประธานสมาคมคนไร้บ้าน พร้อมกับตัวแทนกลุ่มคนไร้บ้าน ที่เข้าพบเพื่อแสดงความขอบคุณที่ทาง กระทรวง พม. ผลักดันการดำเนินการแก้ไขปัญหาคนไร้บ้านอย่างเป็นรูปธรรม และ การพัฒนาคุณภาพชีวิตและสุขภาวะคนไร้บ้าน รวมทั้งการดูแลรักษาสุขภาพช่องปากและฟันอย่างถูกสุขลักษณะให้กับลุงดำ โดยเฉพาะการทำฟันปลอม ซึ่งเป็นการสร้างขวัญและกำลังใจให้กับผู้ทำประโยชน์แก่ชุมชน และเป็นภาคีเครือข่ายร่วมกับ กระทรวง พม. อย่างเข้มแข็ง
พลตำรวจเอก อดุลย์ กล่าวว่า ปัญหาคนไร้บ้านในพื้นที่เขตกรุงเทพมหานคร ส่วนใหญ่เคลื่อนย้ายถิ่นมาจากต่างจังหวัด ซึ่งมาอาศัยอยู่ตามสวนสาธารณะ ใต้สะพานลอย ตลาดสด อาคารร้าง และสถานีเดินรถต่างๆ ทั้งนี้ รัฐบาลได้ดำเนินโครงการแก้ไขปัญหาความเดือดร้อนเรื่องที่อยู่อาศัยของประชาชนทั่วประเทศ โดยมอบหมายให้กระทรวง พม. โดยสถาบันพัฒนาองค์กรชุมชน (องค์การมหาชน) (พอช.) จัดทำแผนงานเพื่อแก้ไขปัญหาดังกล่าว พร้อมความต้องการที่อยู่อาศัยของประชาชนทั่วประเทศ ทั้งใน เขตเมืองและชนบทกว่า 1 ล้านครัวเรือน รวมทั้งกลุ่มคนไร้บ้านอีกด้วย พลตำรวจเอก อดุลย์ กล่าวต่อไปว่า กระทรวง พม. ได้ตระหนักถึงคุณภาพชีวิตของกลุ่มคนไร้บ้าน โดยคำนึงถึง การพัฒนาคุณภาพชีวิตที่ดี ด้วยการพักอาศัยอย่างมีความสุขและมีสุขภาพแข็งแรง ซึ่งในวันนี้ นายสุชิน เอี่ยมอินทร์ หรือ "ลุงดำ” ประธานสมาคมคนไร้บ้าน พร้อมกับตัวแทนกลุ่มคนไร้บ้าน ได้เข้าพบเพื่อแสดงความขอบคุณที่ทางกระทรวง พม. ให้การดูแลรักษาสุขภาพช่องปากและฟันอย่างถูกสุขลักษณะให้กับลุงดำ โดยเฉพาะการทำฟันปลอม ซึ่งดำเนินการร่วมกับโรงพยาบาลตำรวจ เพื่อเป็นการสร้างขวัญและกำลังใจให้กับผู้ทำประโยชน์แก่ชุมชน และเป็นภาคีเครือข่ายที่เข้มแข็งร่วมกับกระทรวง พม. โดยศูนย์คุ้มครองคนไร้ที่พึ่ง กรุงเทพมหานคร สังกัดกรมพัฒนาสังคมและสวัสดิการ (พส.) ทั้งนี้ สำหรับแนวทางการช่วยเหลือ ในระยะต่อไป ทางกระทรวง พม. จะได้ประสานความร่วมมือกับหน่วยงานที่เกี่ยวข้องในการช่วยเหลือเรื่องการขึ้นทะเบียนเบี้ยยังชีพผู้สูงอายุ และการตรวจอาการเจ็บขาของลุงดำอย่างต่อเนื่อง เพื่อเป็นการพัฒนาคุณภาพชีวิตในระยะยาวต่อไป
"สำหรับการพัฒนาคุณภาพชีวิตของคนไร้บ้าน กระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช. ร่วมกับ พส. ได้รับความเห็นชอบจากรัฐบาลให้ดำเนินโครงการพัฒนาคุณภาพชีวิตกลุ่มคนไร้บ้าน ด้วยการสร้างศูนย์พักคนไร้บ้านในพื้นที่กรุงเทพมหานคร จังหวัดเชียงใหม่ และจังหวัดขอนแก่น เป็นระยะเวลา 2 ปี ภายใต้งบประมาณ 118.60 ล้านบาท โดยแผนการก่อสร้างศูนย์ฯ ทั้งหมด คาดว่าจะแล้วเสร็จภายในปี 2561 นอกจากนี้ กระทรวง พม. โดย พอช. มีการกำหนดแผนพัฒนาคุณภาพชีวิตระยะยาว และเตรียมพื้นที่รองรับสำหรับคนไร้บ้าน เพื่อไม่ให้กลับมาเป็นคนเร่ร่อนอีก ทั้งนี้ ลุงดำได้แสดงความขอบคุณรัฐบาล และพร้อมสนับสนุนแนวทางการดำเนินงานดังกล่าวที่ช่วยสร้างความเชื่อมั่นให้กับคนไร้บ้านได้มีความมั่นคงในชีวิต” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8224
