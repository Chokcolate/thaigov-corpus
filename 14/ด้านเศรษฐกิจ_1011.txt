รัฐบาลไทย-ข่าวทำเนียบรัฐบาล-การชี้แจงเกี่ยวกับ พ.ร.บ.จัดซื้อจัดจ้าง พ.ศ. 2560

วันศุกร์ที่ 4 สิงหาคม 2560
การชี้แจงเกี่ยวกับ พ.ร.บ.จัดซื้อจัดจ้าง พ.ศ. 2560
พ.ร.บ.จัดซื้อจัดจ้างและการบริหารพัสดุภาครัฐ พ.ศ. 2560 กำหนดให้มีคณะกรรมการราคากลางและขึ้นทะเบียนผู้ประกอบการ ซึ่งมีองค์ประกอบกรรมการ ได้แก่ ผู้แทนภาครัฐ ผู้แทนภาคเอกชน และผู้ทรงคุณวุฒิที่มีความเชี่ยวชาญจากสภาวิชาชีพ
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า พระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 กำหนดให้มีคณะกรรมการราคากลางและขึ้นทะเบียนผู้ประกอบการ ซึ่งมีองค์ประกอบกรรมการ ได้แก่ ผู้แทนภาครัฐ ผู้แทนภาคเอกชน และผู้ทรงคุณวุฒิที่มีความเชี่ยวชาญจากสภาวิชาชีพ เช่น สภาวิศวกร สภาสถาปนิก เป็นต้น
ตามพระราชบัญญัติการจัดซื้อจัดจ้างฯ กำหนดให้กรมบัญชีกลางเป็นหน่วยงานกลางที่สนับสนุน ดูแล และรับผิดชอบการดำเนินการตาม พ.ร.บ.ฯ รวมทั้งเป็นฝ่ายเลขานุการของคณะกรรมการทั้ง 5 คณะ ซึ่งการดำเนินการตาม พ.ร.บ.ฯ ดังกล่าว จะต้องจัดทำกฎหมายลำดับรอง ซึ่งประกอบด้วย กฎกระทรวง ระเบียบ และประกาศคณะกรรมการฯ รวม 41 ฉบับ โดยจะต้องดำเนินการเป็นกรณีเร่งด่วน จำนวน 8 ฉบับ (กฎกระทรวง 7 ฉบับ ระเบียบ 1 ฉบับ) ให้แล้วเสร็จก่อน พ.ร.บ.ฯ มีผลใช้บังคับ (วันที่ 23 สิงหาคม 2560) ประกอบกับตาม พ.ร.บ.ฯ ได้กำหนดขอบเขตการบังคับใช้ครอบคลุมหน่วยงานของรัฐทุกแห่ง (ราชการส่วนกลาง ราชการส่วนภูมิภาค ราชการส่วนท้องถิ่น รัฐวิสาหกิจตามกฎหมายว่าด้วยวิธีการงบประมาณ องค์การมหาชน องค์กรอิสระ องค์กรตามรัฐธรรมนูญหน่วยธุรการของศาล มหาวิทยาลัยในกํากับของรัฐ หน่วยงานสังกัดรัฐสภาหรือในกํากับของรัฐสภาหน่วยงานอิสระของรัฐ) จึงจำเป็นต้องดำเนินการฝึกอบรม ชี้แจง ประชาสัมพันธ์ และทำความเข้าใจกับผู้ที่เกี่ยวข้องทั้งส่วนกลางและส่วนภูมิภาค ช่วงเดือนสิงหาคม – กันยายน 2560 จำนวน 107 รุ่น ใช้เงินประมาณ 3 ล้านกว่าบาท เพื่อให้เจ้าหน้าที่ผู้ปฏิบัติงานทุกหน่วยงานของรัฐ และผู้ที่เกี่ยวข้อง มีความรู้ เข้าใจ และนำไปใช้ปฏิบัติงานได้อย่างถูกต้องและมีประสิทธิภาพ
อธิบดีกรมบัญชีกลาง กล่าวต่อว่า สำหรับระบบการจัดซื้อจัดจ้างภาครัฐด้วยอิเล็กทรอนิกส์ (ระบบ e-GP) มีมาตรการรักษาความปลอดภัย ดังต่อไปนี้
1. พื้นที่ควบคุม กรมบัญชีกลางได้จัดตั้งพื้นที่ควบคุม สำหรับผู้ดูแลระบบที่ต้องการเข้าใช้งานระบบงานในพื้นที่ควบคุมมีการติดตั้งกล้องวงจรปิด และมีระบบเครือข่ายที่ได้รับการออกแบบให้สามารถเชื่อมต่อกับระบบฐานข้อมูลเท่านั้น และไม่อนุญาตให้มีการเชื่อมต่อออกสู่ภายนอก โดยผู้เข้าปฏิบัติงานในห้องควบคุมทุกคนจะต้องลงทะเบียนเข้าและออก และจะต้องเก็บอุปกรณ์สื่อสารทุกชนิดไว้ในที่จัดเก็บที่จัดไว้และไม่ให้ใช้ในบริเวณพื้นที่ควบคุม รวมทั้งมีโปรแกรมบันทึกข้อมูลการดำเนินการของเจ้าหน้าที่ไว้ในระบบ ทั้งนี้ผู้ดูแลระบบและผู้ที่เกี่ยวข้องทุกคนจะไม่สามารถเข้าพื้นที่ควบคุมได้ในช่วงเวลา 15.30 – 16.30 น.
2. การควบคุมผู้ใช้งาน กรมบัญชีกลางได้เพิ่มมาตรการป้องกันรหัสผู้ใช้และรหัสผ่านให้แก่ผู้ใช้งาน (user) ในระบบ e-GP โดยกำหนดให้ผู้ใช้งานทุกคนจำเป็นต้องเปลี่ยนรหัสผ่านทุกๆ 6 เดือน หากผู้ใช้งานไม่มีการเข้าใช้งานเกิน 1 ปี ระบบจะระงับการใช้งานของผู้ใช้งานรายนั้นๆ ทันที
3. ข้อมูลเสนอราคา กรมบัญชีกลางได้ปรับปรุงระบบให้ทำการเข้ารหัสข้อมูล (Encryption) ในการเสนอราคาของผู้ค้ากับภาครัฐ เพื่อป้องกันการเข้าถึงข้อมูลก่อนเวลาที่กำหนดจากผู้ใช้งานและผู้ดูแลระบบ
ทั้งนี้ เพื่อความโปร่งใสในการเสนอราคาของผู้เสนอราคา กรมบัญชีกลางได้กำหนดให้มีการเปิดเผยข้อมูลการเสนอราคาเบื้องต้นของทุกโครงการผ่านเว็บไซต์ www.gprocurement.go.th เมื่อสิ้นสุดระยะเวลาการเสนอราคา ซึ่งประกอบด้วยข้อมูลได้แก่ จำนวนผู้รับเอกสาร จำนวนผู้เสนอราคา ราคาต่ำสุด เป็นต้น

ที่มา : http://www.thaigov.go.th/news/contents/details/5698
