รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่เยี่ยมชมการดำเนินงานศูนย์เรียนรู้ด้านเกษตรกรรมของทัณฑสถานเกษตรอุตสาหกรรมเขาพริก พร้อมให้กำลังใจผู้ต้องขังให้เตรียมความพร้อมเป็นคนดีกลับคืนสู่สังคม

วันอังคารที่ 22 สิงหาคม 2560
รมว.ยุติธรรม ลงพื้นที่เยี่ยมชมการดำเนินงานศูนย์เรียนรู้ด้านเกษตรกรรมของทัณฑสถานเกษตรอุตสาหกรรมเขาพริก พร้อมให้กำลังใจผู้ต้องขังให้เตรียมความพร้อมเป็นคนดีกลับคืนสู่สังคม
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม ลงพื้นที่เยี่ยมชมการดำเนินงานศูนย์เรียนรู้ด้านเกษตรกรรมของทัณฑสถานเกษตรอุตสาหกรรมเขาพริก พร้อมให้กำลังใจผู้ต้องขังให้เตรียมความพร้อมเป็นคนดีกลับคืนสู่สังคม
เมื่อวันอาทิตย์ที่ ๒๐ สิงหาคม ๒๕๖๐ เวลา ๑๔.๐๐ น.
ณ ทัณฑสถานเกษตรอุตสาหกรรมเขาพริก ตำบลคลองไผ่ อำเภอสีคิ้ว จังหวัดนครราชสีมา
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
นำคณะผู้บริหารกระทรวงยุติธรรม ลงพื้นที่เยี่ยมชมการดำเนินงานของศูนย์เรียนรู้ด้านเกษตรกรรม
พร้อมทั้งกล่าวให้โอวาทในพิธีทบทวนคำปฏิญาณและสวนสนามของลูกเสือวิวัฒน์พลเมือง
ในโครงการบำบัดฟื้นฟูสมรรถภาพผู้ต้องขังยาเสพติด ในรูปแบบวิวัฒน์พลเมืองราชทัณฑ์ด้วยกระบวนการลูกเสือ รุ่นที่ ๒ จำนวน ๓๐๐ คน
โอกาสนี้ รัฐมนตรีว่าการกระทรวงยุติธรรม กล่าวว่า พื้นที่ในบริเวณนี้ควรพัฒนาให้เป็นศูนย์ฝึกอาชีพให้แก่ผู้ต้องขัง และพัฒนาเป็นศูนย์การเรียนรู้ต้นแบบและสร้างอาชีพด้านเกษตรกรรม โดยจัดทำเป็นห้องเรียน มีแผนการทำงานโดยใช้แนวทางที่หลากหลาย ทั้งแนวทางเศรษฐกิจพอเพียง และแนวทางเกษตรกรรมสมัยใหม่
นอกจากนี้ ได้เยี่ยมชมโครงการศูนย์เรียนรู้การเลี้ยงไก่ไข่ สุกรขุน ฐานการเรียนรู้การปลูกพืช และเลี้ยงสัตว์
ตามหลักปรัชญาเศรษฐกิจพอเพียง ซึ่งกรมราชทัณฑ์ได้รับความร่วมมือจากเครือเจริญโภคภัณฑ์
และกองทุนกำลังใจในพระดำริ พระเจ้าหลานเธอ พระองค์เจ้าพัชรกิติยาภา
เพื่อให้ความรู้แก่ผู้ต้องขังได้นำกลับไปประกอบอาชีพเลี้ยงดูตนเองและครอบครัวภายหลังเมื่อพ้นโทษแล้ว
หลังจากนั้น รัฐมนตรีว่าการกระทรวงยุติธรรม ได้กล่าวให้โอวาทในพิธีทบทวนคำปฏิญาณและสวนสนามของลูกเสือวิวัฒน์พลเมืองว่า ขอขอบคุณทุกคนที่ฝึกฝนให้การสวนสนามเกิดความพร้อมเพรียง สมเกียรติของการเป็นลูกเสือพัฒนา ซึ่งความพร้อมเพรียงไม่ใช่มาจากสภาพร่างกายที่ผ่านการฝึกฝนเท่านั้น แต่เป็นความพร้อมเพรียง
ที่เกิดขึ้นจากจิตใจของทุกคน ทั้งนี้ การที่ทุกคนเข้ามาฝึกวิวัฒน์พลเมืองถือเป็นโอกาสที่ดี เพราะได้ฝึกความเข้มแข็งทั้งด้านร่างกาย จิตใจ และได้ฝึกอาชีพ พร้อมเน้นย้ำให้ทุกคนยึดถือคำปฏิญาณที่ให้ไว้เพื่อยึดถือเป็นแนวทาง
การปฏิบัติตนเพื่อเตรียมความพร้อมเป็นคนดีและกลับคืนสู่สังคมในอนาคตต่อไป

ที่มา : http://www.thaigov.go.th/news/contents/details/6105
