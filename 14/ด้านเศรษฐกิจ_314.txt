รัฐบาลไทย-ข่าวทำเนียบรัฐบาล-การประชุมประจำปีสภาผู้ว่าการธนาคารพัฒนาเอเชีย ครั้งที่ 50 การประชุมรัฐมนตรีว่าการกระทรวงการคลัง และผู้ว่าการธนาคารกลางอาเซียน+3 ครั้งที่ 20 และการประชุมอื่น ๆ ที่เกี่ยวข้อง

วันพฤหัสบดีที่ 4 พฤษภาคม 2560
การประชุมประจำปีสภาผู้ว่าการธนาคารพัฒนาเอเชีย ครั้งที่ 50 การประชุมรัฐมนตรีว่าการกระทรวงการคลัง และผู้ว่าการธนาคารกลางอาเซียน+3 ครั้งที่ 20 และการประชุมอื่น ๆ ที่เกี่ยวข้อง
รมว.คลัง ในฐานะหัวหน้าคณะผู้แทนไทยและผู้ว่าการของไทยในธนาคารพัฒนาเอเชีย ร่วมการประชุมประจำปีสภาผู้ว่าการธนาคารพัฒนาเอเชีย ครั้งที่ 50 การประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน+3 ครั้งที่ 20 และการประชุมอื่น ๆ ที่เกี่ยวข้อง
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง ได้เปิดเผยถึงการเตรียมการเดินทางของนายอภิศักดิ์ ตันติวรวงศ์ รัฐมนตรีว่าการกระทรวงการคลัง ในฐานะหัวหน้าคณะผู้แทนไทยและผู้ว่าการของไทยในธนาคารพัฒนาเอเชีย เพื่อเข้าร่วมการประชุมประจำปีสภาผู้ว่าการธนาคารพัฒนาเอเชีย ครั้งที่ 50 (50th Annual Meeting of the Board of Governors of Asian Development Bank) การประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน+3 ครั้งที่ 20 (ASEAN+3 Finance Ministers and Central Bank Governors’ Meeting: AFMGM+3) และการประชุมอื่น ๆ ที่เกี่ยวข้อง ระหว่างวันที่ 4 - 7 พฤษภาคม 2560  ณ นครโยโกฮามา ประเทศญี่ปุ่น ดังนี้
1) รัฐมนตรีว่าการกระทรวงการคลังในฐานะผู้ว่าการธนาคารพัฒนาเอเชีย (Asian Development Bank: ADB) ของไทยจะเข้าร่วมการประชุมประจำปีสภาผู้ว่าการธนาคารพัฒนาเอเชีย ครั้งที่ 50 ซึ่งเป็นการประชุมของผู้ว่าการ ADB จากประเทศสมาชิกจำนวน 67 ประเทศ ที่จะเริ่มขึ้นอย่างเป็นทางการในวันที่ 6 พฤษภาคม 2560 โดยจะมี การหารือโต๊ะกลมของผู้ว่าการ ADB ในหัวข้อ “Responding to Rising Inequality” หลังจากนั้น จะเข้าร่วมพิธีเปิดการประชุมประจำปีฯ และการกล่าวสุนทรพจน์ของผู้ว่าการ ADB และในวันที่ 7 พฤษภาคม 2560 จะมีการประชุมระหว่างประธาน ADB ร่วมกับผู้ว่าการของประเทศสมาชิกทั้งหมด เพื่อหารือและแสดงความคิดเห็นในประเด็นนโยบายและยุทธศาสตร์ของธนาคารในอนาคต (Governors’ Plenary) ในหัวข้อ “New ADB Strategy 2030” อีกด้วย
2) รัฐมนตรีว่าการกระทรวงการคลังมีกำหนดหารือทวิภาคีกับประธาน ADB (Mr. Takehiko Nakao) ในวันที่ 4 พฤษภาคม 2560 เพื่อติดตามความก้าวหน้าตามกรอบความร่วมมือระหว่างประเทศไทยกับ ADB โดยเฉพาะความร่วมมือในการพัฒนาด้านโครงสร้างพื้นฐาน ด้านการผลิต ด้านนวัตกรรม และการบริหารหนี้สาธารณะของประเทศไทย และความร่วมมือเพื่อสนับสนุนการพัฒนาประเทศเพื่อนบ้าน รวมทั้งการยกระดับสำนักงานผู้แทนประจำประเทศไทยของธนาคารพัฒนาเอเชีย (ADB Thailand Resident Mission: TRM) ให้เป็นศูนย์กลางของสำนักงานในภูมิภาค (Regional Hub) ด้วย อีกทั้งรัฐมนตรีว่าการกระทรวงการคลังมีกำหนดหารือทวิภาคีกับรองประธานธนาคารโลก (Ms. Victoria Kwakwa) ในวันที่ 5 พฤษภาคม 2560 เพื่อหารือถึงการกำหนดกรอบความร่วมมือในระยะต่อไประหว่างประเทศไทยกับธนาคารโลก นอกจากนี้ รัฐมนตรีว่าการกระทรวงการคลังยังมีกำหนดการหารือทวิภาคีกับผู้บริหารระดับสูงของสถาบันการเงินระหว่างประเทศชั้นนำอีกหลายแห่งในระหว่างวันที่ 4 - 5 พฤษภาคม 2560 อีกด้วย
3) สำหรับการประชุมกรอบอาเซียน+3 (ASEAN+3) จะมีการประชุมเจ้าหน้าที่อาวุโสกระทรวงการคลังและธนาคารกลางอาเซียน+3 (ASEAN+3 Finance and Central Bank Deputies’ Meeting: AFCDM+3) ในวันที่ 4 พฤษภาคม 2560 ตามด้วยการประชุมรัฐมนตรีว่าการกระทรวงการคลังและผู้ว่าการธนาคารกลางอาเซียน+3 (ASEAN+3 Finance Ministers’ and Central Bank Governors’ Meeting: AFMGM+3) ครั้งที่ 20          ในวันที่ 5 พฤษภาคม 2560 โดยจะหารือร่วมกันเกี่ยวกับสถานการณ์เศรษฐกิจโลกและภูมิภาคอาเซียน+3 รวมทั้ง                จะมีการหารือเพื่อติดตามความคืบหน้าและมอบหมายนโยบายด้านความร่วมมือทางเศรษฐกิจและการเงินในกรอบอาเซียน+3 ได้แก่ มาตรการริเริ่มเชียงใหม่ไปสู่การเป็นพหุภาคี (Chiang Mai Initiative Multilateralisation: CMIM) การดำเนินการของสำนักงานวิจัยเศรษฐกิจมหภาคของภูมิภาคอาเซียน+3 (ASEAN+3 Macroeconomic Research Office: AMRO) และมาตรการริเริ่มพัฒนาตลาดพันธบัตรเอเชีย (Asian Bond Markets Initiative: ABMI)
4) ในส่วนของการประชุมอื่น ๆ ที่เกี่ยวข้อง ผู้แทนกระทรวงการคลังจะเข้าร่วมการประชุมผู้บริจาคเงินในกองทุนพัฒนาเอเชีย (Asian Development Fund Donors' Annual Consultation Meeting) ในช่วงเช้าของวันที่ 4 พฤษภาคม 2560 เพื่อรับทราบรายงานผลการดำเนินงานของกองทุนดังกล่าวและหารือกับผู้บริจาคในประเด็นที่เกี่ยวข้อง ต่อจากนั้นผู้แทนกระทรวงการคลังจะเข้าร่วมการประชุมระดับเจ้าหน้าที่อาวุโสของกลุ่มออกเสียงของไทยใน ADB ประจำปี 2560 (Constituency Senior Officials’ Meeting: CSOM) ซึ่งเป็นการประชุมหารือภายในกลุ่มออกเสียงของไทยประจำ ADB ซึ่งประกอบด้วยสมาชิก 6 ประเทศ ได้แก่ บรูไนดารุสซาลาม มาเลเซีย เมียนมา เนปาล สิงคโปร์ และไทย เพื่อรายงาน ผลการดำเนินงานของ ADB ในปี 2559 และพิจารณาทิศทางการดำเนินงานของ ADB ในอนาคต ซึ่งในปีนี้ประเทศไทย จะเป็นประธานการประชุมดังกล่าว
สำนักนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0 273 9020 ต่อ 3681
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3487
