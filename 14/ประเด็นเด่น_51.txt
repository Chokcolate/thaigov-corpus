รัฐบาลไทย-ข่าวทำเนียบรัฐบาล-กรมการขนส่งทางบกชี้แจง มาตรการความปลอดภัยการท่องเที่ยว

วันจันทร์ที่ 13 พฤศจิกายน 2560
กรมการขนส่งทางบกชี้แจง มาตรการความปลอดภัยการท่องเที่ยว
กรมการขนส่งทางบกชี้แจงมาตรการความปลอดภัยการท่องเที่ยว ทั้งมาตรการ/แนวทาง การป้องกันและลดอุบัติเหตุที่ดำเนินการเข้มข้นในระยะเร่งด่วน มาตรการความปลอดภัยทั้งด้านผู้ประกอบการ ตัวรถ และพนักงานขับรถ ในระยะสั้นต่อเนื่องระยะกลาง
วันที่ 12 พฤศจิกายน 2560 นายสนิท พรหมวงษ์ อธิบดีกรมการขนส่งทางบก กระทรวงคมนาคม ชี้แจงมาตรการความปลอดภัยการท่องเที่ยว ตามที่นายอิทธิฤทธิ์ กิ่งเล็ก ประธานสภาอุตสาหกรรมการท่องเที่ยวแห่งประเทศไทย ระบุภาคการท่องเที่ยวกำลังกังวลผลกระทบที่เกิดจากการที่สื่อต่างประเทศนำเสนอข่าวอุบัติเหตุที่เกิดกับนักท่องเที่ยวญี่ปุ่นในไทย ที่จังหวัดพระนครศรีอยุธยา ส่งผลกระทบภาพลักษณ์ประเทศ และกระทบความเชื่อมั่นในความปลอดภัยของนักท่องเที่ยว จึงเรียกร้องให้รัฐบาลเร่งประชาสัมพันธ์มาตรการดูแลความปลอดภัย สิทธิการคุ้มครองนักท่องเที่ยวต่างชาติ รวมทั้งการจ่ายเงินเยียวยาด้วยความรวดเร็ว นั้น
กรมการขนส่งทางบก  ขอชี้แจงว่าเมื่อวันพุธที่ 8 พ.ย.60 เวลาประมาณ 15.30 น. เกิดอุบัติเหตุรถตู้เช่าเหมา ทะเบียน 32-6714 กรุงเทพมหานคร รับนักท่องเที่ยวชาวญี่ปุ่น จำนวน 4 คน พร้อมด้วยไกด์นำเที่ยวอีก 1 คน จากกรุงเทพมหานคร เมื่อมาถึงจุดเกิดเหตุบริเวณถนนทางหลวงแผ่นดินหมายเลข 347 (ช่วงบางปะอิน-บางปะหัน) กม.ที่ 28+700 ต.ตลาดเกรียบ อ.บางปะอิน จ.พระนครศรีอยุธยา ได้ขับชนท้ายรถบรรทุกส่วนบุคคล ทะเบียน 81-8733 นนทบุรี ที่ชะลอรถเพื่อเลี้ยวซ้ายเข้าไปบ่อดิน ทำให้มีผู้เสียชีวิต 5 ราย และบาดเจ็บสาหัส 1 ราย ซึ่งสำนักงานขนส่งจังหวัดพระนครศรีอยุธยาได้ส่งเจ้าหน้าที่ลงพื้นที่ตรวจสอบข้อมูลการเกิดอุบัติเหตุในทันที พบว่ารถตู้เช่าเหมาคันดังกล่าวจดทะเบียนเมื่อ 5 ก.ค.56 โดยเป็นของผู้ประกอบการขนส่ง บริษัท อาร์.แอล.เซอร์วิส จำกัด ใบอนุญาตเลขที่ กท.585/2556 วันสิ้นอายุใบอนุญาต 30 ก.ค.61 มีผู้ขับรถคือนายจรัญ อักษรศรี อายุ 52 ปี ถือใบอนุญาตเป็นผู้ขับรถทุกประเภทชนิดที่ 2 เลขที่ 2 กท.2286/2550 วันสิ้นอายุ 18 ธ.ค.62 ตรวจสอบจากระบบ GPS พบรถคันดังกล่าวมีความเร็ว 93 กิโลเมตร/ชั่วโมง ก่อนเกิดเหตุ ซึ่งจากผลการตรวจสอบร่วมกับเจ้าพนักงานสอบสวน เบื้องต้นมีข้อสันนิษฐานร่วมกันว่า เกิดจากความประมาทของพนักงานขับรถ
กรมการขนส่งทางบกได้ดำเนินการทันที ดังนี้
1. เปรียบเทียบปรับผู้ประกอบการขนส่ง (บจก. อาร์.แอล.เซอร์วิส) ฐานฝ่าฝืนข้อกำหนดในกฎกระทรวงว่าด้วยความปลอดภัยในอัตราโทษสูงสุดเป็นจำนวนเงิน 50,000 บาท สั่งถอนรถตู้คันเกิดเหตุออกจากประกอบการขนส่ง และให้บริษัทฯ นำรถทั้งหมด จำนวน 84 คัน เข้ารับการตรวจสภาพโดยละเอียดอีกครั้ง พร้อมให้พนักงานขับรถทุกคนเข้ารับการอบรมด้านความปลอดภัยในการขับรถโดยด่วน
2. สั่งเพิกถอนใบอนุญาตขับรถของนายจรัญ อักษรศรี ทันที มีผลตั้งแต่วันที่ 9 พ.ย.60
3. ประสานสำนักงานคณะกรรมการกำกับและส่งเสริมการประกอบธุรกิจประกันภัย (คปภ.) และบริษัทประกันภัย ให้ดำเนินการช่วยเหลือเยียวยาญาติผู้เสียชีวิตโดยเร็ว เบื้องต้นญาติผู้เสียชีวิตจะได้รับการคุ้มครองทันที 400,000 บาทต่อราย แบ่งเป็นประกันภัยภาคบังคับตาม พ.ร.บ.คุ้มครองผู้ประสบภัยจากรถ 300,000 บาท และประกันอุบัติเหตุภาคสมัครใจเพิ่มเติมกับ บจก. แอลเอ็มจี ประกันภัย (มหาชน) 100,000 บาท และเมื่อผลคดีถึงที่สุด ผู้ประกอบการขนส่งมีความผิดจริง ญาติผู้เสียชีวิตจะได้รับการคุ้มครองเพิ่มอีก 500,000 บาทต่อราย นอกจากนี้ บจก. ไทเกอร์ ทัวริสต์ เซอร์วิส (บ.นำเที่ยว) ได้ทำประกันอุบัติเหตุสำหรับนักท่องเที่ยวเพิ่มเติมกับ บจก. New Hampshire Insurance โดยมีวงเงินคุ้มครองสูง 1,000,000 บาทกรณีเสียชีวิต ดังนั้น วงเงินช่วยเหลือที่ญาติผู้เสียชีวิตจะได้รับจากการทำประกันภัยรวมสูงสุด 1,900,000 บาท
กรมการขนส่งทางบก โดยนายกมล บูรณพงศ์ รองอธิบดีกรมการขนส่งทางบก ร่วมกับ พ.ต.อ.สง่า ธีระศรัณยานนท์ รองผู้บังคับการตำรวจภูธรจังหวัดพระนครศรีอยุธยา ร่วมกับ ขนส่งจังหวัด,แขวงทางหลวง, แขวงทางหลวงชนบทและตำรวจภูธรบางปะอิน ได้ร่วมกันตรวจสอบข้อเท็จจริง ณ พื้นที่เกิดเหตุ เมื่อวันศุกร์ที่ 10 พ.ย.60 โดยเบื้องต้นมีข้อสันนิษฐานร่วมกันว่า เกิดจากความประมาทของพนักงานขับรถ ทั้งนี้ ได้มีการแถลงข่าวร่วมกับผู้ประกอบการขนส่ง บจก. อาร์.แอล.เซอร์วิส ซึ่งได้มอบหมายนายมานิต ศรีทอง ทนายความเป็นผู้แทนกล่าวแสดงความเสียใจและขอโทษญาติผู้เสียชีวิต และผู้แทนจาก คปภ. ได้ร่วมแจ้งสิทธิการคุ้มครองเบื้องต้นด้วย ปัจจุบันอยู่ระหว่างพนักงานสอบสวนรวบรวมพยานหลักฐานเพิ่มเติมเพื่อดำเนินคดี ซึ่งกรมการขนส่งทางบกจะได้ติดตามผลคดีอย่างใกล้ชิดต่อไป
กระทรวงคมนาคมให้ความสำคัญติดตามกรณีนี้อย่างใกล้ชิด ทั้งนี้ ในวันที่ 11 พ.ย.60 นายอาคม เติมพิทยาไพสิฐ รัฐมนตรีว่าการกระทรวงคมนาคม พร้อมด้วยหน่วยงานที่เกี่ยวข้องและคณะ ลงพื้นที่ตรวจสอบสถานที่เกิดเหตุ เพื่อติดตามผลการดำเนินการให้ความช่วยเหลือเยียวยา ร่วมวิเคราะห์ประเด็นสาเหตุ พร้อมสั่งการ กำชับ มอบนโยบายมาตรการป้องกันอุบัติเหตุทางถนน ทั้งในระยะเร่งด่วน ระยะสั้นต่อเนื่องระยะกลาง ให้เกิดผลเป็นรูปธรรมโดยด่วนที่สุด ทั้งด้านกายภาพ ด้านวิศวกรรมงานทาง วิศกรรมยานยนต์ อุปกรณ์ส่วนควบอุปกรณ์อำนวยความปลอดภัยให้ได้มาตรฐานสากล โดยเฉพาะอย่างยิ่งมาตรการการกำกับ ควบคุม บังคับใช้ ด้านการประกอบการขนส่งที่เข้มข้น เด็ดขาด จริงจัง ทั้งผู้ประกอบการและพนักงานประจำรถ
มาตรการ/แนวทาง การป้องกันและลดอุบัติเหตุของกรมการขนส่งทางบกที่ดำเนินการเข้มข้นในระยะเร่งด่วน
1. มาตรการ เข้มข้น เข้มงวด ควบคุม กำกับ ดูแล บังคับใช้กฎหมาย เด็ดขาด จริงจัง ทันที ในระบบการขนส่งทางถนน พร้อมมาตรการลงโทษทั้งผู้ประกอบการและพนักงานขับรถในขั้นสูงสุดทุกกรณีความผิด
2. กำหนดให้รถโดยสารสาธารณะทุกประเภททุกคัน และรถบรรทุกตั้งแต่สิบล้อขึ้นไปทุกคัน ต้องติดตั้งระบบ GPS Tracking พร้อมอุปกรณ์บ่งชี้ตัวตนคนขับรถ เพื่อการบริหารจัดการเดินรถเชิงป้องกัน ควบคุมกำกับ ดูแล บังคับใช้ ติดตามการเดินรถ ลักษณะ Online แบบ Realtime ทั้ง พิกัด ความเร็ว ชั่วโมงการขับรถ ตลอดจนพฤติกรรมพนักงานขับรถ มีผลใช้บังคับแล้วตั้งแต่วันที่ 25 ม.ค.59 ที่ผ่านมา โดยสามารถบริหารจัดการเดินรถเชิงป้องกันจากศูนย์ GPS ส่วนกลางและที่ขนส่งจังหวัดทุกแห่งทั่วประเทศ รวมถึงผู้ประกอบการเครือข่าย ทั้งนี้ ประชาชนสามารถติดตามได้ทาง Application DLT GPS  อีกทั้งได้กำชับเชิงนโยบายให้หน่วยงานกรมการขนส่งทางบกทุกพื้นที่ติดตาม เฝ้าระวัง กำกับ บังคับใช้ และประสานผู้ประกอบการบริหารเชิงป้องกันการเกิดอุบัติเหตุ ทั้งรถโดยสารสาธารณะและรถบรรทุก เพื่อยกระดับมาตรฐาน คุณภาพระบบการขนส่งในระยะยั่งยืน
3. เพิ่มความปลอดภัยโดยกำหนดให้ผู้ประกอบการขนส่งจะต้องรับผิดชอบในการตรวจความพร้อมของรถและพนักงานขับรถทุกครั้งก่อนการออกให้บริการ ตามรายการ Checklist เพิ่มเติมจากมาตรการ กำหนดให้รถโดยสารสาธารณะเข้ารับการตรวจสภาพปีละ 2 ครั้ง
4. กำหนดให้ผู้ประกอบการขนส่งไม่ประจำทางด้วยรถโดยสาร ต้องจัดทำประกันภัยเพิ่มเติมจากกฎหมายว่าด้วยการคุ้มครองผู้ประสบภัยจากรถ วงเงินคุ้มครองความเสียหายต่อชีวิตหรือร่างกายไม่ต่ำกว่า 300,000 บาท ต่อคนในแต่ละครั้ง และไม่ต่ำกว่า 300,000 บาท สำหรับความเสียหายต่อทรัพย์สินในแต่ละครั้ง มีผลบังคับใช้แล้วตั้งแต่วันที่ 1 เม.ย.60
5. กำหนดให้ผู้ประกอบการขนส่งไม่ประจำทางด้วยรถโดยสาร ต้องแสดงข้อมูลอายุการใช้งานของรถ ชื่อ-สกุล เลขที่ใบอนุญาตขับรถ และระยะเวลาในการประกอบอาชีพของพนักงานขับรถ และต้องจัดทำแผนการเดินทางในการว่าจ้างแต่ละครั้ง โดยมีรายละเอียดเกี่ยวกับเส้นทางการเดินรถ ระยะทาง จุดพักรถ และจุดเปลี่ยนผู้ขับรถ ซึ่งแผนการเดินทางต้องสอดคล้องกับระยะเวลาและระยะทางที่กฎหมายกำหนด มีผลบังคับใช้แล้วตั้งแต่วันที่ 1 เม.ย.60 และต้องจัดให้มีสมุดประจำรถ ประวัติผู้ประจำรถ การตรวจสอบสภาพและความพร้อมของรถและผู้ขับรถ และรายงานอุบัติเหตุที่เกิดจากการขนส่งด้วย
6. ยกระดับมาตรฐานความปลอดภัยด้านยานยนต์อย่างต่อเนื่อง ปรับลดความสูงของรถโดยสารสองชั้นเป็นไม่เกิน 4.0 เมตร มีผลบังคับใช้แล้วตั้งแต่ 19 มี.ค.60 และรถโดยสารที่สูงเกิน 3.60 เมตร ต้องผ่านการทดสอบการทรงตัวทุกคัน ต้องติดตั้งเข็มขัดนิรภัยทุกที่นั่ง มีเครื่องดับเพลิงและประตูฉุกเฉิน ตัวถังส่วนที่เป็นกระจกต้องเป็นกระจกนิรภัยประเภทเทมเปอร์ พร้อมติดตั้งค้อนทุบกระจก กำหนดการจัดวางที่นั่งสำหรับรถตู้โดยสารสาธารณะต้องไม่เกิน 13 ที่นั่ง มีทางออกฉุกเฉินด้านท้าย
7. เปลี่ยนรถตู้โดยสารเป็นรถโดยสารขนาดเล็กที่ได้มาตรฐาน (ไม่เกิน 20 ที่นั่ง) ประกาศมีผลบังคับใช้แล้ว ตั้งแต่ 1 ต.ค.60 โดยทยอยเปลี่ยนเป็นขั้นตอนเริ่มจากรถตู้ที่หมดอายุการใช้งานแล้วตามใบอนุญาตประกอบการ และเป็นรถที่วิ่งระหว่างจังหวัดก่อน
8. นอกจากนี้ยังมีข้อกำหนดที่ได้ประกาศไปแล้วจะมีผลใช้บังคับในระยะสั้นนี้ เช่น รถโดยสารที่จดทะเบียนใหม่ตั้งแต่วันที่ 1 ม.ค.61 ทุกคันต้องผ่านการรับรองมาตรฐานความแข็งแรงที่นั่ง จุดยึดที่นั่ง และจุดยึดเข็มขัดนิรภัย, ติดตั้งแผ่นสะท้อนแสงตามมาตรฐานสากล, และรถโดยสารที่จดทะเบียนใหม่ตั้งแต่วันที่ 1 ม.ค.62 จะต้องผ่านมาตรฐานความแข็งแรงของโครงสร้างหลักของตัวถังรถโดยสาร และมาตรฐานการลุกไหม้ของวัสดุสำหรับตกแต่งในรถโดยสาร
9. ผู้ประกอบการขนส่งจะต้องจัดให้มีการอบรมหลักสูตรอบรมเพื่อพัฒนาศักยภาพของผู้ขับรถเป็นประจำทุกปี อย่างน้อยปีละ 1 ครั้ง โดยหลักสูตรประกอบด้วยการอบรมทัศนคติและจิตสำนึกในการขับรถอย่างปลอดภัย การเตรียมความพร้อมร่างกายก่อนขับรถ การเตรียมความพร้อมของรถ การขับรถเชิงป้องกันอุบัติเหตุ (Defensive Driving) การควบคุมสถานการณ์ที่ไม่ปกติ เป็นต้น
มาตรการความปลอดภัยทั้งด้านผู้ประกอบการ ตัวรถ และพนักงานขับรถ ในระยะสั้นต่อเนื่องระยะกลาง
1. กรมการขนส่งทางบกอยู่ระหว่างศึกษาการกำหนดให้ผู้ประกอบการรถโดยสารและรถบรรทุก ต้องมีผู้จัดการด้านความปลอดภัยในการขนส่งทางถนน (Transport safety manager) เป็นผู้รับผิดชอบของผู้ประกอบการ ด้านความปลอดภัยทั้งในการบริหารจัดการ การวางแผนจัดการการขนส่ง การดูแลพนักงานขับรถ ความพร้อมของยานพาหนะ และการกำกับดูแลความปลอดภัยในการขนส่ง ซึ่งจะสามารถกำหนดหลักเกณฑ์ เงื่อนไข และคุณสมบัติ Safety Manager ทั้งผู้ประกอบการรถโดยสารและรถบรรทุกได้ภายในปี 2561 นี้
2. ยกระดับมาตรฐานความปลอดภัยของยานยนต์ให้สอดคล้องตามมาตรฐานสากล ปัจจุบัน กรมการขนส่งทางบกอยู่ระหว่างกำหนดสมรรถนะของระบบห้ามล้อของรถยนต์ รวมถึงสมรรถนะของระบบการป้องกันการล็อกของล้อ (ABS) และระบบหน่วงความเร็ว (Retarder) ซึ่งจะดำเนินการออกประกาศภายในปี 2561 นี้
3. ดำเนินโครงการ Sure Driving Smart Driver เพื่อพัฒนากระบวนการออกใบอนุญาตขับรถและผู้ประจำรถให้มีคุณภาพตามมาตรฐานสากล ด้วยการนำเทคโนโลยีมาใช้ทั้งระบบ ในทุกขั้นตอนเป็นระบบ Electronic ตั้งแต่กระบวนการแสดงตัวตน การอบรม และทุกขั้นตอนการทดสอบ ยกเลิกการทดสอบโดยเจ้าหน้าที่ เป็นการยกระดับพัฒนาหลักสูตรทั้งภาคทฤษฎี และภาคปฎิบัติ ได้กำหนดเป็นแผนปฏิบัติการ Action Plan พร้อมจะประกาศใช้เป็นขั้นตอน ภายในปี 2561 นี้
------------------------------

ที่มา : http://www.thaigov.go.th/news/contents/details/8022
