รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมหารือกับเอกอัคราชทูตชิลี สร้างความร่วมมือด้านเทคโนโลยีดิจิทัลเพื่อการท่องเที่ยว

วันพฤหัสบดีที่ 18 มกราคม 2561
รมว.ดิจิทัลฯ ร่วมหารือกับเอกอัคราชทูตชิลี สร้างความร่วมมือด้านเทคโนโลยีดิจิทัลเพื่อการท่องเที่ยว
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายคริสเตียน เรเรน บาร์เกตโต (H.E.Mr.Christain Rehren Bargetto) เอกอัคราชทูตสาธารณรัฐชิลีประจำประเทศไทย โดยทั้งสองฝ่ายได้ร่วมหารือเกี่ยวกับการค้า การลงทุน และการส่งเสริมความร่วมมือด้านธุรกิจระหว่างทั้งสองประเทศ ซึ่งปัจจุบันประเทศชิลีมีอัตรานักท่องเที่ยวเดินทางมายังประเทศไทยเพิ่มมากขึ้น ส่งผลให้มีการพิจารณาการสร้างความร่วมมือด้านการท่องเที่ยวโดยใช้เทคโนโลยีเป็นกลไกสำคัญ พร้อมกันนี้ทั้งสองฝ่ายได้เห็นชอบร่วมกันในการจัดทำความร่วมมือด้าน Startup รวมถึงการสร้างความสัมพันธ์ระหว่างหน่วยงานของไทยและชิลีเพื่อพิจารณาการจัดทำความร่วมมือในสาขาที่ทั้งสองประเทศเห็นชอบร่วมกัน และอาจพิจารณาจัดทำเป็นบันทึกความเข้าใจฯ ร่วมกันในอนาคต รวมทั้งได้ให้ความสำคัญต่อการดำเนินความร่วมมือที่จะเกิดขึ้นในกรอบความร่วมมือทางเศรษฐกิจในภูมิภาคเอเชีย-แปซิฟิก หรือ เอเปค (Asia-Pacific Economic Cooperation : APEC) เพื่อสนับสนุนการดำเนินงานตามนโยบายของรัฐบาลชิลี และรัฐบาลไทยให้บรรลุเป้าหมายในการปฏิรูปด้านเศรษฐกิจ เมื่อวันที่ 17 มกราคม 2561 ณ ห้องรับรอง ชั้น 9 กระทรวงดิจิทัลเพื่อเศรษฐกิจและสังคม ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ เขตหลักสี่ กรุงเทพฯ
***********************

ที่มา : http://www.thaigov.go.th/news/contents/details/9458
