รัฐบาลไทย-ข่าวทำเนียบรัฐบาล-นายกรัฐมนตรีแถลงต่อสื่อมวลชนเรื่องรายงาน TIP Report และกำหนดการเดินทางเยือนสหรัฐอเมริกา

วันอังคารที่ 27 มิถุนายน 2560
นายกรัฐมนตรีแถลงต่อสื่อมวลชนเรื่องรายงาน TIP Report และกำหนดการเดินทางเยือนสหรัฐอเมริกา
นายกรัฐมนตรีแถลงต่อสื่อมวลชนเรื่องรายงาน TIP Report และกำหนดการเดินทางเยือนสหรัฐอเมริกา
ในวันนี้ (27 มิถุนายน 2560) เวลา 13.40 น. ณ ห้องโถงตึกบัญชาการ 1 ทำเนียบรัฐบาล นายกรัฐมนตรีตอบข้อสงสัยของสื่อมวลชนเกี่ยวกับรายงานสถานการณ์การค้ามนุษย์ (Trafficking in Person Report: TIP Report) ของประเทศต่าง ๆ ทั่วโลกและประเทศไทย ซึ่งจัดอันดับโดยกระทรวงการต่างประเทศสหรัฐฯ โดยระบุว่า ยังไม่ทราบผลการจัดอันดับสถานการณ์การค้ามนุษย์ของประเทศไทย และไม่ว่าผลจะออกมาเช่นไร รัฐบาลยังยืนยันในเจตนารมณ์ที่จะแก้ไขปัญหาการค้ามนุษย์ในประเทศไทย ที่ต้องอาศัยความร่วมมือและความเข้าใจจากทุกภาคส่วนในการร่วมกันแก้ไขปัญหาที่สั่งสมมาอย่างยาวนาน อย่างไรก็ดี นายกรัฐมนตรีเรียกร้องให้ทุกฝ่ายอย่าคาดการณ์ล่วงหน้า
และสำหรับกำหนดการเดินทางเยือนสหรัฐอเมริกาอย่างเป็นทางการ นายกรัฐมนตรี ระบุว่า อยู่ระหว่างการหารือในรายละเอียดระหว่างกระทรวงการต่างประเทศของทั้งสองฝ่าย และหากทราบกำหนดการเดินทางที่แน่นอนแล้ว จะแจ้งให้ทราบล่วงหน้าไม่เกิน 10 วัน ก่อนการเดินทาง ทั้งนี้ นายกรัฐมนตรีกล่าวเน้นย้ำถึงความพร้อมในการเดินทางเยือนดังกล่าว ซึ่งทั้งสองฝ่ายได้มีการหารือเกี่ยวกับประเด็นต่าง ๆ อย่างต่อเนื่อง เพื่อกระชับความร่วมมือและความสัมพันธ์ระหว่างทั้งสองประเทศที่มีมายาวนานกว่า 180 ปี

ที่มา : http://www.thaigov.go.th/news/contents/details/4822
