รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาสภาพจิตใจเด็กหญิงวัย 11 ปี ถูกครูประจำชั้นล่วงละเมิดทางเพศ ที่ จ.กาฬสินธุ์ พร้อมช่วยเหลือชายชราวัย 72 ปี เป็นอัมพฤกษ์และภรรยาเสียชีวิต ที่ จ.ปทุมธานี

วันอังคารที่ 4 กรกฎาคม 2560
รมว.พม. กำชับ จนท. เร่งเยียวยาสภาพจิตใจเด็กหญิงวัย 11 ปี ถูกครูประจำชั้นล่วงละเมิดทางเพศ ที่ จ.กาฬสินธุ์ พร้อมช่วยเหลือชายชราวัย 72 ปี เป็นอัมพฤกษ์และภรรยาเสียชีวิต ที่ จ.ปทุมธานี
รมว.พม. กำชับ จนท. เร่งเยียวยาสภาพจิตใจเด็กหญิงวัย 11 ปี ถูกครูประจำชั้นล่วงละเมิดทางเพศ ที่ จ.กาฬสินธุ์ พร้อมทั้งช่วยเหลือชายชราวัย 72 ปี ป่วยเป็นอัมพฤกษ์ และมีภรรยาวัย 73 ปี ที่เสียชีวิตไปอย่างกะทันหัน ที่ จ.ปทุมธานี
วันนี้ (4 ก.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 664/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีผู้ปกครองของเด็กหญิงวัย 11 ปี นักเรียนชั้น ป.5 ได้พาลูกสาว เข้าแจ้งความต่อเจ้าหน้าที่ตำรวจ ว่าถูกครูประจำชั้นบังคับข่มขืนกระทำชำเรา พร้อมลักพาตัวและใช้อาวุธปืนข่มขู่ห้ามบอกใคร ที่อำเภอห้วยเม็ก จังหวัดกาฬสินธุ์ นั้น ตนได้กำชับให้พัฒนาสังคมและความมั่นคงของมนุษย์จังหวัดกาฬสินธุ์ (พมจ.กาฬสินธุ์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมเร่งเยียวยาสภาพจิตใจของเด็กหญิงอย่างใกล้ชิด เพื่อให้เด็กหญิงสามารถกลับไปใช้ชีวิตในสังคมต่อไปได้อย่างปกติสุข อีกทั้ง ร่วมกันกำหนดแนวทางการช่วยเหลือตามภารกิจด้านเด็กของกระทรวง พม. ในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีชายชราวัย 72 ปี ป่วยเป็นโรคอัมพฤกษ์ ไม่สามารถช่วยเหลือตัวเองได้ ซึ่งอาศัยอยู่กับภรรยาวัย 73 ปี ที่คอยดูแลสามีมาโดยตลอด แต่ภรรยาเสียชีวิตกะทันหันขณะนั่งพักผ่อนอยู่ข้างเตียง สร้างความเศร้าโศกเสียใจแก่ชายชราเป็นอย่างมาก ที่อำเภอลาดหลุมแก้ว จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) พร้อมหน่วยงานที่เกี่ยวข้องในพื้นที่สังกัดกระทรวง พม. เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการและผู้สูงอายุของกระทรวง พม. พร้อมทั้งประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาลอาการป่วยของชายชราดังกล่าวอย่างใกล้ชิด และปรับปรุงสภาพที่อยู่อาศัยให้ถูกสุขลักษณะ มีความมั่นคงและปลอดภัยเหมาะสำหรับผู้สูงอายุ นอกจากนี้ ยังให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาวต่อไป

ที่มา : http://www.thaigov.go.th/news/contents/details/4985
