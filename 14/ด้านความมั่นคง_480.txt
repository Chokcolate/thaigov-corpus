รัฐบาลไทย-ข่าวทำเนียบรัฐบาล-“บิ๊กอู๋” จับมือ ออท.กัมพูชา เพิ่มศูนย์ฯ - ชุดโมบาย หนุน จนท.เร่งพิสูจน์สัญชาติทันเวลา

วันพฤหัสบดีที่ 14 ธันวาคม 2560
“บิ๊กอู๋” จับมือ ออท.กัมพูชา เพิ่มศูนย์ฯ - ชุดโมบาย หนุน จนท.เร่งพิสูจน์สัญชาติทันเวลา
รมว.แรงงาน พร้อมด้วย ปลัดแรงงาน และ ออท.กัมพูชา ลงพื้นที่ตรวจเยี่ยมศูนย์พิสูจน์สัญชาติกัมพูชาของกรุงเทพมหานคร ณ ศูนย์การค้าอิมพีเรียล เวิลด์ ลาดพร้าว
รมว.แรงงาน พร้อมด้วย ปลัดแรงงาน และ ออท.กัมพูชา ลงพื้นที่ตรวจเยี่ยมศูนย์พิสูจน์สัญชาติกัมพูชาของกรุงเทพมหานคร ณ ศูนย์การค้าอิมพีเรียล เวิลด์ ลาดพร้าว ได้ข้อสรุป ทางการกัมพูชาเร่งจัดส่งหนังสือเดินทาง 1 แสนเล่มให้แล้วเสร็จ ปรับ สอท.กัมพูชาเป็นศูนย์พิสูจน์สัญชาติแรงงานกัมพูชาอีกแห่งหนึ่ง สนับสนุนเจ้าหน้าที่จัดระบบให้เกิดความคล่องตัว เพิ่มชุดโมบาย 4 ชุด ลั่น พบข้อร้องเรียนทุจริตลงโทษขั้นเด็ดขาด พบเบาะแสร้องเรียนได้ที่ ตู้ ปณ.1 ปณฝ.ดินแดง กทม. 10400 และสายด่วน 1506
พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน พร้อมด้วย นายจรินทร์ จักกะพาก ปลัดกระทรวงแรงงาน และผู้บริหารระดับสูงกระทรวงแรงงาน เข้าตรวจเยี่ยมการดำเนินงานของศูนย์พิสูจน์สัญชาติกัมพูชาของกรุงเทพมหานคร ณ ศูนย์การค้าอิมพีเรียล เวิลด์ ลาดพร้าว ภายหลังการตรวจเยี่ยมได้หารือกับ H.E.Mr.Long Visalo เอกอัครราชทูตราชอาณาจักรกัมพูชาประจำประเทศไทย โดยกล่าวว่า วันนี้ได้ลงพื้นที่ตรวจสอบระบบการทำงานของศูนย์ฯ และได้ข้อสรุปจากการหารือร่วมกันในหลายประเด็น อาทิ1) ทางการกัมพูชาจะเร่งดำเนินการจัดส่งหนังสือเดินทาง (Passport) จำนวน 100,000 เล่ม ให้แล้วเสร็จ 2) ปรับสถานทูตกัมพูชาประจำประเทศไทยให้เป็นสถานที่เพื่อให้บริการพิสูจน์สัญชาติแรงงานกัมพูชาของกรุงเทพมหานครเพิ่มอีกแห่งหนึ่ง นอกจากศูนย์ฯ อิมพีเรียล เวิลด์ ลาดพร้าว 3) มอบหมายให้กรมการจัดหางาน กระทรวงแรงงาน สำนักงานตำรวจตรวจคนเข้าเมือง (ต.ม.) สนับสนุนเจ้าหน้าที่เข้าไปร่วมบริหารจัดการให้ระบบการทำงานของศูนย์พิสูจน์สัญชาติกัมพูชาทั้งศูนย์ฯ จ.ระยอง สงขลา และอิมพีเรียล เวิลด์ ลาดพร้าว กรุงเทพมหานคร มีความคล่องตัวมากยิ่งขึ้น 4) สถานทูตกัมพูชาเพิ่มชุดโมบายจากเดิม 2 เป็น4 ชุด เพื่ออำนวยความสะดวกสถานประกอบการในจังหวัดที่มีแรงงานกัมพูชาจำนวนมาก ซึ่งกระทรวงแรงงานและ ต.ม.จะเข้าไปจัดระบบให้มีความคล่องตัวมากยิ่งขึ้น
พล.ต.อ.อดุลย์ฯ กล่าวต่อว่า กรณีที่มีผู้ประกอบการได้รับผลกระทบเนื่องจากแรงงานที่มารอตรวจสัญชาติบดบังบริเวณหน้าร้านของศูนย์ฯ อิมพีเรียล ลาดพร้าวนั้น กระทรวงแรงงานได้ประสานการทำงานร่วมกับทางการกัมพูชาแล้วเพื่อจัดระเบียบให้ดีขึ้น ทั้งนี้ รมว.แรงงาน เน้นย้ำว่าจะนำข้อร้องเรียนจากประชาชนมาปรับปรุงระบบ หากพบการทุจริตจะมีมาตรการลงโทษขั้นเด็ดขาด โดยกระทรวงแรงงานได้เปิด ตู้ ปณ. 1 ปณฝ.ดินแดง กทม. 10400 และสายด่วน 1506 รับเรื่องร้องเรียนจากทุกฝ่าย
--------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
14 ธันวาคม 2560

ที่มา : http://www.thaigov.go.th/news/contents/details/8766
