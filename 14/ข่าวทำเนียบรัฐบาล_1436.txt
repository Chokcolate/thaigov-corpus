รัฐบาลไทย-ข่าวทำเนียบรัฐบาล-คณะผู้บริหารหอการค้าไทยเข้าพบรองนรม.พลเอกฉัตรชัยฯ

วันพฤหัสบดีที่ 8 กุมภาพันธ์ 2561
คณะผู้บริหารหอการค้าไทยเข้าพบรองนรม.พลเอกฉัตรชัยฯ
หอการค้าไทยขอให้รัฐบาลเร่งพิจารณาแนวทางในการสร้างการรับรู้ปริมาณสารพิษตกค้างในผลผลิตทางการเกษตร เพื่อให้เกิดความเข้าใจในการบริโภคของประชาชน
วันนี้ (8 ก.พ. 61) เวลา 09.30 น. ณ ห้องประชุม 302 ชั้น 3 ตึกบัญชาการ 1 ทำเนียบรัฐบาล  นายกลินท์ สารสิน ประธานกรรมการหอการค้าไทย นำคณะกรรมการและผู้บริหารหอการค้าไทย จำนวน 20 คน  เข้าพบ พลเอกฉัตรชัย  สาริกัลยะ รองนายกรัฐมนตรี  เพื่อขอรับทราบแนวทางในการสร้างการรับรู้และความเข้าใจที่ถูกต้องแก่ประชาชนผู้บริโภค ในเรื่องปริมาณสารพิษตกค้างสูงสุดที่สามารถมีได้ในสินค้าเกษตร ผ่านช่องทางต่าง ๆ อาทิ การจัดสัมมนา การเผยแพร่ผ่าน Social  Media  เพื่อให้ประชาชนเกิดความชัดเจนในการบริโภคที่ได้มาตรฐานสินค้าเกษตรและอาหารแห่งชาติ ตามที่สำนักงานมาตรฐานสินค้าเกษตรและอาหารแห่งชาติ ได้กำหนดมาตรฐานด้านสารตกค้าง และปริมาณสารพิษตกค้างสูงสุดที่ยอมรับในระดับสากล ซึ่งขณะนี้เครือข่ายผู้บริโภครณรงค์ได้เรียกร้องให้มีการยกเลิกการใช้สารเคมีปราบศัตรูพืช อาทิ  พาราควอต  คลอไพรีฟอส และการกำจัดการใช้สารไกลโฟเซต เพื่อลดผลกระทบต่อสุขภาพของเกษตรกรผู้ใช้และประชาชนในฐานะผู้บริโภค
โอกาสนี้  รองนายกรัฐมนตรี  ได้กล่าวว่า  ประเทศไทยเป็นประเทศเกษตรกรรม และการเกษตรกรรมถือเป็นอาชีพหลักของคนไทย ทำให้ประเทศไทยมีสินค้าทางเกษตรและผลผลิตทางการเกษตรที่หลากหลาย  และมีสินค้าทางการเกษตรที่เป็นสินค้าส่งออกหลายชนิด อย่างไรก็ตาม แม้ปัจจุบันสภาพดิน ฟ้า อากาศ และการตลาดจะไม่เอื้ออํานวย แต่ผลผลิตทางการเกษตรของไทยยังคงเป็นที่ต้องการของตลาดทั้งในและต่างประเทศ  ซึ่งหน่วยงานไม่ว่าจะเป็นภาครัฐ  ภาคเอกชน และภาคประชาชน ต้องพยายามสร้างแนวทางการรับรู้และความเข้าใจที่ถูกต้องให้แก่ประชาชนผู้บริโภคสินค้าของไทย  โดยเฉพาะเรื่องปริมาณสารพิษที่ตกค้างสูงสุดในสินค้าการเกษตร หรือสินค้าที่มาจากประเทศเพื่อนบ้าน อาทิ ส้มที่มีการเคลือบสารที่เป็นปัญหาอยู่ในขณะนี้  ดังนั้น จึงต้องส่งเสริมให้มีการผลิตที่มีคุณภาพและได้มาตรฐาน รวมถึงมีความปลอดภัยจากสารตกค้างต่าง ๆ พร้อมทั้ง ให้มีการกำหนดยุทธศาสตร์มาตรฐานด้านคุณภาพและความปลอดภัยทางอาหารให้ชัดเจนต่อเนื่องและเชื่อมโยงกันต่อไป
........................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9937
