รัฐบาลไทย-ข่าวทำเนียบรัฐบาล-รองนายกรัฐมนตรีเปิดการประชุมสมาคมนักวิชาชีพไทยในอเมริกาและแคนาดา

วันเสาร์ที่ 27 มกราคม 2561
รองนายกรัฐมนตรีเปิดการประชุมสมาคมนักวิชาชีพไทยในอเมริกาและแคนาดา
รองนายกรัฐมนตรีเปิดการประชุมสมาคมนักวิชาชีพไทยในอเมริกาและแคนาดา
เมื่อวันที่ 26 มกราคม 2561 เวลา 08.30 น. ที่โรงแรม Clearwater Beach Marriott Suites on Sand Key
เมืองแทมปา มลรัฐฟลอริดา สหรัฐอเมริกา พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะรองนายกรัฐมนตรีที่กำกับดูแลสำนักงานคณะกรรมการวิจัยแห่งชาติ ได้เป็นประธานในพิธีเปิดการประชุมประจำปีของสมาคมนักวิชาชีพไทยในอเมริกาและแคนาดา (Annual ATPAC - NRCT - MOST - OHEC - IPST Conference) โดยมีผู้ร่วมคณะประกอบด้วย ผู้ช่วยศาสตราจารย์ ดร.นพปฎล  สุนทรนนท์ รองเลขาธิการนายกรัฐมนตรีฝ่ายการเมือง, ศาสตราจารย์ ดร.นายแพทย์ สิริฤกษ์  ทรงศิวิไล เลขาธิการคณะกรรมการวิจัยแห่งชาติ, รองศาสตราจารย์ นายแพทย์ สรนิต  ศิลธรรม ปลัดกระทรวงวิทยาศาสตร์และเทคโนโลยี, ดร.สุภัทร  จำปาทอง เลขาธิการคณะกรรมการการอุดมศึกษา, ดร.วิไลพร  เจตนจันทร์ ผู้อำนวยการสำนักงานเทคโนโลยี บริษัท ปูนซิเมนต์ไทย จำกัด (มหาชน) ในฐานะผู้ทรงคุณวุฒิ และ คณะอนุกรรมการด้านการปรับระบบงบประมาณวิจัยและนวัตกรรมแบบบูรณาการ สภานโยบายวิจัยและนวัตกรรมแห่งชาติ โดยมี ดร.เมธี  เวชารัตนา ประธานกรรมการกลุ่มวิชาชีพไทยในอเมริกาและแคนาดา ให้การต้อนรับ
สมาคมนักวิชาชีพไทยในอเมริกาและแคนาดา เป็นการรวมกลุ่มของคนรุ่นใหม่ในประเทศอเมริกาเหนือ จัดตั้งขึ้นเมื่อปี พ.ศ.2534 และจดทะเบียนเป็นองค์กรไม่แสวงหาผลกำไรที่มลรัฐเท็กซัส เมื่อ พ.ศ.2535 โดยมีวัตถุประสงค์ เพื่อส่งเสริมความก้าวหน้าและความรู้ทางวิทยาศาสตร์ เทคโนโลยี และการศึกษาในประเทศไทย จัดตั้งผู้ประสานงานและส่งเสริมความร่วมมือระหว่างบริษัทและองค์กรที่เกี่ยวข้องในประเทศไทย สหรัฐอเมริกา แคนาดา และประเทศอื่น ๆ รวมถึงการรักษาความสัมพันธ์ที่ใกล้ชิดและความเป็นสมาคมกันระหว่างสมาชิก
สำหรับในการประชุมครั้งนี้ มีผู้มาร่วมงานประมาณ 130 คน ซึ่งส่วนใหญ่เป็นนักเรียนทุนของหน่วยงานต่าง ๆ ของไทย และคนไทยที่ประกอบอาชีพในสหรัฐอเมริกาและแคนาดา ทั้งนี้ พลอากาศเอก ประจิน  จั่นตอง ได้กล่าวปาฐกถาพิเศษ ในหัวข้อ “นโยบายของรัฐบาลในการขับเคลื่อนและปฏิรูประบบวิจัยและนวัตกรรมแห่งชาติ” โดยชี้ให้เห็นถึงความมุ่งมั่นตั้งใจของรัฐบาลในการปฏิรูประบบงานวิจัยและนวัตกรรมอย่างจริงจัง ด้วยการกำหนดนโยบายวิจัยและนวัตกรรมของประเทศที่ชัดเจน มีการนำผลงานวิจัยไปใช้ประโยชน์ จัดตั้งองค์กรของหน่วยงานในระบบวิจัย มีการพัฒนากำลังคนและโครงสร้างพื้นฐาน รวมถึงการจัดสรรงบประมาณและการบริหารงานวิจัย ด้วยการดำเนินการให้มียุทธศาสตร์วิจัยและนวัตกรรมระยะ 20 ปี ตั้งแต่ พ.ศ.2560 - 2579 ที่ชัดเจนสอดคล้องกับเป้าหมายของประเทศ
จากนั้น ในเวลา 14.00 น. คณะของรองนายกรัฐมนตรีฯ ได้เดินทางไปดูงานการบริหารจัดการน้ำของมลรัฐฟลอริดา ที่ Tampa Bay Water ซึ่งเป็นหน่วยงานที่ผลิตน้ำเพื่อการอุปโภคและบริโภคที่สะอาดและปลอดภัยให้กับรัฐบาลท้องถิ่น 9 แห่ง บริการประชาชนในพื้นที่ 2.4 ล้านคน ในมลรัฐฟลอริดา โดย โดยมีนาย Kenneth R. Herd หัวหน้าหน่วยก่อสร้างและสัญญาให้การต้อนรับ ทั้งนี้คณะของรองนายกรัฐมนตรีได้เยี่ยมชมโรงงานเปลี่ยนน้ำทะเลให้เป็นน้ำจืด (Desalination Plant) ด้วย
ต่อมาในเวลา 17.00 น. รองนายกรัฐมนตรีฯ พร้อมด้วยคณะ ได้เดินทางกลับมาเข้าร่วมประชุมกับคณะกรรมการสมาคมนักวิชาชีพไทยในอเมริกาและแคนาดา เพื่อหารือเกี่ยวกับโครงการริเริ่มหน่วยงาน Thailand - U.S. Science Corporation Center (TUSCO) เสร็จแล้วจึงได้เดินทางกลับประเทศไทย
* หมายเหตุ  วันและเวลาในกำหนดการ คือ วันและเวลาท้องถิ่นของสหรัฐอเมริกา
...............................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/9667
