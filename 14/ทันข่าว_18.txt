รัฐบาลไทย-ข่าวทำเนียบรัฐบาล-กระทรวงมหาดไทยชี้แจงประเด็นเยียวยา พร้อมหลักฐานประกอบการขอรับการช่วยเหลือจากรัฐบาล

วันพุธที่ 9 สิงหาคม 2560
กระทรวงมหาดไทยชี้แจงประเด็นเยียวยา พร้อมหลักฐานประกอบการขอรับการช่วยเหลือจากรัฐบาล
กระทรวงมหาดไทยชี้แจงประเด็นเยียวยา พร้อมหลักฐานประกอบการขอรับการช่วยเหลือจากรัฐบาล
วันนี้ (9 สิงหาคม 2560) นายจรินทร์ จักกะพาก อธิบดีกรมส่งเสริมการปกครองท้องถิ่นชี้แจงประเด็น การเยียวยาน้ำท่วม โดยมีสาระสำคัญดังนี้
ทางเทศบาลสกลนคร ได้ตั้งจุดให้บริการรับแจ้งขอรับความช่วยเหลือประชาชนที่ได้รับผลกระทบจากอุทกภัย "พายุเซินกา" ไว้ 3 จุด ดังนี้ 1. สำนักงานเทศบาลนครสกลนคร 2. ลานพระรูปรัชกาลที่ 5 3. ห้างสรรพสินค้าโรบินสัน ซึ่งทั้ง 3 จุดนี้ จะเป็นจุดรับเอกสารขอรับความช่วยเหลือจากอุทกภัย ตั้งแต่บัดนี้เป็นต้นไป ไม่เว้นวันหยุดราชการ
สำหรับกรณีที่ประชาชนไม่มีภาพถ่ายระหว่างเกิดอุทกภัย ก็สามารถยื่นขอรับ การช่วยเหลือได้เช่นกัน โดยการดำเนินการของเทศบาลนครสกลนคร หลังจากรับเอกสารขอความช่วยเหลือจากอุทกภัยครั้งนี้แล้ว จะดำเนินการตรวจสอบความถูกต้องของเอกสาร หากพบว่าเอกสารไม่ถูกต้อง จะประสานผู้ยื่นเอกสารขอรับการช่วยเหลือทันที โดยจะดำเนินการตั้งคณะอนุกรรมการ เพื่อรวบรวมข้อมูลและดำเนินการในเรื่องนี้ ซึ่งประกอบด้วย เจ้าหน้าที่กองสวัสดิการที่รับผิดชอบประจำชุมชน ช่างจากสำนักการช่าง ประธานกรรมการชุมชน และกรรมการชุมชนอีก 1 คน เพื่อกรอกรายละเอียดข้อมูลประกอบการช่วยเหลือผู้ประสบอุทกภัย เมื่อดำเนินการตั้งคณะอนุกรรมการแล้วเสร็จ (ไม่เกิน 2 ถึง 3 วัน) จะนำเสนอคณะกรรมการที่เทศบาลแต่งตั้ง ประกอบด้วย นายกเทศมนตรี หัวหน้าส่วนราชการที่เกี่ยวข้อง ร่วมตรวจสอบความถูกต้อง (ใช้เวลาไม่เกิน 1 วัน) จากนั้น  จะนำเอกสารหลักฐานส่งต่อให้อำเภอเมืองสกลนคร เพื่อพิจารณาดำเนินการให้ความช่วยเหลือ ซึ่งทั้งหมดนี้ จะต้องเป็นไปตามตามระเบียบกระทรวงการคลังเพื่อช่วยเหลือผู้ประสบภัยพิบัติกรณีฉุกเฉิน พ.ศ.2556 และที่แก้ไขเพิ่มเติม
ทางด้าน นายฉัตรชัย  พรหมเลิศ อธิบดีกรมป้องกันและบรรเทาสาธารณภัย ชี้แจงประเด็นการเยียวยาน้ำท่วม   สรุปสาระสำคัญ ดังนี้
1.การให้ความช่วยเหลือผู้ประสบอุทกภัย รัฐบาลได้มุ่งเน้นให้การช่วยเหลือผู้ประสบภัยทุกรายด้วยความรวดเร็ว ทั่วถึง และเป็นธรรม ภายใต้หลักเกณฑ์เดียวกัน ไม่ว่าจะใช้จ่ายจากงบประมาณขององค์กรปกครองส่วนท้องถิ่นหรือเงินทดรองราชการตามระเบียบกระทรวงการคลังเพื่อช่วยเหลือผู้ประสบภัยพิบัติกรณีฉุกเฉิน พ.ศ.2556 และที่แก้ไขเพิ่มเติม
2.ในเบื้องต้น การให้ความช่วยเหลือผู้ประสบอุทกภัย จะใช้จ่ายจากงบประมาณขององค์กรปกครองส่วนท้องถิ่น หากงบประมาณไม่เพียงพอ สามารถขอรับการสนับสนุนเงินทดรองราชการของจังหวัด ผ่านคณะกรรมการให้ความช่วยเหลือผู้ประสบภัยพิบัติระดับอำเภอ (ก.ช.ภ.อ.) และคณะกรรมการให้ความช่วยเหลือผู้ประสบภัยพิบัติระดับจังหวัด (ก.ช.ภ.จ.) ตามลำดับ
3.การติดต่อขอรับการช่วยเหลือของผู้ประสบภัย ไม่ว่าจะใช้จ่ายงบประมาณจากแหล่งใด ระเบียบไม่ได้กำหนดหรือบังคับให้ผู้ประสบภัยต้องนำภาพถ่ายมาเป็นหลักฐานในการลงทะเบียนเพื่อขอรับความช่วยเหลือ ซึ่งตาม พ.ร.บ.ป้องกันและบรรเทาสาธารณภัย พ.ศ.2550 กำหนดให้องค์กรปกครองส่วนท้องถิ่นมีหน้าที่รับผิดชอบในการสำรวจความเสียหาย ดังนั้น องค์กรปกครองส่วนท้องถิ่นสามารถใช้ข้อมูลความเสียหายในพื้นที่เชิงประจักษ์ นอกเหนือจากภาพถ่ายมาเป็นหลักฐานประกอบการพิจารณาให้ความช่วยเหลือผู้ประสบภัย อาทิ ข้อเท็จจริงจากการสำรวจพื้นที่เสียหาย ข้อเท็จจริงจากผู้ปกครองท้องที่ (กำนัน ผู้ใหญ่บ้าน) ผู้นำชุมชน และผู้ประสบภัย หรือใบแจ้งความจากสถานีตำรวจ
--------------------------------------------------------

ที่มา : http://www.thaigov.go.th/news/contents/details/5818
