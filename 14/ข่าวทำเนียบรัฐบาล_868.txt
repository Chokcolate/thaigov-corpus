รัฐบาลไทย-ข่าวทำเนียบรัฐบาล-นายกรัฐมนตรียืนยัน 5 ธนาคารของไทยมีความเข้มแข็ง มั่นคง และมีเงินสำรองจำนวนมากกว่าเกณฑ์ที่กำหนด

วันอังคารที่ 26 กันยายน 2560
นายกรัฐมนตรียืนยัน 5 ธนาคารของไทยมีความเข้มแข็ง มั่นคง และมีเงินสำรองจำนวนมากกว่าเกณฑ์ที่กำหนด
นายกรัฐมนตรียืนยัน 5 ธนาคารของไทยไม่มีความเสี่ยงสูง โดยยังมีความเข้มแข็ง มั่นคง และมีเงินสำรองจำนวนมากกว่าเกณฑ์ที่กำหนด
วันนี้ ( 26 ก.ย. 60 ) เวลา 14.00 น. ณ ตึกบัญชาการ 1  ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)   พลเอก ประยุทธ์ จันทร์โอชา นายกรัฐมนตรี ได้กล่าวถึงกรณีที่ธนาคารแห่งประเทศไทยได้ออกประกาศแนวทางการระบุและการกำกับดูแลธนาคารพาณิชย์ที่มีนัยต่อความเสี่ยงเชิงระบบในประเทศ และรายชื่อธนาคารพาณิชย์ที่มีนัยต่อความเสี่ยงเชิงระบบในประเทศ ซึ่งมีรายชื่อธนาคารพาณิชย์ที่มีนัยต่อความเสี่ยงเชิงระบบในประเทศ ประจำปี 2560 ได้แก่ ธนาคารกรุงเทพ (BBL) ธนาคารกรุงไทย (KTB) ธนาคารกรุงศรีอยุธยา (BAY) ธนาคารกสิกรไทย (KBANK) และธนาคารไทยพาณิชย์ (SCB) ซึ่งจะต้องปฏิบัติตามมาตรการกำกับดูแลด้านเงินกองทุนและมาตรการกำกับดูแลอื่นให้เป็นตามหลักสากลมากขึ้นว่า ทั้ง 5 ธนาคารดังกล่าวของไทยมีความมั่นคงมาก ซึ่งสิ่งที่ธนาคารแห่งประเทศไทยดำเนินการดังกล่าวเพื่อให้สอดคล้องและเป็นตามมาตรฐานสากลมากยิ่งขึ้นเท่านั้น โดยประเทศอื่นก็มีการประกาศในลักษณะนี้เช่นกัน เพราะฉะนั้นประชาชนอย่าได้วิตกกังวลจนเกินไป ยืนยันทั้ง 5 ธนาคารดังกล่าวไม่มีความเสี่ยงสูง และมีความเข้มแข็ง มั่นคง และมีเงินสำรองจำนวนมากกว่าเกณฑ์ที่กำหนด
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6985
