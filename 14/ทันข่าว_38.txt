รัฐบาลไทย-ข่าวทำเนียบรัฐบาล-ฝันเป็นจริง! เพียงแตะบัตรสวัสดิการแห่งรัฐ ด้วยระบบ E-Ticket ก็ขึ้นรถเมล์ได้

วันพุธที่ 20 กันยายน 2560
ฝันเป็นจริง! เพียงแตะบัตรสวัสดิการแห่งรัฐ ด้วยระบบ E-Ticket ก็ขึ้นรถเมล์ได้
ระบบ E-Ticket จะช่วยเพิ่มประสิทธิภาพการจัดเก็บค่าโดยสารให้เกิดความถูกต้อง
ฝันเป็นจริง! เพียงแตะบัตรสวัสดิการแห่งรัฐ ด้วยระบบ E-Ticket ก็ขึ้นรถเมล์ได้
จากนโยบายการจัดทำบัตรสวัสดิการแห่งรัฐมอบให้แก่ประชาชนผู้มีรายได้น้อยเพื่อช่วยลดภาระค่าใช้จ่ายในครัวเรือน และรายจ่ายในการเดินทาง โดยบัตรดังกล่าวจะเริ่มใช้งานได้ตั้งแต่วันที่ 1 ตุลาคม 2560 เป็นต้นไป นั้น
สำหรับพี่น้องประชาชนที่ใช้รถโดยสาร ขสมก ซึ่งวิ่งให้บริการในพื้นที่ กทม.และปริมณฑล สามารถใช้บัตรสวัสดิการแห่งรัฐขึ้นรถโดยสารธรรมดา จำนวน 800 คัน ที่ได้ทยอยติดตั้งระบบบัตรโดยสารอิเล็กทรอนิกส์ (E-Ticket) เพื่อรองรับความต้องการของผู้ถือบัตรทุกรายได้ตั้งแต่วันที่ 17 ต.ค.60 เป็นต้นไป
โดยเฉพาะผู้มีรายได้น้อยที่ลงทะเบียนไว้ใน 7 จังหวัด ได้แก่
กรุงเทพมหานคร
นนทบุรี
ปทุมธานี
พระนครศรีอยุธยา
สมุทรปราการ
นครปฐม
สมุทรสาคร
ซึ่งมีจำนวนประมาณ 1.3 ล้านคน
ทั้งนี้ เนื่องจากภาครัฐมีความจำเป็นต้องบรรจุข้อมูลลงในบัตรสวัสดิการแห่งรัฐที่สอดคล้องกับมาตรฐานกลางระบบตั๋วร่วม (แมงมุม) ของสำนักนโยบายและแผนการขนส่งและจราจร ซึ่งจะเชื่อมโยงการเดินทางด้วยรถโดยสาร ขสมก. และรถไฟฟ้าทั้งบนดินและใต้ดิน เพิ่มความสะดวกให้กับประชาชน จึงทำให้ต้องเพิ่มขั้นตอนการผลิตและควบคุมคุณภาพ ก่อนนำไปทดสอบกับเครื่องอ่านบัตร (E-Ticket) ต่อไป
และ เพื่อเป็นการชดเชยและลดผลกระทบของผู้มีรายได้น้อย อันเนื่องมาจากขั้นตอนการผลิตที่ใช้เวลานานขึ้น กรมบัญชีกลางจะยกยอดวงเงินแต่ละประเภทสวัสดิการที่คงเหลือจากการใช้จ่ายในเดือนตุลาคม 2560 ให้ไปใช้ต่อได้ในเดือนพฤศจิกายน 2560
ส่วนวิธีการใช้งานบัตรสวัสดิการแห่งรัฐในการเดินทางด้วยรถโดยสาร ขสมก. นั้นไม่ยุ่งยาก เพียงผู้ถือบัตรนำบัตรสวัสดิการแห่งรัฐแตะที่เครื่องอ่านบัตร ซึ่งติดตั้งอยู่ที่จุดขึ้นและลงบนรถโดยสาร ระบบจะตัดค่าโดยสารอัตโนมัติ โดยในระยะแรกจะมีพนักงานแนะนำวิธีการใช้งาน จนกว่าผู้ถือบัตรจะเกิดความคุ้นเคย และหากอยากทราบว่า รถโดยสารคันใดที่ติดตั้งระบบ E-ticket ขอให้สังเกตที่กระจกด้านหน้า ด้านข้าง และด้านหลัง ซึ่งจะมีสติ๊กเกอร์สีเขียวระบุไว้ว่า “รถคันนี้ใช้ระบบเก็บเงินอัตโนมัติ” แทนที่ข้อความ “รถเมล์ฟรีภาษีจากประชาชน”
ระบบ E-Ticket จะช่วยเพิ่มประสิทธิภาพการจัดเก็บค่าโดยสารให้เกิดความถูกต้อง แม่นยำ และช่วยลดต้นทุนค่าใช้จ่ายในการจ้างพนักงานเก็บค่าโดยสาร พร้อมทั้งสร้างภาพลักษณ์ใหม่ของการเดินทางที่ทันสมัย สะท้อนวิถีชีวิตของคนเมืองได้เป็นอย่างดี
ภาพ/ข่าว :  กลุ่มสื่อสารเชิงกลยุทธ์ สำนักโฆษก

ที่มา : http://www.thaigov.go.th/news/contents/details/6832
