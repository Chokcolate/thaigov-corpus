รัฐบาลไทย-ข่าวทำเนียบรัฐบาล-รมว.พม. ให้การต้อนรับประธานสภาสตรีแห่งชาติในพระบรมราชินูปถัมภ์ พร้อมคณะ ที่เข้าแสดงความขอบคุณในการสนับสนุนการจัดงานวันสตรีไทย ประจำปี 2560 ที่ผ่านมา

วันพฤหัสบดีที่ 5 ตุลาคม 2560
รมว.พม. ให้การต้อนรับประธานสภาสตรีแห่งชาติในพระบรมราชินูปถัมภ์ พร้อมคณะ ที่เข้าแสดงความขอบคุณในการสนับสนุนการจัดงานวันสตรีไทย ประจำปี 2560 ที่ผ่านมา
รมว.พม. ให้การต้อนรับประธานสภาสตรีแห่งชาติในพระบรมราชินูปถัมภ์ พร้อมคณะ ที่เข้าแสดงความขอบคุณในการสนับสนุนการจัดงานวันสตรีไทย ประจำปี 2560 ที่ผ่านมา และมอบหนังสือ “85 พรรษาสมเด็จพระบรมราชินีนาถ” รวมทั้งหารือถึงความร่วมมือในการดำเนินงานด้านสตรี
วันนี้ (5 ต.ค.60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. ให้การต้อนรับ ดร.วันดี กุญชรยาคง จุลเจริญ ประธานสภาสตรีแห่งชาติในพระบรมราชินูปถัมภ์ พร้อมคณะ ในโอกาสที่เข้าพบ เพื่อแสดงความขอบคุณในการสนับสนุนการจัดงานวันสตรีไทย ประจำปี 2560 รวมทั้งหารือถึงแนวทางความร่วมมือในการดำเนินงานด้านสตรี ณ ห้องรับรอง ชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า งานวันสตรีไทย ประจำปี 2560 ซึ่งจัดโดยความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) และสภาสตรีแห่งชาติฯ ภายใต้แนวคิด "พลังสตรีไทย สำนึกในพระมหากรุณาธิคุณอย่างหาที่สุดมิได้” จัดขึ้น ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี เมื่อวันที่ 1 สิงหาคม 2560 ที่ผ่านมา ซึ่งสภาสตรีแห่งชาติฯ ได้ขอเชิญกระทรวง พม. ร่วมเป็นเจ้าภาพจัดงานวันสตรีไทย ประจำปี 2561 และขอสนับสนุนงบประมาณเพื่อจัดงาน และได้มอบหนังสือ "85 พรรษา สมเด็จพระบรมราชินีนาถ” โดยสภาสตรีแห่งชาติฯ ได้จัดพิมพ์ขึ้นเพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา 12 สิงหาคม 2560 โดยได้รับพระราชทานพระราชานุญาตเชิญพระฉายาลักษณ์และภาพพระราชกรณียกิจมาจัดพิมพ์เผยแพร่
"นอกจากนี้ ยังได้หารือถึงแนวทางเกี่ยวกับการบูรณาการความร่วมมือในการพัฒนาศักยภาพสตรีไทย ระหว่างหน่วยงานภาครัฐ ภาคเอกชน และภาคประชาสังคม ในรูปแบบประชารัฐร่วมพัฒนา เพื่อให้สตรีไทย มีศักยภาพ มีคุณภาพชีวิตที่ดีขึ้น และเป็นพลังสำคัญในการพัฒนาประเทศอย่างยั่งยืนต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7187
