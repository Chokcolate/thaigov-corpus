รัฐบาลไทย-ข่าวทำเนียบรัฐบาล-ปลัด พม. ลงพื้นที่ตรวจเยี่ยมโครงการ “ปทุมธานีโมเดล”

วันเสาร์ที่ 1 กรกฎาคม 2560
ปลัด พม. ลงพื้นที่ตรวจเยี่ยมโครงการ “ปทุมธานีโมเดล”
ปลัด พม. ลงพื้นที่ตรวจเยี่ยมโครงการ “ปทุมธานีโมเดล”  พร้อมชูชุมชนแก้วนิมิตรเป็นชุมชนตัวอย่าง ตามแนวทาง “ประชารัฐ”
หลังรื้อย้ายแล้วก่อสร้างชุมชนใหม่ 98 หลัง
วันนี้ (1 ก.ค.60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่เพื่อตรวจเยี่ยมความคืบหน้าโครงการพัฒนาที่อยู่อาศัย “ปทุมธานีโมเดล” ชุมชนแก้วนิมิตร ซึ่งเป็นชุมชนแรกที่เข้าร่วมโครงการ และได้รับการสนับสนุนสินเชื่อจากสถาบันพัฒนาองค์กรชุมชน (องค์การมหาชน)  เพื่อจัดซื้อที่ดินและสร้างบ้านใหม่ จำนวน  98 หลังคาเรือน (100 ครอบครัว) ซึ่งเริ่มก่อสร้างบ้านตั้งแต่เดือนสิงหาคม 2559 ปัจจุบัน การก่อสร้างบ้านใหม่เกือบแล้วเสร็จทั้งโครงการ ณ ชุมชนแก้วนิมิตร ตำบลคลองหนึ่ง อำเภอคลองหลวง จังหวัดปทุมธานี
นายไมตรี กล่าวว่า ชุมชนแก้วนิมิตร เดิมปลูกสร้างบ้านเรือนอยู่ริมคลองหนึ่ง ชาวบ้านส่วนใหญ่นับถือศาสนาอิสลาม ประกอบอาชีพรับจ้างทั่วไป เมื่อรัฐบาลมีโครงการแก้ไขปัญหาชุมชนที่รุกล้ำลำคลองสาธารณะในจังหวัดปทุมธานี  โดยเฉพาะในบริเวณริมคลองหนึ่ง ชุมชนแก้วนิมิตรเป็นชุมชนแรกที่เข้าร่วมโครงการพัฒนาที่อยู่อาศัย “ปทุมธานีโมเดล” โดยรวมตัวกันจัดตั้งกลุ่มออมทรัพย์ และในเวลาต่อมาได้จัดตั้งเป็นสหกรณ์เคหสถาน ใช้ชื่อว่า “สหกรณ์บ้านมั่นคงไทยมุสลิมสามัคคี จำกัด” มีสมาชิกจำนวน 100  ครัวเรือน จัดซื้อที่ดินแปลงใหม่ขนาด 5 ไร่ 42 ตารางวา (อยู่ห่างจากชุมชนเดิมประมาณ 5 กิโลเมตร) เพื่อก่อสร้างบ้านใหม่จำนวน 98 หลังคาเรือน (100 ครอบครัว) ทั้งนี้ พอช. ได้สนับสนุนการจัดสร้างบ้านใหม่ โดยมีแบบบ้านทั้งหมด 3 แบบ คือ 1) บ้านแฝดสองชั้น ขนาด 56 ตารางเมตร 2) บ้านแฝดสองชั้น ขนาด 63 ตารางเมตร และ 3) บ้านแฝดสองชั้น ขนาด 77 ตารางเมตร ซึ่งราคาก่อสร้างพร้อมที่ดินต่อหลังประมาณ 272,000 - 295,000 บาท  ระยะเวลาผ่อนส่ง 15 ปี อัตราผ่อนส่งเดือนละ  2,500 - 3,000 บาท
นายไมตรี กล่าวต่อไปว่า พอช. ได้จัดตั้งศูนย์ปฏิบัติการที่อยู่อาศัยปทุมธานีโมเดล (ศปก.ทปม.) เพื่อบูรณาการดำเนินงานร่วมกับหน่วยงานที่เกี่ยวข้องในการแก้ไขปัญหาและจัดสร้างบ้านมั่นคงรองรับชาวบ้านริมคลองในจังหวัดปทุมธานี  จำนวน  16 ชุมชน รวม 1,084 ครัวเรือน โดย ศปก.ทปม. มีแผนรองรับเรื่องที่อยู่อาศัยของชาวบ้านอยู่ที่รุกล้ำลำคลอง  4  แนวทาง  คือ แนวทางที่ 1 จัดทำโครงการบ้านมั่นคงในที่ดินราชพัสดุบริเวณคลองเชียงรากใหญ่ พื้นที่ 30 ไร่ ขณะนี้อยู่ในระหว่างการออกแบบผังชุมชนและออกแบบบ้าน เบื้องต้นมีชาวบ้านที่จะเข้าร่วมจำนวน 289 ครัวเรือน    แนวทางที่ 2  พัฒนาที่อยู่อาศัยในที่ดินเดิม รวม 65 ครัวเรือน แนวทางที่ 3 จัดซื้อที่ดินแปลงใหม่จากเอกชน เพื่อสร้าง  บ้าน รองรับชาวบ้าน จำนวน 129 ครัวเรือน เช่น ชุมชนแก้วนิมิตร ซื้อที่ดินเนื้อที่ 5 ไร่เศษ ขณะนี้ การสร้างบ้าน 98 หลังคาเรือน (100 ครัวเรือน) ใกล้จะแล้วเสร็จทั้งชุมชน และ แนวทางที่ 4  เช่าหรือซื้ออาคารในโครงการที่มีอยู่แล้ว
“ชุมชนแก้วนิมิตร เป็นชุมชนตัวอย่างที่ชาวชุมชนให้ความร่วมมือกับภาครัฐในการจัดระเบียบชุมชนที่ปลูกสร้างบ้านเรือนรุกล้ำลำคลอง ซึ่งถือว่าเป็นการคืนคลองให้แก่สังคม เพื่อให้การระบายน้ำคล่องตัว น้ำในคลองไหลได้สะดวก เพราะไม่มีบ้านเรือนตั้งขวางทางเดินของน้ำ สภาพแวดล้อมในคลองจะกลับคืนมา  ขณะเดียวกันพี่น้องจะได้มีที่อยู่อาศัยใหม่เป็นของตนเองอย่างมั่นคงถาวรและปลอดภัย ด้วยสิ่งแวดล้อมที่ดี เพื่อการอยู่อาศัยอย่างมีความสุขในระยะยาว”     นายไมตรี กล่าวในตอนท้าย

ที่มา : http://www.thaigov.go.th/news/contents/details/4938
