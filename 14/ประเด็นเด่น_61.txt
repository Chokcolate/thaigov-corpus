รัฐบาลไทย-ข่าวทำเนียบรัฐบาล-กรมพัฒนาสังคมและสวัสดิการชี้แจง การจัดสวัสดิการให้ความช่วยเหลือแก่ประชาชน ที่ประสบปัญหาความเดือดร้อน

วันอังคารที่ 21 พฤศจิกายน 2560
กรมพัฒนาสังคมและสวัสดิการชี้แจง การจัดสวัสดิการให้ความช่วยเหลือแก่ประชาชน ที่ประสบปัญหาความเดือดร้อน
อธิบดีกรมพัฒนาสังคมและสวัสดิการชี้แจง การจัดสวัสดิการให้ความช่วยเหลือแก่ประชาชนที่ประสบปัญหาความเดือดร้อน แบ่งเป็นกลุ่มผู้ที่มีปัญหาสถานะทางทะเบียนเป็นหนึ่งในกลุ่มเป้าหมาย ตาม พรบ.คุ้มครองคนไร้ที่พึ่ง พ.ศ.2557 และกลุ่มเป้าหมายที่ไม่มีบัตรประชาชน
วันที่ 20 พ.ย. 2560  นางนภา  เศรษฐกร อธิบดีกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.) ชี้แจงกรณีที่นายสุชิน เอี่ยมอินทร์ นายกสมาคมคนไร้บ้าน ระบุ คนไร้บ้านยังมีข้อจำกัดเรื่องสิทธิ์ต่าง ๆ จากรัฐบาล ไม่ว่าจะที่อยู่อาศัย หรือด้านสุขภาพและต้องการให้รัฐบาลจัดตั้งกองทุนเพื่อกลุ่มคนไร้บ้าน โดยสะท้อนความคิดเห็นจากคนไร้บ้านผ่านเวทีเสวนา Greeting For The Homeless : เพื่อสิทธิ์ เพื่อชีวิต คนไร้บ้านที่ต้องการให้ภาครัฐแก้ปัญหาอย่างหลากหลาย นั้น
กรมพัฒนาสังคมและสวัสดิการ  ขอชี้แจงว่า กรมฯ เป็นหน่วยงานรัฐในการจัดสวัสดิการให้ความช่วยเหลือแก่ประชาชนที่ประสบปัญหาความเดือดร้อน โดยกลุ่มผู้ที่มีปัญหาสถานะทางทะเบียนเป็นหนึ่งในกลุ่มเป้าหมาย ตาม พรบ.คุ้มครองคนไร้ที่พึ่ง พ.ศ. 2557 ซึ่งมีกระบวนการพัฒนาสถานะทางทะเบียนในแต่ละด้าน ประกอบด้วย
1) ด้านที่พักอาศัย มีหน่วยงานให้บริการคนไร้ที่พึ่ง ได้แก่ สถานคุ้มครองคนไร้ที่พึ่ง 11 แห่ง ศูนย์คุ้มครองคนไร้ที่พึ่ง ครอบคลุม 77 จังหวัด โดยมิเลือกปฏิบัติ
2) ด้านการสืบหาข้อมูลทางการทะเบียนจะดำเนินการตรวจสอบสถานะบุคคล  หากพบว่าอาจเป็นบุคคลสัญชาติไทย จะสืบค้นเอกสาร ติดตามพยานบุคคลรับรองเพื่อคืนสิทธิความเป็นคนไทย ทั้งนี้หากไม่พบข้อมูลใด ๆ จะประสานกรมการปกครอง จัดทำประวัติทะเบียนผู้ไม่มีสถานะทางทะเบียน เพื่อให้ได้สิทธิในด้านต่าง ๆ ตามหลักสิทธิมนุษยชน
3) ด้านคำปรึกษาแนะนำด้านสิทธิสวัสดิการ บริการในภารกิจ และประสานส่งต่อหน่วยงานที่เกี่ยวข้อง ซึ่งปัจจุบันมีการดำเนินการในเรื่องสถานะทางทะเบียนให้แก่คนไร้ที่พึ่ง ร่วมกับภาคีเครือข่าย จำนวน 141 คน และอยู่ระหว่างดำเนินการ 936 คน
สำหรับการดูแลกลุ่มเป้าหมายที่ไม่มีบัตรประชาชน กรมพัฒนาสังคมและสวัสดิการดำเนินการ 2 ส่วนหลัก ดังนี้
1. การช่วยเหลือเฉพาะหน้า ซึ่งในปีงบประมาณ 2560 ได้ให้เงินอุดหนุน 327,160 ราย และจัดหาที่อยู่อาศัยชั่วคราวในศูนย์คุ้มครองคนไร้ที่พึ่ง 2,005 ราย รวมถึงการประสานขอยกเว้นค่ารักษาพยาบาลในกรณีไม่มีบัตรประชาชน และดำเนินการสำรวจข้อมูลกลุ่มเป้าหมายภายใต้ “ โครงการตำบลต้นแบบห่วงใยไม่ทอดทิ้งกัน” เพื่อให้การช่วยเหลือเชิงรุกต่อไป
2. จัดทำ MOU ร่วมกับสถาบันนิติวิทยาศาสตร์ เพื่อพิสูจน์อัตลักษณ์บุคคล สำหรับใช้เป็นหลักฐานประกอบการจัดทำฐานข้อมูลทะเบียนรายบุคคล ติดตามหาญาติ และวางแผนการคุ้มครอง รวมทั้งประสานผู้จัดการแผนงานพัฒนาองค์ความรู้ฯ คนไร้บ้าน สถาบันวิจัยสังคม จุฬาลงกรณ์มหาวิทยาลัย และ สปสช. หารือแนวทางการให้สิทธิสุขภาพกับคนไร้ที่พึ่งที่ไม่มีสถานะทางทะเบียน
3. การพัฒนาศักยภาพ โดยส่งเสริมการประกอบอาชีพและมีรายได้ ซึ่งสามารถทำงานในสถานประกอบการแล้ว 60 คน ทำงานแบบไปเช้าเย็นกลับ 216 คน พัฒนากลุ่มเป้าหมายในสถานคุ้มครองคนไร้ที่พึ่งภายใต้โครงการธัญบุรีโมเดล 800 คน
นอกจากนี้ ยังมีการใช้กลไกประชารัฐ เพื่อยกระดับผลิตภัณฑ์และสร้างตราของสินค้าที่เกิดจากฝีมือของกลุ่มเป้าหมาย และหาช่องทางการจัดจำหน่ายเพื่อให้เกิดรายได้อย่างยั่งยืน
----------------------------

ที่มา : http://www.thaigov.go.th/news/contents/details/8244
