รัฐบาลไทย-ข่าวทำเนียบรัฐบาล-กนอ. ชี้แจงหลักการของ (ร่าง) พรบ.เขตเศรษฐกิจพิเศษ เป็นการอำนวยความสะดวกส่งเสริมการค้า การลงทุนบริเวณพรมแดนของประเทศในกลุ่ม CLMV

วันอังคารที่ 28 พฤศจิกายน 2560
กนอ. ชี้แจงหลักการของ (ร่าง) พรบ.เขตเศรษฐกิจพิเศษ เป็นการอำนวยความสะดวกส่งเสริมการค้า การลงทุนบริเวณพรมแดนของประเทศในกลุ่ม CLMV
กนอ.ชี้แจงกรณีข้อวิพากษ์นโยบายรัฐบาลในเรื่องการจัดตั้งเขตเศรษฐกิจพิเศษ
นายวีรพงศ์ ไชยเพิ่ม ผู้ว่าการการนิคมอุตสาหกรรมแห่งประเทศไทย (กนอ.) ชี้แจงกรณีข้อวิพากษ์นโยบายรัฐบาลของนายธีรยุทธ บุญมี ในเรื่องการจัดตั้งเขตเศรษฐกิจพิเศษ โดยยกเว้นกฎหมายเกือบทุกตัวเพื่อเอื้อประโยชน์กับนักลงทุนต่างชาตินั้น หวังเพียงความสำเร็จทางการเมือง โดยไม่คำนึงให้รอบคอบ มุ่งหวังเพียงความสำเร็จเพียงอย่างเดียว นั้น การนิคมอุตสาหกรรมแห่งประเทศไทย ขอชี้ข้อเท็จจริง ดังนี้
1. ร่าง พรบ. เขตเศรษฐกิจพิเศษขณะนี้อยู่ระหว่างการพิจารณาของสำนักงานคณะกรรมการกฤษฎีกา ซึ่งยังมิได้มีการประกาศใช้ โดยหลักการของ (ร่าง)กฎหมายดังกล่าวเป็นการอำนวยความสะดวกและส่งเสริมการค้า การลงทุนบริเวณพรมแดนของประเทศในกลุ่ม CLMV
2. (ร่าง) กฎหมายดังกล่าวกำหนดให้มีการจัดตั้งศูนย์บริการเบ็ดเสร็จครบวงจร ขึ้น โดยมอบอำนาจให้แก่ผู้ว่าราชการจังหวัดหรือผู้ซึ่งผู้ว่าราชการจังหวัดมอบหมายเป็นผู้ให้บริการ อนุมัติ อนุญาต และออกใบอนุญาตให้แก่นักลงทุน
ทั้งนี้ ในการอนุมัติ อนุญาต และออกใบอนุญาต ผู้ว่าราชการจังหวัดหรือผู้ซึ่งผู้ว่าราชการจังหวัดมอบหมาย ต้องปฏิบัติให้เป็นไปตามหลักเกณฑ์ วิธีการ และเงื่อนไขที่กำหนดไว้ตามกฎหมายนั้น โดยไม่มีการยกเว้น หรือผ่อนปรนการใช้บังคับกฎหมายแต่อย่างใด และเมื่อดำเนินการแล้ว ต้องแจ้งหน่วยงานของรัฐหรือคณะกรรมการตามกฎหมายที่เกี่ยวข้องเป็นหลักฐานด้วย
----------------------------------

ที่มา : http://www.thaigov.go.th/news/contents/details/8398
