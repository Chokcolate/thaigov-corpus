รัฐบาลไทย-ข่าวทำเนียบรัฐบาล-รมต.นร.สุวิทย์ฯ เป็นประธานการประชุมคณะกรรมการขับเคลื่อนและเร่งรัดการดำเนินงามตามนโยบายรัฐบาล (กขร.) ครั้งที่ 5/2560

วันพุธที่ 6 กันยายน 2560
รมต.นร.สุวิทย์ฯ เป็นประธานการประชุมคณะกรรมการขับเคลื่อนและเร่งรัดการดำเนินงามตามนโยบายรัฐบาล (กขร.) ครั้งที่ 5/2560
รมต.นร.สุวิทย์ฯ เป็นประธานการประชุมคณะกรรมการขับเคลื่อนและเร่งรัดการดำเนินงามตามนโยบายรัฐบาล (กขร.) เผยผลการประชุมมีมติเห็นชอบให้ส่วนราชการจัดทำรายงานผลการดำเนินการตามนโยบายรัฐบาลทั้ง 11 ด้าน
วันนี้ (6 กันยายน 2560) เวลา 13.30 น. ณ ตึกสันติไมตรี (หลังใน) ทำเนียบรัฐบาล นายสุวิทย์ เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 5/2560 ซึ่งสรุปสาระสำคัญ ดังนี้
ที่ประชุมได้ได้พิจารณาและมีมติเห็นชอบรายงานผลการดำเนินงานขับเคลื่อนและเร่งรัดการดำเนินงามตามนโยบายรัฐบาล (วันที่ 12 กันยายน 2559 - 31 กรกฎาคม 2560) ตามที่คณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ที่ได้มีมติในที่ประชุมให้ส่วนราชการจัดทำรายงานผลการดำเนินงานตามนโยบายรัฐบาล ทั้ง 11 ด้าน เพื่อรวบรวมและบูรณาการการจัดทำรายงานผลการดำเนินงานขับเคลื่อนและเร่งรัดการดำเนินงาน พร้อมส่งให้เจ้าภาพหลักและฝ่ายเลขานุการฯ ภายในวันที่ 8 กันยายน 2560 ซึ่งจะได้เสนอนายกรัฐมนตรี และคณะรัฐมนตรีเพื่อทราบต่อไป
นอกจากนี้ ที่ประชุมได้พิจารณาและมีมติเห็นชอบการเร่งรัดและขับเคลื่อนประเด็นปฏิรูป ประเด็นการปฏิรูปเศรษฐกิจชีวภาพ : Bio Economy ซึ่งจำเป็นจะต้องพิจารณาในภาพรวมตั้งแต่ กระบวนการต้นน้ำ การอนุรักษ์ดูแลความหลากหลายทางชีวภาพของประเทศไทยทั้งในระดับชุมชนและระดับชาติ กระบวนการกลางน้ำ ได้แก่ การกำหนดกลไกในการบริหารจัดการความหลากหลายทางชีวภาพ การพัฒนาระบบฐานข้อมูลกลางด้านเศรษฐกิจชีวภาพระดับประเทศ ระบบทรัพย์สินทางปัญญา การวิจัย พัฒนาและนวัตกรรม รวมถึงการดูแลเรื่องมาตรฐาน ตลอดจน กระบวนการปลายน้ำ ได้แก่ การขับเคลื่อนเศรษฐกิจชีวภาพในหลายอุตสาหกรรม เช่น อ้อย น้ำตาล และสมุนไพร โดยให้สำนักงานพัฒนาเศรษฐกิจชีวภาพเป็นหน่วยหลักในการบริหารจัดการระบบฐานข้อมูลกลางด้านเศรษฐกิจชีวภาพระดับประเทศ และงานผลการดำเนินงานให้ กขร. ทราบในการประชุมครั้งต่อไป
พร้อมกันนี้ ที่ประชุมได้พิจารณาและมีมติเห็นชอบการปฏิรูปเศรษฐกิจสร้างสรรค์และเชิงวัฒนธรรม (Creative and Cultural Economy) โดยมีการเร่งรัดการออกพระราชกฤษฏีกาจัดตั้งสำนักงานส่งเสริมเศรษฐกิจสร้างสรรค์ (องค์การมหาชน) เพื่อเป็นกลไกในการขับเคลื่อนแผนงานและโครงการต่าง ๆ ภายใต้นโยบายรัฐบาล ซึ่งในระหว่างที่รอการออกพระรากฤษฎีกาจัดตั้งสำนักงานดังกล่าว เห็นควรให้มีการเสนอระเบียบสำนักนายกรัฐมนตรีว่าด้วยการส่งเสริมเศรษฐกิจสร้างสรรค์ พ.ศ. .... เพื่อเป็นกลไกทบทวนและขับเคลื่อนแผนพัฒนาเศรษฐกิจสร้างสรรค์ และแผนพัฒนาย่านสร้างสรรค์ระดับชาติไปพลางก่อน จนกว่าพระราชกฤษฎีกาจัดตั้งสำนักงานฯ จะมีผลบังคับใช้ตามกฎหมายต่อไป
************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6475
