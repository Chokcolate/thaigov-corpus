รัฐบาลไทย-ข่าวทำเนียบรัฐบาล-ปลัด พม. เป็นประธานในงาน “รื้อบ้าน สร้างเขื่อน สร้างชุมชนให้คนคลอง” เพื่อเปิดพื้นที่สร้างบ้านใหม่ตามโครงการพัฒนาที่อยู่อาศัยบ้านประชารัฐริมคลอง ที่ชุมชนเลียบคลองสอง โซน 1

วันจันทร์ที่ 22 พฤษภาคม 2560
ปลัด พม. เป็นประธานในงาน “รื้อบ้าน สร้างเขื่อน สร้างชุมชนให้คนคลอง” เพื่อเปิดพื้นที่สร้างบ้านใหม่ตามโครงการพัฒนาที่อยู่อาศัยบ้านประชารัฐริมคลอง ที่ชุมชนเลียบคลองสอง โซน 1
ปลัด พม. เป็นประธานในงาน “รื้อบ้าน สร้างเขื่อน สร้างชุมชนให้คนคลอง”
เพื่อเปิดพื้นที่สร้างบ้านใหม่ตามโครงการพัฒนาที่อยู่อาศัย บ้านประชารัฐริมคลอง
ที่ชุมชนเลียบคลองสอง โซน 1 (ท่าทราย) เขตสายไหม กรุงเทพมหานคร
เมื่อวัน 20 พ.ค. 60 เวลา 10.00 น. ที่ชุมชนเลียบคลองสอง โซน 1 (ท่าทราย) เขตสายไหม กรุงเทพมหานคร นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในงาน “รื้อบ้าน สร้างเขื่อน สร้างชุมชนให้คนคลอง” พร้อมด้วย นายธนัช นฤพรพงศ์ ผู้ช่วยผู้อำนวยการสถาบันพัฒนาองค์กรชุมชน (องค์การมหาชน) นางรัตนธร รัตนสกุล ผู้อำนวยการเขตสายไหม นางสาวอาทิตยา สัญญะรื่น ประธานกลุ่มออมทรัพย์ รวมทั้งชาวบ้านจากชุมชนเลียบคลองสอง โซน 1 โดยมีการรื้อย้ายบ้านริมคลองอีก 31 หลังคาเรือน เพื่อเปิดพื้นที่ให้กรุงเทพมหานคร (กทม.) และบริษัทรับเหมาก่อสร้างเขื่อนเข้าไปตอกเสาเข็มสำหรับสร้างเขื่อนระบายน้ำ
นายไมตรี กล่าวว่า ด้วยรัฐบาลมีนโยบายบริหารจัดการสิ่งก่อสร้างรุกล้ำลำน้ำสาธารณะและการพัฒนา
ที่อยู่อาศัยชุมชนริมคลอง ซึ่งจะดำเนินการก่อสร้างเขื่อนคอนกรีตระบายน้ำเพื่อป้องกันน้ำท่วมในเขตพื้นที่กรุงเทพฯ  โดยการสร้างเขื่อนคอนกรีตระบายน้ำในคลองลาดพร้าว ส่งผลให้มีการรื้อย้ายสิ่งปลูกสร้างที่รุกล้ำออกจากลำคลอง โดยเฉพาะบ้านเรือนและชุมชนที่ปลูกสร้างบ้านอยู่ในที่ดินริมคลอง และจะมีการปรับปรุงชุมชนริมคลองให้มีที่อยู่อาศัยและสภาพแวดล้อมที่ดีขึ้น
นายไมตรี กล่าวต่อว่า สำหรับงาน “รื้อบ้าน สร้างเขื่อน สร้างชุมชนให้คนคลอง” ในวันนี้ สืบเนื่องจากชาวชุมชนเลียบคลองสอง โซน 1 (ท่าทราย) เขตสายไหม กรุงเทพฯ ไม่มีการคัดค้านโครงการพัฒนาที่อยู่อาศัยบ้านประชารัฐริมคลองและมีความยินดีเข้าร่วมโครงการดังกล่าว เพื่อความมั่นคงในการมีที่อยู่อาศัยใหม่ โดยได้ร่วมกันจัดตั้งกลุ่มออมทรัพย์เพื่อเป็นทุนในการสร้างบ้านตั้งแต่เดือนสิงหาคม 2559 ขณะนี้ อยู่ระหว่างรื้อย้ายบ้าน จำนวน 31 หลังคาเรือน เพื่อให้พ้นแนวเขื่อนระบายน้ำริมคลองลาดพร้าว ซึ่งคาดว่าภายในเดือนมิถุนายน 2560 จะเริ่มดำเนินการก่อสร้างบ้านได้รวมทั้งหมด 34 หลังคาเรือน เป็นการสร้างบ้านใหม่ในที่ดินเดิมทั้งหมดประมาณ 1 ไร่ 290 ตารางวา ประกอบด้วย บ้าน 2 ชั้น จำนวน 31 หลังคาเรือน และบ้านชั้นเดียว จำนวน 3 หลังคาเรือน ขนาด 4 X 6 ตารางเมตร โดยได้รับงบประมาณสนับสนุนจากสถาบันพัฒนาองค์กรชุมชน (องค์การมหาชน) “พอช.” เพื่อก่อสร้างสาธารณูปโภค เป็นจำนวนเงิน 1,800,000 บาท งบอุดหนุนการสร้างบ้าน เป็นจำนวนเงิน 900,000 บาท งบบริหารจัดการ เป็นจำนวนเงิน 90,000 บาท งบช่วยเหลือผู้ที่ได้รับผลกระทบ เป็นจำนวนเงิน 2,592,000 บาท และสินเชื่อเพื่อก่อสร้างที่อยู่อาศัย เป็นจำนวนเงิน 8,053,700 บาท
นายไมตรี กล่าวต่ออีกว่า สำหรับการดำเนินโครงการพัฒนาที่อยู่อาศัยบ้านประชารัฐริมคลอง เพื่อรองรับนโยบายของรัฐบาล ระยะเวลา 3 ปี (พ.ศ.2559-2561) มีเป้าหมาย 52 ชุมชน จำนวน 7,081 ครัวเรือน โดยในปี 2560 จะดำเนินการในคลองลาดพร้าวและคลองบางซื่อรวม 33 ชุมชน จำนวน 3,672 ครัวเรือน ขณะนี้ สร้างบ้านเสร็จเรียบร้อยแล้วจำนวน 900 หลัง โดยชุมชนริมคลองในเขตสายไหมมีหลายชุมชนที่อยู่ระหว่างการสร้างบ้าน เช่น ชุมชนเพิ่มสินร่วมใจ ชุมชน กสบ.หมู่ 5 และชุมชนเลียบคลองสองโซน 3 ซึ่งชุมชนที่รื้อย้ายเรียบร้อยแล้ว ทาง กทม. จะดำเนินการเปิดพื้นที่ให้บริษัทรับเหมาเข้าไปก่อสร้างเขื่อนระบายน้ำทันที
“ทั้งนี้ โครงการพัฒนาที่อยู่อาศัยบ้านประชารัฐริมคลอง เป็นโครงการที่ดำเนินการพัฒนาชุมชน พัฒนาอาชีพ เพื่อให้ชาวบ้านมีรายได้เพิ่มขึ้นอย่างมั่นคง มีการพัฒนาสิ่งแวดล้อมที่น่าอยู่ มีการพัฒนาคลองให้ใสสะอาด มีพื้นที่ให้ลูกหลานได้ออกกำลังกาย และมีทางขี่จักรยานเลียบคลอง เป็นต้น เพื่อพัฒนาชุมชนริมคลองให้มีคุณภาพชีวิตที่ดีขึ้นด้วยความมั่นคงในที่อยู่อาศัยอย่างยั่งยืนต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/3896
