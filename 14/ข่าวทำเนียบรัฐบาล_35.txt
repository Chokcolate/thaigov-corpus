รัฐบาลไทย-ข่าวทำเนียบรัฐบาล-นายสุวิทย์ เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 1/2560

วันศุกร์ที่ 24 มีนาคม 2560
นายสุวิทย์ เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 1/2560
นายสุวิทย์ เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 1/2560
วันนี้ (24 มีนาคม 2560) เวลา 09.00 น. ณ ตึกสันติไมตรี (หลังใน) ทำเนียบรัฐบาล นายสุวิทย์ เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 1/2560
ภายหลังเสร็จสิ้นการประชุมฯ เมื่อเวลาประมาณ 12.30 น. รัฐมนตรีประจำสำนักนายกรัฐมนตรีได้แถลงข่าวสรุปประเด็นสำคัญของการประชุมฯ ดังนี้
ประธานแจ้งให้ที่ประชุมทราบว่า การประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล ครั้งที่ 1/2560 ในครั้งนี้เป็นการประชุมชุดใหญ่ เนื่องด้วยมีผู้แทนกระทรวงต่าง ๆ ทั้ง 20 กระทรวง พร้อมด้วยประธานและเลขานุการในคณะกรรมการขับเคลื่อนและปฏิรูปการบริหารราชการแผ่นดิน (กขป.) ประธานกรรมาธิการทุกคณะ ใน สนช. และ สปท. และคณะผู้ทรงคุณวุฒิในคณะกรรมการฯ ดังกล่าวเข้าร่วมประชุมโดยพร้อมเพรียงกัน
พร้อมกันนี้ ที่ประชุมได้มีการหารือกันใน 6 ประเด็นสำคัญ โดยได้แบ่งออกเป็นประเด็นต่าง ๆ  โดยในช่วง 3 ประเด็นแรกจะเน้นในเรื่องการปฏิรูปในระดับกระทรวง และ  3 ประเด็นต่อมาจะเน้นในเรื่องของการขับเคลื่อนในระดับกระทรวงเพื่อให้เกิดผลเป็นรูปธรรมอย่างจริงจัง
สำหรับประเด็นของการปฏิรูปในระดับกระทรวงนั้น แยกออกมาได้ 3 กลุ่มใหญ่ ๆ ได้แก่ (1) การปฏิรูปของกระทรวงที่มีผลกระทบสูง (High Impact) (2) การปฏิรูปของกระทรวงที่มีผลกระทบสูง แต่จำเป็นต้องนำเสนอต่อคณะกรรมการใหญ่ของ ป.ย.ป. หรือประเด็นที่จำเป็นต้องใช้ มาตรา 44 และ (3) การปฏิรูปของกระทรวงที่กระทรวงสามารถกระทำได้ทันที (Quick Win)
ส่วนประเด็นในเรื่องของการขับเคลื่อนในระดับกระทรวงนั้น แบ่งออกเป็น 3 ประเด็น ดังนี้ (1) การขับเคลื่อนตรวจสอบเรื่องที่กำลังขับเคลื่อนอยู่ว่ามีอุปสรรคหรือติดขัดอะไรบ้าง (2) การขับเคลื่อนในเรื่องที่มีผลสัมฤทธิ์ออกมาแล้วในช่วง 2-3 ปีที่ผ่านมา มีเรื่องใดบ้าง และ (3) การขับเคลื่อนในโปรเจ็คใหญ่ ๆ เช่นในเรื่องของ กระทรวงคมนาคม กระทรวงเกษตรและสหกรณ์ หรือการบริหารจัดการน้ำโดยกระทรวงทรัพยากรธรรมชาติและสิ่งแวดล้อมว่า เรื่องดังกล่าวมีความคืบหน้าอย่างไร และมีอะไรบ้างที่จะต้องดำเนินการต่อไปเพื่อเกิดประโยชน์ต่อประชาชนอย่างแท้จริง
รัฐมนตรีประจำสำนักนายกรัฐมนตรีได้กล่าวเพิ่มเติมว่า การประชุมของคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) จึงมีความจำเป็นต้องจัดประชุมขึ้นในทุก ๆ เดือน โดยเห็นควรมีคณะกรรมการฯ ดังกล่าวทุกชุดเข้าร่วมประชุมในทุกครั้ง โดยผลสัมฤทธิ์ของการปฏิรูปประเทศในทุก ๆ ด้านนั้นจะเป็นลักษณะของการบูรณาการในหลายกระทรวงเพื่อให้ทุกกระทรวงได้ขับเคลื่อนผลงานเพื่อนำไปสู่การพัฒนาประเทศอย่างยั่งยืนต่อไป
ตอนท้ายของการประชุมฯ ได้มีมติเห็นชอบในการจัดตั้งคณะอนุกรรมการที่จำเป็นทั้ง 3 คณะ ได้แก่
คณะที่ 1 คณะอนุกรรมการชุดที่จะดำเนินการลงพื้นที่ไปทำความเข้าใจ และส่งเสริมให้ประชาชนมีสวนร่วมในการปฏิรูป โดยมี ดร.สีลาภรณ์ บัวสาย เป็นประธานคณะอนุกรรมการคณะที่ 1
คณะที่ 2 คณะอนุกรรมการชุดที่จะดำเนินการปรับเปลี่ยนโครงสร้างในระบบของการปฏิรูปต่าง ๆ เพื่อเตรียมการรองรับสู่ พรบ. และการปฏิรูปที่กำลังจะเกิดขึ้น โดยมี ดร.บัณฑูร เศรษฐศิโรตม์ เป็นประธานคณะอนุกรรมการคณะที่ 2
คณะที่ 3 คณะอนุกรรมการชุดที่จะดำเนินการในเรื่องความสอดรับกันในเรื่องของกฎหมายที่เน้นในเรื่องของการมองไปยังอนาคต การแก้กฎหมายที่ไม่ทันสมัย โดย นายบวรศักดิ์ อุวรรณโณ เป็นประธานคณะอนุกรรมการคณะที่ 3
สุดท้ายนี้ จะมีการประชุมหารือกันอีกครั้งในการประชุม ป.ย.ป. ชุดใหญ่ ซึ่งจะมี พลเอก ประยุทธ์ จันทร์โอชา นายกรัฐมนตรี เป็นประธานการประชุม ในช่วงหลังวันสงกรานต์ ซึ่งคงจะมีความคืบหน้าที่เป็นรูปธรรมมากขึ้น และอาจะมีความก้าวหน้าในเรื่องต่าง ๆ ที่เด่นชัดอีกด้วย
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2642
