รัฐบาลไทย-ข่าวทำเนียบรัฐบาล-สธ.ลงนามความร่วมมือกับ 5 มหาวิทยาลัย พัฒนากำลังคนสายวิชาชีพรังสีเทคนิค

วันศุกร์ที่ 1 กันยายน 2560
สธ.ลงนามความร่วมมือกับ 5 มหาวิทยาลัย พัฒนากำลังคนสายวิชาชีพรังสีเทคนิค
กระทรวงสาธารณสุขลงนามความร่วมมือกับ 5 มหาวิทยาลัย ผลิตนักรังสีการแพทย์  เพื่อให้การวินิจฉัยและรักษาโรคด้วยมาตรฐานวิชาการและบริการในระดับสากล  ตอบสนองผู้ป่วยที่มีความซับซ้อนของโรคมากขึ้น ซึ่งปัจจุบันกระทรวงสาธารณสุข มีนักรังสีการแพทย์ 1,771 คน
ขาดอีก 1,000 คน ในกรอบขั้นต่ำ 2,700 คน โดยมีโรงพยาบาลไม่มีทั้งนักรังสีการแพทย์และเจ้าพนักงานรังสีการแพทย์ 193 แห่ง เป็นปัญหาต่อการให้บริการในระบบสุขภาพ
วันนี้ (1 กันยายน 2560 )  ที่กระทรวงสาธารณสุข  นายแพทย์โสภณ เมฆธน ปลัดกระทรวงสาธารณสุข ได้ร่วมลงนามบันทึกข้อตกลงความร่วมมือในการพัฒนากำลังคนสายวิชาชีพรังสีเทคนิคระหว่างกระทรวงสาธารณสุข กับ มหาวิทยาลัยเชียงใหม่, มหาวิทยาลัยขอนแก่น, มหาวิทยาลัยนเรศวร, มหาวิทยาลัยสงขลานครินทร์ และ มหาวิทยาลัยธรรมศาสตร์ และให้สัมภาษณ์ว่าวิชาชีพรังสีการแพทย์ เป็นสาขาการประกอบโรคศิลปะที่ต้องใช้ความรู้วิชาการ ทักษะวิชาชีพ เพื่อบริการประชาชนในโรงพยาบาล ในการตรวจวินิจฉัยโรคด้วยเครื่องมือด้านรังสีวิทยา เช่น การถ่ายภาพเอ็กซ์เรย์  การตรวจเอ็กซเรย์คอมพิวเตอร์  การใช้เครื่องฉายรังสีสำหรับการรักษามะเร็ง เป็นต้น      ซึ่งบุคลากรสาขานักรังสีการแพทย์เป็นที่ต้องการมากในสถานบริการสาธารณสุขทั้งภาครัฐและเอกชน เพราะการวินิจฉัยโรคที่ถูกต้องมากขึ้น  ทำให้ความต้องการนักรังสีการแพทย์ รวมทั้งการควบคุมการใช้งานเครื่องมือ การตรวจวินิจฉัยโรคและรักษาโรคมะเร็งด้วยรังสีเพิ่มมากขึ้น
ตามพระราชบัญญัติการประกอบโรคศิลปะของสำนักสถานพยาบาล  ได้กำหนดให้ผู้ใช้เครื่องมือทางรังสีวิทยาต้องเป็นผู้ที่มีวิชาชีพที่เกี่ยวข้องทางรังสี  และการควบคุมความปลอดภัยของเครื่องมือทางรังสี ผู้ที่จะควบคุมต้องได้รับการขึ้นทะเบียนเป็นผู้ควบคุมความปลอดภัยรังสี เป็นไปตามพระราชบัญญัตินิวเคลียร์เพื่อสันติ มาตรฐานสถานบริการ ด้านมาตรฐานการปฏิบัติงานรังสีเทคนิคต้องมีผู้ประกอบวิชาชีพรังสีเทคนิค ส่งผลให้เกิดปัญหาการขาดแคลนบุคลากร ข้อมูลกองบุคลากร สำนักงานปลัดกระทรวงสาธารณสุข ณ วันที่ 5 สิงหาคม 2559 พบว่า ปัจจุบันกระทรวงสาธารณสุข มีนักรังสีการแพทย์ทั้งสิ้น 1,771 คน  ยังขาดอีก 1,000 คน กรอบขั้นต่ำ 2,700 คน โดยมีโรงพยาบาลไม่มีทั้งนักรังสีการแพทย์และเจ้าพนักงานรังสีการแพทย์ จำนวน 193 แห่ง เป็นปัญหาต่อการให้บริการในระบบสุขภาพ
​
ในส่วนการผลิตนักศึกษาสาขานักรังสีเทคนิค ปัจจุบันมีสถาบันที่ผลิตประมาณ 10 สถาบัน กำลังการผลิต 200 คนต่อปี โดยนักศึกษาที่สำเร็จการศึกษา ส่วนใหญ่เลือกทำงานในสถานบริการเอกชนมากกว่าทำงานในสถานบริการสังกัดกระทรวงสาธารณสุข  ในเบื้องต้นได้มีการแก้ไขปัญหาโดยได้มีการจัดสรรตำแหน่งข้าราชการ จำนวน 20 ตำแหน่ง และพนักงานราชการ 155 ตำแหน่ง ขณะนี้กำลังรอบรรจุในส่วนของพนักงานราชการ  สำหรับการลงนามบันทึกข้อตกลงความร่วมมือในการพัฒนากำลังคนสายวิชาชีพรังสีเทคนิคในครั้งนี้ จะสามารถผลิตบุคลากรสาขานักรังสีเทคนิคเข้ามาเติมเต็มในระบบสุขภาพ  ปีละ 50 คน  เพื่อให้การวินิจฉัยและรักษาโรคด้วยมาตรฐานวิชาการและบริการในระดับสากล  ตอบสนองผู้ป่วยที่มีความซับซ้อนของโรคมากขึ้น เช่น ศูนย์ความเชี่ยวชาญด้านหัวใจด้านโรคเด็ก ด้านโรคมะเร็ง เป็นต้น
*********************** 1 กันยายน 2560

ที่มา : http://www.thaigov.go.th/news/contents/details/6361
