รัฐบาลไทย-ข่าวทำเนียบรัฐบาล-ขับเคลื่อนโรงเรียนคุณธรรมและศาสตร์พระราชา ที่โรงเรียนราชประชาสมาสัย ฝ่ายมัธยม รัชดาภิเษก ในพระบรมราชูปถัมภ์ จ.สมุทรปราการ

วันพุธที่ 16 สิงหาคม 2560
ขับเคลื่อนโรงเรียนคุณธรรมและศาสตร์พระราชา ที่โรงเรียนราชประชาสมาสัย ฝ่ายมัธยม รัชดาภิเษก ในพระบรมราชูปถัมภ์ จ.สมุทรปราการ
ขับเคลื่อนโรงเรียนคุณธรรมและศาสตร์พระราชา ที่โรงเรียนราชประชาสมาสัย ฝ่ายมัธยม รัชดาภิเษก ในพระบรมราชูปถัมภ์ จ.สมุทรปราการ
ข่าวสำนักงานรัฐมนตรี 427/2560
ขับเคลื่อนโรงเรียนคุณธรรมและศาสตร์พระราชา ที่โรงเรียนราชประชาสมาสัย ฝ่ายมัธยม รัชดาภิเษก ในพระบรมราชูปถัมภ์ จ.สมุทรปราการ
จังหวัดสมุทรปราการ - ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เยี่ยมเยียนพบปะสนทนากับผู้บริหาร คณาจารย์ นักเรียน และบรรยายพิเศษ เรื่อง 'ศาสตร์พระราชา กับพัฒนาการทางการศึกษา' เมื่อวันอังคารที่ 15 สิงหาคม 2560  ณ โรงเรียนราชประชาสมาสัย ฝ่ายมัธยม รัชดาภิเษก ในพระบรมราชูปถัมภ์ โดยมีนายธนู บุญเลิศ รองผู้ว่าราชการจังหวัดสมุทรปราการ, นายจักร์พงษ์ เปี่ยมเมตตา นายอำเภอพระประแดง, พ.ต.อ.สุทธิโรจน์ ไกรวชิรสิทธิ์ ผู้กำกับการสถานีตำรวจภูธรพระประแดง พร้อมด้วยคณะครูอาจารย์ ผู้บริหาร และนักเรียน ให้การต้อนรับและร่วมรับฟังบรรยาย
ม.ล.ปนัดดา ดิศกุล กล่าวว่า การมาพบปะสนทนาที่โรงเรียนราชประชาสมาสัย ฝ่ายมัธยม รัชดาภิเษก ในพระบรมราชูปถัมภ์ ซึ่งเป็นโรงเรียนที่พระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9 มีความรักและผูกพันเป็นอย่างมาก ตลอดรัชสมัย และได้มีพระราชกระแสรับสั่งมาตลอดรัชสมัยว่า การศึกษาจะทำให้สังคมพัฒนาไปในทางที่ดียิ่งขึ้น ดังนั้นโรงเรียนนี้ถือว่าเป็นโรงเรียนที่ก่อกำเนิดขึ้นตามพระราชปณิธานประการนั้น จึงใคร่ขอความร่วมมือครู-นักเรียนในการขับเคลื่อนโครงการโรงเรียนคุณธรรม ตามกรอบแนวคิดที่สำคัญ 5 ข้อ ได้แก่ 1) ความพอเพียง 2) ความกตัญญู 3) ความซื่อสัตย์สุจริต 4) ความรับผิดชอบ 5) อุดมการณ์คุณธรรมจริยธรรม เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9
ในส่วนลูกหลานของนักเรียน บุพการี ครูอาจารย์ สอนเราทุกคนมาตั้งแต่เด็กว่าเกิดเป็นคนไทยใต้ร่มพระบารมี ต้องมีความจงรักภักดี มีความรู้รักสามัคคี มีความกตัญญูกตเวที มีความสำรวมทั้ง กาย วาจา ใจ และมุ่งมั่นกระทำสิ่งที่ถูกต้อง ซื่อสัตย์สุจริต เป็นหัวใจในการครองตน เพื่อนำพาประโยชน์สุขต่อประเทศชาติสืบไปในภายภาคหน้า
และขอฝากให้ลูกหลานนักเรียน มีแบบอย่างที่ยั่งยืนในการดำเนินชีวิตทางการศึกษา ซึ่งได้แก่ คุณพ่อคุณแม่ ครูอาจารย์ ผู้นำองค์กรและสังคม ตลอดจนการมีสัมมาชีพอันสุจริตสืบไปภายภาคหน้า ความชำนาญการที่ตนเองต้องค้นคว้าหาให้พบ พรสวรรค์ และความรอบรู้ ความสามารถที่จะทำให้ตนเองมีความสนุก มีความตั้งใจ กับการเรียนการศึกษา ตามพระราชปณิธานสถานศึกษา และลูกหลานเยาวชนคุณธรรมของสมเด็จพระเจ้าอยู่หัว อันจะยังผลให้ตัวนักเรียนเอง ครอบครัว องค์กร และภายในแวดวงการศึกษาของประเทศชาติ ได้รับประโยชน์สูงสุด
ม.ล.ปนัดดา กล่าวฝากข้อคิดด้วยว่า การไม่ยอมรับความจริงที่เปรียบเสมือนการหลอกตนเอง หรือการปฏิเสธคำแนะนำ หรือความช่วยเหลือจากผู้มีความปรารถนาดี และมีประสบการณ์มาก่อน ย่อมไม่ใช่วิธีคิดที่ถูกต้องหรือเกิดประโยชน์อันใด
นางสาวจารุพรรณ จันทร์รอด นักเรียนชั้นมัธยมศึกษาปีที่ 5 กล่าวถึงปรัชญาเศรษฐกิจพอเพียงว่า "ในช่วงมัธยมศึกษาปีที่ 4 กับมัธยมศึกษาปีที่ 5 จะมีวิชาเกษตร ที่ให้นักเรียนได้เรียนรู้เกี่ยวกับการทำเกษตรกรรมตามหลักเศรษฐกิจพอเพียงของในหลวงรัชกาลที่ 9 ซึ่งเป็นการปลูกผักผลไม้ อาทิ เห็ด ผักบุ้ง แก้วมังกร เป็นต้น โดยผลผลิตที่ได้จะนำไปแจกจ่าย และจำหน่ายเข้าตลาด หรือสามารถนำไปแลกเปลี่ยนกับนักเรียนกลุ่มอื่นได้ อีกทั้งยังสามารถนำผลผลิตมาแปรรูปเป็นอย่างอื่นได้อีกด้วย"
นางสาวศสิธร รัตนไพ นักเรียนชั้นมัธยมศึกษาปีที่ 6 กล่าวว่า "ต้นแบบในการดำเนินชีวิตของเรา นั้นก็คือในหลวงรัชกาลที่ 9 และเป็นเหตุผลหลักที่เข้ามาเรียนในโรงเรียนของพ่อแห่งนี้ เพราะพระองค์ท่านทรงเป็นต้นแบบให้เราในทุกเรื่อง ไม่ว่าจะเป็นความซื่อสัตย์ สุจริต การรู้จักอดออม ปรัชญาเศรษฐกิจพอเพียง ความอ่อนน้อมถ่อมตน เวลาที่รู้สึกเหนื่อยหรือท้อ ในเรื่องของการเรียน ก็จะนึกถึงพระองค์ท่านที่ทรงงานหนักกว่าเด็กนักเรียนอย่างเราหลายเท่า ท่านยังไม่เคยบ่นว่าเหนื่อยหรือท้อ ทำงานเพื่อให้คนไทยได้อยู่ดี มีสุข ทำให้บ้านเมืองสงบสุขจนถึงทุกวันนี้"
อิทธิพล รุ่งก่อน, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/5957
