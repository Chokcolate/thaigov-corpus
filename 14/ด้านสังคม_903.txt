รัฐบาลไทย-ข่าวทำเนียบรัฐบาล-นายกรัฐมนตรี "ปักหมุด ... หยุดเชื้อดื้อยา” เดินหน้าจัดการเชื้อดื้อยาต้านจุลชีพ

วันอังคารที่ 21 พฤศจิกายน 2560
นายกรัฐมนตรี "ปักหมุด ... หยุดเชื้อดื้อยา” เดินหน้าจัดการเชื้อดื้อยาต้านจุลชีพ
นายกรัฐมนตรี  ร่วม “ปักหมุด ... หยุดเชื้อดื้อยา” แสดงความมุ่งมั่นแก้ไขปัญหาเชื้อดื้อยาจุลชีพ ตามแผนยุทธศาสตร์จัดการดื้อยาต้านจุลชีพประเทศไทย พ.ศ.2560-2564
เช้าวันนี้ (21 พฤศจิกายน 2560) ที่ตึกบัญชาการ 1 ทำเนียบรัฐบาล กทม. พลเอกประยุทธ์ จันทร์โอชา นายกรัฐมนตรี ชมนิทรรศการเรื่อง การขับเคลื่อนแผนยุทธศาสตร์การจัดการการดื้อยาต้านจุลชีพประเทศไทย พ.ศ.2560-2564 ก่อนการประชุมคณะรัฐมนตรี จัดโดยคณะกรรมการนโยบายการดื้อยาต้านจุลชีพแห่งชาติที่มีพลเรือเอกณรงค์ พิพัฒนาศัย รองนายกรัฐมนตรีเป็นประธาน เพื่อแสดงผลงานและความก้าวหน้าในการดำเนินงานของประเทศไทย พร้อมร่วม “ปักหมุด ... หยุดเชื้อดื้อยา” เป็นสัญลักษณ์แสดงความมุ่งมั่นของประเทศไทยในการแก้ไขปัญหาอย่างจริงจัง
ศาสตราจารย์คลินิก  เกียรติคุณ  นายแพทย์ปิยะสกล  สกลสัตยาทร  รัฐมนตรีว่าการกระทรวงสาธารณสุข กล่าวว่า  นายกรัฐมนตรีในฐานะประธานกลุ่ม 77 (G 77) ได้กล่าวถ้อยแถลงระหว่างการประชุมระดับสูง ว่าด้วยการดื้อยาต้านจุลชีพในการประชุมสมัชชาสหประชาชาติ สมัยที่ 71 เมื่อเดือนกันยายน 2559 สนับสนุนปฏิญญาทางการเมืองว่าด้วยการประชุมระดับสูงของสมัชชาสหประชาชาติ เรื่องการดื้อยาต้านจุลชีพและการปฏิบัติตามแผนปฏิบัติการระดับโลกว่าด้วยการดื้อยาต้านจุลชีพโดยประเทศไทยได้จัดทำแผนยุทธศาสตร์จัดการดื้อยาต้านจุลชีพพ.ศ.2560-2564  ประกอบด้วย  6  ยุทธศาสตร์  คือ  1.เฝ้าระวังการดื้อยาต้านจุลชีพ ภายใต้แนวคิดสุขภาพหนึ่งเดียว  2.ควบคุมการกระจายยาต้านจุลชีพ 3.ป้องกันและควบคุมการติดเชื้อในสถานพยาบาลและการใช้ยาต้านจุลชีพอย่างเหมาะสม 4.ป้องกันและควบคุมเชื้อดื้อยาและกำกับดูแลการใช้ยาต้านจุลชีพอย่างเหมาะสม  ในภาคการเกษตรและสัตว์เลี้ยง  5.ส่งเสริมความรู้ด้านเชื้อดื้อยาและความตระหนักด้านการใช้ยาต้านจุลชีพอย่างเหมาะสมแก่ประชาชน 6.บริหารและพัฒนากลไกระดับนโยบายเพื่อขับเคลื่อนงานแก้ปัญหาด้านการดื้อยาต้านจุลชีพอย่างยั่งยืน พร้อมทั้งจัดระบบการติดตามประเมินผล
ขณะนี้การดำเนินงานในแต่ละยุทธศาสตร์มีความคืบหน้าตามลำดับ ล่าสุด คณะกรรมการนโยบายการดื้อยาต้านจุลชีพแห่งชาติ ได้มีมติเห็นชอบแผนปฏิบัติการของหน่วยงานที่เกี่ยวข้อง และกำหนดจัดการประชุมขับเคลื่อนแผนยุทธศาสตร์จัดการดื้อยาต้านจุลชีพประเทศไทย ในวันที่ 23 พฤศจิกายน 2560  ณ  โรงแรมมิราเคิล แกรนด์ คอนเวนชั่น กรุงเทพมหานคร เพื่อเป็นจุดเริ่มต้นอย่างเป็นทางการของหน่วยงานและภาคส่วนที่เกี่ยวข้อง ร่วมดำเนินงานพร้อมเพรียงกัน แสดงความมุ่งมั่นของประเทศไทยในการร่วมมือกับประชาคมโลก รณรงค์สัปดาห์รู้รักษ์ ตระหนักใช้ยาต้านแบคทีเรีย ปี 2560 (World Antibiotic Awareness week)

ที่มา : http://www.thaigov.go.th/news/contents/details/8242
