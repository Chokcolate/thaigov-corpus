รัฐบาลไทย-ข่าวทำเนียบรัฐบาล-พม. ย้ำพัฒนาคุณภาพชีวิตคนคนไร้บ้านตามสิทธิ

วันศุกร์ที่ 16 มิถุนายน 2560
พม. ย้ำพัฒนาคุณภาพชีวิตคนคนไร้บ้านตามสิทธิ
พม. ย้ำพัฒนาคุณภาพชีวิตคนคนไร้บ้านตามสิทธิ
นายณรงค์ คงคำ โมษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณี น.ส.วิมล ถวิลพงษ์ รองประธานชุมชนใต้สะพาน (ชุมชนพูนทรัพย์) เขตสายไหม เครือข่ายสลัม 4 ภาค เรียกร้อง ให้หน่วยงานที่เกี่ยวข้องช่วยเหลือกลุ่มคนไทยที่ไร้บัตรประชาชน หรือทำระบบค้นหาคนกลุ่มนี้ให้ได้รับสิทธิ การรักษาพยาบาลเหมือนคนไทยทั่วไป นั้น กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน(องค์การมหาชน) (พอช.) ได้มีการดำเนินงานร่วมกับเครือข่ายสลัม 4 ภาค เพื่อพัฒนาคุณภาพชีวิตคนในชุมชนตลอดมา ในด้านต่างๆ ดังนี้
1. การพัฒนาที่อยู่อาศัย ภายใต้โครงการบ้านมั่นคง (พ.ศ.2548-2560) มีการดำเนินโครงการแล้ว 78 โครงการ รวม กว่า 5,000 ครัวเรือน
2. การแก้ไขปัญหาคนไร้บ้าน ภายใต้โครงการสร้างศูนย์คนไร้บ้าน (พ.ศ.2551-2560) ทั้งหมด 3 แห่ง ประกอบด้วย ศูนย์สุวิทย์ วัดหนู , ศูนย์คนไร้บ้านตลิ่งชัน และศูนย์คนไร้บ้าน จ.เชียงใหม่
3. กรณีชุมชนประสบเหตุไฟไหม้ / โดนไล่รื้อ จะมีการสนับสนุนงบประมาณบรรเทาช่วยเหลือ จำนวน 18,000 บาท/ครัวเรือน
4. การสนับสนุนอื่นๆ เพื่อพัฒนาคุณภาพชีวิต ได้แก่ การทำ "ร้านค้าศูนย์บาท" เพื่อชุมชนใต้สะพาน / "โครงการเย็บผ้าวน" ของเครือข่ายสลัมพระราม 3
นายณรงค์ กล่าวเพิ่มเติมว่า สำหรับกรมพัฒนาสังคม​และ​สวัสดิการ (พส.)​ ในฐานะหน่วยงานหลักขับเคลื่อน​ พ.ร.บ.คุ้มครองคนไร้ที่พึ่ง พ.ศ. 2557 ได้มีการดำเนินงานเพื่อพัฒนาคุณภาพชีวิตกลุ่มคนดังกล่าว ดังนี้
1. ด้านที่พักอาศัยชั่วคราว​ "บ้านมิตรไมตรี" ให้บริการปัจจัย​ 4 แก่คนไร้ที่พึ่ง ผู้ประสบปัญหาทางสังคม โดยมิเลือกปฏิบัติว่าเป็นคนไทยหรือไม่
2. ด้านการช่วยเหลือประสานสืบหาข้อมูลทางการทะเบียน ในกรณีคนไร้ที่พึ่งที่มีปัญหาสถานะทางทะเบียน
2.1 หากพบข้อมูลเพียงพอ​ เป็นบุคคลสัญชาติไทย จะช่วยประสานสืบค้นข้อมูลเอกสาร หรือติดตามหาพยานบุคคลรับรอง เพื่อคืนสิทธิความเป็นคนไทย
2.2 หากข้อมูลไม่เพียงพอ จะประสานกรมการปกครอง​ กระทรวงมหาดไทย เพื่อยื่นขอจัดทำประวัติทะเบียน ผู้ไม่มีสถานะทางทะเบียน ซึ่งจะทำให้ ได้รับสิทธิในด้านต่างๆ ตามหลักสิทธิมนุษยชน
"ทั้งนี้ หากพบคนไร้บ้าน คนไร้ที่พึ่ง สามารถแจ้งศูนย์ช่วยเหลือสังคม โทร. 1300 ตลอด 24 ชั่วโมง” นายณรงค์ กล่าวในตอนท้าย

ที่มา : http://www.thaigov.go.th/news/contents/details/4585
