รัฐบาลไทย-ข่าวทำเนียบรัฐบาล-ผู้ช่วยโฆษกฯ เผย นายกรัฐมนตรี เตรียมเดินทางลงพื้นที่ จ.แม่ฮ่องสอน วันพุธที่ 17 มกราคมนี้

วันอังคารที่ 23 มกราคม 2561
ผู้ช่วยโฆษกฯ เผย นายกรัฐมนตรี เตรียมเดินทางลงพื้นที่ จ.แม่ฮ่องสอน วันพุธที่ 17 มกราคมนี้
ผู้ช่วยโฆษกฯ เผย นายกรัฐมนตรี เตรียมเดินทางลงพื้นที่ จ.แม่ฮ่องสอน วันพุธที่ 17 มกราคม 2561 นี้ พร้อมเป็นประธานสักขีพยานในการมอบสมุดประจำตัวผู้ได้รับการคัดเลือกให้ทำกินในชุมชนโครงการจัดที่ดินทำกินให้ชุมชน (คทช.) แก่ประชาชนในพื้นที่ ตามนโยบายของรัฐบาล
วันนี้ (16 ม.ค. 61 ) เวลา 14.20 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยถึงภารกิจของนายกรัฐมนตรี ที่เตรียมเดินทางไปตรวจราชการที่จังหวัดแม่ฮ่องสอน ในวันพุธที่ 17 มกราคม 2561 ว่า เวลา 07.30 น. นายกรัฐมนตรีและคณะ จะเดินทางออกจากท่าอากาศยานทหาร 2 กองบิน 6 (บน.6) ดอนเมือง กรุงเทพมหานคร ไปยังท่า อากาศยานแม่ฮ่องสอน ตำบลจองคำ อำเภอเมือง จังหวัดแม่ฮ่องสอน โดยเครื่องบิน C-130 ของกองทัพอากาศ จากนั้นจะเดินทางต่อไปยังโรงเรียนห้องสอนศึกษา ในพระอุปถัมภ์ฯ ตำบลจองคำ อำเมือง จังหวัดแม่ฮ่องสอน เพื่อเป็นประธานสักขีพยานในการมอบสมุดประจำตัวผู้ได้รับการคัดเลือกให้ทำกินในชุมชน โครงการจัดที่ดินทำกินให้ชุมชน (คทช.) ตามนโยบายของรัฐบาล ให้แก่ผู้แทนประชาชน 3 ตำบล จำนวน 8 ราย และพบปะกับประชาชนจังหวัดแม่ฮ่องสอน
เวลาประมาณ 11.00 น.  นายกรัฐมนตรี จะเดินทางต่อไปยังศูนย์บริการและพัฒนาลุ่มน้ำ    ปายตามพระราชดำริ (ท่าโป่งแดง) จังหวัดแม่ฮ่องสอน เพื่อเยี่ยมชมผลผลิตโครงการอันเนื่องมาจากพระราชดำริ และรับฟังข้อเสนอ แนวทางการพัฒนาอาชีพและเพิ่มรายได้ของชาวแม่ฮ่องสอน โดยโครงการต่าง ๆ ประกอบด้วย 1) กลุ่มคนอยู่ร่วมกับป่า 2) โครงการสร้างป่าสร้างรายได้ ตามพระราชดำริฯ 3) เกษตรแปลงใหญ่ 4) กลุ่มผลผลิตและผลิตภัณฑ์จากวนเกษตร (กล้วยไม้/บุก/กาแฟ/พืชสมุนไพร/ถั่ว) กลุ่มผู้เลี้ยงไก่ แม่ฮ่องสอน/กลุ่มผลิตภัณฑ์จากขนแกะ 6) กลุ่มสมาชิกศูนย์ศิลปาชีพจังหวัดแม่ฮ่องสอนในพระบรมราชินูปภัมภ์  ก่อนเดินทางต่อไปยัง ศาลากลางจังหวัดแม่ฮ่องสอน ตำบลจองคำ อำเภอเมือง จังหวัดแม่ฮ่องสอน เพื่อเป็นประธานการประชุมยุทธศาสตร์การพัฒนาจังหวัดแม่ฮ่องสอน (Working lunch) ณ ห้องประชุมขุนลุมประพาส ชั้น 4 ศาลากลางจังหวัดแม่ฮ่องสอน
จากนั้น นายกรัฐมนตรีและคณะ จะเดินทางไปยังชุมชนคุณธรรมน้อมนำหลักปรัชญาเศรษฐกิจพอเพียง (ศาสตร์พระราชา สะพานข้าว ก้าวเพื่อสุข) เพื่อเยี่ยมชมศูนย์เรียนรู้ชุมชนคุณธรรมน้อมนำหลักปรัชญาเศรษฐกิจ พอเพียง และแหล่งท่องเที่ยวเพื่อสุขภาพบ่อนำพุร้อนผาบ่อง ตำบลผาบ่อง อำเภอเมือง จังหวัดแม่ฮ่องสอน พร้อมชมการสาธิตการแปรรูปน้ำมันถั่วลิสง และข้าวเพื่อสุขภาพ/แปลงนาเกษตรอินทรีย์/กลุ่มออมทรัพย์เพื่อการผลิตบ้านผาบ่อ พร้อมรับฟังบรรยายสรุปการดำเนินงานชุมชนคุณธรรม หลังจากนั้นจะเดินทางไปสักการะพระธาตุดอยกองมู ตำบลจองคำ อำเภอเมือง จังหวัดแม่ฮ่องสอน เพื่อความเป็นสิริมงคล ก่อนเดินทางกลับกรุงเทพมหานคร โดยคาดว่าจะเดินทางถึงท่าอากาศยานทหาร 2 กองบิน 6 (บน.6) ดอนเมือง กรุงเทพมหานคร ในเวลาประมาณ 18.30 น.
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9420
