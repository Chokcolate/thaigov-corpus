รัฐบาลไทย-ข่าวทำเนียบรัฐบาล-นายกรัฐมนตรีมอบหมายให้ส่วนราชการสรุปผลความคืบหน้าการทำงานให้มีความชัดเจน ครบรอบ 3 ปี การทำงานของรัฐบาล

วันอังคารที่ 2 พฤษภาคม 2560
นายกรัฐมนตรีมอบหมายให้ส่วนราชการสรุปผลความคืบหน้าการทำงานให้มีความชัดเจน ครบรอบ 3 ปี การทำงานของรัฐบาล
นายกรัฐมนตรีมอบหมายให้ส่วนราชการสรุปผลความคืบหน้าการทำงานให้มีความชัดเจน ครบรอบ 3 ปี การทำงานของรัฐบาล
วันนี้ (2 พฤษภาคม 2560) เวลา 13.00 น. ณ บริเวณห้องโถงตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงการทำงานของรัฐบาลที่ใกล้จะครบ 3 ปี ในเดือนหน้าว่า ได้ชี้แจง และมอบหมายให้ทุกหน่วยงานสรุปผลงานความคืบหน้าต่าง ๆ ทั้งในเรื่องของงานฟังก์ชั่น และงานบูรณาการให้มีความชัดเจนมากขึ้น ในการใช้จ่ายงบประมาณที่ผ่านมา ว่าได้มีการดำเนินการ และใช้อะไรไปบ้าง อีกทั้งการวางพื้นฐานในอนาคตต่าง ๆ ที่ยังทำไม่เสร็จก็ต้องวางแผนไว้ให้ แต่ก็ขึ้นอยู่กับว่ารัฐบาลหน้าจะตัดสินใจอย่างไร สามารถเปลี่ยนแปลงได้ ทั้งนี้ ในเรื่องของการต่างประเทศเรามีความสัมพันธ์ที่ดี มีการเพิ่มมูลค่าการค้าขาย การท่องเที่ยวระหว่างกัน ซึ่งรัฐบาลพยายามแก้ไขในเชิงรุกทุก ๆ มิติ
นายกรัฐมนตรี กล่าวถึงการดำเนินงานในด้านของกระบวนการยุติธรรมที่ผ่านมาว่า เป็นสิ่งที่ทุกคนต้องช่วยกันติดตามและมองในสิ่งที่เป็นประโยชน์ อย่าไปมองแต่สิ่งเล็ก ๆ จนเกิดความรู้สึกว่าไว้ใจ บางเรื่องบางคดีเป็นเรื่องของคนเพียงกลุ่มเดียว ซึ่งถ้าผิดก็ต้องถูกดำเนินคดี แต่ไม่ได้หมายความว่าคนทั้งหมด 70 ล้านคนในประเทศไทยจะต้องถูกดำเนินคดีไปด้วย อย่าลืมว่าแต่ละวันมีคดีเกิดขึ้นจำนวนมาก ทั้งที่รู้และไม่รู้ แต่ปัจจุบันสื่อโซเชียลมีเดียมีการเผยแพร่ขยายข่าว ไปต่าง ๆ นานา แล้วแต่ใครจะคิดอย่างไร ซึ่งกระบวนการยุติธรรมมีขั้นตอน มีหลักฐาน และรัฐบาลพยายามสร้างความชัดเจนให้เกิดขึ้น อย่างเช่น คดีการหลอกลวง ที่ผ่านมาจับไม่ได้ และไม่เป็นข่าว แต่รัฐบาลนี้ให้ความสำคัญและใส่ใจจึงทำให้เป็นข่าวขึ้นมา แต่ทุกสังคมย่อมมีทั้งคนดี และไม่ดี เราต้องแยกแยะให้ออก และชั่งน้ำหนักให้ได้ การจะให้ไม่มีเรื่องเลยเป็นไปไม่ได้ วันนี้คนไทยจำเป็นต้องผนึกกำลังให้ได้ ขอให้ยืนอยู่ตรงกลางอย่าโอนเอียงไปซ้ายทีขวาที ไม่เช่นนั้นจะมีปัญหา
นายกรัฐมนตรีกล่าวว่า วันนี้การเมืองกำลังเดินหน้าไปสู่การเป็นประชาธิปไตย ขอร้องว่าอย่าให้เป็นประเด็นการเมืองทุกเรื่อง ไม่เช่นนั้นจะทำงานกันไม่ได้ ถ้าทำงานไม่ได้  เท่ากับ 3 ปีที่รัฐบาลทำมาก็ล้มเหลว กลายเป็นว่าทำไม่ดีสักเรื่อง ทั้งหมดขอให้ติดตาม และดูกันต่อไป พร้อมขอให้รับฟังรัฐบาลบ้าง
----------------------------------------------------

ที่มา : http://www.thaigov.go.th/news/contents/details/3456
