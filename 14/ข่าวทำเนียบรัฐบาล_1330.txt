รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมโครงการอันเนื่องมาจากพระราชดำริพร้อมรับฟังแนวทางการพัฒนาอาชีพเพื่อเพิ่มรายได้ให้ชาวแม่ฮ่องสอน

วันพุธที่ 17 มกราคม 2561
นายกรัฐมนตรีเยี่ยมชมโครงการอันเนื่องมาจากพระราชดำริพร้อมรับฟังแนวทางการพัฒนาอาชีพเพื่อเพิ่มรายได้ให้ชาวแม่ฮ่องสอน
นายกรัฐมนตรีแนะเกษตรกรแม่ฮ่องสอนปลูกพืชแบบผสมผสานและรวมกลุ่มทำเกษตรแปลงใหญ่แบบครบวงจร
เพื่อแก้ไขปัญหาราคาพืชผลทางการเกษตร
วันนี้ (17 มกราคม 2560) เวลา 12.00 น. ณ ศูนย์บริการและพัฒนาลุ่มน้ำปายตามพระราชดำริ (ท่าโป่งแดง) จังหวัดแม่ฮ่องสอน พลเอก ประยุทธ์ จันทร์โอชา นายกรัฐมนตรีพร้อมคณะเยี่ยมชมโครงการอันเนื่องมาจากพระราชดำริ และรับฟังข้อเสนอของชาวแม่ฮ่องสอน เรื่อง แนวทางการพัฒนาอาชีพเพื่อเพิ่มรายได้ชาวแม่ฮ่องสอนจากตัวแทนกลุ่มต่าง ๆ ได้แก่ 1.กลุ่มคนอยู่ร่วมกับป่า 2.กลุ่มโครงการสร้างป่าสร้างรายได้ตามพระราชดำริฯ 3.กลุ่มเกษตรแปลงใหญ่ 4.กลุ่มผลผลิตและผลิตภัณฑ์จากวนเกษตร (กล้วยไม้ บุก กาแฟ พืชสมุนไพร ถั่ว) 5.กลุ่มผู้เลี้ยงไก่ กลุ่มผลิตภัณฑ์จากขนแกะ และ 6.กลุ่มสมาชิกศูนย์ศิลปาชีพจังหวัดแม่ฮ่องสอนในพระบรมราชินูปถัมภ์
ภายหลังการเยี่ยมชม และรับฟังข้อเสนอของชาวแม่ฮ่องสอนจากกลุ่มตัวแทนต่าง ๆ นายกรัฐมนตรีกล่าวว่า การมาพบปะในครั้งนี้เพื่อมาเยี่ยมเยียนในฐานะพี่น้อง และคนในครอบครัว ไม่ได้หวังผลทางการเมือง ซึ่งรัฐบาลมีความตั้งใจที่จะแก้ไขปัญหาให้กับประชาชนในทุกมิติให้เกิดเป็นรูปธรรม อาจจะไม่ทันใจประชาชนบ้างแต่จะมีความยั่งยืนในอนาคต
นายกรัฐมนตรีกล่าวต่อไปว่า เมื่อครั้งตามเสด็จสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 กว่า40 ปีที่ผ่านมา ทำให้ได้เห็นโครงการต่าง ๆ ที่ทรงริเริ่ม ซึ่งเป็นประโยชน์ในการประกอบอาชีพหลายด้าน  รัฐบาลนี้จึงสานต่อเพื่อให้เกิดผลสัมฤทธิ์ โดยมอบหมายให้ผู้ว่าราชการจังหวัดแม่ฮ่องสอน รวบรวมละเอียด และเสนอเพื่อขอเข้ารับการสนับสนุนจากภาครัฐ และมอบให้รัฐมนตรีที่เกี่ยวข้องและลงมาตรวจพื้นที่ในวันนี้ เช่น กระทรวงพาณิชย์  กระทรวงเกษตรและสหกรณ์ รับไปดูแลเพื่อให้การช่วยเหลือทางด้านเทคนิค กระบวนการผลิต และช่วยส่งเสริมด้านการตลาดอิเล็กทรอนิกส์ในแต่ละอาชีพ  เพื่อเพิ่มรายได้ให้กับประชาชน พร้อมแนะนำเกษตรกรว่าไม่ควรปลูกพืชเชิงเดี่ยว แต่ควรปลูกพืชแบบผสมผสาน อีกทั้ง ควรมีการรวมกลุ่มทำเกษตรแปลงใหญ่แบบครบวงจรเพื่อแก้ไขปัญหาราคาพืชผลการเกษตร
จากนั้น นายกรัฐมนตรีพร้อมคณะเดินทางต่อไปยังศาลากลางจังหวัดแม่ฮ่องสอนเพื่อเป็นประธานการประชุมยุทธศาสตร์การพัฒนาแม่ฮ่องสอน
..................................................
กลุ่มประชาสัมพันธ์และเผยแพร่  สำนักโฆษก

ที่มา : http://www.thaigov.go.th/news/contents/details/9433
