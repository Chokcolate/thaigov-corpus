รัฐบาลไทย-ข่าวทำเนียบรัฐบาล-รมช.ศธ. (ม.ล.ปนัดดา) พบปะสนทนาผู้บริหาร คณาจารย์ นักศึกษา มธ. บรรยายพิเศษ 'ศาสตร์พระราชากับการพัฒนาประเทศที่ยั่งยืน'

วันอังคารที่ 24 ตุลาคม 2560
รมช.ศธ. (ม.ล.ปนัดดา) พบปะสนทนาผู้บริหาร คณาจารย์ นักศึกษา มธ. บรรยายพิเศษ 'ศาสตร์พระราชากับการพัฒนาประเทศที่ยั่งยืน'
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ พบปะสนทนากับรองอธิการบดี คณบดี รองคณบดี คณาจารย์ และนักศึกษา มหาวิทยาลัยธรรมศาสตร์ และบรรยายพิเศษ เรื่อง 'ศาสตร์พระราชากับการพัฒนาประเทศที่ยั่งยืน'
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ พบปะสนทนากับรองอธิการบดี คณบดี รองคณบดี คณาจารย์ และนักศึกษา มหาวิทยาลัยธรรมศาสตร์ และบรรยายพิเศษ เรื่อง 'ศาสตร์พระราชากับการพัฒนาประเทศที่ยั่งยืน' เมื่อเช้าวันศุกร์ที่ 20 ตุลาคม 2560 เวลา 09.00 น. ณ อาคารเรียนรวมกลุ่มสังคมศาสตร์ (SC 1002) มหาวิทยาลัยธรรมศาสตร์ ศูนย์รังสิต อ.คลองหลวง จ.ปทุมธานี
ความตอนหนึ่งของการบรรยายพิเศษ ม.ล.ปนัดดา ดิศกุล กล่าวว่า "ศาสตร์พระราชาว่าด้วยความรับผิดชอบทางหน้าที่การงานและการศึกษาถือเป็นเรื่องที่มีความสำคัญเป็นอันดับแรก เพราะหากใครก็ตามขาดความรับผิดชอบชั่วดี ขาดหลักการดำเนินชีวิตที่ยึดมั่นคุณธรรมจรรยา งานในภาระหน้าที่ย่อมไม่ประสบผลสำเร็จ กลับกลายเป็นความล้มเหลว
นิยามความหมาย 'ความรับผิดชอบ' หมายถึง ภาระผูกพันในการปฏิบัติหน้าที่การงานของผู้ร่วมงาน ได้แก่ แต่ละผู้แต่ละฝ่าย เรียนรู้และรู้จักการทำงานเป็นทีม ไม่ใช่เป็นลักษณะวันแมนโชว์ เพื่อให้เป็นไปตามวัตถุประสงค์ขององค์กร และเนื่องจากบุคคลต้องอยู่ร่วมกันในแต่ละองค์กรในเวลาหนึ่ง ๆ เพื่อภารกิจที่อาจมีความแตกต่างกันในแต่ละครั้งก็เป็นได้
หัวหน้าองค์กรจึงจำเป็นต้องปฏิบัติตนเป็นแบบอย่างหรืออาจเรียกว่าเป็นไอดอลแก่สมาชิกร่วมองค์กรเจตคติของผู้นำองค์กรจะเป็นแรงผลักดันให้สมาชิกทั้งหลายสามารถปฏิบัติงานตามระเบียบแบบแผนด้วยความเสียสละเพื่อให้เกิดความสำเร็จ ไม่ตั้งอยู่ในความประมาท ไม่เห่อเหิม รู้จักเคารพสิทธิของผู้อื่น ปฏิบัติงานในหน้าที่รับผิดชอบด้วยความซื่อสัตย์สุจริต ไม่เอารัดเอาเปรียบ"
ศาสตร์พระราชา เฉกเช่นที่พระองค์ได้ทรงปฏิบัติบำเพ็ญเป็นแบบอย่างที่งดงามแก่เราทุกคนมาโดยตลอดรัชสมัย ความเรียบง่าย ความประหยัด ความจริงใจ ได้ปรากฏผลลัพธ์ทางประวัติศาสตร์แห่งความสำเร็จในหลายเรื่องหลายประการ ที่บุคคลโดยทั่วผู้มีความรับผิดชอบควรได้มีความตระหนักและก้าวเดินตามรอยเบื้องพระยุคลบาท ที่จะทำให้การปฏิบัติงานของแต่ละผู้แต่ละฝ่ายนำพาไปสู่ความสำเร็จบริบูรณ์ ปรากฏเป็นชื่อเสียงเกียรติคุณทั้งแก่ตนเองและองค์กร*
ในช่วงบ่ายวันเดียวกัน เวลา 12.30 น. ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ บรรยายพิเศษ เรื่อง 'พระมหากรุณาธิคุณปกเกล้าฯ ปวงชนชาวไทย' หลักสูตรเสนาธิการทหาร รุ่นที่ 59 ประจำปีการศึกษา 2561 ณ ห้องเรียนรวม วิทยาลัยเสนาธิการทหาร สถาบันวิชาการป้องกันประเทศ ถนนวิภาวดีรังสิต
ม.ล.ปนัดดา ดิศกุล กล่าวตอนหนึ่งว่า หลักการเป็นผู้บริหารหรือผู้นำที่ดีมีหลายด้าน อาจนำหลักของแมคเคนซี่ (McKinsey Global Institute: MGI) ไปประยุกต์ใช้ ซึ่งเมื่อเร็ว ๆ นี้ แมคเคนซี่ได้เดินทางมาสรุปภาพรวมทิศทางการศึกษาของประเทศไทย จัดโดยสำนักงานเลขาธิการสภาการศึกษา (สกศ.) ว่า ผู้นำหรือผู้บริหารองค์กรเป็นตัวอย่างที่สำคัญที่สุด หากผู้บริหารไม่เป็นแบบอย่างที่ยั่งยืน (Role Model) จะทำให้องค์กรยากที่จะขับเคลื่อนนโยบายต่าง ๆ ให้ประสบความสำเร็จได้ ผู้บริหารจึงจำเป็นต้องมีทักษะการเป็นผู้นำ ความรู้ความสามารถ มีคุณธรรม ที่จะนำพาองค์กรให้ก้าวหน้า และเกิดประโยชน์สูงสุด
ยิ่งเป็นข้าราชการแล้ว อย่าหลงลืม ไม่วางอำนาจบาตรใหญ่ รำลึกให้มั่นว่า สิ่งที่ท่านทำนั้นคือ ความเจริญรุ่งเรืองของประเทศชาติสืบไปในวันข้างหน้า อีกทั้งต้องน้อมนำ “ศาสตร์พระราชา” ที่สำคัญที่ในหลวงรัชกาลที่ 9 ทรงพระราชทานสอนปวงชนชาวไทย เช่น การทำความดี ความอ่อนน้อมถ่อมตน ความรู้-รัก-สามัคคี และเข้าใจ เข้าถึง พัฒนา ซึ่งจะทำให้เกิดการพัฒนาอย่างยิ่งยืน
ทั้งนี้ กระทรวงศึกษาธิการและหน่วยงานที่เกี่ยวข้อง ต่างตระหนักถึงเรื่องคุณธรรมจริยธรรม จึงได้มีนโยบาย "โรงเรียนคุณธรรม" เพื่อสืบสานพระราชปณิธานและถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9 ภายใต้กรอบแนวคิดสำคัญ 5 ประการ คือ ความพอเพียง ความกตัญญู ความซื่อสัตย์สุจริต ความรับผิดชอบ และอุดมการณ์คุณธรรมจริยธรรม
นายปกรณ์ เรืองยิ่ง, บัลลังก์ โรหิตเสถียร: สรุป
ธนภัทร จันทร์ห้างหว้า, ยุทธพงศ์ เลือกกลั่นดี: ถ่ายภาพ
*เอกสารข่าว สนง.รมช.ศธ.
กลุ่มประชาสัมพันธ์ สำนักงานรัฐมนตรี และ
กลุ่มสารนิเทศ สอ.สป.: รายงาน

ที่มา : http://www.thaigov.go.th/news/contents/details/7583
