รัฐบาลไทย-ข่าวทำเนียบรัฐบาล-วธ.เปิดตัว ๖ เทคโนโลยีเข้าถึงข้อมูลมรดกศิลปวัฒนธรรม ขานรับนโยบายไทยแลนด์ ๔.๐

วันพุธที่ 4 ตุลาคม 2560
วธ.เปิดตัว ๖ เทคโนโลยีเข้าถึงข้อมูลมรดกศิลปวัฒนธรรม ขานรับนโยบายไทยแลนด์ ๔.๐
นายวีระ โรจน์พจนรัตน์ รัฐมนตรีว่าการกระทรวงวัฒนธรรม เป็นประธานแถลงข่าวผลงานด้านเทคโนโลยีสารสนเทศมรดกศิลปวัฒนธรรม กรมศิลปากร ปี ๒๕๖๐
วันที่ ๒ ตุลาคม ๒๕๖๐ เวลา ๐๙.๓๐ น. ณ ห้องประชุมดำรงราชานุภาพ พิพิธภัณฑสถานแห่งชาติ พระนคร นายวีระ โรจน์พจนรัตน์ รัฐมนตรีว่าการกระทรวงวัฒนธรรมเป็นประธานแถลงข่าวการนำเทคโนโลยีสารสนเทศมาพัฒนาแหล่งเรียนรู้ทางมรดกศิลปวัฒนธรรม โดยมีนายอนันต์ ชูโชติ อธิบดีกรมศิลปากร ร่วมแถลงข่าว
กระทรวงวัฒนธรรม โดยกรมศิลปากร เล็งเห็นและตระหนักถึงความสำคัญในการให้บริการข้อมูลมรดกศิลปวัฒนธรรม เพื่อให้ประชาชนได้รับประโยชน์สูงสุด ตลอดจนได้มีโอกาสเข้าถึงและเข้าใจในเรื่องมรดกวัฒนธรรมของชาติมากยิ่งขึ้น จึงได้นำเทคโนโลยีมาใช้พัฒนาการให้บริการข้อมูลข่าวสารมรดกวัฒนธรรมของชาติ   ซึ่งในปีงบประมาณ ๒๕๖๐ กรมศิลปากร ได้นำเทคโนโลยีมาใช้ในการพัฒนาและขับเคลื่อนงานโดยมุ่งเน้นการประยุกต์ ใช้และการพัฒนาเทคโนโลยีที่เหมาะสมกับการให้บริการประชาชน เพื่อให้ได้รับข้อมูลข่าวสารมรดกวัฒนธรรมของชาติ  ที่จัดเก็บรวบรวมไว้ในหลากหลายรูปแบบ เป็นข้อมูลที่มีคุณค่าทั้งในด้านการศึกษา สังคม วัฒนธรรม และการพัฒนาประเทศ ซึ่งมีระบบที่ได้พัฒนาขึ้น ๖ เรื่อง ดังนี้
๑. ระบบ Smart Museum เป็นระบบการให้บริการข้อมูลพิพิธภัณฑสถานแห่งชาติ พระนคร    ซึ่งสามารถใช้ได้กับโทรศัพท์มือถือ Smart Phone หรือ Tablet โดยดาวน์โหลดแอพพลิเคชั่นได้ทั้ง iOS และ Android ระบบจะทำการอ่านข้อมูล QR และ AR Code แสดงข้อมูลโบราณวัตถุชิ้นสำคัญของพิพิธภัณฑสถานแห่งชาติ พระนคร ในห้องจัดแสดงต่างๆ ในรูปแบบวัตถุเสมือนจริง รวมถึงข้อมูลอาคารโบราณสถานภายในพิพิธภัณฑสถานแห่งชาติ พระนคร ได้แก่ พระที่นั่งพุทไธสวรรย์ พระที่นั่งศิวโมกขพิมาน พระที่นั่งอิศเรศราชานุสรณ์ หมู่พระวิมาน ในรูปแบบ 3D Model สนองตอบวิถีชีวิตของคนรุ่นใหม่ให้สนใจงานด้านมรดกวัฒนธรรมมากยิ่งขึ้น
๒. ระบบศิลปากรออนไลน์ Silpakorn Online เป็นการพัฒนาระบบจากเว็บไซต์กรมศิลปากรบน แอพพลิเคชั่น มีวัตถุประสงค์เพื่อรวบรวมข้อมูลข่าวสารของกรมศิลปากรไว้ในแอพพลิเคชั่นเดียว อำนวยความสะดวกในการให้บริการข้อมูลของกรมศิลปากรแก่ประชาชน โดยสามารถเข้าถึงข้อมูลได้จากโทรศัพท์ หรืออุปกรณ์พกพา ผ่าน Mobile Application บน Smart Phone หรือ Tablet ทั้งในระบบ iOS และ Android ระบบดังกล่าวจะให้บริการข้อมูลครบถ้วน ทั้งข้อมูลโบราณสถาน ข้อมูลพิพิธภัณฑสถานแห่งชาติทั่วประเทศ ข้อมูลแหล่งเรียนรู้ หอสมุดแห่งชาติ และหอจดหมายเหตุแห่งชาติ ข้อมูลข่าวสารการจัดซื้อจัดจ้าง ข้อมูลหนังสือออกใหม่ของกรมศิลปากร ฯลฯ
๓. ระบบ Virtual Museum พิพิธภัณฑ์เสมือน เป็นระบบจัดเก็บข้อมูลและนำเสนอข้อมูลพิพิธภัณฑสถานแห่งชาติทั่วประเทศ เช่น ข้อมูลการจัดแสดงโบราณวัตถุ ศิลปวัตถุ นำเสนอผ่านเว็บไซต์ ในรูปแบบสื่อการเรียนรู้เสมือนจริงในแต่ละอาคารจัดแสดง นอกจากนี้ยังมีการนำเสนอโบราณวัตถุชิ้นสำคัญในแต่ละพิพิธภัณฑ์แบบ Interactive ภาพโบราณวัตถุแบบ ๓๖๐ องศา
๔. ระบบคลังข้อมูลดิจิทัล รวบรวมข้อมูลหนังสืออิเล็กทรอนิกส์ (E-Book) ที่กรมศิลปากรจัดพิมพ์และหนังสือที่เป็นลิขสิทธิ์ของกรมศิลปากร มีหนังสือกว่า ๒,๔๖๗ เรื่อง วีดีโอ และวีดีทัศน์ มากกว่า ๕๐๐ เรื่อง มีคลังภาพทรงคุณค่า เช่น บันทึกเหตุการณ์สำคัญต่างๆ ในช่วงปี พ.ศ. ๒๔๗๐ ถึง พ.ศ.๒๔๗๓ ภาพรัชกาลที่ ๗ เสด็จประพาสมณฑลภูเก็ต ปัตตานี งานรัชดาภิเษก รัชกาลที่ ๕ เป็นต้น ผู้สนใจสามารถเข้าถึงข้อมูลผ่านทางเว็บไซต์ www.digitalcenter.finearts.go.th หรือติดตั้งระบบบน Smart Phone และ Tablet ด้วยแอพพลิเคชั่น Fine Arts Digital Centre ทั้งระบบ Android และ IOS
๕. ระบบสืบค้นเอกสารจดหมายเหตุ www.archives.nat.go.th เป็นระบบให้บริการสืบค้นข้อมูลภาพเก่า เอกสารจดหมายเหตุ ด้วยระบบออนไลน์ผ่านเว็บไซต์ ซึ่งสามารถขอทำสำเนาภาพจากสำนักหอจดหมายเหตุแห่งชาติผ่านทางระบบออนไลน์ได้ เพิ่มความสะดวก รวดเร็วในการให้บริการ ผู้ใช้งานสามารถค้นหาเอกสาร      ลายลักษณ์ ภาพถ่าย วิดีโอ วิดีทัศน์ แบบแผนที่ แผนผัง ได้มากกว่า ๔๐,๐๐๐ รายการ
๖. เกมส์ รามเกียรติ์ โดยความร่วมมือของมหาวิทยาลัยธุรกิจบัณฑิต ผลิตเกมส์ และสื่อสร้างสรรค์สำหรับเด็กและเยาวชน ๒ ระดับ คือ ระดับอายุ ๖ – ๑๒  ปี ชื่อเกมส์วิ่ง วิ่ง ลิงเจี๊ยกๆๆ  Monkey Runมีลักษณะเป็น Puzzle Game และระดับอายุ ๑๒ – ๒๔ ปีขึ้นไป ชื่อเกมส์พระรามจองถนน The road to Langka  มีลักษณะเป็น Action 3D ซึ่งทั้งสองเกมส์เป็นการนำเสนอเรื่องราวของมรดกศิลปวัฒนธรรมในรูปแบบที่ทันสมัย เข้าถึงง่าย และจับต้องได้ สร้างความรู้ความเข้าใจในวรรณกรรมระดับชาติ ทำให้เด็กและเยาวชนสนใจในเรื่องมรดกศิลปวัฒนธรรมของชาติมากยิ่งขึ้น
การพัฒนาระบบดังกล่าวจะช่วยอำนวยความสะดวกให้การเข้าถึงข้อมูลด้านมรดกศิลปวัฒนธรรมง่ายมากขึ้น โดยผ่านเทคโนโลยีที่ประชาชนสามารถเข้าถึงได้เอง ด้วยการใช้โทรศัพท์Smart Phone และ Tablet ซึ่งจะช่วยให้รูปแบบการให้บริการข้อมูลแก่ประชาชนในงานด้านศิลปวัฒนธรรมมีความก้าวหน้า ทันสมัย รองรับความต้องการของประชาชนในปัจจุบันมากยิ่งขึ้น การนำเทคโนโลยีมาช่วยในการนำเสนอข้อมูลในรูปแบบต่างๆ ที่ได้พัฒนาขึ้นนี้ จะทำให้ข้อมูลด้านศิลปวัฒนธรรมถูกนำไปใช้ประโยชน์อย่างกว้างขวาง และหลากหลาย เพื่อตอบสนองต่อประชาชนในสังคมปัจจุบัน ที่มีความต้องการด้านข้อมูลข่าวสารอย่างไม่หยุดนิ่ง และศึกษา ค้นคว้า ด้วยตัวเองผ่านเทคโนโลยีต่าง ๆ ประชาชนได้รับความรู้ และข้อมูลมรดกวัฒนธรรมของชาติ อันเป็นข้อมูลที่ทรงคุณค่า ช่วยสร้างความเข้าใจ ความตระหนักถึงความเป็นชาติในแง่มุมต่างๆ ได้อย่างดี สามารถนำไปพัฒนาต่อยอดได้อย่างไม่มีที่สิ้นสุด เป็นการสร้างสรรค์ และพัฒนาประเทศด้วยความรู้ด้านมรดกทางวัฒนธรรมและสังคมอย่างยั่งยืนต่อไป

ที่มา : http://www.thaigov.go.th/news/contents/details/7164
