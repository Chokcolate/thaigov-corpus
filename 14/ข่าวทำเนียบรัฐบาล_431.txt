รัฐบาลไทย-ข่าวทำเนียบรัฐบาล-รอง นรม. พล.ร.อ. ณรงค์ฯ เป็นประธานการประชุมคณะกรรมการสุขภาพจิตแห่งชาติ ครั้งที่ 2/2560

วันพฤหัสบดีที่ 29 มิถุนายน 2560
รอง นรม. พล.ร.อ. ณรงค์ฯ เป็นประธานการประชุมคณะกรรมการสุขภาพจิตแห่งชาติ ครั้งที่ 2/2560
รอง นรม. พล.ร.อ. ณรงค์ฯ เป็นประธานการประชุมคณะกรรมการสุขภาพจิตแห่งชาติ ครั้งที่ 2/2560
วันนี้ (29 มิถุนายน 2560) เวลา 9.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการสุขภาพจิตแห่งชาติ ครั้งที่ 2/2560 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
ที่ประชุมรับทราบความคืบหน้า (ร่าง) พระราชบัญญัติสุขภาพจิต (ฉบับที่ ..) พ.ศ. .... ตามแนวทางการจัดทำและการเสนอร่างกฎหมายตามบทบัญญัติมาตรา 77 ของรัฐธรรมนูญแห่งราชอาณาจักรไทย และหลักเกณฑ์ในการตรวจสอบความจำเป็นในการตราพระราชบัญญัติ (Checklist) โดยให้ดำเนินการรับฟังความคิดเห็น และวิเคราะห์ผลกระทบที่อาจเกิดขึ้นจากกฎหมายสุขภาพจิตดังกล่าว จากกลุ่มเป้าหมายผู้มีส่วนได้ส่วนเสีย ได้แก่ กระทรวง ทบวง กรม กองต่าง ๆ ที่เกี่ยวข้อง องค์กรภาคเอกชน ประชาชน ผู้ป่วย และญาติผู้ป่วย โดยส่วนใหญ่เห็นด้วยต่อ (ร่าง) พระราชบัญญัติสุขภาพจิต (ฉบับที่ ..) พ.ศ. .... ดังกล่าวนี้ ทั้งนี้ ได้ส่งผลการรับฟังความคิดเห็นดังกล่าวต่อคณะกรรมการกฤษฎีกาเป็นที่เรียบร้อยแล้ว
พร้อมกันนี้ ที่ประชุมเห็นชอบ (ร่าง) นโยบายและยุทธศาสตร์สุขภาพจิตแห่งชาติ 20 ปี (พ.ศ.2560 -2579) โดยมีวิสัยทัศน์ “คนไทยมีปัญญา อารมณ์ดี และมีความสุข อยู่ในสังคมอย่างทรงคุณค่า (Smart citizen)” ตามพันธกิจ ผลักดัน ขับเคลื่อนและพัฒนางานสุขภาพจิตให้มีศักยภาพและความเข้มแข็ง โดยสร้างการมีส่วนร่วมจากภาคีเครือข่าย เพื่อลดปัจจัยเสี่ยง เพิ่มปัจจัยคุ้มครองสุขภาพจิต สร้างความตระหนักและความเข้าใจต่อปัญหาสุขภาพจิต รวมทั้งลดอคติต่อผู้มีปัญหาสุขภาพจิต ตามเป้าหมาย ยุทธศาสตร์แห่งชาติ 20 ปี ภายใต้ 4 ยุทธศาสตร์ชาติ ได้แก่ ยุทธศาสตร์ที่ 1 ส่งเสริมและป้องกันปัญหาสุขภาพจิตตลอดช่วงชีวิต ยุทธศาสตร์ที่ 2 พัฒนาระบบบริการสุขภาพจิตและจิตเวช ยุทธศาสตร์ที่ 3 ขับเคลื่อนและผลักดันมาตรการทางกฎหมาย สังคมและสวัสดิการ ยุทธศาสตร์ที่ 4 พัฒนาวิชาการและกลไกการดำเนินงานด้านสุขภาพจิต
ทั้งนี้ ร่างยุทธศาสตร์สุขภาพจิตแห่งชาติ 20 ปี ได้ตั้งเป้าหมายให้เด็กไทยมี IQ มากกว่าหรือเท่ากับ 105 มี EQ อยู่ในเกณฑ์ปกติมากกว่า  ร้อยละ 85 ครอบครัวมีความเข้มแข็งและความอบอุ่น ร้อยละ 95 ประเทศไทยมีคะแนน World Happiness Index เพิ่มขึ้นจากปี 2017 มากกว่าหรือเท่ากับ 0.4 และคนไทยมีอัตราการฆ่าตัวตายสำเร็จ ไม่เกิน 5.1 ต่อประชากรแสนคน
**********************************
กลุ่มประสังพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4878
