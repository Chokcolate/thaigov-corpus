รัฐบาลไทย-ข่าวทำเนียบรัฐบาล-นายกรัฐมนตรีชื่นชมไทย”ปลดธงแดง” สำเร็จ

วันจันทร์ที่ 9 ตุลาคม 2560
นายกรัฐมนตรีชื่นชมไทย”ปลดธงแดง” สำเร็จ
นายกรัฐมนตรีชื่นชมไทย”ปลดธงแดง” สำเร็จ
วันนี้ เวลา 09.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายอาคม เติมพิทยาไพสิฐ รัฐมนตรีว่าการกระทรวงคมนาคม นำ นายอรุณ มิชรา (Mr. Arun Misha)  ผู้อำนวยการสำนักงานภูมิภาคเอเชีย-แปซิฟิก องค์การการบินพลเรือนระหว่างประเทศ (International  Civil Organization (ICAO)) พร้อมด้วย นายจุฬา  สุขมานพ  ผู้อำนวยการสำนักงานการบินพลเรือนแห่งประเทศไทยและคณะ เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี  เพื่อรายงานผลการถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน (ปลดธงแดง) ตั้งแต่วันที่ 6 ตุลาคม 2560 ภายหลังเสร็จสิ้นการหารือ            พันเอกอธิสิทธิ์ ไชยนุวัติ  ผู้ช่วยโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวชื่นชมผู้อำนวยการสำนักงานภูมิภาคเอเชีย-แปซิฟิก องค์การการบินพลเรือนระหว่างประเทศว่า ได้มีโอกาสพบปะกันหลายครั้ง เพื่อร่วมกันแก้ปัญหาการตรวจสอบ กำกับ ดูแลมาตรฐานความปลอดภัยด้านการบินพลเรือนของไทย ตลอดระยะเวลาที่ผ่านมา รัฐบาลให้ความสำคัญ และถือเป็นหนึ่งในวาระเร่งด่วน  ซึ่งความสำเร็จในวันนี้จะเป็นอีกหนึ่งตัวอย่างของความมุ่งมั่นในการทำงานเพื่อแก้ปัญหาของประเทศด้านอื่นๆ ต่อไป โดยนายกรัฐมนตรีกล่าวยืนยันว่า ไทยจะรักษาความสำเร็จนี้ และพร้อมที่จะร่วมมือและรับแนะนำต่างๆ จาก ICAO ต่อไป  เพื่อรักษามาตรฐานความปลอดภัย ซึ่งเป็นสิ่งที่รัฐบาลให้ความสำคัญยิ่ง
โอกาสนี้  ผู้อำนวยการสำนักงานภูมิภาคเอเชีย-แปซิฟิก องค์การการบินพลเรือนระหว่างประเทศ กล่าวแสดงความยินดี ในโอกาสที่องค์การการบินพลเรือนระหว่างประเทศ (ICAO) ถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน (ปลดธงแดง)  สะท้อนถึงความตั้งใจจริงของรัฐบาลและการทำงานที่ทุ่มเทของหน่วยงานที่เกี่ยวข้อง ส่งผลให้การแก้ไขปัญหาดังกล่าวดำเนินรุดหน้าในระยะรวดเร็ว ซึ่ง ICAO  พร้อมที่ทำงานร่วมกับรัฐบาลอย่างใกล้ชิดต่อไป โอกาสนี้ ผู้อำนวยการสำนักงานภูมิภาคเอเชีย-แปซิฟิก องค์การการบินพลเรือนระหว่างประเทศ ยังได้เรียนเชิญนายกรัฐมนตรี ร่วมงานสัมมนาประจำภูมิภาคเอเชีย-แปซิฟิก ว่าด้วย แผนการรักษาความปลอดภัยด้านการบินพลเรือน ที่  ICAO  ร่วมกับกระทรวงคมนาคม จะจัดขึ้นในปลายปีนี้

ที่มา : http://www.thaigov.go.th/news/contents/details/7256
