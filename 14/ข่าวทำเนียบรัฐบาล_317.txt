รัฐบาลไทย-ข่าวทำเนียบรัฐบาล-รมว.กก. ประชาสัมพันธ์งานมหานครผลไม้ 2017 FRUITPITAL FAIR และงานเปิดสวนผลไม้เพื่อการท่องเที่ยวจังหวัดจันทบุรี

วันอังคารที่ 6 มิถุนายน 2560
รมว.กก. ประชาสัมพันธ์งานมหานครผลไม้ 2017 FRUITPITAL FAIR และงานเปิดสวนผลไม้เพื่อการท่องเที่ยวจังหวัดจันทบุรี
รมว.กก. ประชาสัมพันธ์งานมหานครผลไม้ 2017 FRUITPITAL FAIR และงานเปิดสวนผลไม้เพื่อการท่องเที่ยวจังหวัดจันทบุรี
วันนี้ (6 มิถุนายน 2560) เวลา 08.45 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬาพร้อมคณะมาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งานมหานครผลไม้ 2017 FRUITPITAL FAIR และงานเปิดสวนผลไม้เพื่อการท่องเที่ยวจังหวัดจันทบุรี ระหว่างวันที่ 3 - 11 มิถุนายน 2560
รัฐมนตรีว่าการกระทรวงการท่องเที่ยวและกีฬา กล่าวถึงการจัดงานมหานครผลไม้ 2017 FRUITPITAL FAIR และงานเปิดสวนผลไม้เพื่อการท่องเที่ยวจังหวัดจันทบุรี ระหว่างวันที่ 3 - 11 มิถุนายน 2560 ว่าเป็นการจัดงานเพื่อนำเสนอศูนย์กลางผลไม้เมืองร้อนของประเทศ ผลไม้ขึ้นชื่อของภาคตะวันออก โดยเฉพาะทุเรียนที่มีหลากหลายสายพันธุ์ และผลิตภัณฑ์แปรรูปต่าง ๆ ของจังหวัดจันทบุรีมาจัดแสดง ส่งเสริมให้มีการใช้นวัตกรรมทั้งด้านการผลิตและการตลาด ส่งเสริมการท่องเที่ยวและกระตุ้นเศรษฐกิจ ภายในงานได้แบ่งพื้นที่การจัดงานออกเป็น 5 ส่วน ประกอบด้วย โซน A : Fruit Shopping ร้านค้าผลไม้แปรรูปในกลุ่มจังหวัดภาคตะวันออก และ เครือข่าย OTOP ระหว่างภูมิภาค โซน B : Fruit Farming ร้านค้าผลไม้สด (ปลอดภัยและอินทรีย์) และ กิจกรรมของสภาเกษตรกรและสหกรณ์การเกษตร 10 อำเภอ โซน C : Fruit Learning ส่วนจัดแสดงเทคโนโลยี และ นวัตกรรมทางการเกษตร การค้าผลผลิตทางการเกษตร การอบรมสัมมนา การจับคู่ทางธุรกิจ โซน D : Fruit Loving นิทรรศการเฉลิมพระเกียรติ “ปลูกดี กินดี ใต้ร่มพระบารมี” และ โซน E : Fruit Playing การจำหน่ายอุปกรณ์การเกษตร เครื่องมือทางการเกษตร ร้านค้า สินค้า อุปโภค บริโภค
การจัดกิจกรรมต่าง ๆ ในงาน “มหานครผลไม้ 2017 FRUITPITAL FAIR” จะส่งผลให้เกษตรกรมีรายได้เพิ่มขึ้นจากการกระตุ้น และสร้างองค์ความรู้ในการเพิ่มประสิทธิภาพการผลิต และการสร้างกลไกทางการตลาดไม่ให้เกษตรกรถูกเอารัดเอาเปรียบ จึงขอเชิญชวนพี่น้องประชาชนและนักท่องเที่ยวร่วมงานมหานครผลไม้ 2017 FRUITPITAL FAIR ระหว่างวันที่ 3 - 11 มิ.ย.60 ณ ศูนย์ราชการองค์การบริหารส่วนจังหวัดจันทบุรี ถนนสุขุมวิท ตำบลท่าช้าง อำเภอเมืองจันทบุรี
โอกาสนี้ นายกรัฐมนตรี ได้เดินแวะชมและชิมผลไม้ที่นำมาจัดแสดง พร้อมกล่าวชื่นชมและสนับสนุนการจัดงานมหานครผลไม้ 2017 FRUITPITAL FAIR และงานเปิดสวนผลไม้เพื่อการท่องเที่ยวจังหวัดจันทบุรีว่า เป็นการส่งเสริมภาคเกษตรกรและผู้ประกอบการในพื้นที่ในการจัดจำหน่ายสินค้าในท้องถิ่น แต่ทั้งนี้จะต้องมีการพัฒนาและศึกษาการพัฒนาสายพันธุ์ผลไม้ต่าง ๆ ให้มีรสชาติที่ดีขึ้นรวมทั้งต้องช่วยกันพัฒนาส่งเสริมและเพิ่มมูลค่าของสินค้าทางการเกษตรของไทยให้มีมูลค่าสูงขึ้น โดยเฉพาะข้าวไทยที่มีคุณลักษณะดีและมีชื่อเสียง เช่นเดียวกับ ผลไม้ และวัฒนธรรมของไทยซึ่งเป็นที่รู้จักของชาวต่างชาติ
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4304
