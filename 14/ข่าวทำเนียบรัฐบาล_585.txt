รัฐบาลไทย-ข่าวทำเนียบรัฐบาล-นายกรัฐมนตรี กล่าวเปิดงาน ASEAN –India Expo and Forum 2017

วันพฤหัสบดีที่ 3 สิงหาคม 2560
นายกรัฐมนตรี กล่าวเปิดงาน ASEAN –India Expo and Forum 2017
นายกรัฐมนตรี กล่าวเปิดงาน ASEAN –India Expo and Forum 2017
วันนี้ (3 สิงหาคม 2560) เวลา 09.45 น. พลเอก ประยุทธ์ จันทร์โอชา นายกรัฐมนตรี เป็นประธานและกล่าวเปิดงาน ASEAN –India Expo and Forum 2017 ณ ศูนย์การประชุมแห่งชาติสิริกิติ์ กรุงเทพมหานคร สรุปสาระสำคัญดังนี้
นายกรัฐมนตรีกล่าวยินดีและเป็นเกียรติที่ได้มาเป็นประธานเปิดงาน ASEAN - India Expo and Forum 2017 ในโอกาสครบรอบ 25 ปี ความสัมพันธ์อาเซียน - อินเดีย งานในวันนี้ถือเป็นโอกาสอันดีที่ทั้งภาครัฐและภาคธุรกิจของอาเซียนและอินเดียจะได้มาแลกเปลี่ยนความเห็นและเปิดมุมมองทางการค้า การลงทุน และการท่องเที่ยวระหว่างกัน ซึ่งจะช่วยสร้างความเชื่อมโยงทางสังคม เศรษฐกิจ และความเจริญเติบโตร่วมกันต่อไป
สถานการณ์เศรษฐกิจโลกในปัจจุบันกำลังเปลี่ยนแปลงไปอย่างรวดเร็วจากพลวัตการเปลี่ยนแปลงขนาดใหญ่ของโลก ซึ่งปัจจัยเหล่านี้ล้วนส่งผลกระทบโดยตรงต่อระบบการค้าโลก โดยนายกรัฐมนตรีเห็นว่าขณะนี้ถึงเวลาที่ภูมิภาคเอเชียต้องร่วมกัน เพื่อสร้างการเติบโตทางเศรษฐกิจที่มีเสถียรภาพและยั่งยืนในระยะยาว บนพื้นฐานของการเจริญเติบโตไปด้วยกัน
ภูมิภาคอาเซียนและอินเดียถือเป็นกลไกทางเศรษฐกิจที่สำคัญของโลก โดยนายกรัฐมนตรีเห็นว่า หากอาเซียนและอินเดียร่วมกันทำงานได้อย่างสอดประสานแล้ว จะทำให้เกิดอำนาจในการต่อรองและเป็นตลาดใหญ่ที่ก่อให้เกิดแรงขับเคลื่อนทางเศรษฐกิจอย่างมาก ซึ่งจะนำไปสู่การเปลี่ยนแปลงที่สำคัญทางเศรษฐกิจและสังคมได้
10 ประเทศสมาชิกอาเซียนประกอบด้วยสมาชิกที่มีความหลากหลายทางเศรษฐกิจและระดับการพัฒนาที่แตกต่างกัน การรวมตัวของอาเซียนและการเกิดประชาคมเศรษฐกิจอาเซียนทำให้สามารถดึงศักยภาพของภูมิภาคมาใช้อย่างเต็มที่ เกิดตลาดและฐานการผลิตที่สำคัญของโลก โดยในปีนี้นอกจากจะครบรอบ 25 ปีความสัมพันธ์อาเซียน - อินเดียแล้ว ยังเป็นปีที่อาเซียนมีอายุครบ 50 ปีด้วย และหลังจากที่อาเซียนได้เข้าสู่การเป็นประชาคมเศรษฐกิจอาเซียน (AEC) ตั้งแต่ปีที่ผ่านมา อาเซียนได้กำหนดเป้าหมายและวิสัยทัศน์ AEC 2025 ใหม่ เพื่อเร่งผลักดันการรวมกลุ่มทางเศรษฐกิจในระดับที่
สูงขึ้น และดึงศักยภาพของภูมิภาคอาเซียนอย่างเต็มกำลัง เพื่อให้เกิดการพัฒนาและขยายตัวทางเศรษฐกิจอย่างยั่งยืน โดย AEC 2025 มียุทธศาสตร์สำคัญที่จะยกระดับการรวมตัวด้านการค้า การลงทุน การเงิน และการเคลื่อนย้ายบุคลากร การเสริมสร้างความสามารถในการแข่งขัน การเชื่อมโยงและความร่วมมือในอุตสาหกรรมที่สำคัญ การพัฒนาอย่างครอบคลุมและทั่วถึงในทุกระดับ และการทำให้อาเซียนมีบทบาททางเศรษฐกิจที่สำคัญของโลกอย่างแท้จริง
โดยนายกรัฐมนตรีเห็นว่า สมาชิกอาเซียนสามารถร่วมกันก้าวไปสู่เป้าหมายและวิสัยทัศน์ของอาเซียนในระยะ 10 ปีข้างหน้าได้ เนื่องจากสมาชิกอาเซียนแต่ละประเทศล้วนมีศักยภาพทางเศรษฐกิจ รวมถึงประเทศในกลุ่ม CLMV ที่มีอัตราการขยายตัวทางเศรษฐกิจในระดับสูง และอาเซียนยังเป็นภูมิภาคที่เปิดรับทั้งโอกาสและความท้าทายที่มาพร้อมกับกระแสโลกาภิวัฒน์ และการปฏิวัติอุตสาหกรรมในยุค 4.0 ที่เต็มไปด้วยเทคโนโลยีแห่งอนาคต ซึ่งจะผลักดันให้สมาชิกอาเซียนแต่ละประเทศสามารถปรับตัวเข้าสู่โลกในยุคอนาคตได้อย่างรวดเร็วและกลมกลืน
ทั้งนี้ ไทยได้เริ่มพัฒนาประเทศ เพื่อเข้าสู่ Thailand 4.0 ที่เน้นการสร้างมูลค่า และการขับเคลื่อนด้วยนวัตกรรม โดยมีหัวใจสำคัญอยู่ที่การสร้างคนไทยให้มีทักษะความรู้ความสามารถ พร้อมรองรับความต้องการของตลาดและภาคธุรกิจ และพร้อมต่อการพัฒนาเศรษฐกิจของประเทศขับเคลื่อนด้วยเทคโนโลยีและนวัตกรรม
ส่วนประเทศอินเดียถือเป็นประเทศที่มีบทบาททางเศรษฐกิจที่สำคัญอีกแห่งของโลก ด้วยมีขนาดเศรษฐกิจที่ใหญ่เป็นอันดับ 7 ของโลก เป็นตลาดที่มีขนาดมหาศาล และใหญ่มากกว่าสองเท่าของอาเซียน โดยอินเดียมีประชากรมากเป็นอันดับ 2 ของโลก ในระยะที่ผ่านมา อินเดียได้เผยศักยภาพสู่ประชาคมโลกอย่างเป็นรูปธรรมผ่านนโยบาย Make in India ของท่านนายกรัฐมนตรีนเรนทรา โมดี ที่ประกาศเมื่อปี 2014 เพื่อที่จะเปลี่ยนแปลงและพัฒนาอินเดียให้เป็นศูนย์กลางการผลิตของโลก โดยมุ่งเน้นส่งเสริมการพัฒนาและการจ้างงานภายในประเทศ ดึงดูดการลงทุนจากต่างประเทศ (FDI) ทั้งในอุตสาหกรรมพื้นฐานและอุตสาหกรรมแห่งอนาคต ตลอดจนสร้างบรรยากาศที่เอื้อต่อการลงทุนและการทำธุรกิจ นอกจากนี้ อินเดียยังมีนโยบายที่น่าสนใจอย่าง Digital India ที่จะขับเคลื่อนการพัฒนาประเทศด้วยเศรษฐกิจและสังคมดิจิตัล การเพิ่มประสิทธิภาพการบริหารราชการ ผ่านการทำงานแบบบูรณาการของภาครัฐ ส่งเสริมการนำระบบดิจิตัลมาพัฒนาระบบราชการเพื่อลดขั้นตอนและให้บริการภาคธุรกิจและประชาชนอย่างรวดเร็ว และส่งเสริมความร่วมมือระหว่างรัฐบาลกลาง และรัฐบาลท้องถิ่นในการบริหารนโยบายและกฎระเบียบต่างๆ ตลอดจนการใช้นโยบายการเงินที่ช่วยสร้างเสถียรภาพทางเศรษฐกิจมหภาค โดยลดการขาดดุลงบประมาณ และลดภาวะเงินเฟ้อด้วย
ทั้งนี้ ความสัมพันธ์อย่างเป็นทางการระหว่างอาเซียนและอินเดียเป็นความสัมพันธ์อย่างรอบด้าน และเป็นความร่วมมือเพื่อการพัฒนาในฐานะเป็นหุ้นส่วนทางยุทธศาสตร์มาตั้งแต่ปี 1992 และครบรอบ 25 ปี ในปีนี้ ทำให้เกิดศักยภาพในการช่วยกันยกระดับการพัฒนาในด้านต่างๆ ร่วมกัน พร้อมทั้งได้มีการจัดทำความตกลงเขตการค้าเสรีระหว่างอาเซียน – อินเดีย โดยมีผลใช้บังคับมาตั้งแต่ปี 2010 ครอบคลุมทั้งเรื่องการเปิดเสรีทางการค้าสินค้า การค้าบริการ และการลงทุน
อาเซียนและอินเดียยังคงเดินหน้าขยายความสัมพันธ์ในฐานะหุ้นส่วนการเจรจาที่สำคัญ โดยอาเซียนและประเทศคู่เจรจา 6 ประเทศ ได้แก่ อินเดีย จีน ญี่ปุ่น เกาหลีใต้ ออสเตรเลีย และนิวซีแลนด์ ได้ประกาศเริ่มการเจรจาความตกลงหุ้นส่วนทางเศรษฐกิจระดับภูมิภาค (RCEP) เมื่อปี 2013 ซึ่งจะเป็นการยกระดับการรวมกลุ่มทางเศรษฐกิจขนาดใหญ่ของภูมิภาค ครอบคลุมการเปิดเสรี ทั้งเชิงกว้างและเชิงลึก ลดอุปสรรคและอำนวยความสะดวกทางการค้าระหว่างกัน และเสริมสร้างกฎกติกาทางการค้าให้ทันกับเศรษฐกิจโลกในยุคใหม่ ซึ่งปัจจุบัน สมาชิก RCEP ได้ตั้งเป้าหมายที่จะสรุปผลการเจรจาภายในปีนี้ ซึ่งขณะนี้ยังจำเป็นที่จะต้องอาศัยแรงผลักดันและความมุ่งมั่นอันแรงกล้าจากทั้งภาครัฐและภาคเอกชนที่สำคัญเพื่อให้สามารถบรรลุเป้าหมายการเจรจาดังกล่าวได้
นอกจากนี้  ปัจจุบันรัฐบาลอินเดียกำลังให้ความสำคัญกับนโยบาย Act East Policy ที่มุ่งหวังสร้างความเชื่อมโยงทางเศรษฐกิจและห่วงโซ่มูลค่าที่แข็งแกร่งกับประเทศในภูมิภาคเอเชียทางด้านตะวันออก ซึ่งอาเซียนคือเป้าหมายทางยุทธศาสตร์ที่สำคัญ โดยเริ่มจากประเทศกลุ่ม CLMV จนกระทั่งเชื่อมโยงกับประเทศในกลุ่มเอเชียและแปซิฟิคต่อไป
นอกจากนี้ การพัฒนาความเชื่อมโยงด้านการคมนาคมขนส่ง และโลจิสติกส์ ระหว่างอินเดียและอาเซียนจะเป็นปัจจัยสำคัญในการอำนวยความสะดวกทางการค้า การบริการและการลงทุน รวมทั้งช่วยลดต้นทุน ด้านโลจิสติกส์ และการกระจายโอกาสทางเศรษฐกิจในพื้นที่ อาทิ การพัฒนาพื้นที่     ภาคตะวันออกเฉียงเหนือของอินเดีย เพื่อเป็นประตูเชื่อมโยงสู่อาเซียนผ่านโครงการ Trilateral Highway Project ที่อินเดียสนับสนุนการสร้างทางหลวงเชื่อม 3 ฝ่าย อินเดีย - เมียนมา - ไทย และเชื่อมโยงไปยังกัมพูชา ลาว และเวียดนาม รวมถึงพัฒนา Mekong - India Economic Corridor เพื่อเป็นเส้นทางลัดเชื่อมโยงภูมิภาคลุ่มแม่น้ำโขงกับอินเดียฝั่งตะวันออก โดยจะเชื่อมเส้นทางทั้งทางบกและทางน้ำ ผ่านทางโฮจิมินห์ – พนมเปญ – กรุงเทพฯ – ทวาย - เจนไน เข้าด้วยกัน ตลอดจนสนับสนุนการเปิดน่านฟ้าเสรีกับอาเซียนด้วย
ทั้งนี้ นายกรัฐมนตรีกล่าวว่า การจะนำศักยภาพของอาเซียนและอินเดียออกมา จำเป็นต้องเร่งพัฒนาและเสริมสร้างปัจจัยพื้นฐานที่สำคัญร่วมกัน 5 ด้าน ดังนี้
1. การพัฒนาภาครัฐดิจิทัล โดยเน้นบทบาทในการเป็นผู้อำนวยความสะดวก เพื่อยกระดับการบริหารราชการ การให้บริการประชาชน การเพิ่มประสิทธิภาพ และความโปร่งใส โดยอาศัยเทคโนโลยีในยุคดิจิทัลในการปรับปรุงระบบการทำงาน การบูรณาการการทำงานของหน่วยงานภาครัฐต่างๆ เข้าด้วยกัน เพื่อตอบสนองต่อความต้องการและลดต้นทุนค่าเสียโอกาสของประชาชนและภาคธุรกิจได้อย่างแท้จริง
2. การพัฒนานวัตกรรมและเทคโนโลยีเพื่อให้ภูมิภาคอาเซียนและอินเดีย เป็นภูมิภาคแห่งอนาคต โดยเร่งการลงทุนด้านวิจัยและพัฒนา การส่งเสริมระบบนิเวศ ด้านนวัตกรรมที่สามารถเชื่อมโยงผู้ที่เกี่ยวข้องจากทุกภาคส่วนเข้าด้วยกัน การส่งเสริมให้ผู้ประกอบการ SMEs และภาคธุรกิจขนาดใหญ่นำนวัตกรรมมาประยุกต์ใช้เพื่อสร้างมูลค่าเพิ่มให้กับสินค้าและบริการที่สามารถตอบสนองต่อความต้องการของตลาดในยุคใหม่ได้
3. การพัฒนาภาคเกษตร โดยส่งเสริมการเข้าถึงข้อมูล องค์ความรู้ การใช้เทคโนโลยีสารสนเทศใน ภาคเกษตร และเทคโนโลยีต่างๆ ที่เหมาะสม การสร้างเครือข่ายความร่วมมือของผู้ที่เกี่ยวข้องตลอดห่วงโซ่มูลค่า การสร้าง Smart Farmers การมีส่วนร่วมของภาคธุรกิจเพื่อสังคม การสร้างความเชื่อมโยงเข้ากับตลาดและอุตสาหกรรมที่จะนำไปต่อยอด และการพัฒนาโครงสร้างพื้นฐานภาคการเกษตรตลอดจนการขนส่งเพื่อให้เกิดความเชื่อมโยงดังกล่าวอย่างแท้จริง
4. การพัฒนา MSMEs ซึ่งเป็นผู้ประกอบการส่วนใหญ่และเป็นกระดูกสันหลังทางเศรษฐกิจของประเทศและภูมิภาค โดยเน้นอำนวยความสะดวก และส่งเสริมความสามารถในการประกอบธุรกิจทั้งตลาดในประเทศและระหว่างประเทศ พัฒนาให้สามารถก้าวเข้าสู่อุตสาหกรรมยุคใหม่ที่เน้นการสร้างนวัตกรรมและเพิ่มมูลค่าให้กับสินค้าและบริการ ที่เป็นมิตรกับสิ่งแวดล้อมและชุมชน รวมถึงส่งเสริมให้ สามารถเข้าเป็นส่วนหนึ่งของห่วงโซ่มูลค่าของภูมิภาคและของโลก
5. การพัฒนาและยกระดับคุณภาพกำลังคน ซึ่งถือเป็นเรื่องที่สำคัญที่สุดเพื่อรองรับกับโอกาสและความท้าทายในโลกยุคใหม่ โดยมุ่งเน้นการพัฒนาคนในทุกมิติและทุกช่วงวัยให้เป็นทุนมนุษย์ที่มีศักยภาพสูง มีทักษะความรู้ความสามารถและพัฒนาตนเองได้อย่างต่อเนื่อง รวมทั้งมีความมั่นคงทางเศรษฐกิจ
ในตอนท้าย นายกรัฐมนตรีย้ำว่า การสร้างความเชื่อมโยงทางเศรษฐกิจของอาเซียนและอินเดียจะช่วยเตรียมพร้อมในการสร้างพลังขับเคลื่อนร่วมกันไปสู่ความเปลี่ยนแปลงและความเจริญเติบโตโดยผ่านกลไกความสัมพันธ์ในด้านต่างๆ ทั้งในระดับภาครัฐและภาคเอกชน และเห็นว่าทุกท่านที่เข้าร่วมงานเป็นกลไกความเชื่อมโยงที่สำคัญระหว่างอาเซียนและอินเดีย และจะเป็นกำลังสำคัญในการทำงานร่วมกันได้อย่างสอดประสานและไปในทิศทางเดียวกัน โดยใช้ศักยภาพที่มีของอาเซียนและอินเดียอย่างเต็มกำลังเพื่อร่วมกันพัฒนาความเจริญก้าวหน้าอย่างยั่งยืนต่อไป
*****************************

ที่มา : http://www.thaigov.go.th/news/contents/details/5676
