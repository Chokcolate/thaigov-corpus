รัฐบาลไทย-ข่าวทำเนียบรัฐบาล-นายกฯ เตรียมพบปะชาวโคราชและมอบเอกสารเข้าทำประโยชน์ในที่ดิน พร้อมติดตามการแก้ไขปัญหาน้ำท่วมน้ำแล้ง และความยากจน

วันอาทิตย์ที่ 20 สิงหาคม 2560
นายกฯ เตรียมพบปะชาวโคราชและมอบเอกสารเข้าทำประโยชน์ในที่ดิน พร้อมติดตามการแก้ไขปัญหาน้ำท่วมน้ำแล้ง และความยากจน
นายกฯ เตรียมพบปะชาวโคราชและมอบเอกสารเข้าทำประโยชน์ในที่ดิน พร้อมติดตามการแก้ไขปัญหาน้ำท่วมน้ำแล้ง และความยากจน ชี้ ครม.สัญจร จะพิจารณาแผนงาน/โครงการพัฒนาภาคอีสานหลายด้าน
พลเอก ประยุทธ์ จันทร์โอชา นายกรัฐมนตรี มีกำหนดการเดินทางไปยัง จ.นครราชสีมา เพื่อตรวจราชการและประชุมคณะรัฐมนตรีนอกสถานที่ ในระหว่างวันที่ 21 – 22 ส.ค.นี้ โดยภารกิจสำคัญในวันจันทร์ที่ 21 ส.ค. ช่วงเช้านายกรัฐมนตรีจะไปสักการะอนุสาวรีย์ท้าวสุรนารี จากนั้นจะเดินทางไปพบปะกับประชาชนและมอบหนังสืออนุญาตให้เข้าทำประโยชน์หรืออยู่อาศัยในที่ดินตามนโยบายรัฐบาล ณ ศาลาอเนกประสงค์ สวนสาธารณะเทศบาล ต.หัวทะเล อ.เมือง จ.นครราชสีมา
ในช่วงกลางวันและบ่าย นายกรัฐมนตรีจะพบหารือกับผู้ว่าราชการจังหวัด 20 จังหวัด ผู้แทนภาคเอกชน และผู้บริหารท้องถิ่นในภาคตะวันออกเฉียงเหนือ ณ หอประชุมเปรมติณสูลานนท์ ศาลากลางจังหวัดนครราชสีมา และจะเดินทางไปตรวจเยี่ยมการแก้ไขปัญหาน้ำท่วม ภัยแล้ง และการบริหารจัดการน้ำของ จ.นครราชสีมา ทั้งระบบ ณ อ่างเก็บน้ำบึงกระโตน อ.ประทาย รวมทั้งไปเยี่ยมชมหมู่บ้านเศรษฐกิจพอเพียง โครงการ 9101 ตามรอยเท้าพ่อ โครงการแก้ไขปัญหาความยากจนเชิงบูรณาการ และพบปะประชาชน ณ ศูนย์การเรียนรู้และขับเคลื่อนปรัชญาเศรษฐกิจพอเพียง บ้านหนองขี้เหล็ก ต.ตำบลวังหิน อ.โนนแดง
ในวันเดียวกันนี้ คณะรัฐมนตรีจะลงพื้นที่กระจายกันไปในหลายจังหวัด โดยตั้งแต่วันที่ 12 – 21 ส.ค.60 รองนายกรัฐมนตรีและรัฐมนตรีได้ลงพื้นที่ตรวจราชการ จำนวน 33 แห่ง ครอบคลุมทั้ง จ. นครราชสีมา นครพนม ร้อยเอ็ด อุดรธานี ชัยภูมิ อุบลราชธานี บุรีรัมย์ และขอนแก่น ซึ่งสำนักงานคณะกรรมการพัฒนาการเศรษฐกิจและสังคมแห่งชาติจะรวบรวมผลการลงพื้นที่ตรวจราชการทั้งหมดรายงานในที่ประชุมคณะรัฐมนตรีในวันอังคารที่ 22 ส.ค.ต่อไป
“การลงพื้นที่ของคณะรัฐมนตรีมีความหลากหลาย โดยเน้นติดตามความก้าวหน้า ปัญหาอุปสรรค ของการดำเนินงานตามนโยบายของรัฐบาล เช่น การเพิ่มประสิทธิภาพกองทุนหมู่บ้าน การพัฒนาศักยภาพแรงงาน รองรับภาคอุตสาหกรรมและบริการ การพัฒนาการท่องเที่ยวอีสานใต้ การพัฒนาวิสาหกิจชุมชนและแปรรูปสินค้าเกษตร การพัฒนาแหล่งน้ำในพื้นที่ลุ่มน้ำมูลตอนบน การติดตามภาวะเศรษฐกิจ การกำจัดขยะมูลฝอยชุมชนแบบครบวงจร โครงการก่อสร้างมอเตอร์เวย์ โครงการอินเทอร์เน็ตประชารัฐ การแก้ไขปัญหาหนี้นอกระบบ ฯลฯ”
สำหรับการประชุมคณะรัฐมนตรีนอกสถานที่ ณ จ.นครราชสีมา ครั้งนี้ มีจุดเน้นที่การพิจารณาแผนงาน/โครงการพัฒนาภาคตะวันออกเฉียงเหนือ เช่น แผนโครงการบริหารจัดการน้ำในพื้นที่ภาคตะวันออกเฉียงเหนือ พ.ศ. 2557 – 2569 การฟื้นฟูโครงสร้างพื้นฐานที่ได้รับความเสียหายจากอุทกภัย โครงการพัฒนาระบบรถไฟความเร็วสูงเพื่อเชื่อมโยงภูมิภาคช่วง กทม.-หนองคาย (ระยะที่ 1 กทม. - นครราชสีมา) และโครงการทางหลวงพิเศษระหว่างเมืองสายบางปะอิน – นครราชสีมา เป็นต้น
---------------
สำนักโฆษก

ที่มา : http://www.thaigov.go.th/news/contents/details/6064
