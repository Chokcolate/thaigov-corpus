รัฐบาลไทย-ข่าวทำเนียบรัฐบาล-ประธานสภาจังหวัดฟุกุโอกะขอเข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี

วันอังคารที่ 30 พฤษภาคม 2560
ประธานสภาจังหวัดฟุกุโอกะขอเข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี
ประธานสภาจังหวัดฟุกุโอกะขอเข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี
วันนี้ (30 พฤษภาคม 2560) เวลา 15.30 น. นายอะกิระ ฮิกุจิ (Mr. Akira Hikuchi) ประธานสภาจังหวัดฟุกุโอกะ ญี่ปุ่น เข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี ณ ห้องรับรอง 2 ตึกนารีสโมสร ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวต้อนรับประธานสภาจังหวัดฟุกุโอกะและคณะผู้แทนและผู้บริหารจังหวัดฟุกุโอกะ
โดยประธานสภาจังหวัดฟุกุโอกะ กล่าวขอบคุณที่รองนายกรัฐมนตรีสละเวลามาพบในวันนี้ และขอแสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช และรู้สึกซาบซึ้งที่พระบาทสมเด็จพระปรมินทรมหาภูมิพลอดุลยเดช บรมนาถบพิตร ได้มีส่วนสำคัญในการกระชับความสัมพันธ์ระหว่างไทยกับญี่ปุ่นให้เป็นไปอย่างราบรื่น
ทั้งสองฝ่ายยินดีกับการครบรอบ 130 ปีของการสถาปนาความสัมพันธ์ระหว่างทั้งสองประเทศ โดยรองนายกรัฐมนตรี กล่าวว่า จะเดินทางไปเป็นประธานในพิธีเปิดนิทรรศการที่แสดงถึงความแน่นแฟ้นระหว่างทั้งสองประเทศมีต่อกัน ยาวนานถึง 130 ปี ในช่วงต้นเดือนกรกฎาคม 2560 ณ กรุงโตเกียว ประเทศญี่ปุ่น
ประธานสภาจังหวัดฟุกุโอกะ กล่าวถึง จังหวัดฟุกุโอกะ เป็นจังหวัดที่มีความสำคัญอย่างมากในญี่ปุ่น เนื่องจากเป็นจังหวัดที่มีศักยภาพทางด้านการค้าการลงทุน และเป็นจังหวัดที่ประชาชนชาวไทยเดินทางไปท่องเที่ยวมากที่สุดในช่วงที่ผ่านมา ดังนั้นขอเสนอรัฐบาลไทยพิจารณาจัดตั้งสถานกุงสุลไทย ณ จังหวัดฟุกุโอกะ ซึ่งเป็นเมืองใหญ่ที่สุดในคิวชู เพื่อให้เกิดการแลกเปลี่ยนความสัมพันธ์ระหว่างกันในทุกมิติ โดยเฉพาะด้านวัฒนธรรมและการท่องเที่ยว ซึ่งรองนายกรัฐมนตรีได้รับไว้พิจารณาเกี่ยวกับการเปิดสถานกงสุลไทยฯ ซึ่งอยู่ระหว่างการพิจารณาของคณะกรรมการที่เกี่ยวข้อง และแจ้งผลการพิจารณาให้ทราบโดยเร็ว
ในช่วงท้าย รองนายกรัฐมนตรีกล่าวเน้นย้ำความร่วมมือระหว่างไทยและจังหวัดฟุกุโอกะที่มีความร่วมมือและความสัมพันธ์ระหว่างกันให้แนบแน่นเช่นนี้สืบไป

ที่มา : http://www.thaigov.go.th/news/contents/details/4150
