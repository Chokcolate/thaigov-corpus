รัฐบาลไทย-ข่าวทำเนียบรัฐบาล-เอกอัครราชทูตสหพันธรัฐรัสเซียประจำประเทศไทยเข้าเยี่ยมคารวะรองนายกรัฐมนตรี

วันจันทร์ที่ 20 พฤศจิกายน 2560
เอกอัครราชทูตสหพันธรัฐรัสเซียประจำประเทศไทยเข้าเยี่ยมคารวะรองนายกรัฐมนตรี
เอกอัครราชทูตสหพันธรัฐรัสเซียประจำประเทศไทยเข้าเยี่ยมคารวะรองนายกรัฐมนตรี
วันนี้(17 พ.ย. 2560) เวลา 10.30 น. นายคีริลล์ บาร์สกี (H.E. Mr. Kirill Barsky) เอกอัครราชทูตสหพันธรัฐรัสเซียประจำประเทศไทย เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวแสดงความขอบคุณรัฐบาลรัสเซียที่ให้การต้อนรับสมเด็จพระเทพรัตนราชสุดา ฯ สยามบรมราชกุมารี ซึ่งเสด็จฯ เยือนรัสเซียเป็นการส่วนพระองค์ รวมถึงขอบคุณรัฐบาลรัสเซียได้มอบหมายให้นางโอลกา ยิปิฟาโนวา รองประธานสภาดูมา เป็นผู้แทนประธานาธิบดีรัสเซีย เข้าร่วมงานพระราชพิธีถวายพระเพลิงพระบรมศพพระบาทสมเด็จพระปรมินทร มหาภูมิพลอดุลยเดช บรมนาถบพิตร ในด้านความสัมพันธ์ รองนายกรัฐมนตรีและเอกอัครราชทูต สหพันธรัฐรัสเซียต่างยินดีทั้งสองฝ่ายมีความสัมพันธ์ที่ราบรื่นและใกล้ชิดมาโดยตลอด นอกจากนี้ นายกรัฐมนตรีกับประธานาธิบดีรัสเซียได้มีโอกาสพบปะกันอย่างสม่ำเสมอระหว่างร่วมการประชุมระหว่างประเทศอยู่หลายครั้ง ทั้งสองต่างหวังว่า ไทยและรัสเซียจะมีความสัมพันธ์และความร่วมมือที่ครอบคลุมและใกล้ชิดมากยิ่งขึ้นในอนาคต
ทั้งสองฝ่ายยังได้หารือกันถึงความร่วมมือด้านพลังงานไทย-รัสเซีย โดยเอกอัครราชทูตสหพันธรัฐรัสเซียกล่าวว่า รัสเซียและไทยสามารถขยายความร่วมมือด้านพลังงานให้เป็นรูปธรรมมากขึ้น โดยเฉพาะอย่างยิ่ง พลังงานนิวเคลียร์และพลังไฟฟ้าจากพลังงานน้ำ  ซึ่งรัสเซียมีความเชี่ยวชาญทางด้านเทคโนโลยีในการผลิตและรัสเซียยืนยันว่ามีความปลอดภัยต่อชุมชนและสิ่งแวดล้อม ซึ่งรองนายกรัฐมนตรีขอนำประเด้นนี้ไปหารือกับหน่วยงานที่เกี่ยวข้องต่อไป นอกจากนี้ ทั้งสองฝ่ายยังหารือถึงความร่วมมือด้านคมนาคมขนส่งไทย-รัสเซีย โดยเอกอัครราชทูตสหพันธรัฐรัสเซียกล่าวว่า รัสเซียมีความสนใจอย่างยิ่งที่จะเข้ามาลงทุนด้านคมนาคมในไทย โดยเฉพาะอย่างยิ่ง โครงการก่อสร้างโครงข่ายคมนาคมในพื้นที่ของโครงการพัฒนาระเบียงเศรษฐกิจพิเศษภาคตะวันออก (EEC) และรัสเซียยังมีแผนนำนักุรกิจจากรัสเซียมาเยือนไทยเพื่อเยี่ยมชมศักยภาพพื้นที่และโครงสร้างพื้นฐานของ EEC อีกด้วย ด้านรองนายกรัฐมนตรีกล่าวแสดงความยินดีที่รัฐบาลรัสเซียมีกำหนดนำคณะนักธุรกิจรัสเซียมาเยือนไทยเพื่อเยี่ยมชม EEC โดยไทยพร้อมให้คำแนะนำและข้อมูลรายละเอียดเกี่ยวกับการลงทุนในโครงการดังกล่าวอย่างเต็มที่

ที่มา : http://www.thaigov.go.th/news/contents/details/8168
