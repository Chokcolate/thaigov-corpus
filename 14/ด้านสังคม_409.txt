รัฐบาลไทย-ข่าวทำเนียบรัฐบาล-รมว.พม.ชื่นชมหญิงที่ประสบอุบัติเหตุจนพิการเสียขา 1 ข้าง แต่สู้ชีวิต ถีบกระดานเก็บหอยแครงขาย แบ่งเบาภาระครอบครัว ที่ จ.ชลบุรี พร้อมกำชับ จนท. เร่งช่วยเหลือผู้ด้อยโอกาสทางสังคม

วันพุธที่ 5 กรกฎาคม 2560
รมว.พม.ชื่นชมหญิงที่ประสบอุบัติเหตุจนพิการเสียขา 1 ข้าง แต่สู้ชีวิต ถีบกระดานเก็บหอยแครงขาย แบ่งเบาภาระครอบครัว ที่ จ.ชลบุรี พร้อมกำชับ จนท. เร่งช่วยเหลือผู้ด้อยโอกาสทางสังคม
รมว.พม.ชื่นชมหญิงที่ประสบอุบัติเหตุจนพิการเสียขา 1 ข้าง แต่สู้ชีวิต ถีบกระดานเก็บหอยแครงขาย แบ่งเบาภาระครอบครัว ที่ จ.ชลบุรี พร้อมกำชับ จนท. เร่งช่วยเหลือผู้ด้อยโอกาสและประสบปัญหาทางสังคม ที่ จ.พระนครศรีอยุธยา และนนทบุรี
วันนี้ (5 ก.ค. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 665/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงรายหนึ่ง ประสบอุบัติเหตุทางรถยนต์จนทำให้พิการเสียขา 1 ข้าง แต่สู้ชีวิต ประกอบอาชีพถีบกระดานเก็บหอยแครงขาย เพื่อหารายได้เลี้ยงดูตนเองและแบ่งเบาภาระของครอบครัว โดยอาศัยอยู่กับสามีและลูก ที่จังหวัดชลบุรี นั้น ตนขอชื่นชมในความอดทนและขยันหมั่นเพียร ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่องเป็นตัวอย่างที่ดีแก่สังคม ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวงการพัฒนาสังคมฯ พร้อมทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของหญิงดังกล่าวอย่างใกล้ชิด และการช่วยเหลือให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายและความเหมาะสม เพื่อพัฒนาคุณภาพชีวิตที่ดีในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีชายวัย 48 ปี ป่วยพิการทางสมอง และเป็นโรคมะเร็งที่หัวเข่า มีก้อนเนื้อบวมขนาดใหญ่ สร้างความเจ็บปวดทุกข์ทรมานเป็นอย่างมาก ซึ่งอาศัยอยู่เพียงลำพังในบ้านสภาพเก่าใกล้ผุพัง ไม่มีเงินค่ารักษาพยาบาล อาศัยข้าวจากเพื่อนบ้านกินประทังชีวิต และไม่มีบัตรประชาชน ที่อำเภอผักไห่ จังหวัดพระนครศรีอยุธยา และกรณีหญิงสาววัย 21 ปี ป่วยพิการทางสมอง และกล้ามเนื้ออ่อนแรงมาตั้งแต่กำเนิด ไม่สามารถช่วยเหลือตัวเองได้ ต้องให้อาหารทางสายยาง ร่างกายผอมซูบ มีน้ำหนักตัวเพียง 12 กิโลกรัม อาศัยอยู่กับผู้เป็นแม่ ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอบางบัวทอง จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.พระนครศรีอยุธยา และ พมจ.นนทบุรี พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการ ของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด และปรับปรุงสภาพที่อยู่อาศัยให้ถูกสุขลักษณะ มีความมั่นคงและปลอดภัยเหมาะสำหรับคนพิการ นอกจากนี้ ให้คำแนะนำในเรื่องสวัสดิการสังคม เพื่อขอรับสิทธิ ตามกฎหมายและความเหมาะสม พร้อมทั้งร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/5020
