รัฐบาลไทย-ข่าวทำเนียบรัฐบาล-กระทรวงมหาดไทยจัดสัมมนาเสริมสร้างศักยภาพเจ้าหน้าที่ศูนย์ดำรงธรรมทั่วประเทศ เน้นบริการ สร้างความอุ่นใจ และความพึงพอใจให้กับพี่น้องประชาชน

วันพฤหัสบดีที่ 20 เมษายน 2560
กระทรวงมหาดไทยจัดสัมมนาเสริมสร้างศักยภาพเจ้าหน้าที่ศูนย์ดำรงธรรมทั่วประเทศ เน้นบริการ สร้างความอุ่นใจ และความพึงพอใจให้กับพี่น้องประชาชน
กระทรวงมหาดไทย จัดสัมมนาเสริมสร้างศักยภาพเจ้าหน้าที่ศูนย์ดำรงธรรมทั่วประเทศ เน้นบริการ สร้างความอุ่นใจ และความพึงพอใจให้กับพี่น้องประชาชน
วันนี้ (19 เม.ย. 60) เวลา 13.00 น. ณ โรงแรมอเล็กซานเดอร์ รามคำแหง เขตบางกะปิ กรุงเทพมหานคร นายประยูร รัตนเสนีย์ รองปลัดกระทรวงมหาดไทย เป็นประธานเปิดโครงการสัมมนาเชิงปฏิบัติการ (Workshop) เพิ่มทักษะให้เจ้าหน้าที่ผู้ปฏิบัติงานของศูนย์ดำรงธรรม ให้สามารถรองรับภารกิจการบริการและการแก้ไขปัญหาความเดือดร้อนของประชาชนในระดับพื้นที่ได้อย่างมีประสิทธิภาพมากยิ่งขึ้น โดยผู้เข้าร่วมสัมมนา ประกอบด้วย เจ้าหน้าที่ศูนย์ดำรงธรรมจังหวัดทั่วประเทศ ผู้แทนกระทรวงและเจ้าหน้าที่ส่วนกลางสำนักงานปลัดกระทรวงมหาดไทย สำนักงานรัฐมนตรีกระทรวงมหาดไทย กรม และรัฐวิสาหกิจในสังกัดกระทรวงมหาดไทย สำนักงานคณะกรรมการคุ้มครองผู้บริโภค และสำนักงานตำรวจแห่งชาติ รวมทั้งสิ้น 274 คน
โอกาสนี้ นายประยูร รัตนเสนีย์ รองปลัดกระทรวงมหาดไทย ได้มอบแนวทางการดำเนินงานของศูนย์ดำรงธรรมแก่ผู้เข้าร่วมสัมมนาฯ โดยกล่าวว่า คณะรักษาความสงบแห่งชาติ (คสช.) ได้ให้ความสำคัญกับการแก้ไขปัญหาความเดือดร้อนของพี่น้องประชาชน โดยให้ทุกจังหวัดจัดตั้งศูนย์ดำรงธรรม เพื่อเพิ่มประสิทธิภาพการบริหารงานระดับจังหวัดและการปฏิบัติงานของส่วนราชการในจังหวัด เพื่อให้สามารถบริการประชาชนได้อย่างเสมอภาค มีคุณภาพ  รวดเร็ว สามารถลดขั้นตอนการปฏิบัติงาน และประชาชนได้รับความพึงพอใจ ประกอบกับ นายกรัฐมนตรีได้มีข้อสั่งการในการประชุมคณะรัฐมนตรี เมื่อวันที่ 21 กุมภาพันธ์ 2560 ที่ผ่านมา ให้ทุกหน่วยงานตรวจสอบเรื่องร้องเรียนที่ค้างการพิจารณามานาน หรือไม่สามารถแก้ไขปัญหาได้ เพื่อให้สามารถแก้ไขปัญหาความเดือดร้อนให้กับประชาชนให้แล้วเสร็จภายในรัฐบาลชุดนี้ เพื่อเป็นการอำนวยความสะดวกและแก้ไขปัญหาให้กับประชาชน
กระทรวงมหาดไทยในฐานะที่กำกับดูแลและอำนวยการให้การบริหารงานของศูนย์ดำรงธรรมและการบริหารงานของจังหวัดเป็นไปอย่างมีประสิทธิภาพและเกิดประโยชน์สูงสุดต่อประชาชน ในปี 2560 นี้ จึงได้จัดโครงการสัมมนาเชิงปฏิบัติการ (Workshop) เพิ่มทักษะเจ้าหน้าที่ปฏิบัติงานศูนย์ดำรงธรรมให้มีประสิทธิภาพ ขึ้นจำนวน 2 รุ่น ซึ่งการสัมมนาในวันนี้จัดเป็นรุ่นที่ 2 จัดขึ้นระหว่างวันที่ 19 - 21 เมษายน 2560 โดยมีวัตถุประสงค์เพื่อให้ผู้เข้ารับการสัมมนาฯ ได้รับความรู้ เทคนิคต่างๆ ในการแก้ไขปัญหาความเดือดร้อนของประชาชนที่มีความยุ่งยากซับซ้อน ตลอดจนได้ทราบแนวทางการดำเนินงานแก้ไขปัญหาความเดือดร้อนของประชาชนจากวิทยากรผู้ทรงคุณวุฒิ นอกจากนี้ยังได้เครือข่ายในการประสานการบูรณาการทำงานร่วมกัน เพื่อให้การแก้ไขปัญหาความเดือดร้อนของพี่น้องประชาชนเกิดประสิทธิภาพ โดยเฉพาะปัญหาที่มีความยุ่งยากซับซ้อน
รองปลัดกระทรวงมหาดไทย กล่าวเพิ่มเติมว่า โดยที่ในปัจจุบันพี่น้องประชาชนให้ความสนใจและเข้ารับบริการที่ศูนย์ดำรงธรรมเป็นจำนวนมาก โดยปัญหาความเดือดร้อนของประชาชนที่เข้ามาใช้บริการส่วนใหญ่มีความหลากหลาย มีทั้งเรื่องที่มีความยุ่งยากซับซ้อน และเกี่ยวข้องกับภารกิจของหลายหน่วยงาน ซึ่งบุคลากรของศูนย์ดำรงธรรมจำเป็นจะต้องเป็นผู้ที่มีความรอบรู้ทั้งในเรื่องงานและโครงสร้างของส่วนราชการต่างๆ ตลอดจนกฎหมายที่เกี่ยวข้องดังนั้น กระทรวงมหาดไทยจึงได้เร่งพัฒนาประสิทธิภาพบุคลากรและการดำเนินงานศูนย์ดำรงธรรมให้ครอบคลุมในทุกด้าน เพื่อให้ประชาชนได้รับบริการจากภาครัฐด้วยความรวดเร็ว เป็นธรรม และเท่าเทียมกัน โดยศูนย์ดำรงธรรมเป็นศูนย์กลางในการบูรณาการความร่วมมือของทุกส่วนราชการในการให้บริการและการแก้ไขปัญหาความเดือดร้อน สามารถเป็นที่พึ่งให้แก่พี่น้องประชาชนได้อย่างแท้จริง.
ครั้งที่ 58/2560

ที่มา : http://www.thaigov.go.th/news/contents/details/3158
