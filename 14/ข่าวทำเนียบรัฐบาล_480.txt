รัฐบาลไทย-ข่าวทำเนียบรัฐบาล-นายกรัฐมนตรีแนะลดพื้นที่ปลูกยางพารา เปลี่ยนมาปลูกพืชเศรษฐกิจ และผลไม้แทน แก้ไขปัญหาราคาตกต่ำ

วันอังคารที่ 11 กรกฎาคม 2560
นายกรัฐมนตรีแนะลดพื้นที่ปลูกยางพารา เปลี่ยนมาปลูกพืชเศรษฐกิจ และผลไม้แทน แก้ไขปัญหาราคาตกต่ำ
นายกรัฐมนตรีแนะลดพื้นที่ปลูกยางพารา เปลี่ยนมาปลูกพืชเศรษฐกิจ และผลไม้แทน แก้ไขปัญหาราคาตกต่ำ
วันนี้ (11 กรกฎาคม 2560) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีราคายางพาราตกต่ำว่า รัฐบาลพยายามแก้ไขปัญหาทั้งต้นทาง กลางทาง และปลายทาง โดยต้องมองว่าต้นทางคืออะไร มีการปลูกยางพาราเยอะเกินไปไหม จากข้อมูลการการปลูกยางพารา มีการบุกรุกปลูกในพื้นที่ป่าสงวนกว่าสามหมื่นไร่เมื่อรวมกับพื้นที่ของชาวสวนยางทำให้ผลิตที่ได้มีจำนวนมากกว่าที่ตลาดต้องการ
สำหรับกรณีการเรียกร้องให้รัฐบาลซื้อยางพาราทั้งหมดของชาวสวนยางนั้น นายกรัฐมนตรีกล่าวว่า รัฐบาลคงไม่สามารถนำงบประมาณมาซื้อยางพาราของชาวสวนตามข้อเรียกร้องได้ ซึ่งปัจจุบันรัฐบาลยังมียางพาราอยู่ในสต๊อก แต่ได้มอบหมายพร้อมสั่งการให้ส่วนราชการนำยางพารามาแปรรูปให้เกิดประโยชน์ในหลาย ๆ ด้าน เกิดการใช้ยางพาราในประเทศมากขึ้น ไม่ว่าจะเป็นการนำมาทำถนนเส้นทางต่าง ๆ นำมาใช้ด้านสาธารณสุข ด้านการกีฬา สร้างสนามฟุตซอล เป็นต้น ซึ่งทุกคนต้องร่วมมือกันแก้ไขปัญหาทั้งต้นทาง กลางทาง ปลายทาง ทั้งนี้ จากการหารือกับประเทศเพื่อนบ้าน จำเป็นต้องปรับจำนวนยางพาราในประเทศให้มีจำนวนที่เหมาะสมกับความต้องการของตลาด โดยลดพื้นที่การปลูกยางพารา ปรับเปลี่ยนพฤติกรรมปลูกพืชเศรษฐกิจ และผลไม้ทดแทน เช่น ทุเรียน มังคุด เป็นต้น
---------------------------------------------

ที่มา : http://www.thaigov.go.th/news/contents/details/5142
