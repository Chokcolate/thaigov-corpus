รัฐบาลไทย-ข่าวทำเนียบรัฐบาล-พม. จัดการประชุมเชิงปฏิบัติการพัฒนาศักยภาพและเสริมสร้างความร่วมมืออาสาสมัคร พร้อมจัดตั้งศูนย์ประสานงานอาสาสมัครแห่งชาติ เพื่อขยายความร่วมมือระดับอาเซียน (Asian Plus)

วันพฤหัสบดีที่ 25 พฤษภาคม 2560
พม. จัดการประชุมเชิงปฏิบัติการพัฒนาศักยภาพและเสริมสร้างความร่วมมืออาสาสมัคร พร้อมจัดตั้งศูนย์ประสานงานอาสาสมัครแห่งชาติ เพื่อขยายความร่วมมือระดับอาเซียน (Asian Plus)
พม. จัดการประชุมเชิงปฏิบัติการพัฒนาศักยภาพและเสริมสร้างความร่วมมืออาสาสมัคร พร้อมจัดตั้งศูนย์ประสานงานอาสาสมัครแห่งชาติ เพื่อขยายความร่วมมือระดับอาเซียน (Asian Plus)
วันนี้ (25 พ.ค. 60) เวลา 13.00 น. ที่โรงแรมปริ๊นซ์ พาเลซ มหานาค กรุงเทพมหานคร นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดการประชุมเชิงปฏิบัติการพัฒนาศักยภาพและเสริมสร้างความร่วมมืออาสาสมัคร โดยมีวัตถุประสงค์เพื่อพัฒนาศักยภาพอาสาสมัครไทยและอาสาสมัครชาวต่างชาติ ได้มีองค์ความรู้และทักษะการปฏิบัติงานให้ทันต่อกระแสการเปลี่ยนแปลงของโลก ซึ่งเป็นเวทีแลกเปลี่ยนเรียนรู้ประสบการณ์การทำงาน และร่วมกันพัฒนาข้อเสนอเชิงนโยบาย เพื่อพัฒนางานอาสาสมัครไทย
นายไมตรี กล่าวว่า อาสาสมัครไทยและอาสาสมัครชาวต่างประเทศ ถือว่าเป็นกลไกสำคัญในการขับเคลื่อนงานของกระทรวงการพัฒนาสังคมและความมั่นคงของมนุษย์ (พม.) ด้านการส่งเสริมการจัดสวัสดิการสังคม การมีส่วนร่วม ทางสังคม และการประสานส่งต่อข้อมูลข่าวสาร ซึ่งอาสาสมัครปฏิบัติงานด้วยจิตอาสา มีความทุ่มเท และเสียสละ โดยไม่หวังผลประโยชน์ตอบแทน จนสามารถผลักดันงานด้านการส่งเสริมสวัสดิการสังคมให้เป็นที่ประจักษ์ และสร้าง การยอมรับจากสังคม ทั้งนี้ กระทรวง พม. โดยกรมพัฒนาสังคมและสวัสดิการ (พส.) ร่วมกับเครือข่ายจิตอาสา ได้กำหนดแนวทางการพัฒนางานอาสาสมัคร พร้อมเปิดตัวศูนย์ประสานงานอาสาสมัครแห่งชาติ ให้เป็นศูนย์กลางระดับชาติ ในการประสานงาน ส่งเสริม สนับสนุน และพัฒนาการดำเนินงานด้านอาสาสมัครและองค์กรเครือข่าย โดยมีการกำหนดกลุ่มเป้าหมาย ได้แก่ อาสาสมัครพัฒนาสังคมและความมั่นคงของมนุษย์ (อพม.) และอาสาสมัครของทุกกระทรวง อาสาสมัครชาวต่างประเทศที่ปฏิบัติงานช่วยเหลือ การพัฒนาของประเทศไทย รวมทั้งองค์กรอาสาสมัครทุกภาคส่วน และเครือข่ายจิตอาสา โดยมีภารกิจสำคัญในการประสานการดำเนินงาน เพื่อพัฒนาสังคมและจัดสวัสดิการ กำหนดนโยบาย มาตรการส่งเสริมและสนับสนุน การเป็นหุ้นส่วนและเป็นกลไกที่เสริมความเข้มแข็งให้แก่ภาครัฐในทุกระดับ รวมทั้งเป็นกลไกหนุนเสริมและรวพลังผู้มีจิตอาสา เพื่อการช่วยเหลือทั้งในสถานการณ์ปกติและเมื่อเกิดสาธารณภัย ตลอดจนเป็นศูนย์กลางในการพัฒนาศักยภาพอาสาสมัครทุกประเภททั้งในด้านทักษะการปฏิบัติงาน องค์ความรู้ และระบบข้อมูลการวิจัยต่างๆ ที่เกี่ยวข้องกับงานอาสาสมัคร นอกจากนี้ ยังต้องบูรณาการงานอาสาสมัคร เครือข่าย ภาคประชาสังคม เครือข่ายประชารัฐ ทั้งในระดับประเทศ และภูมิภาคอาเซียน (ASEAN Plus)
นายไมตรี กล่าวต่ออีกว่า สำหรับกิจกรรมสำคัญภายในงาน ประกอบด้วย การยื่นข้อเสนอเพื่อการพัฒนา งานอาสาสมัคร โดย ผู้นำ อพม. 4 ภาค และกรุงเทพมหานคร และผู้นำอาสาสมัครชาวต่างประเทศ การบรรยายพิเศษ เรื่อง "พลังอาสาสมัคร พัฒนาแผ่นดิน” และเวทีแลกเปลี่ยนเรียนรู้ "พลังอาสาสมัครสร้างงาน พัฒนาสังคม” โดยมี อพม. อาสาสมัครชาวต่างประเทศ เจ้าหน้าที่ศูนย์คุ้มครองคนไร้ที่พึ่ง และเจ้าหน้าที่พัฒนาสังคมและความมั่นคงของมนุษย์ทุกจังหวัด เข้าร่วมงานเป็นจำนวนทั้งสิ้น 500 คน
"กระทรวง พม. โดย พส. พร้อมขับเคลื่อนงานศูนย์ประสานงานอาสาสมัครแห่งชาติ เพื่อยกระดับ "More Hands Make Bigger” คือ การประสานมือ คือ พลัง ในการ "ร่วมคิด ร่วมทำ ร่วมรับผิดชอบ” ให้เป็นพลังที่ยิ่งใหญ่ในการสร้างสังคมแห่งความเอื้ออาทร ลดความเหลื่อมล้ำ และยกระดับคุณภาพชีวิตของประชากรอาเซียนให้ดียิ่งขึ้นไป” นายไมตรี กล่าวตอนท้าย

ที่มา : http://www.thaigov.go.th/news/contents/details/4026
