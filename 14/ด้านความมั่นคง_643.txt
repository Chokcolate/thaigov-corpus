รัฐบาลไทย-ข่าวทำเนียบรัฐบาล-รัฐมนตรีกระทรวงกลาโหมอาเซียน แสดงเจตนารณ์ร่วมในการเสริมสร้างความร่วมมือกัน รับมือกับภัยก่อการร้ายในภูมิภาค  ย้ำจำเป็นต้องมีเอกภาพและความเป็นหนึ่งเดียวกันในฉันทามติของอาเซียน

วันพุธที่ 7 กุมภาพันธ์ 2561
รัฐมนตรีกระทรวงกลาโหมอาเซียน แสดงเจตนารณ์ร่วมในการเสริมสร้างความร่วมมือกัน รับมือกับภัยก่อการร้ายในภูมิภาค  ย้ำจำเป็นต้องมีเอกภาพและความเป็นหนึ่งเดียวกันในฉันทามติของอาเซียน
รัฐมนตรีกระทรวงกลาโหมอาเซียน แสดงเจตนารณ์ร่วมในการเสริมสร้างความร่วมมือกัน รับมือกับภัยก่อการร้ายในภูมิภาค  ย้ำจำเป็นต้องมีเอกภาพและความเป็นหนึ่งเดียวกันในฉันทามติของอาเซียน
พล.อ.ประวิตร วงษ์สุวรรณ รองนรม.และรมว.กห.และคณะ ได้ร่วมประชุมรัฐมนตรีกระทรวงกลาโหมอาเซียน อย่างไม่เป็นทางการ ( ADMM Retreat )  ณ สาธารณรัฐสิงคโปร์ ระหว่าง  5 - 7 ก.พ. 61 โดย ดร. เอิง เอ็ง เฮน ( Ng Eng Hen ) รมว.กห.สิงคโปร์ เป็นประธานการประชุม
ที่ประชุมได้แลกเปลี่ยนมุมมองสถานการณ์และความท้าทายความมั่นคงของภูมิภาค และหารือร่วมกัน ในการพัฒนากลไกความร่วมมือด้านความมั่นคง เพื่อดำรงเสถียรภาพความเป็นแกนกลางของอาเซียน โดยเห็นความสำคัญร่วมกันในความร่วมมือด้าน การต่อต้านก่อการร้าย การเผชิญเหตุการณ์ไม่คาดคิดทางทะเล และการรับมือกับความร้ายแรงของอาวุธนิวเคลียร์ ชีวะและเคมี  ซึ่งจำเป็นต้องพัฒนากลไกความร่วมมือด้านการข่าว เพื่อเป็นเครื่องมือในการประสานแลกเปลี่ยนข้อมูล ติดตามและเฝ้าระวังแก้ปัญหาการก่อการร้ายร่วมกัน โดยเน้นถึงความจำเป็นต้องมีเอกภาพและความเป็นหนึ่งเดียวกันในฉันทามติของอาเซียน เพื่อประโยชน์ของประชาชนในภูมิภาคกว่า 600 ล้านคน
ทั้งนี้ ที่ประชุมได้ร่วมรับรองแถลงการณ์ร่วมของรัฐมนตรีกลาโหมอาเซียน ในการต่อต้านการก่อการร้ายในภูมิภาคอาเซียน เพื่อแสดงเจตนารมณ์ร่วมกันในการเสริมสร้างความร่วมมือระหว่างประเทศสมาชิกอาเซียน และความร่วมมือกับพันธมิตรนอกภูมิภาค ในการรับมือกับภัยคุกคามจากการก่อการร้ายในภูมิภาค
ต่อมา พล.อ.ประวิตร ได้หารือทวิภาคีกับ พล.อ.รามิซาร์ด ราชูดู รมว.กห.สาธารณรัฐอินโดนีเซีย เพื่อพัฒนาความสัมพันธ์และความร่วมมือทางทหาร  และได้ลงนามในแถลงการณ์ร่วม โครงการ Our Eyes Initiative ที่อินโดนีเซียเป็นฝ่ายริเริ่ม เพื่อแสดงเจตนารมณ์ร่วมกัน ในการเสริมสร้างความร่วมมือและแลกเปลี่ยนข่าวสารระดับยุทธศาสตร์ด้านการต่อต้านการก่อการร้ายระหว่างประเทศ ใน 6 ประเทศ ประกอบด้วย บรูไนดารุสซาลาม สาธารณรัฐอินโดนีเซีย มาเลเซีย สาธารณรัฐฟิลิปปินส์ สาธารณรัฐสิงคโปร์และไทย
ต่อจากนั้น พล.อ.ประวิตร ได้หารือทวิภาคีกับ ดร. เอิง เอ็ง เฮน ( Ng Eng Hen ) รมว.กห.สิงคโปร์ เพื่อกระชับความสัมพันธ์และความร่วมมือทางทหารระหว่างกัน โดยเฉพาะการแลกเปลี่ยนการฝึก ศึกษาร่วมกันของทั้งสามเหล่าทัพในหลักสูตรต่างๆ และความร่วมมือที่สำคัญภายใต้บันทึกความเข้าใจทางทหารด้านต่างๆ
หลังจากนั้น  ได้พบปะพูดคุยกับ พล.อ.ฉาง ว่านฉวน รมว.กห.สาธารณรัฐประชาชนจีนและร่วมประชุมรัฐมนตรีกลาโหมอาเซียนกับสาธารณรัฐประชาชนจีน อย่างไม่เป็นทางการ  โดยที่ประชุมหารือร่วมกันถึงความร่วมมือด้านความมั่นคงของภูมิภาค และขอขอบคุณจีน ที่มีปฏิสัมพันธ์ใกล้ชิดกับอาเซียนในการสร้างความมั่นคงกับภูมิภาคอย่างต่อเนื่อง  พร้อมทั้งเห็นชอบร่วมกันในหลักการ ให้มีการฝึกร่วมทางทะเลกับจีนในปี 61  โดยให้จัดตั้งคณะทำงานศึกษารายละเอียดร่วมกัน  พร้อมกับแสดงความเชื่อมั่นร่วมกันว่า ความร่วมมือกันดำเนินงานของ กห.ไทยและจีน ในคณะทำงานผู้เชี่ยวชาญด้านการต่อต้านการก่อการร้าย จะช่วยพัฒนาและเสริมสร้างกลไกความร่วมมือด้านการต่อต้านการก่อการร้ายให้มีประสิทธิภาพ ร่วมกันต่อไป  ซึ่งการเข้าร่วมประชุมดังกล่าว นอกจากจะได้พัฒนาความสัมพันธ์กับประเทศสมาชิกอาเซียนให้มีความแน่นแฟ้นมากยิ่งขึ้นแล้ว ยังเป็นการเสริมและพัฒนากลไกความร่วมมือในการขับเคลื่อนประชาคมการเมืองและความมั่นคง สู่การอยู่ร่วมกันอย่างสงบและสันติสุขให้ชัดเจนและเป็นรูปธรรมมากขึ้นตามลำดับ

ที่มา : http://www.thaigov.go.th/news/contents/details/9900
