รัฐบาลไทย-ข่าวทำเนียบรัฐบาล-ออมสิน จัดประชุมเวิร์คช็อป “ออมสินโลก” ผลักดันนวัตกรรมดิจิตอล ตอบโจทย์ Thailand 4.0 สัมฤทธิ์ผล

วันจันทร์ที่ 15 พฤษภาคม 2560
ออมสิน จัดประชุมเวิร์คช็อป “ออมสินโลก” ผลักดันนวัตกรรมดิจิตอล ตอบโจทย์ Thailand 4.0 สัมฤทธิ์ผล
วันนี้ (12 พฤษภาคม 2560) ณ ห้องกรุงเทพ 2 ชั้น M โรงแรมเซ็นทารา แกรนด์ แอท เซ็นทรัลพลาซ่า ลาดพร้าว สถาบันธนาคารออมสินโลก (World Savings and Retail Banking Institute หรือ WSBI) ได้จัดประชุม WSBI Innovation Work Shop in Bangkok
วันนี้ (12 พฤษภาคม 2560) ณ ห้องกรุงเทพ 2 ชั้น M โรงแรมเซ็นทารา แกรนด์ แอท เซ็นทรัลพลาซ่า ลาดพร้าว สถาบันธนาคารออมสินโลก (World Savings and Retail Banking Institute หรือ WSBI) ได้จัดประชุม WSBI Innovation Work Shop in Bangkok ภายใต้หัวข้อ “Innovation Hacks ASIA – Share Insights and Learn from Your peers” เพื่อเรียนรู้และแลกเปลี่ยนประสบการณ์แนวทางการดำเนินธุรกิจธนาคารในยุคดิจิตอล ให้แก่สมาชิกสถาบันออมสินโลกภาคพื้นเอเชียและแปซิฟิค ธนาคาร และสถาบันการเงินในประเทศเพื่อนบ้านที่ไม่ได้เป็นสมาชิกสถาบันธนาคารออมสินโลก โดยมี นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล  และ Mr.Chris De Noose กรรมการผู้จัดการสถาบันธนาคารออมสินโลก ร่วมเปิดการประชุม
นายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล เปิดเผยว่า แผนพัฒนาการเศรษฐกิจและสังคมแห่งชาติ ฉบับที่ 12 พ.ศ.2560-2564 ของสำนักงานคณะกรรมการพัฒนาการเศรษฐกิจและสังคมแห่งชาติ (สศช.) ได้กำหนดสอดคล้องกับยุทธศาสตร์ของชาติที่ต้องการกระตุ้นเศรษฐกิจไทยให้มีมูลค่าสูงและขับเคลื่อนด้วยนวัตกรรม หรือ Thailand 4.0 มีเป้าหมายมุ่งไปสู่การผลิตที่มีมูลค่าสูง การผลิตนวัตกรรม ตลอดจนบริการต่างๆ ที่ทันสมัย ซึ่งจะทำได้โดยมุ่งเน้นการสนับสนุนเทคโนโลยี ความคิดสร้างสรรค์ การวิจัย และนวัตกรรม สำหรับในส่วนของธนาคารออมสิน ได้ดำเนินการพัฒนาด้านเทคโนโลยีทางการเงินมาอย่างต่อเนื่องในช่วงหลายปีที่ผ่านมาเพื่อให้บริการแก่ลูกค้าอย่างสะดวก รวดเร็ว และถูกต้อง ควบคู่กับพัฒนาความรู้ทางการเงินของเด็กๆ และคนไทยทุกคนทั่วประเทศ ผ่านโครงการ ช่องทางต่างๆ มากมายรวมถึงตอบสนองโครงการต่างๆ ของรัฐบาลที่ต้องการให้บริการทางการเงินภาครัฐ หรือสวัสดิการของรัฐ ไปถึงประชาชนได้รวดเร็ว ถูกต้อง และปลอดภัย
ทั้งนี้ ในปัจจุบันธนาคารออมสินได้กำหนดแนวคิด GSB New Century หรือ ธนาคารออมสินศตวรรษใหม่ โดยมีลูกค้าเป็นจุดศูนย์กลางที่ธนาคารออมสินจะตอบโจทย์การพัฒนาบริการ ธนาคารฯ จึงได้นำนวัตกรรมทางการเงินใหม่ๆ เทคโนโลยีทางดิจิตอล เพื่อพัฒนาบริการทางการเงินใหม่ๆ ในทุกที่ ทุกเวลา
“การประชุมในครั้งนี้ มีประเด็นที่จะผลักดันด้วยความพยายามอย่างต่อเนื่องของเหล่าสมาชิก WSBI ในการปรับปรุงประสบการณ์ของลูกค้า เรื่องบริการทางการเงินในโลกยุคดิจิตอล และสำรวจเพิ่มเติมในด้านเทคโนโลยี digitization ตลอดจนนวัตกรรม ว่าจะสามารถทำให้ธนาคารขยายไปสู่กลุ่มเป้าหมายและลูกค้าได้มากขึ้นอย่างไร ตลอดจนร่วมแบ่งปันข้อมูลเชิงลึก และมุมมองในแง่ต่างๆ” นายอิสระ กล่าว
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3708
