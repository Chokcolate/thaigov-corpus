รัฐบาลไทย-ข่าวทำเนียบรัฐบาล-รมว.ยธ. ผลักดันความร่วมมือด้านการอำนวยความยุติธรรมในระดับพื้นที่

วันอังคารที่ 11 กรกฎาคม 2560
รมว.ยธ. ผลักดันความร่วมมือด้านการอำนวยความยุติธรรมในระดับพื้นที่
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรมด้วยระบบการประชุมทางไกลผ่านจอภาพ (Video Conference System) กับหน่วยงานในภูมิภาค ครั้งที่ ๖/๒๕๖๐
เมื่อวันพุธที่ ๕ กรกฎาคม ๒๕๖๐ เวลา ๐๙.๐๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
เป็นประธานการประชุมผู้บริหารกระทรวงยุติธรรมด้วยระบบการประชุมทางไกลผ่านจอภาพ
(Video Conference System) กับหน่วยงานในภูมิภาค ครั้งที่ ๖/๒๕๖๐
พร้อมทั้งรับฟังรายงานผลการดำเนินงานของส่วนราชการในสังกัดกระทรวงยุติธรรมในระดับพื้นที่
ประกอบด้วย จังหวัดขอนแก่น ภูเก็ต สงขลา และสมุทรปราการ
โดยรัฐมนตรีว่าการกระทรวงยุติธรรม ได้ติดตามการดำเนินงานของส่วนราชการในสังกัดกระทรวงยุติธรรม
และหน่วยงานในพื้นที่ พร้อมเน้นย้ำให้ส่วนราชการดำเนินการในด้านต่าง ๆ ดังนี้
๑. การติดตามความคืบหน้าในคดีสำคัญ โดยขอให้สำนักงานยุติธรรมจังหวัดติดตามคดีสำคัญที่เกิดขึ้นในพื้นที่
พร้อมทั้งมีการเชื่อมโยงข้อมูลและรายงานความคืบหน้าผลการดำเนินงานในด้านต่าง ๆ ให้กับสำนักงานกิจการยุติธรรม
ในฐานะเลขานุการศูนย์อำนวยการติดตามและแก้ไขปัญหาการดำเนินคดีสำคัญ (ศอตส.) รับทราบ
นอกจากนี้ ขอให้กรมสอบสวนคดีพิเศษ ปรับการทำงานด้านการแก้ไขปัญหาการค้ามนุษย์
โดยทำงานร่วมกับภาคประชาสังคมมากขึ้น เพื่อเป็นส่วนผลักดันให้สถานการณ์การค้ามนุษย์ในประเทศไทย
อยู่ในสถานะที่ดีขึ้น ซึ่งปัจจุบันได้รับการจัดสถานะให้อยู่ในเทียร์ ๒ (Tier ๒ Watch List)
๒. ขอให้ทุกส่วนราชการเร่งสร้างการรับรู้ด้านกฎหมาย และการคุ้มครองสิทธิเสรีภาพให้กับประชาชน
โดยในระดับพื้นที่ ขอให้สำนักงานยุติธรรมจังหวัดเป็นหน่วยงานหลักในการประสานงานร่วมกับส่วนราชการในพื้นที่
ตลอดจนอาศัยความร่วมมือจากศูนย์ยุติธรรมชุมชน และเครือข่ายภาคประชาชน
๓. จัดให้มีเวทีสัมมนาแลกเปลี่ยนความคิดเห็น ข้อเสนอแนะ เพื่อกำหนดทิศทางการขับเคลื่อนสำนักงานยุติธรรมจังหวัดทั่วประเทศ
และสามารถนำไปพัฒนาการบริหารงานยุติธรรมระดับจังหวัดให้มีประสิทธิภาพมากยิ่งขึ้น
๔. ขอให้ส่วนราชการในระดับพื้นที่รักษามาตรฐานการทำงานและต้องยกระดับการทำงานให้มีประสิทธิภาพมากยิ่งขึ้นต่อไป
พร้อมทั้งให้ความร่วมมือกับผู้ตรวจราชการในการให้ข้อเสนอแนะที่เป็นข้อเท็จจริงเกี่ยวกับการอำนวยความยุติธรรมในระดับพื้นที่
เพื่อให้ระดับนโยบายจะได้ปรับปรุง แก้ไข ให้สอดคล้องกับปัญหาที่เกิดขึ้นในแต่ละพื้นที่

ที่มา : http://www.thaigov.go.th/news/contents/details/5045
