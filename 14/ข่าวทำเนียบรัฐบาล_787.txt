รัฐบาลไทย-ข่าวทำเนียบรัฐบาล-นายกรัฐมนตรีแสดงความยินดีกับเจ้าแหลม ศรีสะเกษ นครหลวงโปรโมชั่นที่คว้าแชมป์โลกมวยสากลของ WBC  สำเร็จ

วันจันทร์ที่ 11 กันยายน 2560
นายกรัฐมนตรีแสดงความยินดีกับเจ้าแหลม ศรีสะเกษ นครหลวงโปรโมชั่นที่คว้าแชมป์โลกมวยสากลของ WBC  สำเร็จ
นายกฯ ยินดี เจ้าแหลม ป้องกันเข็มขัดแชมป์โลกมวยสากลของ WBC พร้อมชื่นชมในความอุตสาหะ เรียนรู้ และพัฒนาตนเอง แนะนักกีฬาและประชาชนนำไปเป็นแบบอย่าง
วันนี้ (10 ก.ย.60) พลโท สรรเสริญ แก้วกำเนิด โฆษกประจำสำนักนายรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ยินดีกับ “เจ้าแหลม” ศรีสะเกษ นครหลวงโปรโมชั่น ที่สามารถป้องกันเข็มขัดแชมป์โลกจากการแข่งขันมวยสากลชิงแชมป์โลก รุ่นซุปเปอร์ฟลายเวตของสภามวยโลก หรือ ดับเบิลยูบีซี (WBC) ที่สหรัฐอเมริกา ไว้ได้สำเร็จด้วยการเอาชนะโรมัน กอนซาเลซ คู่แข่งจากนิการากัว ไปได้ในยกที่ 4
“นายกฯ ชื่นชมการได้รับชัยชนะของเจ้าแหลมที่ทำให้คนไทยมีความสุข ทั้งในระหว่างการติดตามลุ้นในแต่ละยก จนกระทั่งจบการแข่งขัน รวมทั้งยังเป็นการช่วยสร้างชื่อเสียงและความภาคภูมิใจให้แก่ประเทศ โดยได้ฝากข้อคิดแก่นักกีฬาและประชาชนทั่วไปด้วยว่า สิ่งสำคัญที่อยู่เบื้องหลังความสำเร็จของเจ้าแหลมและอีกหลาย ๆ คนนั้น ไม่ได้เกิดขึ้นด้วยความบังเอิญ หากแต่เกิดจากการเรียนรู้ ฝึกฝน พัฒนาฝีมือด้วยความอุตสาหะ และรู้จักนำจุดอ่อนไปปรับปรุงแก้ไขอย่างสม่ำเสมอ จึงสมควรที่ทุกคนจะนำไปเป็นแบบอย่าง เพื่อปรับใช้ในการแข่งขันกีฬาและการดำเนินชีวิต"
.........
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6555
