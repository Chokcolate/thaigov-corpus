รัฐบาลไทย-ข่าวทำเนียบรัฐบาล-พม. จัดโครงการประชุมเชิงปฏิบัติการพัฒนาบุคลากรเพื่อพัฒนาองค์กรสู่เป้าหมาย มุ่งเน้นพัฒนาบุคลากรให้พร้อมเตรียมรับมือกับความเปลี่ยนแปลง

วันพฤหัสบดีที่ 22 มิถุนายน 2560
พม. จัดโครงการประชุมเชิงปฏิบัติการพัฒนาบุคลากรเพื่อพัฒนาองค์กรสู่เป้าหมาย มุ่งเน้นพัฒนาบุคลากรให้พร้อมเตรียมรับมือกับความเปลี่ยนแปลง
พม. จัดโครงการประชุมเชิงปฏิบัติการพัฒนาบุคลากรเพื่อพัฒนาองค์กรสู่เป้าหมาย มุ่งเน้นพัฒนาบุคลากรให้พร้อมเตรียมรับมือกับความเปลี่ยนแปลง
วันนี้ (22 มิ.ย.60) เวลา 10.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ร่วมบรรยายพิเศษเรื่อง "ภาวะผู้นำกับบริบทการเปลี่ยนแปลงทางสังคม” ในโครงการประชุมเชิงปฏิบัติการพัฒนาบุคลากรเพื่อพัฒนาองค์กรสู่เป้าหมาย โดยมีวัตถุประสงค์เพื่อมุ่งเน้นพัฒนาบุคลากร ด้านกระบวนทัศน์ การบริหารองค์กร การคิดวิเคราะห์ และทักษะอื่นๆ เพื่อพัฒนาองค์กรสู่เป้าหมาย ส่งเสริม ให้บุคลากรได้แลกเปลี่ยนเรียนรู้ประสบการณ์ องค์ความรู้ และแนวทางการแก้ไขปัญหา ซึ่งกันและกัน พร้อมทั้งกำหนดทิศทางในการดำเนินงานของปีงบประมาณ 2561 ร่วมกัน ซึ่งจัดขึ้นระหว่างวันที่ 21-22 มิถุนายน 2560 โดยมีผู้เข้าร่วมโครงการฯ จำนวนทั้งสิ้น 200 คน ณ ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ให้ความสำคัญกับการพัฒนาบุคลากรทุกระดับ โดยนับตั้งแต่ปี 2558 ได้ริเริ่มการพัฒนาองค์กรสู่ Smart Organization ภายใต้แนวคิด Smart Look / Smart Office / Smart Service และ Smart Network จากนั้นในปี 2559 ได้วางวิสัยทัศน์การสร้างวัฒนธรรมการทำงานภายใต้หลักคิด SMART 4.5 และในปี 2560 นี้ เป็นปีแห่งการเตรียมตัวรับความเปลี่ยนแปลงทางสังคมในอนาคต ภายใต้กรอบแนวคิด "นวัตกรรมทางสังคม iSMART” Innovation Smart
พลตำรวจเอก อดุลย์ กล่าวต่ออีกว่า สำหรับกิจกรรมที่สำคัญเพื่อจุดประกายความคิด ติดอาวุธทางปัญญาแก่ผู้ร่วมโครงการ ดังนี้ ในวันที่ 21 มิถุนายน 2560 ช่วงเช้า การบรรยายพิเศษเรื่อง องค์กรภาครัฐกับการปรับตัวสู่การเปลี่ยนแปลงทางสังคม โดย นายวิทวัส ศรีวิหค (รองปลัดกระทรวงการต่างประเทศ) การบรรยายพิเศษเรื่อง Innovative Thinking คิดตามโลก โลกเปลี่ยนคนเปลี่ยน โดย นายพุฒิพัฒน์ เลิศเชาวสิทธิ์ (อธิบดีกรมพัฒนาสังคมและสวัสดิการ) และช่วงบ่าย การปรับกระบวนทัศน์ การวิเคราะห์ และทักษะในการทำงาน โดย นายศุ บุญเลี้ยง และทีมงาน และในวันที่ 22 มิถุนายน 2560 ช่วงเช้า การบรรยายพิเศษเรื่อง การบริหารองค์กรสู่ความสำเร็จ และบทบาทภาคธุรกิจที่มีต่อการช่วยเหลือภาคสังคม” โดย นายมนตรี สุวรรณโพธิ์ศรี (กรรมการผู้จัดการ) นายชิโนรส เบญจชวกุล (รองกรรมการผู้จัดการ ด้านทรัพยากรบุคคล บริษัท ซี.พี.เวียดนาม คอร์เปอเรชั่น จำกัด) ทั้งนี้ ตนได้ร่วมการบรรยายพิเศษเรื่อง "ภาวะผู้นำกับบริบทการเปลี่ยนแปลงทางสังคม” อีกด้วย
"กระทรวงการพัฒนาสังคมฯ โดยกรมพัฒนาสังคมและสวัสดิการ มุ่งมั่นพัฒนาบุคลากร เสริมสร้างกระบวนทัศน์ จุดประกายความคิดสร้างสรรค์เชิงนวัตกรรม เพื่อมุ่งหวังให้บุคลากรเป็นกลไกขับเคลื่อนภารกิจงานต่างๆ ไปสู่ความสำเร็จ ภายใต้สถานการณ์ทางสังคมที่เปลี่ยนแปลงอย่างรวดเร็ว เพื่อยกระดับองค์กรให้ได้มาตรฐานชั้นนำระดับอาเซียน มีความเป็นเลิศในการให้บริการกลุ่มเป้าหมายและประชาชน” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4719
