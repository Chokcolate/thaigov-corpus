รัฐบาลไทย-ข่าวทำเนียบรัฐบาล-​สธ. ปรับจุดบริการทางการแพทย์ ที่บริเวณท้องสนามหลวง ดูแลประชาชนต่อเนื่องตลอดเดือนพฤศจิกายน

วันเสาร์ที่ 28 ตุลาคม 2560
​สธ. ปรับจุดบริการทางการแพทย์ ที่บริเวณท้องสนามหลวง ดูแลประชาชนต่อเนื่องตลอดเดือนพฤศจิกายน
กระทรวงสาธารณสุข ปรับทีมแพทย์และปิดให้บริการบางจุด ภายหลังงานพระราชพิธีถวายพระเพลิง    พระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ให้การดูแลต่อเนื่องตลอดเดือนพฤศจิกายน
นายแพทย์โอภาส  การย์กวินพงศ์ รองปลัดกระทรวงสาธารณสุขในฐานะโฆษก กระทรวงสาธารณสุข ให้สัมภาษณ์ว่าจากการที่ประชาชนบางส่วนยังคงเดินทางมาพื้นที่ท้องสนามหลวง เพื่อถ่ายภาพและชมพระเมรุมาศเก็บไว้ในความทรงจำเป็นจำนวนมาก รวมทั้งจะมีการเปิดให้ชมพระเมรุมาศ ระหว่างวันที่ 2-30 พฤศจิกายนนั้น  นายแพทย์เจษฎา โชคดำรงสุข ปลัดกระทรวงสาธารณสุข ได้สั่งการให้มีการปรับทีมหน่วยแพทย์บริการดูแลพี่น้องประชาชนที่จะเข้าชมพระเมรุมาศ ตลอดทั้งเดือนพฤศจิกายน  โดยในวันที่ 27 ตุลาคมที่ผ่านมา พบว่ายังคงมีประชาชนกว่า 4 พันราย เข้ารับบริการที่จุดบริการทางการแพทย์ ส่วนใหญ่ให้การปฐมพยาบาลเบื้องต้นกว่า 3,383 ราย  ตรวจโรคและรักษา 580 ราย  เจ็บป่วยมีอาการ 118 ราย นำส่งรักษาต่อที่โรงพยาบาล 14 ราย ด้วยอาการหน้ามืด แน่นหน้าอก และไข้สูง นอกจากนี้จะมีการติดตามและเฝ้าระวังผู้ที่มีแนวโน้มที่จะเกิดอาการเครียดและโศกเศร้า พร้อมปรับจุดบริการทางการแพทย์และเริ่มปิดบริการบางจุด เพื่อให้เหมาะสมกับจำนวนประชาชน    อย่างต่อเนื่อง
ทั้งนี้ กระทรวงสาธารณสุขมีความเป็นห่วงสุขภาพพี่น้องประชาชน แนะนำพักผ่อนให้เพียงพอ  เตรียมร่างกายให้พร้อมก่อนออกเดินทางมาชมพระเมรุมาศ หากมีอาการเจ็บป่วย เหนื่อยหรืออ่อนเพลีย ขอให้ญาติหรือ  ผู้พบเห็น แจ้งทีมแพทย์ จิตอาสา หรือรับบริการจากหน่วยแพทย์เคลื่อนที่บริเวณที่จัดกิจกรรม หรือโทรสายด่วน 1669

ที่มา : http://www.thaigov.go.th/news/contents/details/7643
