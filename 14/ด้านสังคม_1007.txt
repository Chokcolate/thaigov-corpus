รัฐบาลไทย-ข่าวทำเนียบรัฐบาล-​สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดป้ายอาคาร 100 ปี สมเด็จพระญาณสังวร สมเด็จพระสังฆราช

วันจันทร์ที่ 18 ธันวาคม 2560
​สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดป้ายอาคาร 100 ปี สมเด็จพระญาณสังวร สมเด็จพระสังฆราช
วันนี้ (18 ธันวาคม 2560) เวลา 10.00 น.  สมเด็จพระเทพรัตนราชสุดาฯ  สยามบรมราชกุมารี เสด็จพระราชดำเนินทรงเปิดป้ายอาคาร 100 ปี สมเด็จพระญาณสังวร สมเด็จพระสังฆราช ณ โรงพยาบาลสมเด็จพระเจ้าตากสินมหาราช อำเภอเมือง จังหวัดตาก
วันนี้ (18 ธันวาคม 2560) เวลา 10.00 น.  สมเด็จพระเทพรัตนราชสุดาฯ  สยามบรมราชกุมารี เสด็จพระราชดำเนินทรงเปิดป้ายอาคาร 100 ปี สมเด็จพระญาณสังวร สมเด็จพระสังฆราช ณ โรงพยาบาลสมเด็จพระเจ้าตากสินมหาราช อำเภอเมือง จังหวัดตาก โดยมีนายแพทย์เจษฎา โชคดำรงสุข ปลัดกระทรวงสาธารณสุข ผู้บริหาร นายแพทย์สาธารณสุขจังหวัด ผู้อำนวยการโรงพยาบาลสมเด็จพระเจ้าตากสินมหาราช ข้าราชการ และประชาชนเฝ้ารับเสด็จฯ
นายแพทย์เจษฎา โชคดำรงสุข ปลัดกระทรวงสาธารณสุข กล่าวว่า โรงพยาบาลสมเด็จพระเจ้าตากสินมหาราช เป็นโรงพยาบาลทั่วไป ขนาด 310 เตียง ที่ให้บริการรักษาพยาบาลผู้ป่วยในพื้นที่อำเภอเมืองตาก จังหวัดตาก และพื้นที่รอยต่อจังหวัดกำแพงเพชร สุโขทัย และลำปาง ตลอดจนรับผู้ป่วยส่งต่อจากโรงพยาบาลส่งเสริมสุขภาพตำบลในเครือข่ายสุขภาพอำเภอเมืองตาก จำนวน 21 แห่ง และโรงพยาบาลชุมชน 3 แห่ง ได้แก่ โรงพยาบาลสามเงา โรงพยาบาลบ้านตาก และโรงพยาบาลวังเจ้า จึงจำเป็นอย่างยิ่งที่โรงพยาบาลต้องพัฒนาด้านอาคารสถานที่ให้สามารถรองรับผู้มารับบริการที่มีแนวโน้มเพิ่มมากขึ้นทุกปี
อาคาร 100 ปี สมเด็จพระญาณสังวร สมเด็จพระสังฆราช นอกจากได้รับงบประมาณจากกระทรวงสาธารณสุขแล้ว ยังได้รับเงินสมทบจากประชาชนในพื้นที่ในรูปแบบมูลนิธิฯ อีกด้วย ซึ่งจะทำให้โรงพยาบาลสมเด็จพระเจ้าตากสินมหาราช สามารถขยายบริการรองรับผู้ป่วยด้านอุบัติเหตุและฉุกเฉิน ผู้ป่วยผ่าตัด ผู้ป่วยศัลยกรรม ผู้ป่วยหนักและพระภิกษุ สามเณรอาพาธ ได้อย่างมีประสิทธิภาพ และอำนวยความสะดวกให้แก่ผู้มารับบริการมากยิ่งขึ้น ซึ่งมีความพร้อมที่จะรองรับการพัฒนาไปสู่ศูนย์ความเป็นเลิศด้านอุบัติเหตุและฉุกเฉินในอนาคต
โรงพยาบาลตากสินมหาราช ได้รับจัดสรรงบประมาณรายจ่ายในปีงบประมาณ พ.ศ.2556-2558 จากกระทรวงสาธารณสุข จำนวน 179,990,000 บาท ทางมูลนิธิเพื่อโรงพยาบาลสมเด็จพระเจ้าตากสินมหาราชจัดหาเงินบริจาคสมทบ 28,000,000 บาท เพื่อก่อสร้างอาคารผ่าตัด ผู้ป่วยนอกและอุบัติเหตุ 7 ชั้น พร้อมเครื่องมือแพทย์ อุปกรณ์ประกอบอาคาร 1 หลัง พื้นที่ใช้สอย 13,536 ตารางเมตร ประกอบด้วย ชั้นใต้ดินเป็นคลังยาและหน่วยผลิตยา ชั้นที่ 1 ห้องอุบัติเหตุและฉุกเฉิน ห้องตรวจโรคผู้ป่วยนอกแผนกศัลยกรรม ชั้นที่ 2 ห้องผ่าตัดใหญ่ จำนวน 8 ห้อง ชั้นที่ 3 ห้องผู้ป่วยหนักรวม (ICU) 8 เตียง และห้องผู้ป่วยหนักทารกแรกเกิด 8 เตียง ชั้นที่ 4 หอผู้ป่วยในสามัญ 54 เตียง ห้องพิเศษ 6 ห้อง ชั้นที่ 5 สำนักงานส่วนสนับสนุนการให้บริการ ชั้นที่ 6 ห้องพิเศษ 16 ห้อง ชั้นที่ 7 หอผู้ป่วยสงฆ์อาพาธ 14 ห้อง รวมจำนวนเงินทั้งสิ้น 207,990,000 บาท  โดยได้ขอประทานชื่ออาคารว่า “อาคาร 100 ปี สมเด็จพระญาณสังวร สมเด็จพระสังฆราช” เพื่อเทิดพระเกียรติสมเด็จพระญาณสังวร สมเด็จพระสังฆราช สกลมหาสังฆปริณายก ในฐานะที่ทรงดำรงพระอิสริยยศสมเด็จพระสังฆราชยาวนานที่สุดของประเทศไทยในขณะนั้น
ปัจจุบันโรงพยาบาลตากสินมหาราชเป็นโรงพยาบาลทั่วไปขนาด 310 เตียง มีบุคลากร 850 คน ให้บริการระดับปฐมภูมิ ทุติยภูมิและตติยภูมิ มีทีมแพทย์ผู้เชี่ยวชาญเฉพาะทางหลายสาขา ผู้ป่วยนอกเฉลี่ย 1,300 คนต่อวัน ผู้ป่วยในเฉลี่ย 270 คนต่อวัน  โรคที่พบบ่อย ได้แก่ ความดันโลหิตสูง ปวดเมื่อยกล้ามเนื้อ เบาหวาน ตามลำดับ โดยแนวโน้มผู้มารับบริการเพิ่มมากขึ้น

ที่มา : http://www.thaigov.go.th/news/contents/details/8830
