รัฐบาลไทย-ข่าวทำเนียบรัฐบาล-นรม. นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย

วันพุธที่ 14 มิถุนายน 2560
นรม. นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย
นรม. นำเจ้าหน้าที่ทำเนียบรัฐบาล ออกกำลังกายประจำสัปดาห์ในแบบผ่อนคลาย
วันนี้ (14 มิถุนายน 2560) เวลา 15.30 น. ณ ห้องโถงกลาง ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ร่วมกับ พลเอก วิลาศ อรุณศรี เลขาธิการนายกรัฐมนตรี พร้อมเจ้าหน้าที่ทำเนียบรัฐบาลได้ร่วมกันออกกำลังกายเพื่อเสริมสร้างร่างกายให้แข็งแรง ห่างไกลจากโรคภัยไข้เจ็บ รวมทั้งยังทำให้มีสุขภาพจิตใจที่ดี เกิดผลดีในการดำเนินชีวิตประจำวันให้มีความสดชื่นแจ่มใสและอารมณ์ดี อีกทั้งคนในครอบครัวและเพื่อนร่วมงานมีสัมพันธภาพที่ดีต่อกัน โดยคณะผู้บริหารและเจ้าหน้าที่ของสำนักเลขาธิการนายกรัฐมนตรี พร้อมหน่วยงานอื่นภายในทำเนียบรัฐบาลร่วมออกกำลังกายด้วย
ในสัปดาห์นี้ นายกรัฐมนตรี ได้เต้นแอโรบิคตามจังหวะเพลงร่วมกับเจ้าหน้าที่ทำเนียบรัฐบาลประมาณ 30 นาที เพื่อเสริมสร้างร่างกายและจิตใจให้แข็งแรงสมบูรณ์ ต่อจากนั้น นายกรัฐมนตรีได้เล่นกีฬากะลาสามัคคีร่วมกับเลขาธิการนายกรัฐมนตรี โดยกีฬาดังกล่าวเป็นการนำลูกมะพร้าวมาปลอกเปลือกออกและเจาะรูนำเชือกมาผูกเป็นคู่ ซึ่งสามารถเล่นได้พร้อมกัน 2 คน โดยจะต้องให้ผู้เล่นยืนหันหน้าเข้าหากัน มือจับห่วงยางให้แน่น โดยผู้เล่นก้าวเท้าออกไปข้างหน้าแล้วดึงเชือกสลับกันในแนวขนานกับหน้าอก จากนั้นนายกรัฐมนตรีกล่าวขอบคุณเจ้าหน้าที่ทุกคนที่มาออกกำลังกายร่วมกันในวันนี้ด้วยอัธยาศัยอันดี
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4528
