รัฐบาลไทย-ข่าวทำเนียบรัฐบาล-นรม.เป็นประธานในพิธีมอบรางวัลอุตสาหกรรม ประจำปี พ.ศ. 2560 (The Prime Minister’s Industry Award 2017)

วันพุธที่ 23 สิงหาคม 2560
นรม.เป็นประธานในพิธีมอบรางวัลอุตสาหกรรม ประจำปี พ.ศ. 2560 (The Prime Minister’s Industry Award 2017)
เพื่อเชิดชูเกียรติและประกาศเกียรติคุณ ยกระดับขีดความสามารถทั้งในด้านการผลิต และการแข่งขัน พร้อมก้าวเข้าสู่อุตสาหกรรม Thailand 4.0
วันนี้ (23 สิงหาคม 2560) เวลา 09.30 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานในพิธีมอบรางวัลอุตสาหกรรม ประจำปี พ.ศ. 2560 (The Prime Minister’s Industry Award 2017) แก่ผู้ประกอบการภาคอุตสาหกรรมไทย จำนวน 28 บริษัท เพื่อเชิดชูเกียรติและประกาศเกียรติคุณให้กับผู้ประกอบการที่มีความมุ่งมั่น และตั้งใจในการประกอบกิจการ มีการพัฒนามาตรฐานการประกอบการในด้านต่าง ๆ อย่างมีศักยภาพ ยกระดับขีดความสามารถทั้งในด้านการผลิต และการแข่งขัน พร้อมก้าวเข้าสู่อุตสาหกรรม Thailand 4.0
โอกาสนี้ นายอุตตม สาวนายน รัฐมนตรีว่าการกระทรวงอุตสาหกรรม ได้กล่าวรายงานว่าภาคอุตสาหกรรมมีความสำคัญต่อการพัฒนาเศรษฐกิจของประเทศ เป็นหนึ่งในฟันเฟืองหลักที่มีบทบาทสำคัญในการปรับโครงสร้างเศรษฐกิจของประเทศให้สอดคล้องกับทิศทางการพัฒนาไปสู่ยุคอุตสาหกรรม Thailand 4.0
ทั้งนี้ ในการขับเคลื่อนไปสู่เป้าหมายดังกล่าวจำเป็นต้องมุ่งเน้นการส่งเสริมและการพัฒนาภาคอุตสาหกรรมของไทยในทุกระดับให้มีคุณภาพ มีมาตรฐานสากล และมีขีดความสามารถในการแข่งขันด้วยการพัฒนานวัตกรรมใหม่ ๆ มีระบบบริหารจัดการที่ดี ควบคู่กับการส่งเสริมให้มีความตระหนักถึงความปลอดภัยและคำนึงถึงสิ่งแวดล้อม ซึ่งเป็นภารกิจที่ไม่ใช่เพียงแต่ภาครัฐเป็นผู้ขับเคลื่อนหลักเท่านั้น แต่หัวใจสำคัญอยู่ที่การขับเคลื่อนที่เกิดจากความเข้มแข็งและการประกอบการที่มีคุณภาพของผู้ประกอบการภาคอุตสาหกรรมไทย โดยในปีนี้มีสถานประกอบการที่ผ่านเกณฑ์การพิจารณาคัดเลือกและได้รับรางวัล รวมจำนวนทั้งสิ้น 28 ราย ประกอบด้วยรางวัลอุตสาหกรรมยอดเยี่ยม จำนวน 1 รางวัล และรางวัลอุตสาหกรรมดีเด่น แบ่งเป็น 7 ประเภท จำนวน 27 รางวัล จากจำนวนผู้สมัครเข้ารับการคัดเลือกทั้งสิ้น 144 ราย
จากนั้น นายกรัฐมนตรีได้มอบรางวัลแก่สถานประกอบการที่ได้รับรางวัล และได้กล่าวแสดงความยินดีกับผู้ประกอบการดังกล่าวว่า รางวัลอุตสาหกรรม ประจำปี พ.ศ.2560 ถือได้ว่า เป็นรางวัลสูงสุดของวงการอุตสาหกรรมไทยที่น่าภาคภูมิใจเป็นอย่างยิ่ง ขณะนี้ ประเทศไทยกำลังเข้าสู่ช่วง Thailand 4.0 เพื่อสร้างห่วงโซ่ของอุตสาหกรรมไทยให้มีความเข้มแข็งและส่งผลให้ทิศทางการพัฒนาประเทศก้าวสู่การเปลี่ยนแปลงจากการผลิตสินค้า “โภคภัณฑ์” สู่สินค้า “นวัตกรรม” ซึ่งมีบทบาทสำคัญในการพัฒนาประเทศให้ก้าวไปข้างหน้าอย่างมั่นคง โดยภาครัฐมีบทบาทสำคัญในการอำนวยความสะดวกและปฏิรูปกฎหมายต่าง ๆ ที่เกี่ยวข้อง เพื่อช่วยผู้ประกอบการขับเคลื่อนการดำเนินงานด้านอุตสาหกรรมให้ประสบความสำเร็จมากยิ่งขึ้น
พร้อมกันนี้ นายกรัฐมนตรีได้กล่าวย้ำให้ผู้ประกอบการที่ประสบความสำเร็จในการดำเนินกิจการได้มีโอกาสหรือมีส่วนช่วยเหลือสังคม เช่น ด้านการสนับสนุนการศึกษาแก่เยาวชน เป็นต้น นอกจากนี้ นายกรัฐมนตรีได้ขอให้ผู้ประกอบการได้มีบทบาทในการพัฒนาบุคลากรภายในองค์กรของตนเองให้มีทักษะมากขึ้นด้านภาษาต่างประเทศ เพื่อจะได้เพิ่มขีดความมั่นคงตลอดจนความก้าวหน้าในอาชีพการงานรวมทั้งมีรายได้เพิ่มขึ้นอีกด้วย
นายกรัฐมนตรี ได้กล่าวเพิ่มเติมในตอนท้ายอีกว่า ขอให้กระทรวงอุตสาหกรรมได้พิจารณาเพิ่มโอกาสให้อุตสาหกรรมไทยขนาดเล็กและขนาดกลาง ได้รับโอกาสพิจารณารับรางวัลดังกล่าวมากขึ้นในปีต่อ ๆ ไป เพื่อสร้างความภาคภูมิใจ และเพิ่งพลังกายและพลังใจให้แก่องค์กรมีโอกาสต่อยอดและพัฒนากิจการของตนเองให้ก้าวหน้ายิ่ง ๆ ขึ้นต่อไป ส่งผลให้เศรษฐกิจไทยโดยรวมมีความเข้มแข็งอย่างมั่นคง มั่งคั่ง และยั่งยืน ตรงตามเจตนารมณ์ของรัฐบาลต่อไป
หลังจากนั้น นายกรัฐมนตรีได้ให้เกียรติถ่ายภาพเป็นที่ระลึกร่วมกับผู้ประกอบการทุกคนที่ได้รับรางวัลฯ ด้วยอัธยาศัยอันดี พร้อมทั้งเยี่ยมชมนิทรรศการเกี่ยวกับผลงานของผู้ประกอบการทุกคนที่ได้รับรางวัลอุตสาหกรรมดีเด่น  ประจำปี พ.ศ.2560 และซักถามเกี่ยวกับรายละเอียดของผลงานจากตัวแทนผู้ประกอบการด้วยความสนใจ
**********************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6131
