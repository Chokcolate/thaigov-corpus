รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมโรงเรียนเกษตรกรชาวนาศูนย์กลางการฝึกอบรมเรื่องข้าวที่ทันสมัยสู่ระดับสากล

วันอังคารที่ 19 กันยายน 2560
นายกรัฐมนตรีเยี่ยมชมโรงเรียนเกษตรกรชาวนาศูนย์กลางการฝึกอบรมเรื่องข้าวที่ทันสมัยสู่ระดับสากล
นรม.มุ่งหวังให้เกษตรกรชาวนาได้เรียนรู้กระบวนการผลิตแบบลดต้นทุนโดยอาศัยประสบการณ์การปฏิบัติจริงจากโรงเรียนเกษตรกรชาวนา จ.สุพรรณบุรี
วันนี้ (18 กันยายน 2560)  เวลา 11.30 น.  พลเอก ประยุทธ์  จันทร์โอชา นายกรัฐมนตรี พร้อมคณะ   เดินทางมายังโรงเรียนเกษตรกรชาวนา สถาบันวิทยาศาสตร์ข้าวแห่งชาติ  อ.เมือง จ.สุพรรณบุรี  เพื่อเยี่ยมชมอาคารปฏิบัติการวิจัยด้านข้าว  งานเครื่องมือวิจัยข้าว และเยี่ยมชมผลการดำเนินงานของโรงเรียนเกษตรกรชาวนาจังหวัดสุพรรณบุรีและชมสาธิตการปลูกข้าวนาแปลงใหญ่ พันธุ์ กข 43  โดยมีผู้นำท้องถิ่น  นักเรียนเกษตรกรชาวนา   เจ้าหน้าที่ที่เกี่ยวข้อง   เข้าร่วมให้การต้อนรับในครั้งนี้
สำหรับโรงเรียนเกษตรกรชาวนา คือ สถานที่ที่ชาวนาได้รับการฝึกอบรมตลอดฤดูกาลเพาะปลูก โดยการฝึกอบรมในแปลงนานี้เกษตรกรจะได้เรียนรู้กระบวนการผลิตข้าวให้มีคุณภาพ  มีแปลงทดลองเพื่อการเรียนรู้  ฝึกการคิด วิเคราะห์ ก่อนตัดสินใจ โดยมีการทำงานเป็นกลุ่ม เรียนรู้การใช้ศัตรูธรรมชาติควบคุมศัตรูพืช  เรียนรู้การใช้สารชีวภัณฑ์ในการป้องกันและกำจัดศัตรูพืช หรือวัชพืช  การปฏิบัติจริงด้วยตนเอง และการเสริมวิชาการองค์ความรู้ต่างๆ จนได้ผลผลิตที่มีความปลอดภัย   อีกทั้ง ทางด้านการผลิต การแปรรูป  และการตลาดอย่างเป็นระบบและยั่งยืน  สามารถเชื่อมโยงกลุ่มการผลิตเข้าสู่ตลาดได้ ตลอดจนสอดคล้องตามนโยบายของรัฐบาลอย่างมั่นคง มั่งคั่ง และยั่งยืน
นายกรัฐมนตรีกล่าวว่ารู้สึกดีใจที่มาพบนักเรียนเกษตรกรในวันนี้  ซึ่งรัฐบาลได้ให้ความสำคัญด้านการเกษตรกรรมของประเทศไทย วันนี้รัฐบาลไม่ได้เลือกข้างไหน  เราต้องเป็นผู้นำการเปลี่ยนแปลงร่วมกัน รัฐบาลทำคนเดียวไม่ได้ทำทุกอย่างไม่ได้ ถ้าเราไม่เข้มแข็งด้วยตัวของเราเอง ตามที่พระบาทสมเด็จพระปรมินทรมหาภูมิพล อดุลยเดช รัชกาลที่ 9 ได้พระราชทานไว้ว่าให้เข้มแข็งจากภายใน ระเบิดจากข้างในเกษตรกรชาวนาต้องเข้มแข็งจากตัวเอง มีผู้นำชาวนาขึ้นมา มีกระบวนการเรียนรู้อย่างยั่งยืน พร้อมส่งเสริมและสนับสนุนให้เกษตรกร ทำการเกษตรได้อย่างมีประสิทธิภาพ เน้นการลดต้นทุน เพิ่มผลผลิต พัฒนาคุณภาพสินค้าเกษตรให้ได้มาตรฐาน และเพิ่มรายได้ให้แก่เกษตรกรในชุมชน อย่างมีส่วนร่วมแบบประชารัฐอย่างยั่งยืน
นอกจากนี้ ประเทศไทยมีผังเกษตกรรมจำนวนมากไม่ใช่เฉพาะการทำนา  ยังมีพืชหลักอีก 6ชนิด ที่ต้องปรับทั้งหมด ไม่ว่าจะเรื่องเทคโนโลยีต่าง ๆ ที่ต้องมีความทันสมัย ซึ่งวันนี้รัฐบาลได้มีการพัฒนาแอพลิเคชั่นต่างๆ ในโทรศัพท์มือถือ เพื่อให้เข้าถึงเรื่องแหล่งน้ำ และเรื่องอากาศทั้งประเทศ ฯลฯ  ซึ่งทุกคนควรรับรู้และเรียนรู้เพื่อพัฒนาการเกษตรให้ทันสมัย
นายกรัฐมนตรีกล่าวได้ชื่นชมเด็กรุ่นใหม่ที่ไปเรียนต่อต่างประเทศมา ซึ่งเป็นลูกหลานของพวกเราทุกคนที่ได้มาพัฒนาข้าวพันธุ์ กข 43 เป็นข้าวที่พัฒนาระหว่างพันธุ์ข้าวเจ้าหอมสุพรรณบุรี ที่มีน้ำตาลต่ำกว่าข้าวพันธุ์อื่น และเข้าโครงการนาแปลงใหญ่ภายใต้แผนการผลิตและการตลาดข้าวครบวงจร เพื่อรองรับความต้องการของตลาด และ ต้องการให้เกษตรกรชาวนาเรียนรู้ระบบการค้ามากขึ้น มีจุดขายของตนเอง เพื่อให้สินค้าไปสู่ตลาดโลก พร้อมย้ำให้กระทรวงเกษตรและสหกรณ์ได้บูรณาการส่งเสริมให้ชาวนาปลูกข้าวที่มีคุณภาพ และได้มาตรฐานการผลิตที่ปลอดภัยต่อผู้บริโภค  และร่วมขับเคลื่อนการดำเนินงานตามแผนการผลิตและการตลาดข้าวครบวงจรและให้ความสำคัญกับการส่งเสริมให้คนไทยการบริโภคข้าวเพื่อสุขภาพ ซึ่งได้มีการวิจัยและพัฒนาพันธุ์ข้าวใหม่ ๆ ที่ตอบสนองความต้องการของผู้บริโภคให้มากขึ้น
จากนั้น นายกรัฐมนตรีเดินทางไปยังแปลงสาธิตการปลูกข้าวนาแปลงใหญ่  พันธุ์ กข 43   โดยได้นั่งรถไถนาที่พ่วงกับเครื่องหยอดเมล็ดพันธุ์ข้าวรุ่นดัดแปลงสำหรับนาน้ำตม ก่อนร่วมรับประทานอาหารกลางวันกับนักเรียนเกษตรกรชาวนาและชาวสุพรรณบุรี
........................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6758
