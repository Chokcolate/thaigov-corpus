รัฐบาลไทย-ข่าวทำเนียบรัฐบาล-รมว.พม. ตรวจเยี่ยมการดำเนินงานศูนย์พัฒนาและเลี้ยงเด็กโรงพยาบาลตำรวจ เพื่อเป็นศูนย์เด็กเล็กต้นแบบการพัฒนาเด็กปฐมวัยในหน่วยงานราชการตามมาตรฐานศูนย์เด็กเล็กแห่งชาติ

วันพุธที่ 20 กันยายน 2560
รมว.พม. ตรวจเยี่ยมการดำเนินงานศูนย์พัฒนาและเลี้ยงเด็กโรงพยาบาลตำรวจ เพื่อเป็นศูนย์เด็กเล็กต้นแบบการพัฒนาเด็กปฐมวัยในหน่วยงานราชการตามมาตรฐานศูนย์เด็กเล็กแห่งชาติ
รมว.พม. ตรวจเยี่ยมการดำเนินงานศูนย์พัฒนาและเลี้ยงเด็กโรงพยาบาลตำรวจ เพื่อเป็นศูนย์เด็กเล็กต้นแบบการพัฒนาเด็กปฐมวัยในหน่วยงานราชการตามมาตรฐานศูนย์เด็กเล็กแห่งชาติ
วันนี้ (20 ก.ย. 60) เวลา 14.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ลงพื้นที่ตรวจเยี่ยมการดำเนินงานศูนย์พัฒนาและเลี้ยงเด็กโรงพยาบาลตำรวจ เพื่อเป็นศูนย์เด็กเล็กต้นแบบการพัฒนาเด็กปฐมวัยในหน่วยงานราชการ ที่มีการดำเนินงานเป็นไป ตามมาตรฐานศูนย์เด็กเล็กแห่งชาติในการส่งเสริมการเรียนรู้ของเด็กปฐมวัยที่เข้ารับการบริการให้มีพัฒนาการสมวัย ทั้งด้านร่างกาย อารมณ์ จิตใจ สังคม และสติปัญญา และให้กำลังใจแก่เจ้าหน้าที่ศูนย์ฯ ในการปฏิบัติหน้าที่ดูแลเด็ก อย่างเต็มที่ อีกทั้งมอบสื่อพัฒนาการเด็กและของขวัญให้กับเด็กในความรับผิดชอบของศูนย์ฯ ณ ศูนย์พัฒนาและเลี้ยงเด็กโรงพยาบาลตำรวจ อาคาร ภปร. ชั้น 1 โรงพยาบาลตำรวจ สำนักงานตำรวจแห่งชาติ เขตปทุมวัน กรุงเทพฯ
พลตำรวจเอก อดุลย์ กล่าวว่า เด็กช่วงปฐมวัย คือ ช่วงตั้งแต่แรกเกิดจนถึงก่อนเข้าเรียนในระดับประถมศึกษา ปีที่ 1 นับว่าเป็นช่วงวัยที่สำคัญในการพัฒนาชีวิตของเด็ก เนื่องจากเป็นช่วงเวลาที่เด็กมีการพัฒนาทางการรับรู้ ภาษา สังคม อารมณ์ และกล้ามเนื้อ อย่างรวดเร็ว ถ้าหากเด็กได้รับการดูแลและพัฒนาอย่างถูกต้องตามหลักวิชาการ จะทำให้เด็กมีพัฒนาการสมวัย ทั้งด้านร่างกาย อารมณ์ สังคม และสติปัญญา พร้อมเติบโตผ่านไปยังช่วงวัยอื่นๆ ได้อย่างมีคุณภาพ ทำให้ไม่สร้างปัญหาและเป็นภาระแก่สังคมในอนาคต ทั้งนี้ นโยบายของกระทรวงการพัฒนาสังคมและ ความมั่นคงของมนุษย์ (พม.) มุ่งเน้นการส่งเสริมให้หน่วยงานราชการจัดตั้งศูนย์เด็กเล็กในสถานที่ทำงาน เพื่อจัดสวัสดิการให้กับบุตรหลานข้าราชการและเจ้าหน้าที่ในหน่วยงานนั้นๆ เพื่อให้เด็กได้อยู่ในสภาพแวดล้อมที่เหมาะสม เอื้อต่อพัฒนาการของเด็กแต่ละช่วงวัย และได้รับการส่งเสริมและพัฒนาศักยภาพ คุ้มครองและพิทักษ์สิทธิและมี คุณภาพชีวิตที่ดีและมีความมั่นคงในการดำรงชีวิต
พลตำรวจเอก อดุลย์ กล่าวต่อไปว่า ปัจจุบัน มีสถานรับเลี้ยงเด็กเอกชน สังกัดกระทรวง พม. กระจายอยู่ ทั่วประเทศ จำนวน 1,600 แห่ง โดยมีเด็ก จำนวน 71,672 คน และพี่เลี้ยงเด็ก จำนวน 6,505 คน สำหรับศูนย์พัฒนา เด็กเล็ก สังกัดองค์กรปกครองส่วนท้องถิ่น มีจำนวน 19,785 แห่ง โดยมีเด็ก จำนวน 910,122 คน และผู้ดูแลเด็ก จำนวน 52,251 คน และศูนย์พัฒนาเด็กก่อนวันเรียน สังกัดสำนักพัฒนาสังคม กรุงเทพมหานคร มีจำนวน 312 แห่ง โดยมี เด็ก จำนวน 25,971 คน และอาสาสมัครผู้ดูแลเด็ก จำนวน 2,094 คน สำหรับศูนย์พัฒนาและเลี้ยงเด็กโรงพยาบาลตำรวจแห่งนี้ ก่อตั้งขึ้นในปี 2557 โดยมีวัตถุประสงค์เพื่อเป็นสวัสดิการแก่ข้าราชการตำรวจและครอบครัว ช่วยแบ่งเบาภาระค่าใช้จ่าย ลดความวิตกกังวลของพ่อแม่ และบุตรหลานได้รับการดูแลที่ดีและปลอดภัย ซึ่งย่อมส่งผลให้ข้าราชการตำรวจและบุคลากรมีขวัญกำลังใจที่ดีและมีคุณภาพชีวิตที่ดีขึ้น ในขณะที่ กระทรวง พม. ได้ให้ความสำคัญกับ เรื่องดังกล่าวคู่ขนานกับการพัฒนาเด็ก ที่จำเป็นต้องพัฒนาไปพร้อมกันและต้องไม่ทอดทิ้งทางใดทางหนึ่ง
"ทั้งนี้ กระทรวง พม. โดยกรมกิจการเด็กและเยาวชน (ดย.) ได้สนับสนุนการปรับปรุงสภาพแวดล้อมภายนอกและภายในของศูนย์พัฒนาและเลี้ยงเด็กโรงพยาบาลตำรวจ เพื่อให้เอื้อต่อการส่งเสริมการเรียนรู้ของเด็กปฐมวัยให้มีพัฒนาการสมวัยทั้งด้านร่างกาย อารมณ์ จิตใจ สังคมและสติปัญญา โดยมีการจัดมุมหนังสือความรู้สำหรับผู้ปกครอง การปรับปรุงสวนหย่อมให้เป็นมุมธรรมชาติบริเวณด้านหน้าอาคารและเครื่องเล่นสนามของเด็ก ได้แก่ บ้านกระดานลื่น และอุโมงค์ตัวหนอน และการจัดทำ Partition กั้นระหว่างห้องเตรียมอาหาร สำนักงาน กับห้องจัดกิจกรรมสำหรับเด็ก อีกทั้งมีการสนับสนุนสื่อพัฒนาการเด็ก วัสดุ อุปกรณ์ ครุภัณฑ์ที่จำเป็นสำหรับเด็ก รวมถึง การอบรมให้ความรู้เพื่อพัฒนาศักยภาพพี่เลี้ยงเด็กที่ปฏิบัติงานในศูนย์ฯ ให้เป็นไปตามเกณฑ์มาตรฐานศูนย์เด็กเล็กแห่งชาติต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6825
