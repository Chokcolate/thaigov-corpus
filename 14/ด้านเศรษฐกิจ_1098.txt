รัฐบาลไทย-ข่าวทำเนียบรัฐบาล-“รมช.ชุติมา” ลงพื้นที่ตรวจเยี่ยมนาแปลงใหญ่ประชารัฐ แปลงนา GAP และแปลงนาอินทรีย์ ใน จ.สุรินทร์

วันศุกร์ที่ 18 สิงหาคม 2560
“รมช.ชุติมา” ลงพื้นที่ตรวจเยี่ยมนาแปลงใหญ่ประชารัฐ แปลงนา GAP และแปลงนาอินทรีย์ ใน จ.สุรินทร์
“รมช.ชุติมา” ลงพื้นที่ตรวจเยี่ยมนาแปลงใหญ่ประชารัฐ แปลงนา GAP และแปลงนาอินทรีย์ ใน จ.สุรินทร์  หนุนระบบการผลิตนาสู่การลดต้นทุน เพิ่มประสิทธิภาพการผลิตข้าวคุณภาพ เชื่อมโยงการตลาด จับคู่กลุ่มเกษตรกรและผู้ประกอบการอย่างเป็นรูปธรรม
นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ตรวจเยี่ยมนาแปลงใหญ่ประชารัฐ นา GAP และนาอินทรีย์ ร่วมกับนายอรรถพร สิงหวิชัย ผู้ว่าราชการจังหวัดสุรินทร์ นายระพี ผ่องบุพกิจ หัวหน้าผู้ตรวจกระทรวงมหาดไทย และคณะเจ้าหน้าที่กระทรวงเกษตรฯ กระทรวงมหาดไทย และกระทรวงพานิชย์ ณ อำเภอท่าตูม และอำเภอชุมพลบุรี จังหวัดสุรินทร์ ว่า นาแปลงใหญ่และการยกระดับการปลูกข้าวไปสู่ข้าวคุณภาพตามมาตรฐาน GAP และข้าวอินทรีย์เป็นนโยบายสำคัญของกระทรวงเกษตรฯ ที่มุ่งส่งเสริมให้เกษตรกรรวมกลุ่มกันอย่างเข้มแข็ง ร่วมกันบริหารจัดการเพื่อลดต้นทุนการผลิตและเพิ่มประสิทธิภาพการผลิต เพิ่มอำนาจต่อรองทางการตลาด ใช้ตลาดนำการผลิต โดยกระทรวงเกษตรฯ จะสนับสนุนด้านองค์ความรู้ในการลดต้นทุน/เพิ่มผลผลิต เมล็ดพันธุ์คุณภาพดี ส่งเสริมให้ใช้เทคโนโลยีและเครื่องจักรกลมาช่วยในการผลิต โดยจัดทำแปลงสาธิตเพื่อเพิ่มความมั่นใจให้เกษตรกรมาร่วมปรับเปลี่ยนสู่การทำนาในรูปแบบใหม่ และบูรณาการทุกภาคส่วนที่เกี่ยวข้อง เพื่อขับเคลื่อนให้การดำเนินงานในพื้นที่เกิดผลเป็นรูปธรรม เกษตรกรมีรายได้เพิ่มขึ้นและเกิดความมั่นคงในอาชีพได้อย่างยั่งยืน
​ในปี 2560 มีการดำเนินนาแปลงใหญ่ในภาพรวม จำนวน 1,175 แปลง พื้นที่รวมทั้งสิ้น 1.7 ล้านไร่ เกษตรกร 130,543 ราย 75,450 ราย โดยจังหวัดสุรินทร์มีการดำเนินโครงการส่งเสริมนาแปลงใหญ่ จำนวน 144 แปลง รวมพื้นที่ 230,887 ไร่ เกษตรกร 16,526 ราย สำหรับการลงพื้นที่ติดตามการดำเนินงานนาแปลงใหญ่ประชารัฐที่อำเภอท่าตูม จังหวัดสุรินทร์ เป็นผลมาจากการบูรณาการความร่วมมือระหว่างภาครัฐและภาคเอกชนสู่การพัฒนาขยายผลการเกษตรแบบแปลงใหญ่ประชารัฐ ส่งเสริมการเกษตรสมัยใหม่เพื่อการพัฒนาระบบการผลิตและสร้างความมั่นใจด้านการตลาดให้แก่กลุ่มสมาชิก โดยสมาชิกนาแปลงใหญ่ได้รับการส่งเสริมเพื่อเพิ่มประสิทธิภาพการผลิตข้าวและลดต้นทุนการผลิตโดยผลิตปัจจัยการผลิตใช้เอง เพิ่มผลผลิตจากการใช้เทคโนโลยีที่เหมาะสมเฉพาะพื้นที่ เพิ่มสมรรถนะในการบริหารจัดการการผลิตแบบครบวงจร และการจัดการด้านการตลาด เกษตรกรสามารถขายผลผลิตได้ในราคาสูงกว่าราคาตลาดตามคุณภาพ
หลังจากนั้น รัฐมนตรีช่วยว่าการกระทรวงเกษตรและสหกรณ์ได้ลงพื้นที่เยี่ยมชมแปลงนาอินทรีย์ และแปลง GAP พร้อมทั้งพบปะเกษตรกรในพื้นที่ อำเภอชุมพลบุรี จังหวัดสุรินทร์ และมอบแนวทางการส่งเสริมการผลิตข้าวคุณภาพตามมาตรฐานอินทรีย์และ GAP ให้แก่เกษตรกรด้วย
"การลงพื้นที่ในครั้งนี้ ยังได้หารือร่วมกับผู้ว่าราชการจังหวัดสุรินทร์ โดยมุ่งเน้นเชื่อมโยงตลาดข้าวคุณภาพในจังหวัดสุรินทร์ซึ่งเป็นแหล่งปลูกข้าวหอมมะลิคุณภาพดี ต้องการร้อยห่วงโซ่การค้าข้าวคุณธรรม ให้เกิดการจับคู่ผู้ประกอบการกับกลุ่มเกษตรกรผู้ผลิตข้าวอินทรีย์และข้าว GAP อย่างแท้จริง จึงขอเชิญชวนผู้ประกอบการที่สนใจเข้าร่วมโครงการเชื่อมโยงตลาดข้าวอินทรีย์และข้าวนาแปลงใหญ่ GAP  เพื่อส่งเสริมการผลิตข้าวที่มีคุณภาพปลอดภัยและช่วยเหลือเกษตรกรให้มีรายได้เพิ่มขึ้น โดยสามารถสอบถามรายละเอียดและสมัครเข้าร่วมโครงการได้ที่กรมการข้าว สำนักงานเกษตรและสหกรณ์จังหวัด หรือติดต่อสายด่วนหมอข้าว 1170 กด 4 โดยกรมการข้าวจะประกาศรายชื่อผู้ประกอบการค้าข้าวที่สามารถเข้าร่วมโครงการได้ต่อไป”  นางสาวชุติมา กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/6012
