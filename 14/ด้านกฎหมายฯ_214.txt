รัฐบาลไทย-ข่าวทำเนียบรัฐบาล-“ยุติธรรม” มุ่งพัฒนาระบบงานคุมประพฤติให้มีประสิทธิภาพเพื่อแก้ไขผู้กระทำผิดกลับสู่สังคม

วันพฤหัสบดีที่ 7 กันยายน 2560
“ยุติธรรม” มุ่งพัฒนาระบบงานคุมประพฤติให้มีประสิทธิภาพเพื่อแก้ไขผู้กระทำผิดกลับสู่สังคม
นายสุวพันธุ์  ตันยุวรรธนะ  รัฐมนตรีว่าการกระทรวงยุติธรรม เป็นประธานการประชุมคณะกรรมการคุมประพฤติ ครั้งที่ ๑/๒๕๖๐
เมื่อวันพฤหัสบดีที่ ๗ กันยายน ๒๕๖๐ เวลา ๐๙.๐๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายสุวพันธุ์  ตันยุวรรธนะ  รัฐมนตรีว่าการกระทรวงยุติธรรม
เป็นประธานการประชุมคณะกรรมการคุมประพฤติ ครั้งที่ ๑/๒๕๖๐
ซึ่งคณะกรรมการดังกล่าวจัดตั้งขึ้นตามพระราชบัญญัติคุมประพฤติ พ.ศ. ๒๕๕๙
เพื่อเป็นกลไกในการกำหนดนโยบายและทิศทางในการบริหารงานคุมประพฤติให้เป็นไปอย่างมีประสิทธิภาพ
รัฐมนตรีว่าการกระทรวงยุติธรรม กล่าวว่า กระทรวงยุติธรรมให้ความสำคัญกับภารกิจด้านการปรับเปลี่ยน
พฤตินิสัยของผู้กระทำผิด ซึ่งงานคุมประพฤติถือเป็นกลไกสำคัญที่ถูกนำมาใช้เพื่อลดการควบคุมผู้ต้องขัง
โดยใช้หลักการดูแลแบบไม่ควบคุมตัว ซึ่งเชื่อว่า หากมีระเบียบ กฎเกณฑ์ และวิธีการคุมประพฤติที่เหมาะสม
จะส่งผลให้งานด้านแก้ไข ปรับเปลี่ยนพฤตินิสัยของผู้กระทำผิดเป็นไปในทิศทางที่ดีขึ้น
สำหรับการประชุมในครั้งนี้ เปรียบเสมือนการวางรากฐานการขับเคลื่อนงานคุมประพฤติในอนาคต
เพื่อให้มีระบบการดูแลผู้กระทำผิดที่มีประสิทธิภาพ ลดการกระทำผิดซ้ำ
รวมทั้งปรับเปลี่ยนทัศนคติของสังคมในการให้โอกาสผู้ที่เคยกระทำผิด และสร้างสังคมแห่งความปลอดภัย
ทั้งนี้ ที่ประชุมได้มีมติเห็นชอบกรอบนโยบายและทิศทางการบริหารงานคุมประพฤติ
ซึ่งมีเป้าหมายในการพัฒนาระบบงานคุมประพฤติให้มีประสิทธิภาพเพื่อความปลอดภัย
และความสงบสุขในสังคม รวมทั้งการสร้างความสมดุลระหว่างการแก้ไขฟื้นฟูผู้กระทำผิด
กับการบังคับใช้กฎหมายที่รวดเร็ว เป็นธรรม
โดยมีหลักการดำเนินงานใน ๕ ประเด็น ดังนี้
๑) ส่งเสริมและสนับสนุนระบบการแก้ไขฟื้นฟูผู้กระทำผิดในระบบคุมประพฤติ
ให้สอดคล้องกับมาตรฐานสากล
๒) บูรณาการการปฏิบัติงานและการเชื่อมโยงข้อมูลผู้กระทำผิดร่วมกันในกระบวนการยุติธรรม
๓) นำเทคโนโลยีมาสนับสนุนการแก้ไขฟื้นฟูผู้กระทำผิด เช่น
เครื่องมือติดตามตัวอิเล็กทรอนิกส์ (Electronics Monitoring : EM)
ระบบงานคุมประพฤติเพื่อให้บริการแบบดิจิทัล (Digital Service and Office) เป็นต้น
๔) ส่งเสริมให้ภาคประชาชน ภาคประชาสังคม และเอกชนทุกระดับมีส่วนร่วมในการแก้ไขฟื้นฟูผู้กระทำผิด
๕) พัฒนาระบบการติดตาม ดูแล ช่วยเหลือ ผู้กระทำผิดที่อยู่ในระบบงานคุมประพฤติ
และผู้กระทำผิดภายหลังปล่อย (After Care) ซึ่งที่ประชุมได้มีข้อเสนอเกี่ยวกับโครงสร้างกลไกการติดตาม ดูแล ช่วยเหลือ
และสงเคราะห์ผู้กระทำผิดภายหลังปล่อย ในประเด็นบทบาทของนายอำเภอในการเชื่อมโยงงานดังกล่าว
เพื่อให้กลไกการติดตาม ดูแล ช่วยเหลือ และสงเคราะห์ฯ เป็นไปอย่างมีประสิทธิภาพ
และสามารถลดอัตราการกระทำผิดซ้ำของกลุ่มเป้าหมายได้อย่างแท้จริง
นอกจากนี้ ที่ประชุมได้ร่วมกันพิจารณาร่างระเบียบคณะกรรมการคุมประพฤติว่าด้วยคุณสมบัติ หลักเกณฑ์
และวิธีการแต่งตั้งและถอดถอนอาสาสมัครคุมประพฤติ พ.ศ. ....
โดยมีมติให้แต่งตั้งคณะอนุกรรมการเพื่อดำเนินการศึกษาเพิ่มเติมในประเด็นดังกล่าว
โดยมีศาสตราจารย์สุรศักดิ์ ลิขสิทธิ์วัฒนกุล กรรมการผู้ทรงคุณวุฒิ เป็นประธานอนุกรรมการฯ
รวมทั้งให้คณะอนุกรรมการดังกล่าวทำหน้าที่พิจารณากฎหมาย ระเบียบ ข้อบังคับอื่นๆ ที่เกี่ยวข้องกับ
การดำเนินงานตามพระราชบัญญัติคุมประพฤติในเบื้องต้น
ก่อนนำเสนอต่อที่ประชุมคณะกรรมการคุมประพฤติพิจารณาต่อไป

ที่มา : http://www.thaigov.go.th/news/contents/details/6516
