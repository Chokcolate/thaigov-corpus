รัฐบาลไทย-ข่าวทำเนียบรัฐบาล-‘พาณิชย์’ เตรียมเป็นเจ้าภาพจัดการประชุมระดับรัฐมนตรีกับรัสเซีย หวังผลักดันมูลค่าการค้าขยายตัว 5 เท่า ในปี 2562

วันอังคารที่ 18 เมษายน 2560
‘พาณิชย์’ เตรียมเป็นเจ้าภาพจัดการประชุมระดับรัฐมนตรีกับรัสเซีย หวังผลักดันมูลค่าการค้าขยายตัว 5 เท่า ในปี 2562
‘พาณิชย์’ จะเป็นเจ้าภาพจัดการประชุมคณะอนุกรรมาธิการด้านการค้าและความร่วมมือทางเศรษฐกิจไทย-สหพันธรัฐรัสเซีย ครั้งที่ 3 (3rd Sub-Commission on Trade and Economic Cooperation) ซึ่งเป็นการประชุมระดับรัฐมนตรีเศรษฐกิจ วันที่ 21เมษายน 2560 ณ โรงแรมดุสิตธานี
โดยมี นางอภิรดี ตันตราภรณ์ รัฐมนตรีว่าการกระทรวงพาณิชย์ และนายอเล็กเซย์ กรุซเดียฟ รัฐมนตรีช่วยว่าการกระทรวงการพัฒนาเศรษฐกิจ เป็นประธานร่วมในการประชุม
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า ภายหลังการเดินทางเยือนสหพันธรัฐรัสเซียของ พลเอกประยุทธ์ จันทร์โอชา นายกรัฐมนตรี เมื่อเดือนพฤษภาคม 2559 ซึ่งสองฝ่ายได้เล็งเห็นศักยภาพระหว่างกันและตั้งเป้าเพิ่มการค้าระหว่างกันเป็น 5 เท่าภายใน 5 ปี หรือ 10,000 ล้านเหรียญสหรัฐ ในปี 2562 ดังนั้น ในการประชุมคณะอนุกรรมาธิการฯ ครั้งนี้ ไทยจึงเตรียมหารือในประเด็นการลดอุปสรรคทางการค้าที่สำคัญสำหรับตลาดรัสเซีย คือด้านการเงินการธนาคาร และการเพิ่มการขึ้นทะเบียนโรงงานสินค้าปศุสัตว์และประมง เพื่อเพิ่มโอกาสในการส่งออกสินค้าเกษตรของไทย การส่งเสริมการขยายการค้าและการลงทุน การส่งเสริมความร่วมมือระหว่างกันในด้านต่างๆ ได้แก่ ด้านพลังงาน วิทยาศาสตร์ เกษตร ศุลกากร เป็นต้น รวมถึงการจัดทำการศึกษาร่วมเพื่อนำไปสู่การจัดทำ FTA กับ EAEU ซึ่งคาดว่าการประชุมครั้งนี้ จะเป็นก้าวสำคัญที่ทำให้ผู้ประกอบการของทั้งสองฝ่ายประกอบธุรกิจได้อย่างสะดวกและมีความเชื่อมั่นระหว่างกันมากขึ้น และสามารถขยายการค้าเพื่อบรรลุเป้าหมายตามที่ตั้งไว้ได้
สหพันธรัฐรัสเซียเป็นประเทศคู่ค้าอันดับที่ 32 ของไทยแต่เป็นคู่ค้าลำดับแรกในภูมิภาคยูเรเซีย เป็นตลาดขนาดใหญ่ที่มีประชากรกว่า 142 ล้านคน มั่งคั่งด้วยแหล่งพลังงาน (น้ำมันดิบและก๊าซธรรมชาติ) และความก้าวหน้าทางเทคโนโลยี ในปี 2559 การค้าสองฝ่ายมีมูลค่า 2,355 ล้านเหรียญสหรัฐ สินค้าสำคัญที่ไทยมีศักยภาพและอยู่ในความต้องการของรัสเซีย ได้แก่ รถยนต์และส่วนประกอบ ผลิตภัณฑ์ยาง อัญมณีและเครื่องประดับ ผลไม้กระป๋อง เป็นต้น ส่วนสินค้าสำคัญที่ไทยนำเข้า ได้แก่ น้ำมันดิบ ปุ๋ย และยาฆ่าแมลง เหล็กและผลิตภัณฑ์ และถ่านหิน เป็นต้น

ที่มา : http://www.thaigov.go.th/news/contents/details/3101
