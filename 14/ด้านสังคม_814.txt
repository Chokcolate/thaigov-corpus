รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวชายชราวัย 72 ปี นอนป่วยติดเตียง ซึ่งบ้านถูกน้ำท่วมสูงกว่า 2 ม. ที่ จ.พระนครศรีอยุธยา

วันพุธที่ 1 พฤศจิกายน 2560
รมว.พม. กำชับ จนท. เร่งช่วยเหลือครอบครัวชายชราวัย 72 ปี นอนป่วยติดเตียง ซึ่งบ้านถูกน้ำท่วมสูงกว่า 2 ม. ที่ จ.พระนครศรีอยุธยา
รมว.พม. กำชับ จนท. เร่งช่วยเหลือครอบครัวชายชราวัย 72 ปี นอนป่วยติดเตียง ซึ่งบ้านถูกน้ำท่วมสูงกว่า 2 ม. ที่ จ.พระนครศรีอยุธยา
วันนี้ (1 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 744/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายชราวัย 72 ปี พิการนอนป่วยติดเตียง ไม่สามารถเดินได้ อาศัยอยู่กับลูกสาวและลูกเขย ซึ่งที่บ้านพักประสบกับปัญหาน้ำท่วมสูงกว่า 2 เมตร จึงได้รับความเดือดร้อนอย่างมาก เนื่องจากไม่สามารถใช้ห้องน้ำ และน้ำประปาได้ ที่อำเภอบางบาล จังหวัดพระนครศรีอยุธยา นั้น ตนได้กำชับให้พัฒนาสังคมและความมั่นคงของมนุษย์จังหวัดพระนครศรีอยุธยา (พมจ.พระนครศรีอยุธยา) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยทั้งหมดอย่างใกล้ชิด และกำชับเจ้าหน้าที่ของกระทรวง พม. ในพื้นที่ ให้ติดตามเยี่ยมบ้านของครอบครัวดังกล่าวอย่างเป็นระยะ ทั้งนี้ กระทรวง พม. มีหน่วยงานในพื้นที่สำหรับที่พักชั่วคราว และภายหลังน้ำลด จะเข้าไปซ่อมแซมปรับปรุงบ้านให้มีสภาพแข็งแรง ถูกสุขลักษณะ เหมาะสมกับผู้ป่วย รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป

ที่มา : http://www.thaigov.go.th/news/contents/details/7734
