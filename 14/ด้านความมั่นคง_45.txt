รัฐบาลไทย-ข่าวทำเนียบรัฐบาล-กระทรวงมหาดไทยกำชับผู้ว่าฯ นายอำเภอ ทั่วประเทศ บูรณาการทุกหน่วยในพื้นที่เร่งรัดแก้ไขปัญหาความเดือดร้อนของประชาชนผ่านกลไกศูนย์ดำรงธรรมอย่างจริงจัง

วันอังคารที่ 25 เมษายน 2560
กระทรวงมหาดไทยกำชับผู้ว่าฯ นายอำเภอ ทั่วประเทศ บูรณาการทุกหน่วยในพื้นที่เร่งรัดแก้ไขปัญหาความเดือดร้อนของประชาชนผ่านกลไกศูนย์ดำรงธรรมอย่างจริงจัง
มหาดไทยกำชับผู้ว่าฯ นายอำเภอ ทั่วประเทศ บูรณาการทุกหน่วยในพื้นที่เร่งรัดแก้ไขปัญหาความเดือดร้อนของประชาชนผ่านกลไกศูนย์ดำรงธรรมอย่างจริงจัง
วันนี้ (25 เม.ย.) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่คณะรักษาความสงบแห่งชาติและรัฐบาลได้กำหนดให้มีการจัดตั้งศูนย์ดำรงธรรมทั้งระดับจังหวัดและอำเภอขึ้น ซึ่งได้มอบหมายให้กระทรวงมหาดไทยกำกับดูแลและอำนวยการให้การดำเนินงานของศูนย์ดำรงธรรมให้บริการแก่ประชาชนอย่างเสมอภาค มีคุณภาพ รวดเร็ว ลดขั้นตอนการปฏิบัติงาน ซึ่งที่ผ่านมากระทรวงมหาดไทยได้จัดให้มีการฝึกอบรมเพิ่มทักษะและพัฒนาสมรรถนะของบุคลากรของศูนย์ดำรงธรรมเพื่อรองรับการบริการประชาชน การอำนวยความเป็นธรรม และการแก้ไขปัญหาความเดือดร้อนให้แก่ประชาชนมาอย่างต่อเนื่อง
เพื่อให้การให้บริการงานศูนย์ดำรงธรรมทั้งในระดับจังหวัดและอำเภอเป็นไปอย่างมีประสิทธิภาพมากยิ่งขึ้นกระทรวงมหาดไทยจึงได้กำชับไปยังผู้ว่าราชการจังหวัดและนายอำเภอในฐานะผู้อำนวยการศูนย์ดำรงธรรมได้บูรณาการร่วมกับส่วนราชการต่างๆ ซึ่งเป็นคณะกรรมการหรือคณะทำงานของศูนย์ดำรงธรรมได้ร่วมกันวางระบบติดตามและเร่งรัดการดำเนินงานแก้ไขปัญหาความเดือดร้อนของประชาชนที่ร้องเรียนผ่านศูนย์ดำรงธรรมอย่างใกล้ชิดและต่อเนื่อง โดยให้จังหวัดแต่งตั้งรองผู้ว่าราชการจังหวัดคนหนึ่งเป็นผู้รับผิดชอบในการติดตามผลการแก้ไขปัญหาความเดือดร้อนของประชาชนที่ร้องเรียนผ่านศูนย์ดำรงธรรมทุก ๆ 7 วัน โดยให้ทุกส่วนราชการในระดับจังหวัดและอำเภอต้องคำนึงและยึดถือว่าปัญหาความเดือดร้อนของประชาชนเป็นนโยบายสำคัญของรัฐบาลที่ทุกหน่วยงานจะต้องเอาใจใส่และเร่งรัดดำเนินการแก้ไขข้อร้องเรียนที่อยู่ในอำนาจหน้าที่นั้นให้ได้โดยเร็ว ในกรณีที่เรื่องร้องเรียนไม่ได้อยู่ในอำนาจหน้าที่ของหน่วยงานระดับจังหวัดหรืออำเภอให้ศูนย์ดำรงธรรมจังหวัด/อำเภอ แก้ไขปัญหาในเบื้องต้นและรวบรวมหลักฐานการแก้ไขปัญหาดังกล่าวรายงานให้กระทรวงมหาดไทย หรือส่วนราชการในส่วนกลาง หรือกระทรวงอื่น ๆ ที่มีอำนาจหน้าที่พิจารณาดำเนินการแก้ไขต่อไป
ทั้งนี้ กระทรวงมหาดไทยได้มอบหมายให้ผู้ตรวจราชการกระทรวงมหาดไทย และผู้ตรวจราชการกรมในสังกัดกระทรวงมหาดไทย ติดตามผลการแก้ไขปัญหาของศูนย์ดำรงธรรมจังหวัด/อำเภอด้วยทุกครั้งที่มีการตรวจราชการในพื้นที่จังหวัดและอำเภอเพื่อให้การติดตามผลการแก้ไขปัญหาให้แก่พี่น้องประชาชนเป็นไปอย่างรวดเร็ว
รองปลัดกระทรวงมหาดไทย กล่าวเพิ่มเติมว่า สำหรับการดำเนินงานของศูนย์ดำรงธรรมที่ผ่านมา มีพี่น้องประชาชนเข้ารับบริการทั่วประเทศ จำนวนกว่า 3 ล้านเรื่อง โดยสามารถดำเนินการแล้วเสร็จกว่าร้อยละ 98 อาทิ การบริการเบ็ดเสร็จ จำนวน 2.2 ล้านเรื่อง และการบริการข้อมูลข่าวสารและให้คำปรึกษา จำนวน 5.9 แสนเรื่อง ในส่วนของเรื่องร้องเรียนร้องทุกข์ 1.5 แสนเรื่อง สามารถดำเนินการแล้วเสร็จร้อยละ 76 โดยสำหรับเรื่องที่อยู่ระหว่างดำเนินการส่วนใหญ่เป็นเรื่องที่มีความซับซ้อนเกี่ยวข้องกับข้อกฎหมายซึ่งอยู่ในความรับผิดชอบของหลายหน่วยงาน ทั้งนี้ กระทรวงมหาดไทยจะได้ประสานหน่วยงานที่เกี่ยวข้องเร่งดำเนินการแก้ไขปัญหาให้แก่พี่น้องประชาชนต่อไป.
ครั้งที่ 62/2560

ที่มา : http://www.thaigov.go.th/news/contents/details/3283
