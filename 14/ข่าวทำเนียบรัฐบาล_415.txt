รัฐบาลไทย-ข่าวทำเนียบรัฐบาล-นายกรัฐมนตรีระบุไม่เห็นด้วยกับการระงับคำสั่งแต่งตั้งโยกย้ายข้าราชการตำรวจทั้งหมด

วันอังคารที่ 27 มิถุนายน 2560
นายกรัฐมนตรีระบุไม่เห็นด้วยกับการระงับคำสั่งแต่งตั้งโยกย้ายข้าราชการตำรวจทั้งหมด
นายกรัฐมนตรีระบุไม่เห็นด้วยกับการระงับคำสั่งแต่งตั้งโยกย้ายข้าราชการตำรวจทั้งหมด
วันนี้ (27 มิถุนายน 2560) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีการระงับคำสั่งแต่งตั้งโยกย้ายข้าราชการตำรวจ ว่า เป็นเรื่องที่ไม่สมควรกระทำ ถ้าจะระงับคำสั่งแต่งตั้งโยกย้ายข้าราชการตำรวจทั้งหมด เพราะจะกระทบต่อตำรวจที่ไม่มีปัญหาในการแต่งตั้ง ซึ่งต้องให้ความเป็นธรรม และคุ้มครอง คำนึงถึงสิทธิของผู้ได้รับการแต่งตั้งโยกย้ายด้วย ส่วนกรณีที่มีปัญหาในการแต่งตั้งต้องไปสอบสวน ดำเนินการแก้ไขปัญหาให้ตรงจุด ให้ดูเป็นกรณี และต้องแยกแยะให้ออก เพื่อไม่ให้กระทบต่อตำรวจที่ไม่มีปัญหาในการแต่งตั้งโยกย้าย
สำหรับการปฏิรูปสำนักงานตำรวจแห่งชาติ นายกรัฐมนตรีกล่าวว่า รัฐบาลให้ความสำคัญ และได้แต่งตั้งคณะกรรมการเพื่อทำหน้าที่ปฏิรูปตำรวจ โดยแต่งตั้งจากบุคคลทุกภาคส่วน ตอนนี้อยู่ในขั้นตอนการพิจารณาของฝ่ายกฎหมาย แต่ยังไม่สามารถเปิดเผยรายละเอียดได้ โดยคณะกรรมการที่รัฐบาลแต่งตั้งจะต้องทำงานให้สอดคล้องกับคณะทำงานภายในของสำนักงานตำรวจแห่งชาติ โดยจะเน้นปฏิรูปองค์กรสำนักงานตำรวจ ปฏิรูปกฎหมาย และปฏิรูปบุคลากร และได้สั่งการให้รองนายกรัฐมนตรีรับไปดำเนินการแล้ว พร้อมกับขอเวลาในการดำเนินการเพื่อความรอบคอบ เพราะจะมีผลกระทบในระยะยาว
------------------------------------

ที่มา : http://www.thaigov.go.th/news/contents/details/4824
