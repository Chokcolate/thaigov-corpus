รัฐบาลไทย-ข่าวทำเนียบรัฐบาล-รัฐบาลเน้นย้ำการพัฒนาและส่งเสริมประเทศไทยให้เป็นศูนย์กลางการท่องเที่ยวเชิงสุขภาพ

วันพุธที่ 12 กรกฎาคม 2560
รัฐบาลเน้นย้ำการพัฒนาและส่งเสริมประเทศไทยให้เป็นศูนย์กลางการท่องเที่ยวเชิงสุขภาพ
รัฐบาลเน้นย้ำการพัฒนาและส่งเสริมประเทศไทยให้เป็นศูนย์กลางการท่องเที่ยวเชิงสุขภาพ
วันนี้ (12 กรกฎาคม 2560) เวลา 14.00 น. พลเอก ธนะศักดิ์ ปฏิมาประกร รองนายกรัฐมนตรี และพลเรือเอก ณรงค์ พิพัฒนาศัย รองนายกรัฐมนตรี ร่วมกันเป็นประธานในพิธีแถลงข่าวเรื่อง “การขยายเวลาพำนักในราชอาณาจักรไทยรวม 90 วัน สำหรับผู้ป่วยและผู้ติดตาม กรณีเดินทางเข้ามารับการรักษาพยาบาลในกลุ่มประเทศ CLMV และสาธารณรัฐประชาชนจีน และการขยายระยะเวลาพำนักในราชอาณาจักรไทยสำหรับกลุ่มพำนักระยะยาว (Long Stay Visa) ณ ห้องแถลงข่าว ตึกนารีสโมสร ทำเนียบรัฐบาล โดยมีรัฐมนตรีว่าการกระทรวงการท่องเที่ยวและกีฬา พร้อมด้วยรัฐมนตรีว่าการกระทรวงสาธารณสุข เข้าร่วมในพิธีแถลงข่าวฯ สรุปสาระสำคัญดังนี้
พลเอก ธนะศักดิ์ ปฏิมาประกร รองนายกรัฐมนตรี เน้นย้ำว่ารัฐบาลให้ความสำคัญกับการส่งเสริมนโยบายการท่องเที่ยวเชิงสุขภาพ เพื่อพัฒนาและส่งเสริมประเทศไทยให้เป็นศูนย์กลางด้าน Medical & Wellness Tourism ตลอดจนผลักดันให้ประเทศไทยก้าวสู่การเป็นศูนย์กลางสุขภาพระดับโลก โดยการพัฒนาศักยภาพของสถานบริการสุขภาพทุกระดับและสถานประกอบการเพื่อสุขภาพให้ได้คุณภาพและมีมาตรฐาน ทั้งนี้ การขยายเวลาพำนักในราชอาณาจักรไทยของทั้งสองกรณี จะช่วยอำนวยความสะดวกแก่ชาวต่างชาติที่เป็นกลุ่มเป้าหมายให้เดินทางเข้ามารับการรักษาพยาบาลในไทยเพิ่มมากขึ้น
พลเรือเอก ณรงค์ พิพัฒนาศัย รองนายกรัฐมนตรี กล่าวว่า จำนวนนักท่องเที่ยวต่างชาติที่เดินทางมาเข้ารับการรักษาพยาบาลในไทยมีแนวโน้มเพิ่มขึ้นอย่างต่อเนื่อง เพราะการบริการเพื่อสุขภาพของไทยมีมาตรฐานระดับสากล ใช้เทคโนโลยีทันสมัย ตลอดจนบุคลากรมีความเชี่ยวชาญเฉพาะทาง อย่างไรก็ดี ชาวต่างชาติที่ต้องการเข้ารับบริการด้านสุขภาพในไทยยังคงประสบกับอุปสรรคต่าง ๆ อาทิ ระยะเวลาพำนักในไทย และการขอตรวจลงตรา รัฐบาลจึงได้อำนวยความสะดวกในการเข้ารับการรักษาพยาบาลในสถานพยาบาลภาคเอกชน โดยเริ่มให้สิทธิกับชาวต่าวชาติจากกลุ่มประเทศ CLMV และจีน เป็นกลุ่มที่สองต่อจากกลุ่มประเทศอ่าวอาหรับ (GCC) ให้สามารถพำนักในไทยรวม 90 วัน สำหรับผู้ป่วยและผู้ติดตาม นอกจากนี้ รัฐบาลยังขยายระยะเวลาพำนักระยะยาว (Long Stay Visa) เป็นเวลา 10 ปี โดยจะได้รับวีซ่าครั้งแรก 5 ปี และสามารถต่ออายุวีซ่าได้อีก 5 ปี ให้แก่ชาวต่างชาติจาก 14 ประเทศ ซึ่งทั้งสองมาตรการจะช่วยส่งเสริมให้การเป็นศูนย์กลางสุขภาพนานาชาติ (Medical Hub) ของประเทศไทยได้รับการยอมรับจากนานาประเทศมากยิ่งขึ้น
ในโอกาสนี้ รัฐมนตรีว่าการกระทรวงการท่องเที่ยวและกีฬาและรัฐมนตรีว่าการกระทรวงสาธารณสุข ร่วมแสดงความมุ่งมั่นของรัฐบาลในการพัฒนาศักยภาพการท่องเที่ยวเชิงสุขภาพไทยให้มีประสิทธิภาพมากยิ่งขึ้น เพื่อรองรับผู้เข้ารับบริการทั้งชาวไทยและชาวต่างชาติ พร้อมทั้งร่วมแสดงความยินดีที่ทุกภาคส่วนได้มีการบูรณาการทำงานร่วมกันในการผลักดันนโยบาย Medical Hub จนเกิดผลสำเร็จเป็นรูปธรรม
**********************************
- คณะรัฐมนตรีได้มีมติขยายเวลาพำนักในราชอาณาจักรไทย รวม 90 วัน สำหรับผู้ป่วยและผู้ติดตาม รวมไม่เกิน 4 ราย ในกลุ่มประเทศ CLMV และสาธารณรัฐประชาชนจีน กรณีเดินทางเข้ามารับการรักษาพยาบาล
- คณะรัฐมนตรีได้มีมติขยายระยะเวลาพำนักในราชอาณาจักรไทยสำหรับกลุ่มพำนักระยะยาว (Long Stay Visa) ระยะ 10 ปี โดยได้รับวีซ่าครั้งแรก 5 ปี และสามารถต่ออายุวีซ่าได้อีก 5 ปี ให้แก่ชาวต่างชาติทั้ง 14 ประเทศ ได้แก่ ญี่ปุ่น ออสเตรเลีย เดนมาร์ก ฟินแลนด์ ฝรั่งเศส เยอรมนี อิตาลี เนเธอแลนด์ นอร์เวย์ สวีเดน สวิตเซอร์แลนด์ สหราชอาณาจักร แคนาดา และสหรัฐอเมริกา

ที่มา : http://www.thaigov.go.th/news/contents/details/5160
