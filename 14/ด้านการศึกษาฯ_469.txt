รัฐบาลไทย-ข่าวทำเนียบรัฐบาล-King Power สนับสนุนกิจกรรมกีฬาลูกหลาน "100 สนามฟุตบอลสร้างพลังเยาวชนไทย"

วันพุธที่ 15 พฤศจิกายน 2560
King Power สนับสนุนกิจกรรมกีฬาลูกหลาน "100 สนามฟุตบอลสร้างพลังเยาวชนไทย"
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานในพิธีรับมอบสนามฟุตบอลหญ้าเทียมมาตรฐานสากลแห่งแรก ให้กับโรงเรียนศรีอยุธยา ในพระอุปถัมภ์สมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี
เมื่อวันอังคารที่ 14 พฤศจิกายน 2560 ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานในพิธีรับมอบสนามฟุตบอลหญ้าเทียมมาตรฐานสากลแห่งแรก ให้กับโรงเรียนศรีอยุธยา ในพระอุปถัมภ์สมเด็จพระเจ้าภคินีเธอ เจ้าฟ้าเพชรรัตนราชสุดา สิริโสภาพัณณวดี ภายใต้โครงการ "KING POWER THAI POWER: พลัง คนไทย 100 สนามฟุตบอล สร้างพลังเยาวชนไทย" พร้อมร่วมสนทนาการส่งเสริมทักษะกีฬาเพื่อสร้างความสามัคคีในหมู่เด็กและเยาวชน จัดโดยกลุ่มบริษัท คิง พาวเวอร์ ณ โรงเรียนศรีอยุธยา ในพระอุปถัมภ์ฯ ถนนศรีอยุธยา เขตราชเทวี
ม.ล.ปนัดดา ดิศกุล กล่าวมีใจความตอนหนึ่งว่า การสร้างสนามฟุตบอล จำนวน 100 สนาม ในโรงเรียนทั่วประเทศไทย ทั้งโรงเรียนขนาดเล็กไปจนถึงขนาดใหญ่ในจังหวัดต่าง ๆ เชื่อว่าเป็นเรื่องที่สร้างความดีใจและเป็นการจุดประกายความฝันของเด็กที่มีทักษะและพรสวรรค์ทางด้านกีฬาเป็นอย่างมาก เชื่อมโยงไปสู่โอกาสในการฝึกฝนตนเอง เพื่อก้าวไปเป็นนักกีฬามืออาชีพ ที่จะสร้างความภาคภูมิใจแก่ตนเอง ครอบครัว จังหวัด และประเทศต่อไป และเมื่อโครงการ KING POWER THAI POWER เป็นพลังของคนไทย เป็นพลังของภาคเอกชน ที่ช่วยสนับสนุนและลงทุนเพื่อประโยชน์แก่เด็ก ๆ แล้ว ต่อจากนี้ก็เป็นหน้าที่ของทางโรงเรียนและผู้ปกครอง ที่จะต้องสนับสนุนให้เด็กได้เล่นกีฬา เพื่อพัฒนาความสามารถสู่ความสำเร็จอย่างมีจุดมุ่งหมายในอนาคต
สิ่งหนึ่งที่จะได้รับนอกจากความสามารถในเกมส์กีฬาแล้วนั้น คือ "การรู้แพ้ รู้ชนะ รู้อภัย" และ "ความรู้ รัก สามัคคี" ตามที่พระบาทสมเด็จพระปรมินทรมหาภูมิพลอดุลยเดช ทรงพระราชทานสอนไว้โดยตลอดรัชสมัย และหากเราอาศัยเกมส์กีฬาเพื่อนำพาให้ผู้คนหันมาเล่นกีฬา ให้เด็ก ๆ มีทักษะมีความสามารถแล้ว พลังของกีฬายังนำพาประเทศชาติสู่ความสมัครสมานสามัคคีได้อีกทางหนึ่งด้วย
นอกจากนี้ ในปัจจุบันลูกหลานเยาวชนของเรา ยังได้รับการพัฒนาทักษะความสามารถทางวิชาการมีความก้าวหน้าในหลากหลายด้าน อาทิ การคิดค้นนวัตกรรมและสิ่งประดิษฐ์ได้รับรางวัลระดับนานาชาติ เช่น หุ่นยนต์, การเรียนในรูปแบบ STEM เพื่อพัฒนาประเทศ ทั้งวิชาวิทยาศาสตร์ เทคโนโลยี วิศวกรรมศาสตร์ และคณิตศาสตร์ มีพัฒนาการที่ดีขึ้นอย่างต่อเนื่อง, ภาษาต่างประเทศ ทั้งภาษาประเทศเพื่อนบ้าน ภาษาจีน ภาษาญี่ปุ่น โดยเฉพาะภาษาอังกฤษ จากการลงพื้นที่พบปะพูดคุยกับนักเรียนในหลายจังหวัด พบว่าเด็กสามารถสื่อสารได้ถูกต้องตามหลักไวยากรณ์ และใช้คำศัพท์ที่มีความไพเราะเป็นอย่างมาก อย่างไรก็ตาม พ่อแม่ผู้ปกครองย่อมคาดหวังที่จะเห็นพัฒนาการของลูกหลานที่ดีขึ้นเรื่อย ๆ จึงเป็นหน้าที่ขององค์กร คือผู้อำนวยการโรงเรียน ผู้บริหารสถานศึกษา ครู ที่จะต้องทำงานเชื่อมโยงกับผู้ปกครองและเด็ก เพื่อพัฒนาคุณภาพการศึกษาให้ดีขึ้นอย่างต่อเนื่องต่อไป
นายอัยยวัฒน์ ศรีวัฒนประภา ประธานเจ้าหน้าที่บริหาร กลุ่มบริษัท คิง เพาเวอร์ กล่าวว่า กลุ่มบริษัท คิง เพาเวอร์ ตั้งเป้าหมายส่งเสริมสังคมไทยอย่างยั่งยืนด้านกีฬา "Sport Power" ซึ่งเป็น 1 ใน 4 ด้านหลักที่ช่วยส่งเสริมให้เยาวชนไทยด้านกีฬาฟุตบอล ตั้งแต่เริ่มต้นจนสามารถก้าวสู่การเล่นฟุตบอลมืออาชีพในระดับสากล จึงได้จัดโครงการสร้าง 100 สนามฟุตบอล สร้างพลังเยาวชนไทย โดยทุ่มงบประมาณกว่า 200 ล้านบาท เพื่อสร้างสนามฟุตบอลหญ้าเทียม ขนาด 7 คนเล่น (ขนาด 33 x 53 เมตร) มอบให้แก่โรงเรียนและชุมชน 100 แห่งทั่วทุกภูมิภาคของประเทศไทย ภายในปี 2565 เพื่อให้เยาวชนใช้เวลาว่างให้เกิดประโยชน์ ห่างไกลยาเสพติด และเกิดการรวมตัวของคนในชุมชนเพื่อเล่นกีฬา สร้างเสริมความสามัคคีและสร้างชุมชนเข้มแข็งได้ในที่สุด
โดยแผนการดำเนินงานในปี 2560 กลุ่มบริษัท คิง เพาเวอร์ ได้คัดเลือกโรงเรียนและชุมชนเพื่อจัดสร้างสนามฟุตบอลหญ้าเทียม รวมจำนวน 20 แห่ง เรียบร้อยแล้ว ได้แก่ รร.ศรีอยุธยา ในพระอุปถัมภ์-รร.พระโขนงพิทยาลัย กรุงเทพฯ, รร.บ้านดอนปิน-รร.ดอยเต่าวิทยาคม จ.เชียงใหม่, รร.พิจิตรพิทยาคม จ.พิจิตร, รร.พังโคนวิทยาคม จ.สกลนคร, รร.ชุมชนบ้านบุเปือย จ.อุบลราชธานี, รร.ประชามงคล จ.กาญจนบุรี, รร.วัดบางโฉลงใน จ.สมุทรปราการ, รร.เมืองพัทยา 9 (โพธิสัมพันธ์) จ.ชลบุรี, รร.ตราษตระการคุณ จ.ตราด, รร.วังไกลกังวล จ.ประจวบคีรีขันธ์, รร.หงษ์หยกบำรุง-รร.ราชประชานุเคราะห์ 36 จ.ภูเก็ต, รร.พีระยานาวินคลองหินวิทยา จ.ปัตตานี
สนามกีฬาเทศบาลแม่สอด จ.ตาก, ชุมชนรอบดอนเมือง กรุงเทพฯ, ชุมชนรอบกองเรือยุทธการ สัตหีบ จ.ชลบุรี, ชุมชนรอบกองทัพทหารปืนใหญ่ จ.ลพบุรี และชุมชน ต.อิปัน อ.พระแสง จ.สุราษฎร์ธานี
นางตรีสุคนธ์ จิตต์สงวน ผู้อำนวยการโรงเรียนศรีอยุธยา ในพระอุปถัมภ์ฯ กล่าวแสดงความรู้สึกดีใจเป็นอย่างมาก ที่ได้รับสนามฟุตบอลหญ้าเทียมมาตรฐานสากลเป็นแห่งแรก ภายใต้โครงการ "KING POWER THAI POWER: พลัง คนไทย 100 สนามฟุตบอล สร้างพลังเยาวชนไทย" ซึ่งเชื่อว่าสนามกีฬาทุกชนิดจะเป็นแหล่งบ่มเพาะประสบการณ์ สามารถปลูกฝังทัศนคติที่ดี และสร้างวินัยให้กับนักเรียนได้โดยง่าย โดยทางโรงเรียนจะสนับสนุนให้นักเรียนได้ใช้ประโยชน์จากสนามฟุตอย่างเต็มที่ พร้อมให้บริการแก่ชุมชนโดยรอบ เพื่อสร้างความรักความสามัคคีของผู้คนจากการเล่นกีฬาด้วย
กลุ่มประชาสัมพันธ์ สำนักงานรัฐมนตรี ศธ.: รายงาน
PHOTO CREDIT: อิทธิพล รุ่งก่อน

ที่มา : http://www.thaigov.go.th/news/contents/details/8092
