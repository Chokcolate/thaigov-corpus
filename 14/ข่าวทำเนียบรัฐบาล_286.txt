รัฐบาลไทย-ข่าวทำเนียบรัฐบาล-ผู้แทนพิเศษของประธานาธิบดีแห่งสาธารณรัฐชิลี สำหรับภูมิภาคเอเชียแปซิฟิก เข้าเยี่ยมคารวะรองนายกรัฐมนตรี

วันพุธที่ 31 พฤษภาคม 2560
ผู้แทนพิเศษของประธานาธิบดีแห่งสาธารณรัฐชิลี สำหรับภูมิภาคเอเชียแปซิฟิก เข้าเยี่ยมคารวะรองนายกรัฐมนตรี
ผู้แทนพิเศษของประธานาธิบดีแห่งสาธารณรัฐชิลี สำหรับภูมิภาคเอเชียแปซิฟิก เข้าเยี่ยมคารวะรองนายกรัฐมนตรี
วันนี้ (31 พ.ค. 2560) เวลา 14.30 น. ณ ทำเนียบรัฐบาล นายเอดัวร์โด เฟรย์ รุยย์-ตักเล (H.E. Mr. Eduardo FREI Ruiz-Tagle) ผู้แทนพิเศษของประธานาธิบดีแห่งสาธารณรัฐชิลี สำหรับภูมิภาคเอเชียแปซิฟิก และอดีตประธานาธิบดีแห่งสาธารณรัฐชิลี เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ระหว่างการเยือนประเทศไทย สรุปสาระสำคัญดังนี้
ไทยเล็งเห็นถึงศักยภาพและบทบาทในหลายๆด้านของชิลี โดยเฉพาะในด้านเศรษฐกิจ ซึ่งทั้งสองฝ่ายยังเห็นพ้องว่า ศักยภาพของไทยและชิลียังมีอีกมากที่สามารถร่วมมือกันได้ และอยากให้ดำเนินการเพื่อให้เกิดผลเป็นรูปธรรมโดยเร็ว ซึ่งสามารถใช้ช่องทาง FTA เพื่อเป็นพื้นฐานความร่วมมือในอนาคตต่อไป
รองนายกรัฐมนตรียังกล่าวเพิ่มเติมว่า ชิลีและกลุ่มประเทศละตินอเมริกาเป็นกลุ่มประเทศที่มีศักยภาพสูง นักธุรกิจจากทั้งสองฝ่ายสามารถแลกเปลี่ยนประสบการณ์และความรู้ความเชี่ยวชาญระหว่างกันได้ เพิ่มเพิ่มมูลค่าการค้าระหว่างกัน
ด้านผู้แทนพิเศษประธานาธิบดีชิลีกล่าวว่า นักลงทุนชาวชิลีหลายรายสนใจเข้ามาลงทุนในไทย อีกทั้ง กลุ่มพันธมิตรแปซิฟิก (Pacific Alliance) ซึ่งประเทศชิลีเป็นสมาชิกก็ตระหนักถึงความสำคัญของอาเซียน ซึ่งทั้งสองฝ่ายเห็นพ้องที่จะใช้ประเทศไทยและชิลีเป็นฐาน/ประตูในการเข้ามาทําการค้าและการลงทุนสู่ภูมิภาคของกันและกัน
ในตอนท้าย ผู้แทนพิเศษประธานาธิบดีชิลีกล่าวขอบคุณรองนายกรัฐมนตรีที่ได้ให้เข้าพบ และเห็นว่าการมาเยือนประเทศไทยในครั้งนี้เกิดผลลัพธ์และเป็นประโยชน์เป็นอย่างมากต่อการพัฒนาความสัมพันธ์ระหว่างทั้งสองประเทศอย่างรอบด้านในอนาคต
*************************

ที่มา : http://www.thaigov.go.th/news/contents/details/4165
