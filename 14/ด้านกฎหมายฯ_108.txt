รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดี จัดประชุมรับฟังความคิดเห็นร่างพ.ร.บ.ล้มละลาย (ฉบับที่..) พ.ศ. ....  และร่างพ.ร.บ.แก้ไขเพิ่มเติมประมวลกฎหมายแพ่งและพาณิชย์ (ฉบับที่..) พ.ศ. .... (วาง

วันพุธที่ 14 มิถุนายน 2560
กระทรวงยุติธรรม โดยกรมบังคับคดี จัดประชุมรับฟังความคิดเห็นร่างพ.ร.บ.ล้มละลาย (ฉบับที่..) พ.ศ. ....  และร่างพ.ร.บ.แก้ไขเพิ่มเติมประมวลกฎหมายแพ่งและพาณิชย์ (ฉบับที่..) พ.ศ. .... (วาง
นางสาวรื่นวดี สุวรรณมงคล อธิบดีกรมบังคับคดี เป็นประธานในพิธีเปิดการประชุมรับฟังความคิดเห็นร่างพระราชบัญญัติล้มละลาย (ฉบับที่..) พ.ศ. .... และร่างพระราชบัญญัติแก้ไขเพิ่มเติมประมวลกฎหมายแพ่งและพาณิชย์ (ฉบับที่..) พ.ศ. .... (วางทรัพย์)
เมื่อวันอังคารที่ ๑๓ มิถุนายน ๒๕๖๐ เวลา ๑๓.๓๐ น.
ณ ห้องขายทอดตลาด อาคารอสีติพรรษ กรมบังคับคดี
นางสาวรื่นวดี สุวรรณมงคล อธิบดีกรมบังคับคดี
เป็นประธานในพิธีเปิดการประชุมรับฟังความคิดเห็นร่างพระราชบัญญัติล้มละลาย (ฉบับที่..) พ.ศ. ....
และร่างพระราชบัญญัติแก้ไขเพิ่มเติมประมวลกฎหมายแพ่งและพาณิชย์ (ฉบับที่..) พ.ศ. .... (วางทรัพย์)
ซึ่งคณะรัฐมนตรีได้มีมติรับหลักการร่างพระราชบัญญัติดังกล่าวทั้ง ๒ ฉบับแล้ว
สำหรับร่างพระราชบัญญัติล้มละลาย (ฉบับที่..) พ.ศ. .... เป็นการแก้ไขหลักการของกระบวนการพิจารณา
เกี่ยวกับการฟื้นฟูกิจการของลูกหนี้ โดยกำหนดให้ลูกหนี้สามารถขอฟื้นฟูกิจการได้ทันต่อสถานะทางการเงินของลูกหนี้
และรวบรวมทรัพย์สินของลูกหนี้ได้อย่างมีประสิทธิภาพ มีการคุ้มครองเจ้าหนี้มีประกันอย่างเพียงพอ
เพิ่มบทบัญญัติให้รองรับการล้มละลายระหว่างประเทศ เพื่อแก้ไขอุปสรรคในการจัดการและรวบรวมทรัพย์สิน
ของลูกหนี้ที่มีลักษณะระหว่างประเทศ ทำให้สามารถบังคับคดีกับทรัพย์สินของผู้ล้มละลายที่อยู่ในต่างประเทศได้
โดยปรับปรุงกฎหมายล้มละลายให้มีความเชื่อมโยงและรองรับพระราชบัญญัติหลักประกันทางธุรกิจ พ.ศ. ๒๕๕๘
ตลอดจนแก้ไขปรับปรุงการบังคับใช้กฎหมายให้มีประสิทธิภาพมากยิ่งขึ้น
เพื่อยกระดับการบังคับคดีล้มละลายให้เป็นไปตามมาตรฐานทางวิชาชีพ และจริยธรรมขั้นสูง
ส่วนร่างพระราชบัญญัติแก้ไขเพิ่มเติมประมวลกฎหมายแพ่งและพาณิชย์ (ฉบับที่..) พ.ศ. .... (วางทรัพย์)
ได้แก้ไขเพิ่มให้เติมถ้อยคำตามประมวลกฎหมายแพ่งและพาณิชย์ มาตรา ๓๓๓
โดยให้ “สำนักงานวางทรัพย์ประจำตำบลหมายความรวมถึงสำนักงานบังคับคดี” ด้วย
ทั้งนี้ การจัดประชุมรับฟังความคิดเห็นดังกล่าว เป็นการดำเนินการตามบทบัญญัติของรัฐธรรมนูญ
แห่งราชอาณาจักรไทย พุทธศักราช ๒๕๖๐ มาตรา ๗๗ วรรคสอง
ซึ่งการรับฟังความคิดเห็นดังกล่าวจะเป็นประโยชน์ต่อกรมบังคับคดี
เพื่อใช้เป็นข้อมูลประกอบการจัดทำร่างพระราชบัญญัติทั้ง ๒ ฉบับ ดังกล่าวข้างต้น
โดยคำนึงถึงประโยชน์แก่ผู้ที่เกี่ยวข้องทุกฝ่าย รวมทั้งสร้างความเข้าใจต่อกระบวนการล้มละลาย
การฟื้นฟูกิจการของลูกหนี้และการวางทรัพย์ที่อาจจะเกิดขึ้นเมื่อกฎหมายมีผลบังคับใช้ต่อไป

ที่มา : http://www.thaigov.go.th/news/contents/details/4533
