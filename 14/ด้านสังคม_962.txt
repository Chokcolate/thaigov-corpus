รัฐบาลไทย-ข่าวทำเนียบรัฐบาล-สธ.ส่งหน่วยแพทย์เคลื่อนที่ ดูแลผู้ประสบภัยน้ำท่วมใต้ ยังพบผู้เสียชีวิตจากการจมน้ำ

วันพุธที่ 6 ธันวาคม 2560
สธ.ส่งหน่วยแพทย์เคลื่อนที่ ดูแลผู้ประสบภัยน้ำท่วมใต้ ยังพบผู้เสียชีวิตจากการจมน้ำ
กระทรวงสาธารณสุข จัดหน่วยแพทย์เคลื่อนที่ออกให้บริการประชาชนในพื้นที่ประสบภัยน้ำท่วมภาคใต้   ส่งยาชุดน้ำท่วมเพิ่มอีก 66,000 ชุด ให้เจ้าหน้าที่สาธารณสุข ให้ความรู้ย้ำเตือนประชาชนป้องกันการจมน้ำ
กระทรวงสาธารณสุข จัดหน่วยแพทย์เคลื่อนที่ออกให้บริการประชาชนในพื้นที่ประสบภัยน้ำท่วมภาคใต้ ส่งยาชุดน้ำท่วมเพิ่มอีก 66,000 ชุด ให้เจ้าหน้าที่สาธารณสุข ให้ความรู้ย้ำเตือนประชาชนป้องกันการจมน้ำ
นายแพทย์เจษฎา  โชคดำรงสุข ปลัดกระทรวงสาธารณสุข ให้สัมภาษณ์เกี่ยวกับการดูแลด้านการแพทย์และสาธารณสุขผู้ประสบภัยน้ำท่วมภาคใต้ ว่า ขณะนี้ สำนักงานสาธารณสุขจังหวัดภาคใต้ เปิดศูนย์ปฏิบัติการด้านการแพทย์และสาธารณสุข ปรับแผนให้การดูแลสุขภาพประชาชนทุกวัน เนื่องจากฝนตกหนักระลอก 2 เมื่อคืนที่ผ่านมา ทำให้ 9 จังหวัด ได้รับผลกระทบจากน้ำท่วม ได้แก่ ปัตตานี ยะลา สงขลา พัทลุง ตรัง ชุมพร นราธิวาส นครศรีธรรมราช และสุราษฎร์ธานี พบมีผู้เสียชีวิต 15 ราย ส่วนใหญ่จมน้ำ จากโรคประจำตัว ดื่มสุรา และออกหาปลา และไฟฟ้าช็อตในบ้าน สถานบริการสาธารณสุขได้รับผลกระทบ 71 แห่ง เกือบทั้งหมดเปิดให้บริการได้ มีโรงพยาบาลส่งเสริมสุขภาพตำบล 2 แห่ง คือ รพ.สต.บ้านเกาะ อ.รามัน  จ.ยะลา และ รพ.สต.ชะรัด อ.กงหรา จ.พัทลุง ย้ายจุดไปยังบริเวณใกล้เคียง ได้ให้เจ้าหน้าที่สาธารณสุข ให้ความรู้ประชาชนป้องกันการจมน้ำ และอันตรายที่มากับน้ำท่วม  และจัดหน่วยแพทย์เคลื่อนที่ดูแลผู้ประสบภัย โดยเฉพาะผู้ป่วยติดบ้านติดเตียง ในวันนี้ ส่วนกลางการสนับสนุนยาและเวชภัณฑ์เพิ่มเติม ได้แก่ ยาชุดช่วยเหลือน้ำท่วม 66,000 ชุด ยาทาน้ำกัดเท้า 3,000 หลอด
ปลัดกระทรวงสาธารณสุขกล่าวต่อว่า ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข มีความห่วงใยและขอบคุณเจ้าหน้าที่ สาธารณสุข ซึ่งหลายคนแม้ถูกน้ำท่วมบ้าน ก็ยังมาทำงานดูแลประชาชน เบื้องต้นทราบว่ามีบ้านของบุคลากรสาธารณสุขที่ถูกน้ำท่วมเกือบ 100 หลังคาเรือน
สำหรับจังหวัดนครศรีธรรมราช ซึ่งมีน้ำท่วมทั้ง 23 อำเภอ โรงพยาบาลท่าศาลา ยังเปิดให้บริการได้ มีน้ำท่วมชั้น 1 ของอาคาร บริเวณห้องเวชปฏิบัติครอบครัว ห้องฝากครรภ์ ห้องตรวจ CT scan เจ้าหน้าที่ขนย้ายอุปกรณ์เครื่องมือแพทย์ที่มีราคาแพงขึ้นที่สูง มีเอกสารและเครื่องมือแพทย์ได้รับความเสียหายบางส่วน เคลื่อนย้ายผู้ป่วยขึ้นไปอยู่บริเวณชั้น 2 และบ้านพักเจ้าหน้าที่ได้รับความเสียหายประมาณ 10 หลัง ขณะนี้ ได้ประสานให้ผู้ป่วยวิกฤตฉุกเฉินไปรักษาที่โรงพยาบาลใกล้เคียง เช่น รพ.มหาราชนครศรีธรรมราช รพ.ค่ายวชิราวุธ และรพ.ลานสะกา  โดยโรงพยาบาลสิชล ได้เปิดเป็นศูนย์อพยพ จัดอาหาร น้ำดื่ม ดูแลผู้ประสบภัยอย่างเต็มที่ ขณะนี้มีผู้ประสบภัยกว่า 100 คน และยังทยอยเดินทางมาอย่างต่อเนื่อง ให้บริการได้ตามปกติ แต่อาจไม่สะดวกบ้าง เพราะแพทย์ พยาบาล เจ้าหน้าที่น้ำท่วมบ้าน ถนนจมน้ำเดินทางมาไม่ได้กว่า 80 คน ส่วนจังหวัดตรัง ได้จัดหน่วยแพทย์ดูแลประชาชนในศูนย์อพยพอบต.นาตาล่วง และศูนย์อพยพตำบลหนองตรุด ต.บางรัก อ.เมือง พร้อมทั้งดูแลสุขาภิบาลสิ่งแวดล้อม และอพยพผู้ป่วยติดบ้านติดเตียงออกนอกพื้นที่ก่อนน้ำท่วมแล้ว
**************************** 6 ธันวาคม 2560

ที่มา : http://www.thaigov.go.th/news/contents/details/8569
