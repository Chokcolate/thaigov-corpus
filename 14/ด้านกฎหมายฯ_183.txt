รัฐบาลไทย-ข่าวทำเนียบรัฐบาล- ปลัด ยธ. เน้นให้ยุติธรรมจังหวัดสร้างความเป็นธรรมให้กับประชาชน

วันพุธที่ 16 สิงหาคม 2560
ปลัด ยธ. เน้นให้ยุติธรรมจังหวัดสร้างความเป็นธรรมให้กับประชาชน
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นวิทยากรบรรยาย ภายใต้โครงการสัมมนาเชิงปฏิบัติการเพื่อขับเคลื่อนยุติธรรม : ภารกิจ และ กพยจ.
เมื่อวันพุธที่ ๑๖ สิงหาคม ๒๕๖๐ เวลา ๑๓.๐๐ น.
ณ ห้องจูปิเตอร์ ๘-๑๐ อาคารชาเลนเจอร์ อิมแพค เมืองทองธานี จังหวัดนนทบุรี
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นวิทยากรบรรยาย ภายใต้โครงการสัมมนาเชิงปฏิบัติการเพื่อขับเคลื่อนยุติธรรม : ภารกิจ และ กพยจ.
ในหัวข้อ “ยุติธรรมจังหวัด : กลไกสำคัญในการขับเคลื่อนภารกิจกระทรวงยุติธรรม”
โดยมีหัวหน้าส่วนราชการในสังกัดกระทรวงยุติธรรม ยุติธรรมจังหวัดทั่วประเทศ สำนักงานคณะกรรมการ
ป้องกันและปราบปรามยาเสพติด ภาค ๑ - ๙ ศูนย์ปฏิบัติการคดีพิเศษ
และสำนักงานคุ้มครองสิทธิและเสรีภาพส่วนภูมิภาค เข้าร่วมฯ
โอกาสนี้ ปลัดกระทรวงยุติธรรม กล่าวว่า การทำงานของยุติธรรมจังหวัดจะต้องบูรณาการการทำงานร่วมกัน
โดยมองในภาพรวมของกระทรวงยุติธรรม และต้องมีเป้าหมายการทำงานที่ชัดเจน มีประสิทธิภาพ
และมีประสิทธิผล ทั้งนี้จะต้องปรับรูปแบบการทำงานให้มีความรวดเร็วมากยิ่งขึ้น
เพื่อสร้างความเป็นธรรมให้กับประชาชน นอกจากนี้จะต้องสร้างการรับรู้ให้กับประชาชนอย่างต่อเนื่อง
โดยการนำเทคโนโลยีที่ทันสมัยมาใช้เป็นเครื่องมือในการสร้างองค์ความรู้ให้กับประชาชนให้เข้าถึงความเป็นธรรม
ได้โดยง่าย สะดวก และรวดเร็ว ตลอดจนเสริมสร้างความรู้ ความเข้าใจให้กับประชาชนในด้านการอำนวยความยุติธรรม
ให้สามารถนำความรู้ที่ได้รับไปปรับใช้ เพื่อนำไปสู่ความเป็นธรรม ลดความเหลื่อมล้ำในสังคมได้อย่างมีประสิทธิภาพมากยิ่งขึ้น
อีกทั้ง ยุติธรรมจังหวัดจะต้องรู้ข้อมูลเกี่ยวกับด้านกระบวนการยุติธรรมภายในจังหวัด
เพื่อให้นำข้อมูลต่างๆ มาคิดวิเคราะห์และหาแนวทางแก้ไขปัญหาที่จะเกิดขึ้น
ในกระบวนการยุติธรรมให้กับประชาชนต่อไป

ที่มา : http://www.thaigov.go.th/news/contents/details/5987
