รัฐบาลไทย-ข่าวทำเนียบรัฐบาล-สำนักงานคณะกรรมการวิจัยแห่งชาติ พร้อมจัดงาน (THAILAND RESEARCH EXPO 2017)   ครั้งที่ 12  มหกรรมงานวิจัยแห่งชาติ 2560

วันอังคารที่ 15 สิงหาคม 2560
สำนักงานคณะกรรมการวิจัยแห่งชาติ พร้อมจัดงาน (THAILAND RESEARCH EXPO 2017)   ครั้งที่ 12  มหกรรมงานวิจัยแห่งชาติ 2560
จัดขึ้นระหว่างวันที่ 23-27 สิงหาคม 2560 ที่โรงแรมเซ็นทาราแกรนด์ และบางกอกคอนเวนชั่น เซ็นเตอร์ เซ็นทรัลเวิลด์
วันนี้ (15 สิงหาคม 2560) เวลา 09.00 น. ณ ตึกบัญชาการ 1 ทำเนียบรัฐบาล พล.อ.อ.ประจิน      จั่นตอง รองนายกรัฐมนตรี พร้อมด้วย นายแพทย์สิริฤกษ์ ทรงศิวิไล เลขาธิการคณะกรรมการวิจัยแห่งชาติ และคณะมาพบ พลเอกประยุทธ์ จันทร์โอชา นายกรัฐมนตรี เพื่อประชาสัมพันธ์การจัดแสดงงาน “มหกรรมงานวิจัยแห่งชาติ 2560 (THAILAND RESEARCH EXPO 2017) ครั้งที่ 12” ที่จะจัดขึ้นระหว่างวันที่ 23-27 สิงหาคม 2560 ที่โรงแรมเซ็นทาราแกรนด์ และบางกอกคอนเวนชั่น เซ็นเตอร์ เซ็นทรัลเวิลด์
โอกาสนี้ เลขาธิการคณะกรรมการวิจัยแห่งชาติ กล่าวรายงานว่า การจัดงานในครั้งนี้ จัดขึ้นภายใต้แนวคิด “วิจัยเพื่อพัฒนาประเทศสู่ความมั่นคง มั่งคั่ง และยั่งยืน” โดยมีวัตถุประสงค์ เพื่อน้อมรำลึกถึงพระมหารกรุณาธิคุณของพระบาทสมเด็จพระปรมิณทรมหาภูมิพลอดุลยเดช รัชกาลที่ 9 ผู้ทรงเป็น “พระบิดาแห่งการวิจัย” ตลอดจน สมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 และพระบรมวงศานุวงศ์ ที่ทรงมีพระมหากรุณาธิคุณต่องานวิจัยไทย โดยภายในงานการจัดกิจกรรม ประกอบด้วย จำนวน 6 ผลงาน 1. เครื่องมือเฝ้าตรวจพื้นที่ระยะไกลในการตรวจจับการลักลอบเข้าเมืองโดยผิดกฎหมาตามแนวชายแดน การสกัดกั้นการขนส่งยาเสพติด และการป้องกันฐานปฏิบัติการในสนาม 2. การตรวจคัดกรองผู้ป่วยโรคเบาหวานขึ้นจอตาอัตโนมัติจากภาพถ่ายจอตาในรูปแบบแอพลิเคชั่นบนสมาร์ทโฟน 3. การออกแบบและพัฒนาผลิตภัณฑ์จากผ้าใยกล้วยด้วยการพิมพ์แบบกราฟฟิกและตกแต่งนวัตกรรมนาโนสู่การพัฒนาเศรษฐกิจชุมชนเชิงพาณิชย์ ซึ่งคุณสมบัติผ้าใยกล้วยธรรมชาติ เทคโนโลยีนาโน สามารถต้านเชื้อแบคทีเรียได้ 4. เตาประหยัดพลังงาน (Wear Resistant and Energy Saver Stove) สามารถประหยัดพลังงานของแก๊สได้    ร้อยละ 25 ทำให้ประหยัดงบประมาณการใช้พลังงานในการหุงต้ม และงบประมาณในการบำรุงรักษา รวมทั้งมีความแข็งแรงทนต่อสภาวะความร้อนในการประกอบอาหาร 5.นวัตกรรมการป้องกันกำจัดยุงลาย ได้คิดค้นและพัฒนากับดักไข่ยุงแบบดักตาย เคลือบด้วยสารดึงดูดสารสกัดจากหอยลายและใส่สารกำจัดลูกน้ำยุง        ซีโอไลท์ ซึ่งมีคุณสมบัติกำจัดลูกน้ำยุงลายได้ดี มีความปลอดภัยต่อมนุษย์ รวมทั้งไม่ทำให้เกิดกลิ่นเหม็นและไม่เกิดฝ้าลอยอยู่บนผิวน้ำ และ 6. การใช้เทคนิคคลื่นอัลตราซาวด์ สำหรับการรักษาก้อนมะเร็งเต้านมในผู้หญิง การจำลองด้วยคอมพิวเตอร์ โดยสามารถกำจัดก้อนมะเร็งโดยที่ไม่ทำลายเนื้อเยื้อบริเวณข้างเคียงของร่างกาย
จากนั้น นายกรัฐมนตรีได้เยี่ยมชมนิทรรศการผลงานฯพร้อมกล่าวสนับสนุน และต้องการให้มีการนำวัสดุเหลือใช้มาประยุกต์กับงานวิจัยในการพัฒนาโครงการวิทยาศาสตร์ เพื่อมีบทบาทสำคัญในการขับเคลื่อนเศษฐกิจ พร้อมพัฒนาต่อยอดจากการวิจัย ไปสู่การใช้ประโยชน์ได้จริงในชีวิตประจำวัน ตลอดจนเป็นกลไกสำคัญในการเชื่อมโยงการวิจัยของไทย ที่มีศักยภาพไปสู่กลุ่มผู้ใช้ประโยชน์ระดับประเทศและนานาชาติอย่างยั่งยืน
อนึ่ง การจัดงาน “มหกรรมงานวิจัยแห่งชาติ 2560 (THAILAND RESEARCH EXPO 2017)         ครั้งที่ 12” พลอากาศเอกประจิน จั่นตอง รองนายกรัฐมนตรี จะเป็นประธานในพิธีเปิด พร้อมปาฐกถาพิเศษเรื่อง “ศาสตร์พระราชา วิจัยและพัฒนาประเทศอย่างยั่งยืน” พร้อมมอบรางวัล National Ethics Committee System of Thailand (NECAST) ในวันพุธที่ 23 สิงหาคม 2560 เวลา 09.00 น. ที่โรงแรม     เซ็นทาราแกรนด์ และบางกอกคอนเวนชั่น เซ็นเตอร์ เซ็นทรัลเวิลด์
**************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5941
