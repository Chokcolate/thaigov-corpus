รัฐบาลไทย-ข่าวทำเนียบรัฐบาล-กระทรวงดิจิทัลฯ หารือ British Council พัฒนาระบบการเรียนการสอนภาษาอังกฤษ ที่ไม่จำเป็นต้องใช้สัญญาณอินเทอร์เน็ตสูง ให้ประชาชนพื้นที่ห่างไกลเข้าถึงได้ง่าย

วันอังคารที่ 6 มิถุนายน 2560
กระทรวงดิจิทัลฯ หารือ British Council พัฒนาระบบการเรียนการสอนภาษาอังกฤษ ที่ไม่จำเป็นต้องใช้สัญญาณอินเทอร์เน็ตสูง ให้ประชาชนพื้นที่ห่างไกลเข้าถึงได้ง่าย
กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ได้ร่วมหารือกับผู้แทนจากสถาบันสอนภาษาอังกฤษ บริติช เคานซิล (British Council) โดย บริติช เคานซิล มีความประสงค์จะร่วมมือกับกระทรวงดิจิทัลฯ ในด้านการใช้ระบบ Computer Assisted English Test ซึ่งจะเป็นประโยชน์และช่วยพัฒนาการเรียนการสอนภาษาอังกฤษของไทยอีกทางหนึ่ง และสามารถประยุกต์ใช้ได้กับการศึกษาในทุกระดับ โดยระบบดังกล่าวได้รับการออกแบบให้สามารถใช้งานได้ในพื้นที่ที่มีสัญญาณอินเทอร์เน็ตไม่สูงนักได้ จึงทำให้เหมาะกับการใช้งานทั้งในเขตเมืองและพื้นที่ห่างไกล ซึ่งในอนาคตอันใกล้เมื่อรัฐบาลได้ดำเนินการขยายระบบอินเทอร์เน็ตความเร็วสูงครอบคลุมทั่วประเทศแล้ว ก็จะทำให้สามารถใช้ระบบดังกล่าวได้อย่างมีประสิทธิภาพมากยิ่งขึ้น ทั้งนี้ ปัจจุบัน บริติช เคานซิล ได้สนับสนุนโครงการทางหลวงดิจิทัล (Digital Highway) เพื่อเชื่อมต่อเขตเมืองและชนบทเข้าด้วยกันด้วยเทคโนโลยีดิจิทัล และได้ส่งเสริมอุตสาหกรรมสร้างสรรค์ (Creative industry) ที่เกี่ยวกับงานหัตถกรรมท้องถิ่น โดยเฉพาะในจังหวัดเชียงใหม่ อาทิ ช่วยพัฒนาเว็บไซต์สำหรับขายสินค้า และการเล่าเรื่องราวเพื่อเพิ่มมูลค่าของผลิตภัณฑ์ เป็นต้น เมื่อวันที่ 5 มิถุนายน 2560 ณ บางกอก คอนเวนชั่น เซ็นเตอร์ แอท เซ็นทรัลเวิลด์ กรุงเทพฯ
**************************

ที่มา : http://www.thaigov.go.th/news/contents/details/4306
