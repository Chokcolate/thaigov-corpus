รัฐบาลไทย-ข่าวทำเนียบรัฐบาล-รมว.สธ. นำชาวสาธารณสุขปลูกต้นไม้ให้แผ่นดิน “สาธารณสุขร่วมใจ ปลูกต้นไม้ให้แผ่นดิน”

วันจันทร์ที่ 18 กันยายน 2560
รมว.สธ. นำชาวสาธารณสุขปลูกต้นไม้ให้แผ่นดิน “สาธารณสุขร่วมใจ ปลูกต้นไม้ให้แผ่นดิน”
รัฐมนตรีว่าการกระทรวงสาธารณสุข  นำชาวสาธารณสุขทั่วประเทศปลูกต้นไม้ในโครงการ  “สาธารณสุขร่วมใจ   ปลูกต้นไม้ให้แผ่นดิน”  เพื่อเฉลิมพระเกียรติสมเด็จพระเจ้าอยู่หัวรัชกาลที่ 10
เนื่องในโอกาสเฉลิมพระชนมพรรษาครบ  65  พรรษา   เมื่อวันที่ 28 กรกฎาคม 2560      รำลึกในพระมหากรุณาธิคุณของสมเด็จพระเจ้าอยู่หัวรัชกาลที่ 9  และสมเด็จพระนางเจ้าสิริกิตติ์ พระบรมราชินีนาถในรัชกาลที่ 9
เช้าวันนี้ (18 กันยายน 2560)  ที่กระทรวงสาธารณสุข จังหวัดนนทบุรี  ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วย นพ.โสภณ เมฆธน ปลัดกระทรวงสาธารณสุข เปิดโครงการ “สาธารณสุขร่วมใจ ปลูกต้นไม้ให้แผ่นดิน” เฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสเฉลิมพระชนมพรรษา ครบ 65 พรรษา วันที่ 28 กรกฎาคม 2560 และรำลึกในพระมหากรุณาธิคุณของ สมเด็จพระปรมินทรมหาภูมิพลอดุลยเดช  บรมนาถบพิตร     และสมเด็จพระนางเจ้าสิริกิตติ์ พระบรมราชินีนาถ ในรัชกาลที่ 9
ศ.คลินิก เกียรติคุณ นพ.ปิยะสกล  กล่าวว่า  รัฐบาลได้จัดทำโครงการ “ประชารัฐร่วมใจปลูกต้นไม้ให้แผ่นดิน” รณรงค์ส่งเสริมให้หน่วยงานภาครัฐ เอกชน องค์กรปกครองท้องถิ่นและประชาชน ร่วมกิจกรรมปลูกต้นไม้เพิ่มพื้นที่ป่า พื้นที่สีเขียว และปลูกฝังจิตสำนึกในการอนุรักษ์ต้นไม้ให้แก่ประชาชนทุกคน โดยให้ทุกภาคส่วนปลูกและบำรุงต้นไม้ทั้ง 77 จังหวัด เพื่อเสริมสร้างความรัก ความสามัคคี และร่วมกันกระทำความดีให้กับประเทศชาติ ทำให้ทุกภาคส่วนได้มีโอกาสถวายความจงรักภักดีและสำนึกในพระมหากรุณาธิคุณ ดำเนินการในระหว่างวันที่ 7 สิงหาคม - 30 กันยายน 2560
ในส่วนของกระทรวงสาธารณสุขได้จัดทำโครงการ “สาธารณสุขร่วมใจ ปลูกต้นไม้ให้แผ่นดิน” ขึ้น โดยให้หน่วยงานในสังกัด จัดกิจกรรมปลูกต้นไม้พร้อมกันทั่วประเทศ ในส่วนกลางจัดขึ้น ณ บริเวณลานพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์  คณะผู้บริหารได้ร่วมกันปลูกต้นกระทิง (สาระภีทะเล), ต้นหูกระจง,  ต้นลีลาวดีขาวพวง และต้นรวงผึ้ง ซึ่งเป็นต้นไม้ประจำรัชกาลที่ 10 รวมทั้งหมด 36 ต้น  ในส่วนภูมิภาคจัดกิจกรรมปลูกต้นไม้ ณ บริเวณที่ตั้งของแต่ละหน่วยงาน
“การปลูกต้นไม้ช่วยสร้างความอุดมสมบูรณ์ให้แก่ทรัพยากรป่าไม้  ช่วยเพิ่มพูนความหลากหลายของระบบนิเวศน์ที่มนุษย์จำเป็นต้องพึ่งพิงอาศัยในการดำรงชีวิตทั้งทางตรงและทางอ้อม ผมขอเชิญชวนทุกคนร่วมเป็นส่วนหนึ่งในการสืบสานพระราชปณิธานด้านการอนุรักษ์ทรัพยากรธรรมชาติและสิ่งแวดล้อม ด้วยการร่วมกันปลูกต้นไม้ให้แผ่นดินบนพื้นที่ของท่าน พื้นที่สาธารณะ พื้นที่ของรัฐ เป็นการอนุรักษ์ต้นไม้และทรัพยากรป่าไม้ให้แก่ชนรุ่นหลัง อยากให้ทุกคนภาคภูมิใจดูแล “ต้นไม้ของท่าน” ให้เติบโตอย่างมั่นคง แตกกิ่งก้านสาขาให้ความร่มเย็น เพื่อความมั่นคง มั่งคั่ง ยั่งยืน ของประเทศชาติ และลูกหลานไทยในอนาคต” ศ.คลินิก เกียรติคุณ นพ.ปิยะสกล กล่าว
******************************* 18 กันยายน 2560

ที่มา : http://www.thaigov.go.th/news/contents/details/6745
