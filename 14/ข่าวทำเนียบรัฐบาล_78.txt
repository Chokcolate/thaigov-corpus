รัฐบาลไทย-ข่าวทำเนียบรัฐบาล-รมว.พม. พร้อมด้วย ปลัด พ.ม. และคณะเข้าพบ นรม. เพื่อประชาสัมพันธ์งาน “วันผู้สูงอายุแห่งชาติ”     13 เมษายน 2560

วันอังคารที่ 4 เมษายน 2560
รมว.พม. พร้อมด้วย ปลัด พ.ม. และคณะเข้าพบ นรม. เพื่อประชาสัมพันธ์งาน “วันผู้สูงอายุแห่งชาติ”     13 เมษายน 2560
รมว.พม. พร้อมด้วย ปลัด พ.ม. และคณะเข้าพบ นรม. เพื่อประชาสัมพันธ์งาน “วันผู้สูงอายุแห่งชาติ”     13 เมษายน 2560
วันนี้ (4 เมษายน 2560) เวลา 09.00 น. ณ บริเวณด้านหน้าตึกบัญชาการ ทำเนียบรัฐบาล ก่อนการประชุมคณะรัฐมนตรี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (พม.) พร้อมด้วย นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ และคณะมาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งาน “วันผู้สูงอายุแห่งชาติ” ซึ่งตรงกับวันที่ 13 เมษายน 2560
โอกาสนี้ รัฐมนตรีว่าการกระทรวงพัฒนาสังคมและความมั่นคงของมนุษย์ กล่าวรายงานว่า กรมกิจการผู้สูงอายุ สังกัดกระทรวงพัฒนาสังคมและความมั่นคงของมนุษย์ได้จัดงาน “วันผู้สูงอายุแห่งชาติ” ภายใต้แนวคิด “สูงวัย สูงคุณค่า ร่วมพัฒนาประเทศไทยสู่ประชารัฐ” ซึ่งตรงกับวันที่ 13 เมษายน 2560 โดยได้จัดงานรณรงค์พร้อมปลูกจิตสำนึกให้ทุกภาคส่วนได้ตระหนักและให้ความสำคัญกับผู้สูงอายุ โดยเน้นการสร้างพลังและส่งเสริมศักยภาพของผู้สูงอายุ ในฐานะที่เคยทำคุณประโยชน์แก่ประเทศชาติมาตลอดช่วงวัยทำงานเป็นระยะเวลายาวนาน ดังนั้น จึงได้จัดงานรำลึกถึงคุณูปการของผู้สูงอายุ ในวันจันทร์ที่ 10 เมษายน 2560 ณ ศูนย์แสดงสินค้าและการประชุมอิมแพค เมืองทองธานี จังหวัดนนทบุรี โดยมีกิจกรรมต่าง ๆ มากมาย เช่น การมอบรางวัลผู้สูงอายุแห่งชาติ ประจำปี 2560 เพื่อเป็นการยกย่องและเชิดชูเกียรติผู้สูงอายุที่มีผลงานเป็นที่ประจักษ์แก่สังคมส่วนร่วม
จากนั้น รัฐมนตรีว่าการกระทรวงการพัฒนาสังคมและความมั่นคงของมนุษย์ นำนักแสดง นางสาวแพรวปรียา สินธุพันธ์เดชา ร่วมติดเข็มกลัดดอกลำดวนสัญลักษณ์วันผู้สูงอายุแห่งชาติ แก่นายกรัฐมนตรีและคณะรัฐมนตรีด้วย ซึ่งนายกรัฐมนตรีได้กล่าวขอบคุณ และขอให้ทุกภาคส่วนเห็นความสำคัญและให้กำลังใจแก่ผู้สูงอายุทุกคนด้วย
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2872
