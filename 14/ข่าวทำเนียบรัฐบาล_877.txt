รัฐบาลไทย-ข่าวทำเนียบรัฐบาล-สสว. ปิดงาน “รวมสุดยอด สินค้าดี เอสเอ็มอีทั่วถิ่นไทย” รายได้สะพัดตลาดคลองผดุงกรุงเกษม 75 ล้านบาท

วันจันทร์ที่ 16 ตุลาคม 2560
สสว. ปิดงาน “รวมสุดยอด สินค้าดี เอสเอ็มอีทั่วถิ่นไทย” รายได้สะพัดตลาดคลองผดุงกรุงเกษม 75 ล้านบาท
รอง ลธน.ม. เรณูฯ เป็นประธานปิดตลาดคลองผดุงกรุงเกษมพร้อมมอบเกียรติบัตรแก่ผู้ประกอบการและตัวแทนหน่วยงานที่ให้การสนับสนุนในการจัดงานตลาดคลองผดุงกรุงเกษม ภายใต้ความร่วมมือของสำนักเลขาธิการนายกรัฐมนตรี
วันนี้ (27 กันยายน 2560) เวลา 15.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาลนางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เป็นประธานในพิธีปิดงาน “รวมสุดยอดสินค้าดี เอสเอ็มอีทั่วถิ่นไทย” พร้อมมอบเกียรติบัตรแก่ผู้แทนหน่วยงานและผู้ประกอบการเอสเอ็มอีที่สนับสนุนการจัดงานตลอดเดือนกันยายน 2560 ซึ่งสำนักงานส่งเสริมวิสาหกิจขนาดกลางและขนาดย่อม หรือ สสว. เป็นเจ้าภาพ ภายใต้ความร่วมมือของสำนักเลขาธิการนายกรัฐมนตรี ซึ่งประสบผลสำร็จด้วยดีมีรายได้กระจายสู่ชุมชนกว่า 75 ล้านบาท
โอกาสนี้ นายชัยพร ชยานุรักษ์ รองผู้อำนวยการ รักษาการแทนผู้อำนวยการ สำนักงานส่งเสริมวิสาหกิจขนาดกลางและขนาดย่อม กล่าวว่า สสว. ได้รับเกียรติให้เป็นเจ้าภาพจัดงานตลาดคลองผดุงกรุงเกษมในเดือนกันยายน 2560 ภายใต้ชื่องาน “รวมสุดยอดสินค้าดี เอสเอ็มอีทั่วถิ่นไทย” โดยคัดสรรสินค้าคุณภาพดีจากผู้ประกอบการเอสเอ็มอีที่ผ่านการเข้าร่วมโครงการต่าง ๆ อาทิ โครงการพัฒนาผู้ประกอบการใหม่ โครงการพัฒนาผลิตภัณฑ์เพื่อเพิ่มศักยภาพสู่ตลาดสากล รวมทั้งผลิตภัณฑ์วิสาหกิจชุมชนประจำท้องถิ่นจากร้านประชารัฐสุขใจ Shop และสินค้าจากผู้ประกอบการที่ประสบอุทกภัยในพื้นที่ตลาดร่วมใจ ช่วยภัยน้ำท่วม โดยหมุนเวียนกันนำสินค้ามาจำหน่ายรวมกว่า 300 ร้านค้า
นอกจากนี้ การจัดงานดังกล่าว ถือได้ว่าเป็นการแสดงประชารัฐที่ก่อให้เกิดผลสำเร็จอย่างเป็นรูปธรรม โดยระยะเวลาจัดงาน มีผู้เขาเยี่ยมชมกว่า 44,661 ราย ก่อให้เกิดมูลค่าจากการจำหน่ายสินค้า การเจรจาจับคู่ธุรกิจ และการอนุมัติสินเชื่อกว่า 75 ล้านบาท จากการประเมินผลแบบสอบถามความคิดเห็นภายในงานดังกล่าวพบว่า ประชาชนส่วนใหญ่มีความพึงพอใจการจัดงานในระดับดีมาก โดยส่วนใหญ่ประทับใจด้านความหลากหลายของผลิตภัณฑ์ที่มีคุณภาพแต่ราคาย่อมเยา
จากนั้น รองเลขาธิการนายกรัฐมนตรีฝ่ายการเมือง ได้เป็นประธานในพิธีปิดงานฯ ว่าขอแสดงความยินดีกับผู้ประกอบการที่จำหน่ายสินค้าและได้รับเกียรติบัตรในครั้งนี้ และขอบคุณ สสว. ที่ได้สนับสนุนการจัดงานด้วยดีตลอดเดือนกันยายน 2560 ทั้งนี้ การจัดงานตลาดคลองผดุงกรุงเกษม ข้างทำเนียบรัฐบาล เป็นดำริของ   พลเอกประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงหรือหน่วยงานภาครัฐอื่น ๆ หมุนเวียนมาจัดงานภายในตลาด ซึ่งตลาดคลองผดุงกรุงเกษมเป็นการลดความเลื่อมล้ำในสังคม พร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยเพื่อให้มีคุณภาพชีวิตที่ดีขึ้น ตลอดจนเชื่อมโยงความสัมพันธ์ระหว่างชุมชนเมืองและชนบทด้วยวิถีชีวิตความเป็นไทย ถือเป็นการดำเนินงานตามแนวทาง “ประชารัฐ” ที่เหมาะสมกับยุคปัจจุบันอย่างแท้จริง
ตอนท้าย รองเลขาธิการนายกรัฐมนตรีฝ่ายการเมือง ได้ทำพิธีรับมอบป้ายตลาดคลองผดุงกรุงเกษมจาก สสว. เพื่อส่งมอบให้กับนายนที ขลิบทอง ผู้อำนวยการสำนักงานคณะกรรมการกองทุนหมู่บ้านและชุมชนเมืองแห่งชาติ เพื่อรับเป็นเจ้าภาพการจัดงานฯ ในเดือนตุลาคม 2560 ซึ่งจะจัดขึ้นระหว่างวันที่ 3 – 24 ตุลาคม 2560 ระหว่างเวลา 10.00 – 19.00 น. ทุกวันไม่เว้นวันหยุดเสาร์ อาทิตย์ และ วันหยุดนักขัตฤกษ์ ณ ตลาดคลองผดุงกรุงเกษม ข้างทำเนียบรัฐบาล จึงขอเชิญชวนประชาชนมาร่วมอุดหนุนสินค้าคุณภาพดีจากเกษตรกร วิสาหกิจชุมชน และผู้ประกอบการรายย่อยจากทั่วประเทศ เพื่อสนับสนุนเศรษฐกิจชุมชนรากฐานให้มีความแข็งแรง พร้อมกระจายรายได้สู่ชุมชนทั่วประเทศให้มีคุณภาพชีวิตที่ดีอย่างยั่งยืนต่อไป
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7020
