รัฐบาลไทย-ข่าวทำเนียบรัฐบาล-ปลัด พม. เป็นประธานเปิดโครงการ “สร้างวัฒนธรรมต่อต้านการทุจริตและยกระดับธรรมาภิบาลในการบริหารงาน  เพื่อพัฒนาการบริหารงานของ สธค. อย่างมีคุณธรรมและโปร่งใส

วันจันทร์ที่ 26 มิถุนายน 2560
ปลัด พม. เป็นประธานเปิดโครงการ “สร้างวัฒนธรรมต่อต้านการทุจริตและยกระดับธรรมาภิบาลในการบริหารงาน  เพื่อพัฒนาการบริหารงานของ สธค. อย่างมีคุณธรรมและโปร่งใส
ปลัด พม. เป็นประธานเปิดโครงการ “สร้างวัฒนธรรมต่อต้านการทุจริตและยกระดับธรรมาภิบาลในการบริหารงาน” พร้อมบรรยายพิเศษเรื่อง “ธรรมาภิบาลในการบริการด้านการรับจำนำ”  เพื่อพัฒนาการบริหารงานของ สธค. อย่างมีคุณธรรมและโปร่งใส
เมื่อวันที่ 24 มิ.ย. 60 เวลา 09.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต  ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดโครงการ “สร้างวัฒนธรรมต่อต้านการทุจริตและยกระดับธรรมาภิบาลในการบริหารงาน” โดยมีวัตถุประสงค์เพื่อการพัฒนาเป็นองค์กรที่มีการบริหารจัดการที่ดีตามหลักธรรมาภิบาล (Good Corporate Governance) ด้วยการบริหารงานที่มีคุณธรรมและความโปร่งใสในการทำงาน (Work Integrity And Transpirecy) อีกทั้งเป็นการสร้างเสริมความเชื่อมั่นต่อผู้มีส่วนเกี่ยวข้องทุกภาคส่วน พร้อมทั้งบรรยายพิเศษเรื่อง “ธรรมาภิบาลในการบริการด้านการรับจำนำ” ซึ่งมีผู้เข้าร่วมโครงการ ได้แก่ นายมานะกลี้ยงทอง ผู้อำนวยการสำนักงานธนานุเคราะห์ (สธค.) คณะผู้บริหาร และเจ้าหน้าที่สำนักงานธนานุเคราะห์ ที่โรงแรมปริ๊นส์ พาเลซ มหานาค กรุงเทพมหานคร
นายไมตรี กล่าวว่า ด้วย สำนักงานธนานุเคราะห์ (สธค.) เป็นสถาบันรับจำนำของรัฐบาล ภายใต้การดูแลของกรมพัฒนาสังคมและสวัสดิการ (พส.) สังกัดกระทรวงการพัฒนาสังคมและความมั่นคงของมนุษย์ (พม.) โดยให้บริการทางการเงินเพื่อช่วยเหลือประชาชนผู้มีรายได้น้อยที่ประสบปัญหาเฉพาะหน้าด้านการเงิน การดำรงชีพ และการประกอบอาชีพ ส่งผลให้ประชาชนได้มีโอกาสเข้าถึงบริการทางการเงินของภาครัฐ ลดปัญหาการกู้เงินนอกระบบ ซึ่งเป็นการลดความเหลื่อมล้ำทางสังคมอีกทางหนึ่ง ทั้งนี้ เพื่อการพัฒนาเป็นองค์กรที่มีการบริหารจัดการที่ดีตามหลักธรรมาภิบาล (Good Corporate Governance) ด้วยการบริหารงานที่มีคุณธรรมและความโปร่งใสในการทำงาน สธค. จึงได้กำหนดจัดโครงการ “สร้างวัฒนธรรมต่อต้านการทุจริตและยกระดับธรรมาภิบาลในการบริหารงาน” โดยมุ่งเน้นการบริหารงานที่มีคุณธรรมและความโปร่งใสในการทำงาน (Work IntegrityAnd Transpirecy) หรือเรียกโดยรวม คือ องค์กรที่มีการบริหารจัดการที่ดีตามหลักธรรมาภิบาล (Good Corporate Governance) ซึ่งประกอบด้วย 6 หลักการ ได้แก่ 1) หลักนิติธรรม 2) หลักคุณธรรม 3) หลักความโปร่งใส 4) หลักการมีส่วนร่วม 5) หลักความรับผิดชอบ และ 6) หลักความคุ้มค่า เพื่อสร้างเสริมความเชื่อมั่นต่อผู้มีส่วนเกี่ยวข้องในทุกภาคส่วน ซึ่งจะส่งผลดีต่อความเจริญก้าวหน้าของ สธค. และสามารถนำไปสู่ความยั่งยืนของเจ้าหน้าที่ องค์กร และประเทศชาติโดยรวม
นายไมตรี กล่าวต่อไปว่า สำหรับการบรรยายพิเศษเรื่อง “ธรรมาภิบาลในการบริการด้านการรับจำนำ” ตนได้มุ่งเน้นในประเด็นการบริหารรัฐกิจแนวใหม่ ซึ่งองค์กรจำเป็นต้องยึดหลักประชาธิปไตย โดยการให้ความสำคัญในเรื่องความสนใจของสาธารณชน กระบวนการบริหารหรือการปกครอง เจ้าหน้าที่ต้องมีการเรียนรู้ การเสริมสร้างทักษะในการพัฒนานโยบายและปฏิบัติตามนโยบาย มีการเคารพและยอมรับศักดิ์ศรีของการเป็นพลเมืองมากขึ้น และสิ่งสำคัญที่สุด เจ้าหน้าที่ต้องมีศีลธรรมและจริยธรรมในการทำงานตามหลักการบริหารจัดการที่ดีตามหลักธรรมาภิบาล (Good Corporate Governance) ทั้งนี้ ธรรมาภิบาลจะยั่งยืนได้ จำเป็นต้องมีประชาธิปไตยที่ยั่งยืน โดยยึดหลักการมีส่วนร่วมของประชาชนเป็นสำคัญ

ที่มา : http://www.thaigov.go.th/news/contents/details/4777
