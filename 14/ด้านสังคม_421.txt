รัฐบาลไทย-ข่าวทำเนียบรัฐบาล- รมว.พม. ให้โอวาทพร้อมมอบเสื้อสามารถเพื่อให้กำลังใจแก่คณะตัวแทนนักฟุตบอล ก่อนเดินทางเข้าร่วมแข่งขันฟุตบอลระหว่างเด็กกำพร้าจากสถานสงเคราะห์ทั่วโลกครั้งที่ 5 ณ สาธารณรัฐโปแลนด์

วันอังคารที่ 11 กรกฎาคม 2560
รมว.พม. ให้โอวาทพร้อมมอบเสื้อสามารถเพื่อให้กำลังใจแก่คณะตัวแทนนักฟุตบอล ก่อนเดินทางเข้าร่วมแข่งขันฟุตบอลระหว่างเด็กกำพร้าจากสถานสงเคราะห์ทั่วโลกครั้งที่ 5 ณ สาธารณรัฐโปแลนด์
รมว.พม. ให้โอวาทพร้อมมอบเสื้อสามารถเพื่อให้กำลังใจแก่คณะตัวแทนนักฟุตบอล ก่อนเดินทางเข้าร่วมแข่งขันฟุตบอลระหว่างเด็กกำพร้าจากสถานสงเคราะห์ทั่วโลกครั้งที่ 5 ณ สาธารณรัฐโปแลนด์
วันนี้ (11 ก.ค. 60) เวลา 06.30 น. ที่ห้องประชุมชั้น 9 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ให้นายวิทัศน์  เตชะบุญ  อธิบดีกรมกิจการเด็กและเยาวชน นำคณะตัวแทนนักฟุตบอล จำนวน 9 คน ซึ่งเป็นเด็กในความอุปการะของสถานสงเคราะห์กรมกิจการเด็กและเยาวชน (ดย.) เข้าพบเพื่อรับโอวาท พร้อมรับมอบเสื้อสามารถ เพื่อเป็นกำลังใจก่อนเดินทางเข้าร่วมแข่งขันฟุตบอลระหว่างเด็กกำพร้าจากสถานสงเคราะห์ทั่วโลก ครั้งที่ 5 (The 5th Football World Cup of Children from Care Homes) ระหว่างวันที่ 15 - 16 กรกฎาคม 2560 ณ สนามกีฬา Legia กรุงวอร์ซอ สาธารณรัฐโปแลนด์
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ขับเคลื่อนการดำเนินงานตามยุทธศาสตร์การพัฒนาเด็กในสถานรองรับ : เพชรน้ำหนึ่ง เพื่อเป็นแนวทางสำหรับให้สถานรองรับใช้ในการพัฒนาเด็กในความอุปการะอายุ 0 – 18 ปี จำนวนกว่า 6,000 คน ซึ่งเป็นกลุ่มเด็กที่ประสบปัญหาทางสังคม ขาดผู้อุปการะเลี้ยงดู ถูกทอดทิ้ง ไม่ได้รับการพัฒนาที่เหมาะสมตามช่วงวัย โดยได้มีแนวทางการขับเคลื่อนงานตามยุทธศาสตร์ฯ 4 ด้าน คือ  1) การพัฒนาปรับปรุงอาคารสถานที่และสภาพแวดล้อมให้น่าอยู่มีสภาพพร้อมใช้งาน 2) การพัฒนาบุคลากร  ทั้งในระดับผู้บริหาร (หัวหน้าหน่วย) ให้มีประสิทธิภาพในการบริหารอย่างมืออาชีพ และผู้ปฏิบัติงานให้มีความรู้ ความสามารถ มีทักษะในการปฏิบัติงานอย่างเหมาะสม 3) การพัฒนาตัวเด็กได้มีการจัดทำคู่มือการดำเนินงานกิจกรรมสำหรับเด็กแต่ละช่วงวัยในสถานรองรับ ดำเนินการวัดแววอัจฉริยะเพื่อพัฒนาความสามารถของเด็กตามความถนัดและความสนใจของเด็ก  และ 4) การใช้กลไกการทำงานร่วมกันกับหน่วยงานภาครัฐ ภาคเอกชน และภาคธุรกิจ เพื่อร่วมกันสนับสนุนและส่งเสริมการพัฒนาศักยภาพด้านต่างๆ โดยสอดคล้องกับความสามารถของหน่วยงานและตอบสนองต่อความต้องการของเด็กทั้ง 6 ด้าน ได้แก่ ดนตรี ภาษา ศิลปะ วิชาการ อิเล็กทรอนิกส์ และกีฬา
พลตำรวจเอก อดุลย์ กล่าวต่อไปว่า ทางองค์กร Hope for The Mundial ได้มีหนังสือเรียนเชิญให้ ดย. คัดเลือกเด็กในสถานสงเคราะห์ อายุไม่เกิน 17 ปี จำนวน 8-10 คน พร้อมด้วยผู้ฝึกสอนและครูผู้ปกครอง จำนวน 2 คน เข้าร่วมกิจกรรมการแข่งขันฟุตบอลระหว่างเด็กกำพร้าจากสถานสงเคราะห์ทั่วโลก ครั้งที่ 5 (The 5th Football World Cup of Children from Care Homes) ระหว่างวันที่ 15 – 16 กรกฎาคม 2560 ณ สนามกีฬา Legia กรุงวอร์ซอ สาธารณรัฐโปแลนด์ จึงได้มีการคัดเลือกตัวแทนนักฟุตบอล ทั้ง 9 คน จากโครงการพัฒนาศักยภาพเด็กและเยาวชนในสถานรองรับ เพื่อขับเคลื่อนยุทธศาสตร์การพัฒนาเด็กในสถานรองรับ : เพชรน้ำหนึ่ง รูปแบบ One Talent One Model (ด้านกีฬาฟุตบอล) “DCY Football Academy” เพื่อเป็นการเตรียมความพร้อมของเด็กและเยาวชนในสถานรองรับที่มีทักษะและความสามารถทางด้านกีฬาฟุตบอลให้สามารถก้าวสู่การเป็นนักกีฬาอาชีพอย่างเต็มตัว โดยได้จัดขึ้นเมื่อระหว่างวันที่ 2 – 3 ก.พ. 2560 ที่ผ่านมา ณ สนามฟุตบอลวิทยาลัยเทคโนโลยีราชมงคลธัญบุรี จ.ปทุมธานี  โดยคัดเลือกเด็กและเยาวชน 30 คนสุดท้าย จากสถานรองรับ 20 แห่ง จำนวน 12 ทีม รวมจำนวน 250 คน ที่มีความรู้ความสามารถ และทักษะด้านกีฬาฟุตบอลที่ถูกต้อง เหมาะสม พัฒนาศักยภาพสู่การเป็นนักกีฬาต่อไป
“อย่างไรก็ตาม กระทรวง พม. โดย ดย. พร้อมสนับสนุนและให้โอกาสเด็กและเยาวชนในสถานสงเคราะห์ ได้พัฒนาทักษะด้านกีฬาอย่างต่อเนื่อง โดยไม่ได้เน้นให้เป็นนักกีฬาที่เก่งด้วยความสามารถเท่านั้น แต่เน้นการเล่นกีฬาให้มีความสุข เป็นนักกีฬาที่ดี สามารถนำมาปรับใช้ในชีวิตประจำวันได้ ทั้งในเรื่องการมีระเบียบวินัย ทำงานร่วมกันเป็นทีม ทั้งนี้ ขอชื่นชมตัวแทนนักฟุตบอลดังกล่าว ที่มีความมุ่งมั่นขยันฝึกฝนพัฒนาทักษะด้านกีฬาฟุตบอลมาอย่างต่อเนื่อง จนสามารถเป็นตัวแทนของประเทศไปแข่งขันในครั้งนี้ และไม่ว่าผลการแข่งขันจะเป็นอย่างไร ขอให้ตัวแทนนักฟุตบอลทุกคนที่เข้าร่วมแข่งขันปฏิบัติหน้าที่ของตนเองอย่างเต็มที่ ทั้งเรื่องการมีระเบียบวินัยในการฝึกซ้อม ยึดกติกา มีมารยาทในการแข่งขัน มีน้ำใจเป็นนักกีฬา รักษาเกียรติภูมิของประเทศชาติด้วยการเป็นนักกีฬาที่ดี และขอเป็นกำลังใจให้ทุกคนประสบความสำเร็จในการแข่งขัน สร้างชื่อเสียงให้กับประเทศชาติต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5132
