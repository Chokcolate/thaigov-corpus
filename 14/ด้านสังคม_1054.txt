รัฐบาลไทย-ข่าวทำเนียบรัฐบาล-“สธ.”เผยยอดอุบัติเหตุ 5 วันอันตรายเทศกาลปีใหม่ เทียบปี 60 ลดลง

วันอังคารที่ 2 มกราคม 2561
“สธ.”เผยยอดอุบัติเหตุ 5 วันอันตรายเทศกาลปีใหม่ เทียบปี 60 ลดลง
รองปลัดกระทรวงสาธารณสุขเผยอุบัติเหตุเทศกาลปีใหม่ เปรียบเทียบปี 2560 ยอดลดลง พบสาเหตุส่วนใหญ่เกิดจากเมาสุรา พบดื่มแล้วขับจับตรวจแอลกอฮอล์ที่โรงพยาบาล 1,069ราย
วันนี้ ( 2 มกราคม 2561) ที่ กรมป้องกันและบรรเทาสาธารณภัย นายแพทย์โอภาส การย์กวินพงศ์     รองปลัดกระทรวงสาธารณสุขและโฆษกกระทรวงสาธารณสุข แถลงข่าวภายหลังการประชุมคณะกรรมการอำนวยการอำนวยการความปลอดภัยทางถนน ว่า จากรายงานการบาดเจ็บและเสียชีวิตจากการจราจรในช่วงเทศกาลปีใหม่ของศูนย์อำนวยการความปลอดภัยทางถนน วันที่ 1 มกราคม 2561 เกิดอุบัติเหตุ 677 ครั้ง ผู้เสียชีวิต 71ราย ผู้บาดเจ็บ 696 คน รวม 5 วัน เกิดอุบัติเหตุ 3,056 ครั้ง เมื่อเทียบกับปี 2560 ในช่วงเวลาเดียวกัน ลดลง 70 ครั้ง ผู้เสียชีวิตรวม 317 ราย ผู้บาดเจ็บรวม 3,188 คน จังหวัดที่มีผู้เสียชีวิตสูงสุด ได้แก่ ศรีษะเกษ 13 ราย บาดเจ็บสูงสุด คือ อุดรธานี 118 คน  ทั้งนี้ สาเหตุการเกิดอุบัติเหตุส่วนใหญ่เมาสุรา ร้อยละ 46.04 รองลงมาคือขับรถเร็วเกินกำหนด ร้อยละ 24.71 และจากข้อมูลของกระทรวงสาธารณสุข พบมีผู้ขับขี่ที่อายุต่ำกว่า 20 ปี ดื่มสุรา763 คน คิดเป็นร้อยละ 23.75 ของผู้ขับขี่ที่อายุต่ำกว่า 20 ปีที่เกิดอุบัติเหตุทั้งหมด
จากการที่กระทรวงสาธารณสุขร่วมมือกับสำนักงานตำรวจแห่งชาติ ดำเนินเจาะเลือดตรวจวัดระดับแอลกอฮอล์ในเลือดของผู้ขับขี่ที่เกิดอุบัติเหตุทางถนนและบาดเจ็บรุนแรงหรือเสียชีวิต หากผู้ขับขี่ไม่สามารถตรวจวัดปริมาณแอลกอฮอล์ด้วยวิธีเป่าทางลมหายใจได้ ในช่วงเทศกาลปีใหม่ 2561 ในช่วง 7 วันอันตราย ตั้งแต่วันที่ 28 ธันวาคม 2560–1 มกราคม 2561 มีผู้ที่ถูกส่งไปเจาะเลือดแล้วทั้งหมด 1,069 ราย เป็นเด็กอายุต่ำกว่า 20ปี 179 ราย ทราบผลแล้ว 190 ราย อายุต่ำกว่า 20 ปี 35 ราย พบปริมาณแอลกอฮอล์เกินกฎหมายกำหนด 50 มิลลิกรัมเปอร์เซ็นต์ 101 ราย เป็นเด็กอายุต่ำกว่า 20 ปี 10 ราย
โดยจากการออกตรวจเตือนการบังคับใช้กฎหมายตามพระราชบัญญัติควบคุมเครื่องดื่มแอลกอฮอล์ พ.ศ.2551 และประกาศสำนักนายกรัฐมนตรี เรื่อง กำหนดสถานที่หรือบริเวณห้ามบริโภคเครื่องดื่มแอลกอฮอล์บนทาง พ.ศ.2555 ของกรมควบคุมโรค พบมีการกระทำผิด 1,798 ราย ได้แก่ โฆษณาส่งเสริมการตลาด 277 ราย ขายในช่วงห้ามขาย 142 ราย ขายให้เด็กต่ำกว่าอายุ 20 ปี 83 ราย ได้ดำเนินการตามกฎหมายทุกราย หากประชาชนพบผู้กระทำผิด เช่น ขายริมทาง ขายให้เด็ก ขายในเวลาห้ามขาย ให้แจ้งเจ้าหน้าที่ตำรวจได้ทันที
ทั้งนี้ ประชาชนเริ่มเดินทางกลับเข้าทำงานหลังวันหยุดยาวเทศกาลปีใหม่ จากปีที่ผ่านมาพบผู้บาดเจ็บจากการจราจร จากการหลับใน เพราะพักผ่อนไม่เพียงพอ เกิดอาการง่วงนอน หรือมีอาการเมาค้างจากการดื่มเครื่องดื่มแอลกอฮอล์ส่งผลต่อการขับขี่พาหนะ ทำให้ประสาทสัมผัสช้าลง การตัดสินใจผิดพลาด เสี่ยงต่อการเกิดอุบัติเหตุได้ง่าย จึงขอย้ำเตือนผู้ขับขี่ให้เตรียมร่างกายให้พร้อมเดินทาง หากระยะทางไกลควรมีผู้ผลัดเปลี่ยนขับรถ หรือแวะพักตามจุดพักรถ หากเจ็บป่วยฉุกเฉินสามารถโทรขอความช่วยเหลือ ที่หมายเลข 1669 ได้ฟรี ตลอด 24 ชั่วโมง
*********************************** 2 มกราคม 2561

ที่มา : http://www.thaigov.go.th/news/contents/details/9142
