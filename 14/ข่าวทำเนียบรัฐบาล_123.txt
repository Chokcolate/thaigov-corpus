รัฐบาลไทย-ข่าวทำเนียบรัฐบาล-นรม. มุ่งเน้นการสร้างจิตสำนึกให้คนดูแลตัวเอง เพื่อช่วยลดอุบัติเหตุและการสูญเสียช่วงเทศกาล

วันพุธที่ 19 เมษายน 2560
นรม. มุ่งเน้นการสร้างจิตสำนึกให้คนดูแลตัวเอง เพื่อช่วยลดอุบัติเหตุและการสูญเสียช่วงเทศกาล
นายกรัฐมนตรีเผยต้องสร้างจิตสำนึกให้คนดูแลตัวเอง ลดอุบัติเหตุ ลดการสูญเสียช่วงเทศกาล
วันนี้ (18 เมษายน 2560) เวลา 13.20 น. ณ บริเวณห้องโถงตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการเป็นประธานประชุมคณะรัฐมนตรีว่า วันนี้เป็นการประชุมนัดแรกหลังวันหยุดสงกรานต์ ถือว่าเป็นการเริ่มต้นทำงานช่วงปีใหม่ไทย ดังนั้น จึงได้ทำความเข้าใจกับรัฐมนตรีต่าง ๆ ว่าต้องทำอย่างไรบ้างเพื่อให้สอดคล้องกับรัฐธรรมนูญราชอาณาจักรไทย พ.ศ. 2560 และเพื่อให้เป็นไปตามโรดแมปนำไปสู่การเลือกตั้ง
นายกรัฐมนตรีต่อไปว่า สำหรับรายงานการสูญเสียในเทศกาลสงกรานต์นั้น มีผู้เสียชีวิตจำนวน 390 คน และผู้บาดเจ็บ จำนวน 3,808 คน ส่วนสาเหตุเหมือนเดิม คือ เมาแล้วขับ ขับรถเร็ว และไม่สวมหมวกกันน็อค     ส่วนประเภทรถที่ประสบอุบัติเหตุ สูญเสียมากที่สุด คือ รถจักรยานยนต์ รองลงมาคือ รถกระบะขับเร็วจนเกิดอุบัติเหตุ ทั้งนี้ กฎหมายที่ผ่อนปรนในช่วงเทศกาลที่ผ่านมายังคงใช้อยู่ ดังนั้น อย่าเพิ่งยกเป็นประเด็นสร้างความขัดแย้ง โดยรัฐบาลเข้าใจว่าประชาชนต้องใช้เวลาปรับตัว
นายกรัฐมนตรีกล่าวว่า การบาดเจ็บและการสูญเสียครั้งนี้ แม้จะมียอดลดลง ไม่ใช่ไม่พอใจเจ้าหน้าที่           แต่เจ้าหน้าที่ทำได้แค่นี้ เพราะเป็นการบังคับใช้กฎหมาย ส่วนสาเหตุการเกิดอุบัติเหตุก็ต้องช่วยกันแก้ปัญหา ต่อไป เช่น ไม่กินเหล้าเวลาขับรถ ขับรถให้ช้าลง และต้องดูแลตัวเอง ซึ่งไม่มีใครจะดูแลชีวิตของเราได้ดีเท่ากับตัวเราเอง โดยเจ้าหน้าที่ตำรวจ และเจ้าหน้าที่ทหารมีหน้าที่คอยอำนวยความสะดวกด้านการจราจร
ส่วนการแก้ไขปัญหาระยะยาวในการสูญเสียของเทศกาลสงกรานต์ต้องแก้ที่ต้นเหตุ คือ ต้องสร้างจิตสำนึกของคน เพราะบ้านเมืองค่อนข้างขาดในเรื่องนี้ ว่าจะทำอย่างไรให้สังคมตลอดจนญาติพี่น้องปลอดภัย อีกทั้ง การใช้รถใช้ถนน และการดำรงชีวิต วันนี้คนใจร้อนขึ้นทุกวัน เพราะเคยชินกับการสื่อสารที่รุนแรง ขาดการยับยั้งชั่งใจจนทำให้การสื่อสารในโซเชียลเกิดความขัดแย้ง
ทั้งนี้ การเสนอข่าวต่าง ๆ ขอให้เสนอในทางที่บวก ถึงแม้จะมีสถานการณ์อะไรเกิดขึ้น ก็ต้องสอนคนว่าทำแบบนี้ไม่เหมาะสม อย่างเช่นเมื่อสักครู่ ได้สั่งการไปแล้วเรื่องเต้นไม่สุภาพ เปลือย เปิดอก ต้องจับให้ได้ คือไม่เกรงกลัวอะไรทั้งสิ้น ไม่มีความอาย ซึ่งสังคมอยู่แบบนี้ไม่ได้ หลายปัญหาต้องแก้ไข และได้สั่งการให้เจ้าหน้าที่ดำเนินการตามกฎหมายแล้ว
------------------------------------------------

ที่มา : http://www.thaigov.go.th/news/contents/details/3122
