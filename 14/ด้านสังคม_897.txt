รัฐบาลไทย-ข่าวทำเนียบรัฐบาล-ปลัด พม. เป็นประธานยกเสาเอกสร้างบ้านใหม่ชาวชุมชนริมคลองลาดพร้าว เขตคลองสามวา จำนวน 40 หลัง

วันจันทร์ที่ 20 พฤศจิกายน 2560
ปลัด พม. เป็นประธานยกเสาเอกสร้างบ้านใหม่ชาวชุมชนริมคลองลาดพร้าว เขตคลองสามวา จำนวน 40 หลัง
ปลัด พม. เป็นประธานยกเสาเอกสร้างบ้านใหม่ชาวชุมชนริมคลองลาดพร้าว เขตคลองสามวา จำนวน 40 หลัง
วันที่ 19 พ.ย. 60 เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธียกเสาเอกสร้างบ้านใหม่ให้ชาวชุมชนริมคลองลาดพร้าว เขตคลองสามวา จำนวน 40 ครัวเรือน โดยมี ตัวแทนหน่วยงานที่เกี่ยวข้อง บริษัทบริหารสินทรัพย์ กรุงเทพพาณิชย์ จำกัด (มหาชน) และประชาชนจากเครือข่ายพัฒนาชุมชนและสิ่งแวดล้อมคูคลอง เข้าร่วมงานประมาณ 200 คน ณ ชุมชนสหกรณ์บ้านมั่นคงลาดพร้าวสามัคคี ถนนประชาร่วมใจ 43 เขตคลองสามวา กรุงเทพฯ
นายพุฒิพัฒน์ กล่าวว่า รัฐบาลได้ให้ความสำคัญต่อการแก้ไขปัญหาที่อยู่อาศัยของผู้มีรายได้น้อย เพื่อเป็นการลดความเหลื่อมล้ำ และให้ประชาชนได้มีที่อยู่อาศัยที่มั่นคง มีมาตรฐานชีวิตที่ดี จึงมอบหมายให้กระทรวง พม. จัดทำแผนยุทธศาสตร์ที่อยู่อาศัย 20 ปี เริ่มตั้งแต่ปี 2560-2579 โดยมีวิสัยทัศน์ให้ประชาชนทุกครัวเรือนที่ขาดแคลนที่อยู่อาศัยได้มีที่อยู่อาศัยอย่างมั่นคง ซึ่งโครงการพัฒนาที่อยู่อาศัยชุมชนริมคลองลาดพร้าว เป็นส่วนหนึ่งของแผนยุทธศาสตร์ดังกล่าว โดยให้สถาบันพัฒนาองค์กรชุมชน (องค์การมหาชน) หรือ พอช. ดำเนินโครงการ เพื่อรองรับประชาชนที่ต้องรื้อย้ายบ้านเรือนออกจากแนวก่อสร้างเขื่อนระบายน้ำเพื่อป้องกันน้ำท่วมของกรุงเทพมหานคร ทั้งนี้ สำหรับชุมชนที่มีพื้นที่เหลือจากแนวก่อสร้างเขื่อน และสามารถอยู่อาศัยในชุมชนเดิมได้ ก็จะต้องมีการขยับบ้านเรือนออกจากแนวก่อสร้างเขื่อน เพื่อก่อสร้างบ้านใหม่ โดยเช่าที่ดินจากกรมธนารักษ์อย่างถูกต้อง และ พอช.จะให้การสนับสนุนเรื่องสินเชื่อและงบสนับสนุนเรื่องการสร้างบ้าน ซึ่งหลังจากที่สร้างบ้านเสร็จแล้ว หน่วยงานในสังกัดของกระทรวง พม. ก็จะเข้าไปพัฒนาคุณภาพชีวิตของพี่น้องให้ดีขึ้น ทั้งในเรื่องเด็ก เยาวชน สตรี และผู้สูงอายุ ส่วนชุมชนที่ไม่มีพื้นที่เหลือก็จะต้องจัดหาที่ดินแปลงเพื่อก่อสร้างบ้านใหม่ เช่นเดียวกับชาวชุมชนสหกรณ์บ้านมั่นคงลาดพร้าวสามัคคี ที่มีพิธียกเสาเอกสร้างบ้านใหม่ในวันนี้
นายพุฒิพัฒน์ กล่าวต่ออีกว่า ชาวชุมชนที่กำลังดำเนินการก่อสร้างบ้านใหม่ในวันนี้ เดิมอาศัยอยู่ในพื้นที่ริมคลองลาดพร้าว เขตวังทองหลาง ซึ่งเป็นพื้นที่ของกรมธนารักษ์ เมื่อกรุงเทพมหานครมีแผนงานการก่อสร้างเขื่อนระบายน้ำในคลองลาดพร้าวเพื่อป้องกันน้ำท่วม ทำให้ชุมชนไม่สามารถอาศัยอยู่ในที่ดินเดิมได้ เนื่องจากอยู่ในแนวก่อสร้างเขื่อน ชาวชุมชนดังกล่าวจึงได้รวมตัวกันจัดตั้งกลุ่มออมทรัพย์ และต่อมาได้จดทะเบียนเป็น "สหกรณ์เคหสถานบ้านมั่นคงลาดพร้าวสามัคคี จำกัด" เพื่อสร้างที่อยู่อาศัยแห่งใหม่ โดยชุมชนได้ซื้อที่ดินจากบริษัทบริหารสินทรัพย์ กรุงเทพพาณิชย์ จำกัด (เป็นบริษัทของรัฐบาลที่จัดตั้งขึ้นมาเพื่อบริหารสินทรัพย์ที่ด้อยสภาพ) มีเนื้อที่ 2ไร่ เมื่อเดือนมิถุนายนที่ผ่านมา โดย พอช. ได้สนับสนุนสินเชื่อและงบประมาณในการพัฒนาที่อยู่อาศัย เพื่อให้ชาวชุมชนได้มีที่อยู่อาศัยใหม่ที่มั่นคงและมีคุณภาพชีวิตที่ดีขึ้น ซึ่งตามแผนงานการก่อสร้างบ้านทั้งสิ้น 40 หลัง และที่ทำการสหกรณ์ 1 หลัง จะแล้วเสร็จประมาณกลางปี 2561 ทั้งนี้ สำหรับแบบบ้านมีทั้งหมด 3 แบบ คือ 1) บ้านเดี่ยว 1 ชั้น ขนาด 4x7 เมตร ราคา 239,924 บาท ผ่อนชำระเดือนละ 1,973 บาท 2) บ้านเดี่ยว 2 ชั้นโล่ง ขนาด 4x7 เมตร ราคา 321,799 บาท ผ่อนชำระเดือนละ 2,576 บาท และ 3) บ้านเดี่ยว 2 ชั้นเต็ม ขนาด 4x7 เมตร ราคา 352,119 บาท ผ่อนชำระเดือนละ 2,791 บาท
นายพุฒิพัฒน์ กล่าวเพิ่มเติมว่า ที่ผ่านมา พอช. ได้สนับสนุนให้ชาวบ้านรวมกลุ่มกันจัดตั้งสหกรณ์เคหสถานขึ้นมา เพื่อก่อสร้างบ้านใหม่ที่มั่นคง ซึ่งขณะนี้ ได้ดำเนินการไปแล้ว 13 ชุมชน ก่อสร้างบ้านแล้วเสร็จ 915 ครัวเรือน โดยมีเป้าหมายทั้งหมด 52 ชุมชน รวม 7,081 ครัวเรือน ส่วนที่เหลืออยู่ในระหว่างการดำเนินการ

ที่มา : http://www.thaigov.go.th/news/contents/details/8212
