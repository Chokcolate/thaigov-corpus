รัฐบาลไทย-ข่าวทำเนียบรัฐบาล-​นพ.โสภณ – นพ.เจษฎา รับ – ส่งมอบงานในหน้าที่ราชการตำแหน่งปลัดกระทรวงสาธารณสุข

วันศุกร์ที่ 29 กันยายน 2560
​นพ.โสภณ – นพ.เจษฎา รับ – ส่งมอบงานในหน้าที่ราชการตำแหน่งปลัดกระทรวงสาธารณสุข
นายแพทย์โสภณ – นายแพทย์เจษฎา รับ – ส่งมอบงานในหน้าที่ราชการตำแหน่งปลัดกระทรวงสาธารณสุข
นายแพทย์โสภณ – นายแพทย์เจษฎา รับ – ส่งมอบงานในหน้าที่ราชการตำแหน่งปลัดกระทรวงสาธารณสุข พร้อมย้ำปี 2561 จะปฏิบัติหน้าที่โดยน้อมนำพระบรมราโชวาทของสมเด็จพระปรมินทรมหาภูมิพลอดุลยเดช มาใช้ในการทำงาน เน้นเรื่องความสามัคคี และเร่งขับเคลื่อนงานตามนโยบายสำคัญ
วันนี้ (29 กันยายน 2560) ที่กระทรวงสาธารณสุข นายแพทย์โสภณ เมฆธน ปลัดกระทรวงสาธารณสุข พร้อมด้วยนายแพทย์เจษฎา โชคดำรงสุข อธิบดีกรมควบคุมโรค ลงนามรับ – ส่งมอบงานในหน้าที่ราชการตำแหน่งปลัดกระทรวงสาธารณสุข ซึ่งในวันที่ 29 กันยายน 2560 เป็นวันสุดท้ายของการรับราชการในตำแหน่งปลัดกระทรวงสาธารณสุข ของนายแพทย์โสภณ  เมฆธน และนายแพทย์เจษฎา โชคดำรงสุข อธิบดีกรมควบคุมโรค จะมาดำรงตำแหน่งปลัดกระทรวงสาธารณสุขตั้งแต่วันที่ 1 ตุลาคม 2560 ทั้งนี้นายแพทย์โสภณ ได้แสดงความยินดีกับนายแพทย์เจษฎา พร้อมมอบพระร่วงโรจนฤทธิ์ ปางห้ามญาติ เพื่อให้การทำงานทุกอย่างสำเร็จลุล่วงไปได้ด้วยดี และให้มีความรักความสามัคคี
นายแพทย์โสภณกล่าวว่า ขอขอบคุณเจ้าหน้าที่ทุกท่านที่ช่วยให้ภารกิจต่างๆ ตลอด 2 ปีที่ผ่านมาลุล่วงไปได้ด้วยดี พร้อมขอมอบหน้าที่ให้ท่านปลัดกระทรวงสาธารณสุขคนใหม่ ขอฝากให้เจ้าหน้าที่ทุกท่านตั้งใจทำงานเพื่อให้ประชาชนมีสุขภาพดี และทำให้ตนเองมีความสุข นำพาระบบสุขภาพให้ยั่งยืนต่อไป
นายแพทย์เจษฎากล่าวว่า สำหรับการทำงานในปีงบประมาณ 2561 ขอให้ทุกคนน้อมนำพระบรมราโชวาทของสมเด็จพระปรมินทรมหาภูมิพลอดุลยเดช และบุรพมหากษัตริย์ทุกพระองค์มาใช้ในการปฏิบัติหน้าที่ ยึดผลประโยชน์ของประเทศชาติและประชาชนเป็นที่ตั้ง นำค่านิยมขององค์กร MOPH มาใช้ในการทำงานและเน้นย้ำเรื่องความสามัคคีปรองดองของชาวกระทรวงสาธารณสุขเป็นหนึ่งเดียว
พร้อมกันนี้จะเร่งขับเคลื่อนงานตามนโยบายสำคัญสำคัญ ได้แก่ การพัฒนาระบบการแพทย์และสาธารณสุขฉุกเฉิน การส่งเสริมการมีส่วนร่วมของประชารัฐเพื่อพัฒนาคุณภาพชีวิตในชุมชน การเพิ่มความปลอดภัยให้กับประชาชนและลดค่าใช้จ่ายที่ไม่จำเป็น ด้วยการส่งเสริมการใช้ยาสมเหตุสมผลและการป้องกันเชื้อดื้อยา การเป็นองค์กรตัวอย่างที่เป็นมิตรต่อสิ่งแวดล้อมและบริหารจัดการอย่างยั่งยืนด้วยโครงการ GREEN and CLEAN Hospitals การเร่งรัดการพัฒนาคุณภาพของหน่วยบริการตามมาตรฐานสากล การเพิ่มความเข้มแข็งของระบบการแพทย์ปฐมภูมิด้วยทีมหมอครอบครัว การเพิ่มความสุขในการทำงานของบุคลากร และการเร่งรัดให้ประเทศไทยปลอดจากเชื้อวัณโรคอันเป็นโครงการเพื่อเฉลิมพระเกียรติสมเด็จพระเจ้าอยู่หัวฯ
“ผมขอขอบคุณพี่โสภณอีกครั้ง และขอเป็นตัวแทนของทุกคนในที่นี้ว่าพวกเราจะร่วมมือร่วมใจกันเพื่อสานต่อและพัฒนางานที่พี่สร้างไว้อย่างต่อเนื่อง” นายแพทย์เจษฎากล่าว
*******************  29 กันยายน 2560

ที่มา : http://www.thaigov.go.th/news/contents/details/7080
