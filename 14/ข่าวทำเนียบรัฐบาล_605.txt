รัฐบาลไทย-ข่าวทำเนียบรัฐบาล-นรม. สนับสนุนการจัดทำแอปพลิเคชั่น EchoVE โครงการอบรมภาษาอังกฤษ EchoVE และบทเรียนภาษาอังกฤษสำหรับอาชีวะ เพื่อเพิ่มทักษะและความชำนาญทางด้านภาษาอังกฤษแก่นักรียน นักศึกษา

วันอังคารที่ 8 สิงหาคม 2560
นรม. สนับสนุนการจัดทำแอปพลิเคชั่น EchoVE โครงการอบรมภาษาอังกฤษ EchoVE และบทเรียนภาษาอังกฤษสำหรับอาชีวะ เพื่อเพิ่มทักษะและความชำนาญทางด้านภาษาอังกฤษแก่นักรียน นักศึกษา
นรม. สนับสนุนการจัดทำแอปพลิเคชั่น EchoVE โครงการอบรมภาษาอังกฤษ EchoVE และบทเรียนภาษาอังกฤษสำหรับอาชีวะ เพื่อเพิ่มทักษะและความชำนาญทางด้านภาษาอังกฤษแก่นักรียน นักศึกษา ให้เป็นที่ยอมรับในตลาดแรงงานได้อย่างมั่นใจ
วันนี้ (8 สิงหาคม 2560) เวลา 9.00 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ และหม่อนหลวงปนัดดา ดิศกุล รัฐมนตรีช่วยว่าการกระทรวงศึกษาธิการ ได้นำคณะผู้บริหารและเจ้าหน้าที่สำนักงานคณะกรรมการการอาชีวศึกษามาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดทำแอปพลิเคชั่น EchoVE โครงการอบรมภาษาอังกฤษ EchoVE พร้อมบทเรียนภาษาอังกฤษสำหรับอาชีวะกว่า 130 บทเรียน ครอบคลุมทุกประเภทวิชาสายอาชีพ เพื่อให้นักเรียน และนักศึกษาอาชีวศึกษาในทุกจังหวัดทั่วประเทศ จำนวนกว่า 130,000 คน มีทักษะและความชำนาญทางด้านภาษาอังกฤษที่เก่ง ทั้งฟัง พูด อ่าน และเขียนเพื่อให้เป็นที่ยอมรับในตลาดแรงงานได้อย่างมั่นใจ
โอกาสนี้ รัฐมนตรีว่าการกระทรวงศึกษาธิการ กล่าวรายงานว่า สำนักงานคณะกรรมการการอาชีวศึกษาได้จัดทำแอปพลิเคชั่น EchoVE พร้อมบทเรียนภาษาอังกฤษสำหรับอาชีวะกว่า 130 บทเรียน ครอบคลุมทุกประเภทวิชาสายอาชีพ ซึ่งสามารถใช้ได้กับโทรศัพท์ทั้งระบบ Android และ iOS เพื่อช่วยเพิ่มทักษะการฟัง การพูด การอ่าน การเขียน ให้ผู้เรียนสายอาชีพมีทักษะภาษาอังกฤษเป็นที่ยอมรับในตลาดแรงงาน และใช้ประกอบอาชีพได้อย่างมั่นใจ โดยแอปพลิเคชั่น EchoVE ได้เปิดให้นักเรียน นักศึกษา ครูอาจารย์ และผู้ประกอบอาชีพสายอาชีวะดาวน์โหลดได้แล้ววันนี้ โดยไม่คิดค่าใช้จ่าย ซึ่งแอปพลิเคชั่น EchoVE จะมีส่วนช่วยในการฝึกภาษาอังกฤษได้ทุกที่ทุกเวลา โดดเด่นไปด้วยระบบฝึกพูดฝึกการออกเสียงภาษาอังกฤษให้ถูกต้อง รวมไปถึงการรายงานผลให้คะแนนการฝึกพูดทุกประโยค พร้อมช่วยระบุคำหรือประโยคที่มีปัญหาในการออกเสียงในทันที ตลอดจนช่วยปรับปรุงการพัฒนาในการออกเสียง เสมือนมีเจ้าของภาษามาช่วยแก้ไขให้พูดออกเสียงได้อย่างถูกต้อง
ทั้งนี้ ในเดือนสิงหาคม - กันยายน 2560 สำนักงานสำนักงานคณะกรรมการการอาชีวศึกษาจะจัดการฝึกอบรมในลักษณะค่ายภาษาอังกฤษจำนวน 10 รุ่น ให้กับนักเรียน นักศึกษา และครูอาจารย์กว่า 2,500 คน จากนั้นจะขยายการฝึกอบรมออกไปยังสถานศึกษาระดับอาชีวะทั่วประเทศ เพื่อให้นักเรียน นักศึกษา ระดับอาชีวะที่กำลังจะสำเร็จการศึกษาในเดือนมีนาคม 2561 กว่า 130,000 คน จะได้มีโอกาสพัฒนาทักษะและความชำนาญการใช้ภาษาอังกฤษเพื่อการสื่อสาร ให้เป็นที่ยอมรับในตลาดแรงงาน อีกทั้งสร้างความมั่นใจในการใช้ภาษาอังกฤษเพื่อการประกอบอาชีพ และยังสามารถใช้ภาษาอังกฤษเพื่อการเรียนรู้และพัฒนาตนเองต่อไปได้อย่างเป็นรูปธรรม
จากนั้น นายกรัฐมนตรี ได้ร่วมการสาธิตการทดลองการใช้แอปพลิเคชั่น EchoVE ในการสื่อสารภาษาอังกฤษผ่านระบบแอปพลิเคชั่น EchoVE และได้ร่วมรับชมการสาธิตการสั่งการคำสั่งด้วยภาษาอังกฤษผ่านหุ่นยนต์ โดยนายกรัฐมนตรีได้กล่าวชื่นชมและสนับสนุนการจัดทำแอปพลิเคชั่น EchoVE ดังกล่าวว่า เพื่อจะได้มีส่วนช่วยในการพัฒนาทักษะทางด้านภาษาอังกฤษให้กับ นักเรียน นักศึกษา อาชีวะ และครูอาจารย์ เพื่อให้เป็นที่ยอมรับในตลาดแรงงาน สร้างความมั่นใจในการใช้ภาษาอังกฤษเพื่อการประกอบอาชีพ โดยยังสามารถใช้ภาษาอังกฤษเพื่อการเรียนรู้และพัฒนาตนเองเพื่อการต่อยอดต่อไปได้
************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5782
