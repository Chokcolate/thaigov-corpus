รัฐบาลไทย-ข่าวทำเนียบรัฐบาล-ธ.ก.ส.มอบของขวัญปีใหม่แก่พี่น้องเกษตรกร

วันพุธที่ 27 ธันวาคม 2560
ธ.ก.ส.มอบของขวัญปีใหม่แก่พี่น้องเกษตรกร
ธ.ก.ส. มอบของขวัญปีใหม่ จัด "โครงการชำระดี มีคืน" โดยคืนดอกเบี้ยร้อยละ 30 ให้แก่พี่น้องเกษตรกรวงเงินคืนกว่า 4,000 ล้านบาท เพื่อลดภาระหนี้ให้เกษตรกรรายย่อยที่มีหนี้กับ ธ.ก.ส.และมีประวัติการชำระหนี้ดี หวังจูงใจเกษตรกรรักษาวินัยทางการเงิน เริ่ม 1 มกรา
นายสมศักดิ์  กังธีระวัฒน์  รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. มอบของขวัญปีใหม่ให้กับพี่น้องเกษตรกรด้วย "โครงการชำระดี มีคืน" โดยธนาคารจะคืนดอกเบี้ยเงินกู้ ให้กับพี่น้องเกษตรกรลูกค้า ธ.ก.ส. ที่มีต้นเงินคงเป็นหนี้ ณ วันที่ 30 พฤศจิกายน 2560 ไม่เกิน 300,000 บาท จำนวน 2.3 ล้านราย รวมต้นเงินกู้ประมาณ 220,000 ล้านบาท
สำหรับขั้นตอนการดำเนินงานเมื่อเกษตรกรนำเงินมาชำระหนี้ตามกำหนด ธนาคารจะคืนดอกเบี้ยในส่วนที่ลูกค้าส่งชำระคืนในอัตราร้อยละ 30 ของจำนวนดอกเบี้ยที่ชำระ ในกรณีที่มีหนี้คงเหลืออยู่จะนำดอกเบี้ยที่คืนให้ลูกค้ามาลดภาระหนี้ด้วยการตัดชำระต้นเงิน กรณีที่ไม่มีหนี้คงเหลือธนาคารจะโอนเงินเข้าบัญชีเงินฝากของลูกค้า ทั้งนี้ประมาณการดอกเบี้ยที่จะคืนให้แก่เกษตรกรลูกค้าที่มีวินัยทางการเงินที่ดีดังกล่าวคิดเป็นวงเงินรวม 4,620 ล้านบาท โดยระยะเวลาดำเนินโครงการเริ่มตั้งแต่ 1 มกราคม – 31 ธันวาคม 2561
“การคืนดอกเบี้ยตามโครงการชำระดีมีคืนถือเป็นของขวัญที่ ธ.ก.ส. มอบให้สำหรับส่งท้ายปีเก่าต้อนรับปีใหม่  ที่ช่วยสร้างขวัญกำลังใจ และลดภาระหนี้ให้กับพี่น้องเกษตรกรที่ชำระหนี้ได้ตามกำหนด ให้สามารถมีเงินนำไปใช้จ่ายหมุนเวียนในชีวิตประจำวัน รวมทั้งเป็นการสร้างเสริมให้เกษตรกรลูกค้ารักษาวินัยทางการเงินการคลัง ซึ่งส่งผลดีต่อภาพรวมในการแก้ไขปัญหาหนี้สินของตนเองและประเทศในระยะยาว” นายสมศักดิ์กล่าว

ที่มา : http://www.thaigov.go.th/news/contents/details/9062
