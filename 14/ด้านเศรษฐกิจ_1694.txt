รัฐบาลไทย-ข่าวทำเนียบรัฐบาล-กอช. ขับเคลื่อนชุมชนเข้มแข็ง  ร่วมเสริมทัพเดินหน้าสังคมแห่งการออม

วันจันทร์ที่ 20 พฤศจิกายน 2560
กอช. ขับเคลื่อนชุมชนเข้มแข็ง  ร่วมเสริมทัพเดินหน้าสังคมแห่งการออม
กอช. ลงพื้นที่สถาบันการเงินชุมชนบ้านลาดหญ้าแพรก จ.นครปฐม ร่วมขับเคลื่อนให้ชุมชนเข้มแข็ง มอบเต๊นท์สนับสนุนการจัดกิจกรรม พร้อมได้ความสนใจจากประชาชนเข้าร่วมงานจำนวนมากและสมัครเป็นสมาชิกใหม่
นางสาวโสภาวดี เลิศมนัสชัย รักษาการแทนเลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. ได้จัดโครงการ “กองทุนการออมแห่งชาติเพื่อชุมชนเข้มแข็ง ครั้งที่ 1” ณ สถาบันการเงินชุมชนบ้านลาดหญ้าแพรก ต.ห้วยขวาง อ.กำแพงแสน จ.นครปฐม มีประชาชนในพื้นที่และพื้นที่ใกล้เคียงสนใจเข้าร่วมงานกว่า 250 คน ซึ่งเป็นกิจกรรม CSR มีวัตถุประสงค์เพื่อเสริมสร้างความรู้และความเข้าใจทางการเงินให้แก่คนในชุมชน และสร้างค่านิยมด้านความรับผิดชอบต่อสังคมให้กับบุคลากรของ กอช. และผู้เกี่ยวข้อง ซึ่งจะช่วยสนับสนุนและขับเคลื่อนการดำเนินงานของ กอช. ให้บรรลุตามวัตถุประสงค์และวิสัยทัศน์ขององค์กร
ภายในงานมีพิธีมอบเต๊นท์ กอช. จำนวน 5 หลัง รวมมูลค่า 45,000 บาท เพื่อไว้ใช้ในกิจการของสถาบันการเงินชุมชนบ้านลาดหญ้าแพรกและกองทุนหมู่บ้านในพื้นที่ นอกจากนี้ยังมีการบรรยายให้ประชาชนมีความรู้ความเข้าใจเกี่ยวกับ กอช. มากขึ้น ซึ่งในงานยังได้รับความร่วมมือจากธนาคารออมสิน สาขากำแพงแสน ร่วมเปิดรับสมัครสมาชิก กอช. โดยมีผู้ร่วมงานสนใจตรวจสอบคุณสมบัติกว่า 100 คน และผู้ที่ผ่านคุณสมบัติได้ยื่นสมัครเป็นสมาชิกใหม่จำนวน 51 คน พร้อมส่งเงินสะสมงวดแรกคนละตั้งแต่ 50-1,200 บาท เพื่อได้รับเงินสมทบจากรัฐและผลตอบแทนของปีนี้ได้ทัน สำหรับผู้มาตรวจสอบสิทธิแล้วไม่สามารถสมัครสมาชิก กอช. ได้ ส่วนใหญ่เป็นผู้ประกันตนตามกฎหมายประกันสังคม หรือเป็นสมาชิกกองทุนสำรองเลี้ยงชีพของหน่วยงานที่ทำงานอยู่แล้ว
ซึ่งการจัดโครงการ “กองทุนการออมแห่งชาติเพื่อชุมชนเข้มแข็ง ครั้งที่ 1” ได้รับความสนใจและ  ความร่วมมืออย่างดีจากทั้งประชาชนและหน่วยงานที่เกี่ยวข้อง ทำให้การดำเนินโครงการสำเร็จด้วยดี หากหน่วยงานใดที่สนใจให้ กอช. ไปดำเนินการจัดกิจกรรมเพื่อให้ประชาชนรู้จักและเข้าใจการออมกับ กอช. แม้จะไม่ได้รับราชการ แต่สามารถรับบำนาญจากรัฐได้ในยามหลังเกษียณ สามารถติดต่อ กอช. ได้ที่โทร. 02-017-0789 ต่อ 530-533 หรือที่อีเมล info@nsf.or.th และที่ไลน์แอด @nsf.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 530,532
Email : info@nsf.or.th

ที่มา : http://www.thaigov.go.th/news/contents/details/8221
