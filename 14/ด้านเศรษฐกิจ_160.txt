รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ เป็นประธานแถลงข่าว “โครงการสำมะโนอุตสาหกรรม 2560”

วันจันทร์ที่ 10 เมษายน 2560
รมว.กระทรวงดิจิทัลฯ เป็นประธานแถลงข่าว “โครงการสำมะโนอุตสาหกรรม 2560”
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานการแถลงข่าว “โครงการสำมะโนอุตสาหกรรม พ.ศ.2560” ซึ่งสำนักงานสถิติแห่งชาติ (สสช.) หน่วยงานในสังกัดกระทรวงฯ จัดขึ้น  โดย สสช. จะลงพื้นที่เพื่อเก็บข้อมูลจากสถานประกอบการอุตสาหกรรมการผลิตทั่วประเทศ ระหว่างวันที่ 1 เมษายน ถึง 31 กรกฎาคม 2560 มีเจ้าหน้าที่ “คุณมาดี”เข้าพบและสัมภาษณ์ผู้ประกอบการเพื่อเก็บรวบรวมข้อมูลรายละเอียดของสถานประกอบการอุตสาหกรรมการผลิต ได้แก่ ประเภทอุตสาหกรรม และขนาดของสถานประกอบการ ชนิดของผลิตภัณฑ์ที่ผลิต จำนวนคนทำงาน ลูกจ้างและค่าตอบแทนแรงงาน ต้นทุนการผลิตและค่าใช้จ่ายในการดำเนินงาน ผลผลิตและรายรับ วัตถุดิบและสินค้าคงเหลือต้นปีและปลายปี และสินทรัพย์ถาวร เป็นต้น ซึ่งรัฐบาลจำเป็นต้องใช้ฐานข้อมูลสถิติที่มีความแม่นยำ ถูกต้อง ทันสมัย จากสำมะโนอุตสาหกรรมในการกำหนดนโยบาย และกำหนดมาตรการที่ชัดเจนเพื่อเป็นกรอบแนวทางในการขับเคลื่อนการพัฒนาภาคอุตสาหกรรมไทย ซึ่งเปรียบเสมือนเครื่องยนต์สำคัญในการขับเคลื่อนเศรษฐกิจของประเทศในระยะ 20 ปีข้างหน้าตามกรอบการพัฒนาประเทศไทย 4.0 ทั้งนี้ กระทรวงฯ จึงขอความร่วมมือจากผู้ประกอบการให้ข้อมูลที่ครบถ้วนถูกต้อง เพื่อที่รัฐจะได้วางแผนกำหนดนโยบายและพัฒนาได้ตรงกับความต้องการ ซึ่งผู้ประกอบการสามารถใช้ข้อมูลที่ได้เป็นเครื่องมือวิเคราะห์สถานการณ์ด้านเศรษฐกิจ รวมทั้งบริหารและควบคุมการดำเนินกิจการในด้านต่าง ๆ ให้มีประสิทธิภาพยิ่งขึ้นต่อไป ณ ห้องประชุม BB 204 โรงแรมเซ็นทรา บาย เซ็นทาราศูนย์ราชการและคอนเวนชั่นเซ็นเตอร์ แจ้งวัฒนะ กรุงเทพฯ เมื่อวันที่ 7 เมษายน 2560
********************

ที่มา : http://www.thaigov.go.th/news/contents/details/2987
