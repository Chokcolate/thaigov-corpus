รัฐบาลไทย-ข่าวทำเนียบรัฐบาล-ไทย ตั้งศูนย์เรียนรู้อาเซียนพัฒนาสุขภาวะผู้สูงวัย หัวใจเปี่ยมพลัง ภายในปีพ.ศ. 2562 ในการประชุมรัฐมนตรีสาธารณสุขกรอบอาเซียน ที่บรูไน

วันศุกร์ที่ 8 กันยายน 2560
ไทย ตั้งศูนย์เรียนรู้อาเซียนพัฒนาสุขภาวะผู้สูงวัย หัวใจเปี่ยมพลัง ภายในปีพ.ศ. 2562 ในการประชุมรัฐมนตรีสาธารณสุขกรอบอาเซียน ที่บรูไน
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า ได้หารือกับประเทศสมาชิกอาเซียนบวกสาม
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า ได้หารือกับประเทศสมาชิกอาเซียนบวกสาม (จีน ญี่ปุ่น และเกาหลีใต้) ภายใต้หัวข้อ “การพัฒนาสุขภาพทุกช่วงวัย” (Improving Health Throughout the Life-Course) ในการประชุมรัฐมนตรีสาธารณสุขอาเซียนบวกสาม ครั้งที่ 7 ณ ประเทศบรูไน ดารุสซาลาม เมื่อวันที่ 7 กันยายน 2560 โดยได้แบ่งปันประสบการณ์ของประเทศไทยที่ให้ความสำคัญกับคุณค่าของทรัพยากรมนุษย์เป็นยุทธศาสตร์หนึ่งในการพัฒนาประเทศ ซึ่งมีการลงนามความร่วมมือในการพัฒนาทรัพยากรมนุษย์ตลอดช่วงชีวิตระหว่างกระทรวง 4 กระทรวงได้แก่ กระทรวงสาธารณสุข กระทรวงพัฒนาสังคมและความมั่นคงของมนุษย์ กระทรวงมหาดไทย และกระทรวงศึกษาธิการ เน้นการนำนโยบายสุขภาพบูรณาการกับนโยบายด้านอื่นๆ รวมถึงการให้ความรู้ด้านการส่งเสริมสุขภาพและพฤติกรรมสุขภาพที่เหมาะสมสำหรับประชาชนไทยในทุกช่วงวัย และหวังว่าในอนาคตอันใกล้ ประชาชนในประเทศอาเซียนบวกสามจะสามารถเข้าถึงบริการสุขภาพที่จำเป็นไม่ว่าจะอยู่ที่ใดก็ตามตลอดช่วงชีวิต
นอกจากนี้ ได้วางแผนจัดตั้งศูนย์เรียนรู้อาเซียนเพื่อพัฒนาผู้สูงอายุให้มีสุขภาวะที่ดี (ASEAN Center for Active Aging and Innovation (ACAI)) ภายในปี 2019 เพื่อเป็นแหล่งสร้างความรู้เพื่อพัฒนาผู้สูงวัยให้มีสุขภาพกายและสุขภาพจิตใจที่ดี เป็นแหล่งแลกเปลี่ยนเรียนรู้ด้านผู้สูงวัยในประชาคมอาเซียนเพื่อเตรียมพร้อมสู่สังคมสูงอายุอย่างราบรื่น ทั้งนี้ ประเทศไทยหวังว่าประเทศอาเซียนบวกสามจะเข้ามาพัฒนาศูนย์การเรียนรู้แห่งนี้ร่วมกัน ทั้งนี้ รัฐมนตรีสาธารณสุขอาเซียนภายใต้กรอบอาเซียนบวกสาม ได้ร่วมกันรับรองแถลงการณ์ร่วมของรัฐมนตรีสาธารณสุข โดยเน้นการขับเคลื่อนเป้าหมายการพัฒนาที่ยั่งยืน การพัฒนาระบบประกันสุขภาพและการเตรียมการสู่สังคมผู้สูงอายุ
สำหรับช่วงบ่ายได้ร่วมการประชุมรัฐมนตรีสาธารณสุขอาเซียน-จีน ครั้งที่ 6 ภายใต้หัวข้อ “เทคโนโลยีเพื่อการพัฒนาสุขภาพ” (Technology to improve health) โดยเน้นความสำคัญของเทคโนโลยีที่ก้าวหน้า ทำให้ประชาชนได้รับการดูแลสุขภาพที่ดี ขณะเดียวกัน จะต้องคำนึงถึงการใช้เทคโนโลยีที่เหมาะสมเหมาะกับบริบทของประเทศ ซึ่งจะต้องนำการประเมินเทคโนโลยีทางสุขภาพเข้ามาช่วยประเมินความคุ้มค่า พร้อมทั้งได้รับรองแถลงการณ์ร่วมรัฐมนตรีสาธารณสุขอาเซียน-จีน ที่เน้นประเด็นการส่งเสริมสุขภาพและเทคโนโลยีสารสนเทศด้านสุขภาพในการดำเนินการปี 2560-2561
*****************************************************  8 กันยายน 2560

ที่มา : http://www.thaigov.go.th/news/contents/details/6523
