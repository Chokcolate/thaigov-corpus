รัฐบาลไทย-ข่าวทำเนียบรัฐบาล-พระเจ้าหลานเธอ พระองค์เจ้าพัชรกิติยาภา เสด็จเป็นองค์ประธานงานมหกรรมกองทุนแม่ของแผ่นดิน ประจำปี ๒๕๖๐ สืบสานพระราชปณิธานอันยิ่งใหญ่ “ตามรอยพ่อ สานต่อปณิธานแม่”

วันอังคารที่ 15 สิงหาคม 2560
พระเจ้าหลานเธอ พระองค์เจ้าพัชรกิติยาภา เสด็จเป็นองค์ประธานงานมหกรรมกองทุนแม่ของแผ่นดิน ประจำปี ๒๕๖๐ สืบสานพระราชปณิธานอันยิ่งใหญ่ “ตามรอยพ่อ สานต่อปณิธานแม่”
พระเจ้าหลานเธอ พระองค์เจ้าพัชรกิติยาภา เสด็จเป็นองค์ประธาน “มหกรรมกองทุนแม่ของแผ่นดิน ประจำปี ๒๕๖๐”
เมื่อวันจันทร์ที่ ๑๔ สิงหาคม ๒๕๖๐ เวลา ๑๔.๐๐ น.
พระเจ้าหลานเธอ พระองค์เจ้าพัชรกิติยาภา
เสด็จเป็นองค์ประธาน “มหกรรมกองทุนแม่ของแผ่นดิน ประจำปี ๒๕๖๐”
พร้อมประทานเงินพระราชทานเงินขวัญถุงแก่หมู่บ้านและชุมชนกองทุนแม่ของแผ่นดินใหม่ ประจำปี ๒๕๖๐
จำนวนทั้ง ๑,๐๒๔ แห่ง ผ่านผู้ว่าราชการจังหวัด ๗๗ จังหวัด
โดยมีนายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
ในฐานะผู้อำนวยการศูนย์อำนวยการป้องกันและปราบปรามยาเสพติดแห่งชาติ ร่วมรับเสด็จ
ณ ห้องรอยัลจูบิลี่ บอลรูม ศูนย์การแสดงสินค้าอิมแพ็ค เมืองทองธานี จังหวัดนนทบุรี
โอกาสนี้ รัฐมนตรีว่าการกระทรวงยุติธรรม กล่าวว่า
“ปัญหายาเสพติดเป็นปัญหาสำคัญที่มีความสลับซับซ้อน ส่งผลกระทบถึงความมั่นคงของประเทศ
และความปลอดภัยในชีวิตและทรัพย์สินของประชาชน รัฐบาลให้ความสำคัญกับปัญหาดังกล่าว
โดยกำหนดนโยบายให้ทุกภาคส่วนร่วมมือกันให้สามารถควบคุมและแก้ไขปัญหาได้อย่างมีประสิทธิภาพ
อย่างไรก็ตาม ปัจจัยความสำเร็จไม่ได้อยู่ภาครัฐอย่างเดียว แต่ฝ่ายที่มีความสำคัญมาก คือ ประชาชน
ในหมู่บ้านและชุมชน กองทุนแม่ของแผ่นดินจึงเปรียบเสมือนยุทธศาสตร์พระราชทาน
ที่สมเด็จพระนางเจ้าสิริกิติ์ พระบรมราชินีนาถ ในพระบาทสมเด็จพระปรมินทรมหาภูมิพลอดุลยเดช
ทรงมอบให้พสกนิกรชาวไทย เพื่อสร้างความเข้มแข็งให้กับหมู่บ้านและชุมชน
จนสามารถช่วยกันป้องกันและแก้ไขปัญหาด้วยแนวทางสันติวิธีอย่างยั่งยืน”
สำหรับกองทุนแม่ของแผ่นดิน ได้ดำเนินการครบรอบ ๑๓ ปี
โดยในปี ๒๕๖๐ มีหมู่บ้านและชุมชนกองทุนแม่ของแผ่นดิน เพิ่มขึ้นจำนวน ๑,๐๒๔ แห่ง
รวมปัจจุบันมีหมู่บ้านและชุมชนที่กองทุนแม่ของแผ่นดิน ทั้งสิ้นจำนวน ๒๑,๑๕๙ แห่ง
ตลอดระยะเวลาที่ผ่านมาหมู่บ้านและชุมชนกองทุนแม่ของแผ่นดินทั่วประเทศ
ได้นำดอกผลจากกองทุนมาใช้ในการป้องกันและแก้ไขปัญหายาเสพติด อาทิ การช่วยเหลือค่าใช้จ่าย
ในการบำบัดรักษาผู้ติดยาเสพติด ส่งเสริมอาชีพให้ผู้ที่ผ่านการบำบัด ช่วยเหลือทุนการศึกษาเด็กและเยาวชน
จนสามารถยกระดับคุณภาพชีวิตของคนในชุมชนบนวิถีแห่งความพอเพียง

ที่มา : http://www.thaigov.go.th/news/contents/details/5939
