รัฐบาลไทย-ข่าวทำเนียบรัฐบาล-ผลการประชุม ก.ค.ศ. 8/2560

วันจันทร์ที่ 24 เมษายน 2560
ผลการประชุม ก.ค.ศ. 8/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 8/2560
● เห็นชอบอำนาจหน้าที่ของศึกษาธิการจังหวัด (ศธจ.)
ตามพระราชบัญญัติระเบียบข้าราชการครูและบุคลากรทางการศึกษา พ.ศ. 2547 และที่แก้ไขเพิ่มเติม ที่กำหนดไว้ตามคำสั่งหัวหน้าคณะรักษาความสงบแห่งชาติ ที่ 19/2560 โดยมอบให้สำนักงาน ก.ค.ศ. จัดทำแนวปฏิบัติเพื่อให้การปฏิบัติงานเป็นมาตรฐานเดียวกัน
● เห็นชอบการกำหนดกรอบอัตรากำลังผู้ปฏิบัติงานในสำนักงานศึกษาธิการจังหวัด
ซึ่งแบ่งออกเป็น 4 ขนาด ได้แก่ ขนาดใหญ่พิเศษ (21 อำเภอขึ้นไป) ขนาดใหญ่ (16-20 อำเภอ) ขนาดกลาง (9-15 อำเภอ) และขนาดเล็ก (8 อำเภอลงมา) โดยในระยะแรกให้เกลี่ยอัตรากำลังจากสำนักงานเขตพื้นที่การศึกษา ตำแหน่งศึกษานิเทศก์ที่เป็นตำแหน่งว่าง จำนวน 958 ตำแหน่ง และตำแหน่งบุคลากรทางการศึกษาอื่นตามมาตรา 38 ค.(2) ซึ่งมีอัตราตามกรอบอัตรากำลังที่ ก.ค.ศ. กำหนด ไม่เกินร้อยละ 25 ของจำนวนตำแหน่งทั้งหมด (หรือคิดเป็นจำนวน 3,575 คน)
ทั้งนี้ การเกลี่ยอัตรากำลังดังกล่าวให้เป็นไปด้วยความสมัครใจ ไม่มีการบังคับ ไม่กีดกัน และไม่ทำให้ราชการเสียหายทั้งต้นทางและปลายทาง
● อนุมัติให้กำหนดตำแหน่งรองศึกษาธิการจังหวัด
เป็นตำแหน่งประเภทอำนวยการเฉพาะ ด้านการบริหารสำนักงานศึกษาธิการจังหวัด ระดับต้น ในสำนักงานศึกษาธิการจังหวัดแต่ละจังหวัดและกรุงเทพมหานคร โดยเบื้องต้นกำหนดให้มีรอง ศธจ.จังหวัดละ 1 อัตรา
● เห็นชอบ (ร่าง) หลักเกณฑ์และวิธีการสรรหาผู้ดำรงตำแหน่งรองศึกษาธิการจังหวัด สังกัดสำนักงานปลัดกระทรวงศึกษาธิการ
โดยสรุปหลักการที่สำคัญ ดังนี้
คุณสมบัติของผู้มีสิทธิสมัครเข้ารับการสรรหา เป็นผู้ดำรงตำแหน่งใดตำแหน่งหนึ่ง ดังต่อไปนี้
1) รองผู้อำนวยการสำนักงานเขตพื้นที่การศึกษาประถมศึกษา หรือรองผู้อำนวยการสำนักงานเขตพื้นที่การศึกษามัธยมศึกษา
2) รองผู้อำนวยการสำนักงาน กศน.จังหวัด/กรุงเทพมหานคร
3) รองผู้อำนวยการสำนักงานการศึกษาเอกชนจังหวัด
วิธีการสรรหา
- ประเมินความรู้ความสามารถในตำแหน่ง พิจารณาจากประวัติ ประสบการณ์ทางการบริหารและผลงานที่ประสบผลสำเร็จ
- ประเมินความเหมาะสมกับการปฏิบัติหน้าที่ ประเมินตามรูปแบบและวิธีการที่สำนักงานปลัดกระทรวงศึกษาธิการกำหนด
- ประเมินความเหมาะสมกับตำแหน่ง ประเมินจากวิสัยทัศน์และแนวทางการพัฒนาสำนักงานศึกษาธิการจังหวัด และสัมภาษณ์ ตามองค์ประกอบและตัวชี้วัดที่สำนักงานปลัดกระทรวงศึกษาธิการกำหนด
เกณฑ์การตัดสิน ผู้ผ่านการสรรหาต้องได้คะแนนในการประเมินความรู้ความสามารถในตำแหน่ง ความเหมาะสมกับการปฏิบัติหน้าที่และความเหมาะสมกับตำแหน่ง ในแต่ละหัวข้อไม่ต่ำกว่าร้อยละ 50 และรวมทุกหัวข้อไม่ต่ำกว่าร้อยละ 60
การบรรจุและแต่งตั้ง ผู้ได้รับการสรรหาจะได้รับการบรรจุและแต่งตั้งตามลำดับที่ เป็นรายภาค และตามจำนวนตำแหน่งว่างที่ประกาศฯ โดยไม่มีการขึ้นบัญชี

ที่มา : http://www.thaigov.go.th/news/contents/details/3235
