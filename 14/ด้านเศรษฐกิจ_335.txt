รัฐบาลไทย-ข่าวทำเนียบรัฐบาล-กระทรวงเกษตรฯ เตรียมจัดงาน “วันข้าวและชาวนาแห่งชาติ ประจำปี 2560”

วันศุกร์ที่ 5 พฤษภาคม 2560
กระทรวงเกษตรฯ เตรียมจัดงาน “วันข้าวและชาวนาแห่งชาติ ประจำปี 2560”
กระทรวงเกษตรฯ เตรียมจัดงาน “วันข้าวและชาวนาแห่งชาติ ประจำปี 2560” ชูแนวคิด “ศาสตร์พระราชา      นำชาวนาสู่ยุค 4.0” ระหว่างวันที่ 3 – 5 มิถุนายน 2560  ณ กรมการข้าว
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยภายหลังเป็นประธานคณะกรรมการจัดงานวันข้าวและชาวนาแห่งชาติ ประจำปี 2560 ว่า ด้วยคณะรัฐมนตรีได้มีมติเมื่อวันที่ 23 มิถุนายน 2552 กำหนดให้วันที่ 5 มิถุนายน ของทุกปี เป็น “วันข้าวและชาวนาแห่งชาติ” เพื่อให้ประชาชนได้รำลึกถึงความสำคัญของข้าว ซึ่งเป็นอาหารหลักของคนไทยมาอย่างยาวนาน และเชิดชูเกียรติชาวนาในฐานะกระดูกสันหลังของชาติ ที่เป็นผู้ผลิตข้าวเลี้ยงประชาชนมาโดยตลอด รวมทั้งสร้างความภาคภูมิใจให้แก่เยาวชนผู้สืบทอดอาชีพการทำนาต่อจากบรรพบุรุษ เพื่อสร้างความมั่นคงทางอาหารให้กับประเทศ
สำหรับในปี 2560 นี้ กระทรวงเกษตรและสหกรณ์  ได้กำหนดจัด “งานวันข้าวและชาวนาแห่งชาติ” ขึ้น ภายใต้แนวคิด “ศาสตร์พระราชา นำชาวนาสู่ยุค 4.0”ในระหว่างวันที่ 3 – 5 มิถุนายน 2560 ณ กรมการข้าว กรุงเทพมหานคร โดยกระทรวงเกษตรและสหกรณ์ ได้รับพระมหากรุณาธิคุณจากสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินเป็นองค์ประธานในพิธีเปิดงานวันข้าวและชาวนาแห่งชาติ ประจำปี 2560 ในวันเสาร์ที่ 3 มิถุนายน 2560 เวลา 14.00 น. ณ กรมการข้าว กรุงเทพมหานคร สำหรับในส่วนภูมิภาคได้กำหนดจัดงาน 4 แห่ง ได้แก่ ภาคเหนือ จัดที่ศูนย์เมล็ดพันธุ์ข้าวเชียงใหม่ ภาคตะวันออกเฉียงเหนือ จัดที่ศาลากลางจังหวัดอุบลราชธานี ภาคกลาง จัดที่ศูนย์วิจัยข้าวชัยนาท และภาคใต้ จัดที่ศูนย์เมล็ดพันธุ์ข้าวพัทลุง ทั้งนี้ การจัดงานดังกล่าวมีวัตถุประสงค์เพื่อเป็นการเฉลิมพระเกียรติพระบาทสมเด็จพระปรมินทรมหาภูมิพลอดุลยเดช ที่ทรงมีต่อกิจการด้านข้าวและชาวนาของประเทศไทย และเทิดพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร และราชวงศ์ ที่ทรงมีพระมหากรุณาธิคุณด้านข้าวและชาวนา ตลอดทั้งเพื่อให้ประชาชนได้เห็นถึงความสำคัญของข้าว และเชิดชูเกียรติชาวนาไทย รวมทั้งแสดงผลงานทางวิชาการด้านข้าว ทั้งจากภาครัฐ เอกชน และองค์การชาวนา
สำหรับกิจกรรมการจัดงานในครั้งนี้ ประกอบด้วย 1.นิทรรศการ โดยเป็นการนำศาสตร์พระราชาในแง่มุมต่าง ๆ มาถ่ายทอดสู่ประชาชนให้รับรู้เข้าใจได้ลึกซึ้ง เพื่อให้ประชาชนสามารถน้อมนำไปสู่การปฏิบัติ โดยเฉพาะการผลิตข้าวและการดำเนินวิถีชีวิตของชาวนา ประกอบด้วย นิทรรศการเทิดพระเกียรติ โดยนำพระราชกรณียกิจที่ทรงงานด้านข้าวของพระบาทสมเด็จพระปรมินทรมหาภูมิพลอดุลยเดช สมเด็จพระเจ้าอยู่หัว   มหาวชิราลงกรณ บดินทรเทพยวรางกูร สมเด็จพระเทพรัตนราชสุดา ฯ สยามบรมราชกุมารี และราชวงศ์นิทรรศการเชิดชูเกียรติชาวนา โดยนำเสนอผลงานชาวนาและสถาบันชาวนาที่ได้รับรางวัลดีเด่น ปี 2560 นิทรรศการวิวัฒนาการของชาวนาจากยุค 1.0 – ยุค 4.0 โดยเสนอให้เห็นภาพรวมตั้งแต่การผลิต การแปรรูปเชิงอุตสาหกรรม จนถึงสู่ผู้บริโภค โดยเป็นการนำเสนอร่วมกันทั้งในส่วนภาครัฐ เอกชน และภาคประชาชน 2.การจัดแสดงวัฒนธรรมประเพณีด้านข้าว อาทิ การจัดพิธีบูชาแม่โพสพและจัดขบวนแห่การแสดงประเพณี 4 ภาค และการจัดลานวัฒนธรรมแสดงวัฒนธรรมประเพณีข้าว 3. การเสวนา  ณ เวทีกลาง ซึ่งเป็นไฮไลท์ของการจัดงานในครั้งนี้ โดยมีหัวข้อที่น่าสนใจ อาทิ การเสวนา หัวข้อ“ชาวนายุค 4.0 และ “การทำนาแปลงใหญ่แบบประชารัฐ” นอกจากนี้ ยังมีการสาธิตที่น่าสนใจในด้านต่างๆ อาทิ การทำนาโดยใช้เทคโนโลยีสมัยใหม่  แปลงเกษตรเศรษฐกิจพอเพียง การแปรรูปเพื่อเพิ่มมูลค่าข้าว ทั้งรูปแบบ Food และ Non-Food การทำกระดาษฟางข้าว และ 4. การประกวดแข่งขัน ประกอบด้วย การประกวดเมนูอาหารจากข้าว การทำข้าวเหนียวมูน การประกวดร้องเพลงเทิดพระเกียรติและเพลงที่เกี่ยวกับข้าวและชาวนา ตลอดทั้งการประกวดภาพถ่าย เป็นต้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3532
