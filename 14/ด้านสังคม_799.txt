รัฐบาลไทย-ข่าวทำเนียบรัฐบาล-รองปลัด พม. ชื่นชมชายชรารายหนึ่ง ที่เดินทางมาร่วมพิธีวางดอกไม้จันทน์ แต่ไม่มีเงินซื้อรองเท้าคัทชูใส่

วันจันทร์ที่ 30 ตุลาคม 2560
รองปลัด พม. ชื่นชมชายชรารายหนึ่ง ที่เดินทางมาร่วมพิธีวางดอกไม้จันทน์ แต่ไม่มีเงินซื้อรองเท้าคัทชูใส่
รองปลัด พม. ชื่นชมชายชรารายหนึ่ง ที่เดินทางมาร่วมพิธีวางดอกไม้จันทน์ แต่ไม่มีเงินซื้อรองเท้าคัทชูใส่ จึงยอมเสียสละตัดรองเท้าบูทที่ใช้ใส่ประกอบอาชีพทำไร่ทำนา และนำมาสวมใส่เข้าร่วมพิธีเพื่อความเรียบร้อย ที่ จ.ชัยภูมิ
วันนี้ (27 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 741/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางไพรวรรณ กล่าวว่า จากกรณีชายชรารายหนึ่ง เดินทางมาร่วมพิธีวางดอกไม้จันทน์ แต่มีฐานะยาจน ไม่มีเงินซื้อรองเท้าคัทชูใส่ จึงยอมเสียสละตัดรองเท้าบูทที่ใช้ใส่ประกอบอาชีพทำไร่ทำนา และนำมาสวมใส่เข้าร่วมพิธี เพื่อความเรียบร้อย เป็นที่ซาบซึ้งในความมุ่งมั่นต่อผู้ที่พบเห็นเป็นอย่างมาก ที่อำเภอหนองบัวแดง จังหวัดชัยภูมิ นั้น ตนขอชื่นชมในความมุ่งมั่นตั้งใจที่เดินทางไปร่วมพิธีวางดอกไม้จันทน์ ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ถึงแม้จะมีอุปสรรคแต่ไม่ย่อท้อ นับเป็นตัวอย่างที่ดีแก่ประชาชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดชัยภูมิ (พมจ.ชัยภูมิ) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของชายชราดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือและให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาวต่อไป

ที่มา : http://www.thaigov.go.th/news/contents/details/7638
