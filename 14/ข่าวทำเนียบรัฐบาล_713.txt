รัฐบาลไทย-ข่าวทำเนียบรัฐบาล-ทูตสันถวไมตรี สำนักงานข้าหลวงใหญ่ผู้ลี้ภัยแห่งสหประชาชาติเข้าเยี่ยมคารวะนายกรัฐมนตรี

วันศุกร์ที่ 25 สิงหาคม 2560
ทูตสันถวไมตรี สำนักงานข้าหลวงใหญ่ผู้ลี้ภัยแห่งสหประชาชาติเข้าเยี่ยมคารวะนายกรัฐมนตรี
ทูตสันถวไมตรี สำนักงานข้าหลวงใหญ่ผู้ลี้ภัยแห่งสหประชาชาติเข้าเยี่ยมคารวะนายกรัฐมนตรี
วันนี้ (25 สิงหาคม 2560) เวลา 15.30 น. นางสาว ไปรยา ลุนด์เบิร์ก ทูตสันถวไมตรี สำนักงานข้าหลวงใหญ่ผู้ลี้ภัยแห่งสหประชาชาติ (United Nations High Commissioner for Refugees: UNHCR) เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี
พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญของการสนทนา ดังนี้
นายกรัฐมนตรีกล่าวแสดงความยินดีแก่นางสาวไปรยาที่ได้รับเลือกให้ดำรงตำแหน่งนี้ โดยถือเป็นทูตสันถวไมตรีคนแรกของประเทศไทยและคนแรกของภูมิภาคเอเชียตะวันออกเฉียงใต้ ซึ่งถือเป็นหนึ่งความภาคภูมิใจของประเทศไทย นายกรัฐมนตรีเชื่อมั่นว่า การเป็นบุคคลสาธารณะและเป็นผู้นำทางความคิดจะช่วยให้งานของ UNHCR เป็นที่รู้จักมากขึ้น รวมทั้งจะทำให้เกิดความเข้าใจ ความตระหนักรู้เกี่ยวกับสถานการณ์ของผู้ลี้ภัยมากยิ่งขึ้น
ทั้งนี้ นายกรัฐมนตรีกล่าวว่า ประเทศไทยให้การดูแลและช่วยเหลือผู้หนีภัยฯมาเป็นระยะเวลานาน และยึดมั่นในหลักมนุษยธรรม โดยนายกรัฐมนตรีเห็นว่า ทุกประเทศต้องร่วมมือกันรับมือกับปัญหา และให้ความสำคัญกับการจัดการและป้องกันปัญหาที่ต้นเหตุในประเทศต้นทาง ในโอกาสนี้ นายกรัฐมนตรียังได้กล่าวขอบคุณ UNHCR ที่ร่วมมือกับไทยในการช่วยเหลือผู้หนีภัยฯ รวมถึงการทำงานร่วมกับภาครัฐ เพื่อให้ความคุ้มครองกลุ่มผู้หนีภัยฯ
ด้านทูตสันถวไมตรีฯกล่าวขอบคุณรัฐบาลและนายกรัฐมนตรีที่ให้การดูแลผู้ลี้ภัย และร่วมมืออย่างใกล้ชิดกับ UNHCR ในการให้ความช่วยเหลือและคุ้มครอง การอำนวยความสะดวกการไปตั้งถิ่นฐานในประเทศที่สาม และการเดินทางกลับประเทศต้นทางโดยสมัครใจ ส่วน นาย Francois Marrillet เจ้าหน้าที่อาวุโสฝ่ายโครงการ UNHCR กล่าวว่านางสาวไปรยาทำหน้าที่ ทูตสันถวไมตรี และเป็นตัวแทนของประเทศไทยได้เป็นอย่างดี โดย UNHCR พร้อมส่งเสริมความสัมพันธ์และร่วมมือกับรัฐบาลไทย ในการแก้ไขปัญหาผู้ลี้ภัยอย่างยั่งยืน
*******************************

ที่มา : http://www.thaigov.go.th/news/contents/details/6201
