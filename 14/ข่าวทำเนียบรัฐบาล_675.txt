รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุมคณะกรรมการบริหารราชการแผ่นดินเชิงยุทธศาสตร์ ครั้งที่ 9/60 ขับเคลื่อนโครงการ SMART Visa และ Doing Business Portal

วันศุกร์ที่ 18 สิงหาคม 2560
นายกรัฐมนตรีเป็นประธานประชุมคณะกรรมการบริหารราชการแผ่นดินเชิงยุทธศาสตร์ ครั้งที่ 9/60 ขับเคลื่อนโครงการ SMART Visa และ Doing Business Portal
นายกรัฐมนตรีเป็นประธานการประชุมคณะกรรมการบริหารราชการแผ่นดินเชิงยุทธศาสตร์ (บยศ.) ครั้งที่ 9/2560 เพื่อขับเคลื่อนโครงการ SMART Visa และ Doing Business Portal
วันนี้ (18 ส.ค.60) เวลา 09.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการบริหารราชการแผ่นดินเชิงยุทธศาสตร์ (บยศ.) ครั้งที่ 9/2560 ร่วมกับรองนายกรัฐมนตรี รัฐมนตรี และผู้ที่เกี่ยวข้อง เพื่อขับเคลื่อนโครงการที่สำคัญ 2 เรื่อง คือ SMART Visa และ Doing Business Portal
โครงการ SMART Visa เป็นหนึ่งในนโยบายในการช่วยสนับสนุนให้บุคลากรจากต่างชาติ เช่น นักลงทุน ผู้เริ่มธุรกิจใหม่ พนักงานที่มีความสามารถ และผู้เชี่ยวชาญในด้านเทคนิค ได้เข้ามาแลกเปลี่ยนความรู้ทั้งภาครัฐและเอกชน ช่วยเสริมศักยภาพการเติบโตของธุรกิจในประเทศไทย และยังเพิ่มอัตราการจ้างงาน การผลิต และการขาย เพื่อผลักดันเศรษฐกิจให้ก้าวหน้ายิ่งขึ้น โดยบุคลากรจากต่างชาติ ที่สามารถยื่นขอ SMART Visa ได้ ได้แก่ นักลงทุน ผู้เริ่มต้นธุรกิจใหม่ พนักงานทักษะสูงหรือผู้บริหารระดับสูง และผู้ถือ SMART Visa จะได้สิทธิประโยชน์เพิ่มเติมจาก Visa แบบปกติ คือ (1) สามารถอาศัยอยู่ในประเทศไทยได้สูงสุด 4 ปี (*ขึ้นอยู่กับประเภทของกลุ่มบุคคล) (2) ไม่ต้องขอ Work Permit (3) ผู้ติดตาม (คู่สมรสและบุตร) ได้รับสิทธิในการอยู่อาศัยและทำงานในไทยเทียบเท่ากับผู้ที่ถือ SMART Visa  (4) ขยายเวลารายงานตัวจาก 90 วัน เป็น ทุก ๆ 1 ปี (ติดตามรายละเอียดเพิ่มเติมได้ที่ https://www.facebook.com/PMDUThailand/)
สำหรับ Doing Business Portal เป็นการออกสตาร์ทธุรกิจง่ายกว่าเดิม ในระบบราชการ 4.0 เริ่มต้นธุรกิจได้ง่าย ๆ ไม่ต้องผ่านการเดินเอกสารหลายขั้นตอนอย่างที่เคยเป็นมา เพราะสามารถจดทะเบียนนิติบุคคล ขออนุญาตก่อสร้าง และติดตั้งระบบไฟฟ้าผ่านระบบ e-Registration ได้ครบ จบในที่เดียวแบบออนไลน์ (Single Platform) และไม่ว่าต้องการจะขอสินเชื่อ หาที่ดินตั้งโรงงาน หรือชำระภาษีในฐานะผู้ประกอบการ ก็ใช้บริการผ่านอินเทอร์เน็ตได้เลย ทำให้การประกอบธุรกิจไม่ใช่เรื่องยากอีกต่อไป และพร้อมให้บริการคนไทยทุกคน (ติดตามรายละเอียดเพิ่มเติมได้ที่ : www.opdc.go.th)
----------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากคณะทำงาน PMDU)

ที่มา : http://www.thaigov.go.th/news/contents/details/6035
