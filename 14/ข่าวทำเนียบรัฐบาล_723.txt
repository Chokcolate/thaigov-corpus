รัฐบาลไทย-ข่าวทำเนียบรัฐบาล-ประธานสมาคมรถไฟความเร็วสูงระหว่างประเทศของญี่ปุ่นเข้าเยี่ยมคารวะรองนายกรัฐมนตรี

วันจันทร์ที่ 28 สิงหาคม 2560
ประธานสมาคมรถไฟความเร็วสูงระหว่างประเทศของญี่ปุ่นเข้าเยี่ยมคารวะรองนายกรัฐมนตรี
ประธานสมาคมรถไฟความเร็วสูงระหว่างประเทศของญี่ปุ่นเข้าเยี่ยมคารวะรองนายกรัฐมนตรี
วันนี้(28 ส.ค. 2560) เวลา 16.30 น. นายมะสะฟุมิ ชุคุริ (Mr. Masafumi Shukuri) ประธานสมาคมรถไฟความเร็วสูงระหว่างประเทศของญี่ปุ่น (International High-Speed Rail Association : IHRA) เข้าเยี่ยมคารวะพลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีและประธานสมาคมฯต่างแสดงความยินดีที่ได้พบกันอีกครั้งหลังจากที่ได้พบกันเมื่อครั้งที่รองนายกรัฐมนตรีเคยมีส่วนร่วมลงนามบันทึกแสดงเจตจำนง(MOI) ว่าด้วยความร่วมมือด้านการพัฒนาระบบราง และบันทึกความร่วมมือ(MOC) ด้านระบบรางกับญี่ปุ่นเมื่อปี 2558 ซึ่งเป็นผลให้ความร่วมมือด้านระบบรางและรถไฟความเร็วสูงระหว่างไทย-ญี่ปุ่นมีความคืบหน้ามาโดยตลอด
รองนายกรัฐมนตรีกล่าวว่า ในระหว่างการเยือนญี่ปุ่นเมื่อเดือนเมษายนที่ผ่านมาได้พบหารือกับรัฐมนตรีว่าการกระทรวงเศรษฐกิจ การค้าและอุตสาหกรรมญี่ปุ่น และรัฐมนตรีว่าการกระทรวงที่ดิน โครงสร้างพื้นฐาน คมนาคมและการท่องเที่ยวญี่ปุ่น รวมทั้งได้ศึกษาดูงานและแลกเปลี่ยนข้อคิดเห็นกับผู้บริหารบริษัทและหน่วยงานต่าง ๆ ของญี่ปุ่น ทำให้ได้รับทราบเกี่ยวกับโรงไฟฟ้าพลังงานถ่านหินสะอาด นวัตกรรมด้านเทคโนโลยีสารสนเทศ ระบบรางและรถไฟความเร็วสูง และการพัฒนาเมืองอัจฉริยะ (smart city) ซึ่งเป็นประโยชน์อย่างยิ่งในการนำมาปรับใช้กับการพัฒนาประเทศไทย
ทั้งสองฝ่ายได้หารือและแลกเปลี่ยนข้อคิดเห็นในเรื่องโครงการระเบียงเขตเศรษฐกิจภาคตะวันออก (EEC) โดยประธานสมาคมฯ กล่าวว่า ได้มีโอกาสลงพื้นที่ภาคตะวันออกและได้เห็นว่าพื้นที่ดังกล่าวมีการพัฒนาอย่างมากทั้งทางด้านเศรษฐกิจและสังคม มีศักยภาพอย่างมากที่จะเป็นศูนย์กลางทางด้านเศรษฐกิจและการท่องเที่ยว จึงสนใจอย่างยิ่งที่จะเข้ามามีส่วนร่วมในการพัฒนาโครงสร้างพื้นฐานด้านการคมนาคมใน EEC นอกจากนี้ ประธานสมาคมฯ ยังได้หารือกับรองนายกรัฐมนตรีเรื่องโครงการพัฒนาเมืองอัจฉริยะ (smart city) ในจังหวัดขอนแก่น เชียงใหม่ และภูเก็ต ซึ่งญี่ปุ่นมีความสนใจที่จะเข้ามามีส่วนร่วมในโครงการนี้เช่นกัน โดยหากไทยและญี่ปุ่นมีความร่วมมือในการพัฒนาโครงสร้างพื้นฐานด้านการคมนาคมใน EEC และ smart city จะเสมือนเป็นหนึ่งในกิจกรรมด้านเศรษฐกิจที่เกิดขึ้นในช่วงการเฉลิมฉลองครบรอบ 130 ปีการสถาปนาความสัมพันธ์ทางการทูตไทย-ญี่ปุ่นอีกด้วย

ที่มา : http://www.thaigov.go.th/news/contents/details/6252
