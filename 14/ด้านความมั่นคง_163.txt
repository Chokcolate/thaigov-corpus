รัฐบาลไทย-ข่าวทำเนียบรัฐบาล-'บิ๊กบี้' รับมอบศูนย์ฝึกอบรมช่างสีรถยนต์ พัฒนาฝีมือทหารเข้าสู่ตลาดแรงงาน

วันศุกร์ที่ 23 มิถุนายน 2560
'บิ๊กบี้' รับมอบศูนย์ฝึกอบรมช่างสีรถยนต์ พัฒนาฝีมือทหารเข้าสู่ตลาดแรงงาน
รมว.แรงงาน รับมอบศูนย์ฝึกอบรมช่างสีรถยนต์ จาก บริษัท นิปปอนด์เพ้นท์ ประเทศไทย จำกัด พร้อมเยี่ยมชมโครงการความร่วมมือระหว่าง ก.แรงงาน กับ ก.กลาโหม มุ่งพัฒนาฝีมือทหารก่อนปลดประจำการ เพื่อสามารถเข้าสู่ตลาดแรงงานได้ตรงตามความต้องการของผู้ประกอบกิจการ
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานพิธีรับมอบศูนย์ฝึกอบรมช่างสีรถยนต์ จาก บริษัท นิปปอนด์เพ้นท์ (ประเทศไทย) จำกัด ณ สถาบันพัฒนาฝีมือแรงงาน 8 นครสวรรค์ วันนี้ (23 มิ.ย. 60) โดย รมว.แรงงาน กล่าวว่า "ขอขอบคุณ บริษัท นิปปอนด์เพ้นท์ (ประเทศไทย) จำกัด ที่ได้ให้ความสำคัญกับการพัฒนาศักยภาพแรงงาน ซึ่งถือเป็นหัวใจสำคัญต่อความสำเร็จ ไม่ว่าจะเป็นในระดับธุรกิจหรือการพัฒนาประเทศในภาพรวม โดยการจัดตั้งศูนย์ฝึกอบรมช่างสีรถยนต์ เป็นการทำงานร่วมกันแบบประชารัฐ ระหว่างภาครัฐและเอกชน เพื่อมุ่งพัฒนาธุรกิจควบคู่ไปกับการดูแลสิ่งแวดล้อม เพราะวัสดุอุปกรณ์และสีทุกชนิดของบริษัท เป็นมิตรต่อสิ่งแวดล้อม ซึ่งเป็นส่วนช่วยในการสนับสนุนการพัฒนาและปรับปรุงทักษะของแรงงานไปสู่งานสีเขียว หรือ Green Jobs ได้เป็นอย่างดี" พร้อมเยี่ยมชมการฝึกยกระดับฝีมือช่างซ่อมรถจักรยานยนต์ โดยความร่วมมือกับ ไทยยามาฮ่ามอเตอร์ และเยี่ยมชมโครงการความร่วมมือระหว่างกรมพัฒนาฝีมือแรงงาน กระทรวงแรงงาน กับ มณฑลทหารบกที่ 31 กระทรวงกลาโหม ที่มุ่งเน้นพัฒนาฝีมือให้แก่ทหารก่อนปลดประจำการ เพื่อสามารถเข้าสู่ตลาดแรงงานได้ตรงตามความต้องการของผู้ประกอบกิจการ ซึ่งมี 4 หลักสูตร ได้แก่ สาขาการบำรุงรักษารถยนต์เบื้องต้น สาขาช่างประกอบโครงอลูมิเนียมและการติดตั้งฝ้าเพดานยิปซั่ม สาขาช่างเดินสายไฟฟ้าในอาคาร และสาขาช่างเครื่องปรับอากาศ
จากนั้น รัฐมนตรีว่าการกระทรวงแรงงาน ได้เยี่ยมชมกิจการและให้กำลังใจแรงงานในสถานประกอบกิจการ บริษัท เอ็นไวรอนเม็นท์ พัลพ์ แอนด์ เปเปอร์ จำกัด ตำบลหนองโพ อำเภอตาคลี จังหวัดนครสวรรค์  ซึ่งเป็นผู้ผลิตเยื่อกระดาษจากชานอ้อยฟอกขาวรายใหญ่ที่สุดในประเทศไทย มีกำลังการผลิตสูงสุด 100,000 ตันต่อปี ผลิตภัณฑ์ของบริษัท เป็นผลิตภัณฑ์ที่เป็นมิตรกับสิ่งแวดล้อม เนื่องจากใช้วัตถุดิบจากชานอ้อยหลังจากการหีบอ้อยจากโรงงานน้ำตาล สามารถลดการตัดไม้ได้ถึงปีละ 33 ล้านต้นต่อปี ซึ่งสอดคล้องกับนโยบายของ รัฐมนตรีว่าการกระทรวงแรงงาน ที่ให้ความสำคัญเกี่ยวกับเรื่อง Green Jobs ในประเทศไทย ซึ่งการทำงานจะคำนึงถึงสิ่งแวดล้อม โดยถือเป็นแนวปฏิบัติของทุกหน่วยงานในสังกัดกระทรวงแรงงานอีกด้วย
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ
23 มิถุนายน 2560

ที่มา : http://www.thaigov.go.th/news/contents/details/4755
