รัฐบาลไทย-ข่าวทำเนียบรัฐบาล-รมว.พม. นำคณะเจ้าหน้าที่เข้าทำเนียบรัฐบาล ติดเข็มกลัดริบบิ้นขาวนายกรัฐมนตรีและคณะรัฐมนตรี ร่วมรณรงค์ยุติความรุนแรงต่อเด็ก สตรี และความรุนแรงในครอบครัว ประจำปี 2560

วันอังคารที่ 21 พฤศจิกายน 2560
รมว.พม. นำคณะเจ้าหน้าที่เข้าทำเนียบรัฐบาล ติดเข็มกลัดริบบิ้นขาวนายกรัฐมนตรีและคณะรัฐมนตรี ร่วมรณรงค์ยุติความรุนแรงต่อเด็ก สตรี และความรุนแรงในครอบครัว ประจำปี 2560
รมว.พม. นำคณะเจ้าหน้าที่เข้าทำเนียบรัฐบาล ติดเข็มกลัดริบบิ้นขาวนายกรัฐมนตรีและคณะรัฐมนตรี ร่วมรณรงค์ยุติความรุนแรงต่อเด็ก สตรี และความรุนแรงในครอบครัว ประจำปี 2560
วันนี้ (21 พ.ย.60) เวลา 08.30 น. ณ ตึกบัญชาการ 1 ทำเนียบรัฐบาล นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายเลิศปัญญา บูรณบัณฑิต อธิบดีกรมกิจการสตรีและสถาบันครอบครัว (สค.) นำคณะผู้บริหาร และเจ้าหน้าที่ กระทรวง พม. พร้อมด้วย ศิลปินนักแสดง นางวรนุช ภิรมย์ภักดี (นุ่น) และนางสาวศรศิลป์ มณีวรรณ์ (มะนาว) และหน่วยงานภาคี คณะแพทยศาสตร์ โรงพยาบาลรามาธิบดี และสำนักงานสร้างเสริมสุขภาพ (สสส.) เข้าพบเพื่อมอบเข็มกลัดริบบิ้นขาว (White Ribbon) ให้แก่ พลเอกประยุทธ์ จันทร์โอชา นายกรัฐมนตรี และคณะรัฐมนตรี เพื่อแสดงออกถึงสัญลักษณ์ของการ "ไม่ยอมรับ ไม่นิ่งเฉยไม่กระทำความรุนแรงต่อเด็ก สตรี และบุคคลในครอบครัว” และเพื่อประชาสัมพันธ์กิจกรรมการรณรงค์ยุติความรุนแรงต่อเด็ก สตรี และความรุนแรงในครอบครัว ประจำปี 2560 ภายใต้แนวคิด "สร้างครอบครัวไร้รุนแรง ด้วยสื่อสารที่สร้างสรรค์” ซึ่งกำหนดจัดขึ้นในวันที่ 25 พฤศจิกายน 2560 ณ สวนสมเด็จพระนางเจ้าสิริกิติ์ เขตจตุจักร กทม.
พลตำรวจเอก อดุลย์ กล่าวว่า ปัญหาความรุนแรงเป็นเรื่องที่ทุกคนในสังคมต้องร่วมมือกันแก้ไข กระทรวงการพัฒนาสังคมและความมั่นคงของมนุษย์ (พม.) ได้ร่วมกับภาคีเครือข่ายที่เกี่ยวข้อง สื่อมวลชน และทุกภาคส่วนของสังคม จัดกิจกรรมและเผยแพร่ประชาสัมพันธ์การรณรงค์ยุติความรุนแรงต่อเด็ก สตรี และบุคคลในครอบครัว ทั่วประเทศตลอดทั้งเดือน เพื่อให้สังคมได้ตระหนักถึงความสำคัญของปัญหาความรุนแรง และร่วมกันแสดงพลังเพื่อยุติความรุนแรงดังกล่าว โดยใช้ ริบบิ้นสีขาว (White Ribbon) ซึ่งเป็นสัญลักษณ์สากลในการเผยแพร่การจัดกิจกรรมอย่างต่อเนื่องทุกปี สำหรับปีนี้ ทางกระทรวง พม. ได้รับความร่วมมือจากคณะแพทยศาสตร์โรงพยาบาลรามาธิบดี และสำนักงานสร้างเสริมสุขภาพ (สสส.) เป็นเจ้าภาพจัดงาน โดยเมื่อวันที่ 16 พฤศจิกายน 2560 ได้ร่วมกันแถลงข่าวรณรงค์ยุติความรุนแรงต่อเด็ก สตรี และความรุนแรงในครอบครัว ประจำปี 2560 อีกทั้งได้มีการเดินขบวนเชิญชวนประชาชนร่วมรณรงค์ยุติความรุนแรงฯ ไปยังพื้นที่สาธารณะต่างๆ อาทิ 1) วันที่ 14 พ.ย. 2560 เดินขบวนรณรงค์บริเวณซอยละลายทรัพย์ ถนนสีลม 2) วันที่ 16 พ.ย. 2560 เดินขบวนรณรงค์ไปยังพื้นที่โดยรอบกระทรวง พม. และตลาดโบ๊เบ๊ทาวเวอร์ และ 3) วันที่ 18 พ.ย. 2560 กระทรวง พม. ได้ร่วมกับ เจ้าหน้าที่ตำรวจจากสถานีตำรวจนครบาลบางซื่อ จำนวนกว่า 20 นาย นำโดย พ.ต.อ.เศกสิทธิ์ สุภาอ้วน ผกก. สน.บางซื่อ ร่วมเดินรณรงค์ในพื้นที่ตลาดนัดสวนจตุจักรอีกด้วย
พลตำรวจเอก อดุลย์ กล่าวต่อไปว่า สำหรับในปีนี้ กระทรวง พม. โดย สค. ร่วมมือกับหน่วยงานเครือข่ายทั้งภาครัฐ องค์กรพัฒนาเอกชน ภาคประชาชน และสื่อมวลชน กำหนดจัดงานรณรงค์จัดกิจกรรมรณรงค์ยุติความรุนแรงต่อเด็ก สตรี ละความรุนแรงในครอบครัว ตลอดเดือนพฤศจิกายนนี้ ทั้งในส่วนกลาง และส่วนภูมิภาค 76 จังหวัด สำหรับการจัดกิจกรรมรณรงค์ในส่วนกลาง จะมีขึ้นในวันที่ 25 พฤศจิกายน 2560 ณ สวนสมเด็จพระนางเจ้าสิริกิติ์ เขตจตุจักร กรุงเทพมหานครโดยมีกลุ่มเป้าหมาย ประกอบด้วยครอบครัว จำนวน 200 ครอบครัว ผู้แทนหน่วยงานภาครัฐ เอกชน องค์กรพัฒนาเอกชน สื่อมวลชน ศิลปินดารา รวม 500 คน
"ทั้งนี้ ตนขอเชิญชวนทุกท่านร่วมกิจกรรมรณรงค์ยุติความรุนแรงต่อเด็ก สตรี และบุคคลในครอบครัว ประจำปี พ.ศ. 2560 เพื่อร่วมรวมพลังในการแสดงออกถึงการยุติความรุนแรงฯ และส่งเสริมให้เกิดพลังทางสังคมให้เกิดแนวทาง "สร้างครอบครัวไร้รุนแรง ด้วยสื่อสารที่สร้างสรรค์” กับแนวคิดดีๆ "หยุด! คำร้าย ...ทำลายครอบครัว” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8245
