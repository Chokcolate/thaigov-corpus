รัฐบาลไทย-ข่าวทำเนียบรัฐบาล-ธพว. จับมือ ซัยโจ เด็นกิ เครื่องปรับอากาศสัญชาติไทย สร้าง Startup SMEs หนุนเงินทุน SMEs Transformation Loan ให้ตัวแทนจำหน่ายนำร่อง 50 ราย พร้อมสร้างช่างเทคนิคติดตั้งและซ่อมแซมแอร์

วันศุกร์ที่ 19 พฤษภาคม 2560
ธพว. จับมือ ซัยโจ เด็นกิ เครื่องปรับอากาศสัญชาติไทย สร้าง Startup SMEs หนุนเงินทุน SMEs Transformation Loan ให้ตัวแทนจำหน่ายนำร่อง 50 ราย พร้อมสร้างช่างเทคนิคติดตั้งและซ่อมแซมแอร์
ธพว. และบริษัท ซัยโจ เด็นกิ อินเตอร์เนชั่นแนล จำกัด ลงนามบันทึกข้อตกลงความร่วมมือในการให้สินเชื่อ SMEs Transformation Loan โครงการ “การส่งเสริมศักยภาพผู้ประกอบการ SMEs ช่างเทคนิคติดตั้งและซ่อมแซมเครื่องปรับอากาศไทยให้เติบโตอย่างยั่งยืน”
ในวันนี้ (19 พ.ค. 2560) นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) และนายสมศักดิ์ จิตติพลังศรี กรรมการ บริษัท ซัยโจ เด็นกิ อินเตอร์เนชั่นแนล จำกัด ลงนามบันทึกข้อตกลงความร่วมมือในการให้สินเชื่อ SMEs Transformation Loan โครงการ “การส่งเสริมศักยภาพผู้ประกอบการ SMEs ช่างเทคนิคติดตั้งและซ่อมแซมเครื่องปรับอากาศไทยให้เติบโตอย่างยั่งยืน” เพื่อสนับสนุนผู้ประกอบการ SMEs ในการให้บริการจำหน่ายติดตั้งเครื่องปรับอากาศ เข้าถึงแหล่งเงินทุนในด้านสินเชื่อ นำไปใช้ปรับปรุง/ก่อตั้ง และดำเนินกิจการให้มีความเข้มแข็ง และสร้างช่างเทคนิคติดตั้งและซ่อมแซมเครื่องปรับอากาศอัจฉริยะ Internet of Things ตามนโยบาย Thailand 4.0 ให้เป็นช่างเทคนิคฝีมือ และเป็นผู้ประกอบการ Start-Up ที่มีเทคโนโลยีสมัยใหม่เป็นหัวใจในการทำธุรกิจในอนาคต ซึ่งบริษัทฯ เป็นผู้ผลิตเครื่องปรับอากาศของไทยมานานกว่า 30 ปี พัฒนาเทคโนโลยี และนวัตกรรมด้วยตนเองอย่างต่อเนื่อง มี local content หรือใช้วัตถุดิบในประเทศเกินกว่า 80 เปอร์เซ็นต์ เป็นผู้นำด้านนวัตกรรมเครื่องปรับอากาศอัจฉริยะตามนโยบาย Thailand 4.0 สินค้าเป็นที่ยอมรับทั้งในและต่างประเทศ และเป็นสินค้าเครื่องปรับอากาศสัญชาติไทยเพียงรายเดียวที่สามารถส่งไปจำหน่ายในประเทศญี่ปุ่น
นายมงคล ลีลาธรรม กรรมการผู้จัดการ ธพว. กล่าวว่า สำหรับการลงนามบันทึกข้อตกลงความร่วมมือในครั้งนี้ ถือเป็นอีกหนึ่งโครงการที่ธนาคารสานต่อแนวนโยบายของรัฐบาลในการช่วยเหลือ SMEs คนตัวเล็ก/รายย่อย ให้มีโอกาสสร้างงาน สร้างอาชีพ สร้างรายได้ เพื่อให้ผู้ประกอบการ SMEs ตัวแทนจำหน่ายเครื่องปรับอากาศ ที่ต้องการปรับปรุง ขยายกิจการ เสริมสภาพคล่อง หรือเพิ่มศักยภาพในการพัฒนาธุรกิจให้เติบโตอย่างมีศักยภาพ และสร้างช่างเทคนิคติดตั้งและซ่อมแซมเครื่องปรับอากาศให้เป็นผู้ประกอบการ Start-Up ในอนาคต โดยธนาคารสนับสนุนสินเชื่อ SMEs Transformation Loan อัตราดอกเบี้ย 3% ต่อปี บสย.ค้ำประกัน ปลอดเงินต้น 1 ปี ระยะเวลากู้ 7 ปี เพื่อขับเคลื่อนธุรกิจ ซึ่งขณะนี้บริษัทฯ จัดโครงการทดลอง โดยเริ่มจากการคัดเลือกมีผู้แทนจำหน่าย 50 แห่งทั่วประเทศ จะสร้างช่างเทคนิคเครื่องปรับอากาศฝีมือได้ 500 - 1,000 คน
นายสมศักดิ์ จิตติพลังศรี กรรมการ บริษัท ซัยโจ เด็นกิ อินเตอร์เนชั่นแนล จำกัด กล่าวว่า บริษัทเป็นผู้ผลิตเครื่องปรับอากาศสัญชาติไทยที่ผลิตระบบอินเวอร์เตอร์สำเร็จเป็นรายแรกในประเทศไทยตั้งแต่ปี 2548 มีผลงานการพัฒนาเทคโนโลยีอินเวอร์เตอร์รวมไปถึงนวัตกรรมอื่นที่เกี่ยวข้อง ได้รับการยอมรับอย่างต่อเนื่องจนถึงปัจจุบัน อาทิ การผลิตเครื่องปรับอากาศอินเวอร์เตอร์ให้มีค่าประสิทธิภาพประหยัดพลังงานสูงสุดอันดับ 1, 2, 3 จากจำนวนเครื่องปรับอากาศ 300 รุ่นทั่วโลกในประเทศสิงคโปร์ตั้งแต่ปี 2012 ถึงปัจจุบัน การพัฒนาเทคโนโลยีอินเวอร์เตอร์จนสามารถเป็นผู้ผลิตและจำหน่ายในประเทศญี่ปุ่นได้สำเร็จ บริษัทยังเป็นรายแรกในประเทศไทยที่สามารถผลิตเครื่องปรับอากาศที่ใช้น้ำยาลดโลกร้อน R32 และได้รับการยอมรับเป็นกรณีตัวอย่างที่ประสบความสำเร็จ (success case) ของธนาคารโลก รวมถึงการพัฒนาเทคโนโลยีอินเวอร์เตอร์แห่งอนาคต GPS Inverter พร้อมด้วยแอพพลิเคชั่นบนโทรศัพท์มือถือ ที่สามารถควบคุมเครื่องปรับอากาศได้ทุกช่วงเวลา ตรวจสอบอาการชำรุด และแจ้งวิธีการซ่อมบำรุง ตลอดจนตรวจสอบค่าไฟ นอกจากนี้บริษัทอยู่ระหว่างการขยายกิจการสร้างตัวแทนจำหน่าย และช่างเทคนิคเพื่อตอบสนองความต้องการของผู้บริโภคทั้งในประเทศและต่างประเทศ
นายมงคล กล่าวอีกว่า การลงนามความร่วมมือครั้งนี้ บริษัท ซัยโจ เด็นกิ อินเตอร์เนชั่นแนล จำกัด จะช่วยเป็นผู้คัดกรองผู้ประกอบการที่มีศักยภาพและมีความประสงค์เข้าถึงแหล่งทุนให้ธนาคาร โดยเฉพาะ 50 ตัวแทนจำหน่ายที่มีอยู่เดิมเป็นโครงการนำร่อง ตลอดจนบริษัทฯ และธนาคารจะมีการพัฒนาอบรมความรู้ให้กับตัวแทนจำหน่ายในด้านการตลาด การเงิน เทคโนโลยี และนวัตกรรมของผลิตภัณฑ์ ตลอดจนพัฒนาช่างเทคนิคเครื่องปรับอากาศให้มีความชำนาญในอาชีพ เน้นคุณภาพการให้บริการที่น่าเชื่อถือ ตรวจสอบได้ เพื่อสร้างความรู้สึกปลอดภัย เกิดความมั่นใจและไว้วางใจในการใช้บริการสินค้า ทั้งนี้ ธนาคารจะมีความร่วมมือในลักษณะนี้กับภาคเอกชนอีกหลายแห่ง อาทิ ตลาดต่อยอด ตลาดกลางการค้าแห่งภูมิภาคอาเซียน ที่รวบรวมสินค้าบริการหลายหลายครบครันทั้งนำเข้าและส่งออกจากผู้ผลิตและผู้ประกอบการ SMEs ทั่วประเทศ เพื่อเปิดโอกาสและส่งเสริมให้ธุรกิจ SMEs ได้ค้าขายระดับประเทศและนานาชาติ สอดรับกับการเปิดตลาดสู่ประชาคมเศรษฐกิจอาเซียนต่อไป
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3859
