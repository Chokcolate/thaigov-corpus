รัฐบาลไทย-ข่าวทำเนียบรัฐบาล-รอง ลธน.ม. เรณูฯ เป็นประธานในพิธีปิดตลาดคลองผดุงฯ ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน” ร่วมกับ 5 จังหวัดชายแดนภาคใต้ ด้วยความร่วมมือของสำนักเลขาธิการนายกรัฐมนตรี

วันจันทร์ที่ 24 เมษายน 2560
รอง ลธน.ม. เรณูฯ เป็นประธานในพิธีปิดตลาดคลองผดุงฯ ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน” ร่วมกับ 5 จังหวัดชายแดนภาคใต้ ด้วยความร่วมมือของสำนักเลขาธิการนายกรัฐมนตรี
รอง ลธน.ม. เรณูฯ เป็นประธานในพิธีปิดตลาดคลองผดุงฯ ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน” ร่วมกับ 5 จังหวัดชายแดนภาคใต้ ด้วยความร่วมมือของสำนักเลขาธิการนายกรัฐมนตรี จัดขึ้นระหว่าง 6 - 23 เม.ย. 2560
วันนี้ (23 เมษายน 2560) เวลา 14.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมืองป็นประธานในพิธีปิดตลาดคลองผดุงกรุงเกษม ภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน : Southern Thailand Experience มั่นคง มั่งคั่ง ยั่งยืน” จัดโดยศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนภาคใต้ ได้แก่ จังหวัดสตูล สงขลา ปัตตานี นราธิวาส และยะลา จัดงานตลาดคลองผดุงกรุงเกษม ข้างทำเนียบรัฐบาลด้วยความร่วมมือของสำนักเลขาธิการนายกรัฐมนตรี จัดขึ้นระหว่าง 6 - 23 เมษายน 2560 โดยนายศุภณัฐ สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ ตลอดจนคณะผู้บริหารและตัวแทนหัวหน้าส่วนราชการและรัฐวิสาหกิจที่เกี่ยวข้องเข้าร่วมงาน ซึ่งผลของการจัดงานเป็นที่น่าพึงพอใจ รายได้กระจายสู่ชุมชนกว่า 27 ล้านบาท มีผู้เข้าชมงานกว่า 6 หมื่นคน
​        เลขาธิการ ศอ.บต. กล่าวรายงานว่า ศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนภาคใต้ ได้รับมอบหมายให้เป็นเจ้าภาพในการจัดงาน “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน : Southern Thailand Experience มั่นคง มั่งคั่ง ยั่งยืน”ร่วมกับ 5 จังหวัดชายแดนภาคใต้ ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 6 - 23 เมษายน 2560 ซึ่งได้รับการตอบรับจากประชาชนมาที่ชมงานเป็นอย่างดี สร้างรายได้กระจายสู่ชุมชนกว่า 27 ล้านบาท โดย ศูนย์อำนวยการบริหารจังหวัดชายแดนภาคใต้ (ศอ.บต.) ได้มุ่งเน้นการส่งเสริมเศรษฐกิจของพี่น้องประชาชนในพื้นที่ชายแดนภาคใต้ที่มีวิถีชีวิตความเป็นอยู่ที่หลากหลาย ทั้งด้านศาสนา เชื้อชาติ วัฒนธรรม และยังช่วยตอบโจทย์ภาครัฐในเรื่องของความมั่นคง มั่งคั่ง และยั่งยืน โดยมีการนำผลิตภัณฑ์ที่เป็นสุดยอดและหายาก เช่น อาหารพื้นเมือง ผลิตภัณฑ์ในท้องถิ่น และการสาธิตรูปแบบการดำเนินวิถีชีวิตในพื้นที่ 5 จังหวัดชายแดนภาคใต้มาจัดแสดง ซึ่งการจัดงานในครั้งนี้ยังเป็นโอกาสที่ดีในการช่วยสนับสนุนส่งเสริมผู้ประกอบการในทุกระดับและผู้ได้รับผลกระทบจากสถานการณ์ความไม่สงบในจังหวัดชายแดนภาคใต้ ให้มีรายได้เพิ่มมากขึ้นจากการจำหน่ายสินค้า สามารถดำรงชีพได้ตามปกติ ตลอดจนช่วยเพิ่มโอกาสทางการตลาด และสามารถต่อยอดธุรกิจให้แก่กลุ่มผู้ประกอบการใน 5 จังหวัดชายแดนภาคใต้อีกทางหนึ่งด้วย ทั้งนี้ ก็เพื่อให้สอดคล้องกับการขับเคลื่อนโครงการเมืองต้นแบบ มั่นคง มั่งคั่ง และยั่นยืนตามนโยบายของรัฐบาล
​         จากนั้น รองเลขาธิการนายกรัฐมนตรี เป็นประธานกล่าวปิดงานว่า การจัดงานตลาดคลองผดุงกรุงเกษม ข้างทำเนียบรัฐบาลเป็นดำริของ พลเอก ประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยในพื้นที่ชายแดนภาคใต้ได้มีโอกาสผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงและหน่วยงานต่าง ๆ ที่หมุนเวียนมาจัดงานภายในตลาดดังกล่าว ได้มีโอกาสใกล้ชิดประชาชนด้วยการจัดแสดงผลงานผ่านนิทรรศการ ประการสำคัญนายกรัฐมนตรีปรารถนาให้ตลาดฯ นี้ เป็นการลดความเหลื่อมล้ำในสังคมพร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยให้มีคุณภาพชีวิตที่ดีขึ้น พร้อมทั้งมีการต่อยอดสู่การลงนามบันทึกความร่วมมือโครงการ “ส่งเสริมศักยภาพผู้ประกอบการ SMEs”ในพื้นที่จังหวัดชายแดนภาคใต้อย่างเป็นรูปธรรมทำให้เศรษฐกิจในพื้นที่ดังกล่าวสามารถขับเคลื่อนทางเศรษฐกิจอย่างจริงจังส่งผลต่อการพัฒนาคุณภาพชีวิตประชาชนอย่างยั่งยืนและก้าวสู่ตลาดประชารัฐ 4.0 ตามนโยบายของรัฐบาลอีกด้วย
​         โอกาสนี้ รองเลขาธิการนายกรัฐมนตรี ได้เป็นประธานมอบเกียรติบัตรแก่ผู้แทนส่วนราชการที่เกี่ยวข้อง และผู้ประกอบการที่ให้ความร่วมมือกันจัดงานดังกล่าว จากนั้นมอบป้ายการจัดงานตลาดคลองผดุงกรุงเกษมให้กับตัวแทนผู้บริหารจากกระทรวงมหาดไทย ซึ่งมีกำหนดจัดงานครั้งต่อไป ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 4 - 27 พฤษภาคม 2560 ระหว่างเวลา 10.00 - 19.00 น. โดยเน้นนำสินค้า OTOP ระดับพรีเมี่ยม จากกลุ่มจังหวัดต่าง ๆ ทั่วประเทศมาจำหน่ายแก่ประชาชนชาวกรุงเทพมหานครและปริมณฑลในราคาย่อมเยา จึงขอเชิญชวนมาร่วมงานกันเพื่อ ชม ชิม ช้อป ได้ตามวันและเวลาดังกล่าวโดยไม่เว้นวันหยุดราชการและวันนักขัตฤกษ์
​
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3228
