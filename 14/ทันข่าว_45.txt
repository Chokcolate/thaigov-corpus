รัฐบาลไทย-ข่าวทำเนียบรัฐบาล-รู้ไว้!! บัตรสวัสดิการแห่งรัฐ แล้วจะไม่พลาดทุกสิทธิประโยชน์

วันจันทร์ที่ 2 ตุลาคม 2560
รู้ไว้!! บัตรสวัสดิการแห่งรัฐ แล้วจะไม่พลาดทุกสิทธิประโยชน์
จึงขอให้ผู้มีสิทธิ์ศึกษารายละเอียดต่าง ๆ ที่จำเป็นต่อการใช้งาน เพื่อรักษาสิทธิประโยชน์ของตนเอง
รู้ไว้!! บัตรสวัสดิการแห่งรัฐ แล้วจะไม่พลาดทุกสิทธิประโยชน์
เริ่มแล้วสำหรับการใช้บัตรสวัสดิการแห่งรัฐ เมื่อวันที่ 1 ตุลาคม 2560 โดยผู้มีสิทธิ์กว่า 11 ล้านคน สามารถใช้สิทธิ์แต่ละประเภทได้ ดังนี้
1. ซื้อสินค้าอุปโภคบริโภคในร้านธงฟ้าประชารัฐ 200 บาท/คน/เดือน สำหรับผู้มีรายได้เกิน 30,000 บาทต่อปี และ 300 บาท/คน/เดือน สำหรับผู้มีรายได้ไม่เกิน 30,000 บาทต่อปี
2. ส่วนลดค่าซื้อก๊าซหุงต้มจากร้านค้าที่กระทรวงพลังงานกำหนด 45 บาท/คน/3 เดือน
3. ค่าโดยสารรถ ขสมก./รถไฟฟ้า 500 บาท/คน/เดือน
4. ค่าโดยสารรถ บขส. 500 บาท/คน/เดือน
5. ค่าโดยสารรถไฟ 500 บาท/คน/เดือน
ขณะนี้กระทรวงพาณิชย์ได้ติดตั้งเครื่องรูดบัตร (EDC) ทั่วประเทศแล้วกว่า 5,000 เครื่อง และจะติดตั้งเพิ่มเป็น 8,000 เครื่องให้ครบทุกตำบล ภายในสัปดาห์แรกของเดือนตุลาคม เพื่อให้ครอบคลุมและเพียงพอต่อการใช้บัตรสวัสดิการแห่งรัฐได้ทั้งประเทศ
โดยในช่วงแรก ประชาชนอาจยังไม่สามารถใช้วงเงินในบัตรสวัสดิการแห่งรัฐได้อย่างเต็มที่ ดังนั้น กรมบัญชีกลาง กระทรวงการคลัง จะยกยอดวงเงินคงเหลือจากการซื้อสินค้าร้านธงฟ้าประชารัฐและสวัสดิการทุกประเภทของเดือนตุลาคมให้ไปใช้ต่อได้ในเดือนพฤศจิกายน 2560 อีก 1 เดือน
ทั้งนี้ นางสาวสุทธิรัตน์ รัตนโชติ อธิบดีกรมบัญชีกลาง ระบุว่า ขณะนี้กำลังจัดทำ “คู่มือประชารัฐสวัสดิการ” เพื่อเร่งสร้างการรับรู้ให้แก่ประชาชน เมื่อแล้วเสร็จจะกระจายไปยังหน่วยงานที่รับลงทะเบียนทุกแห่ง ได้แก่ ธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสิน ธนาคารกรุงไทย จำกัด (มหาชน) สำนักงานคลังจังหวัด 76 จังหวัด และสำนักงานเขตในกรุงเทพมหานคร 50 เขต
สำหรับผู้มีสิทธิ์ที่ยังไม่ได้ไปรับบัตรสวัสดิการแห่งรัฐ สามารถติดต่อขอรับได้ที่หน่วยงานรับลงทะเบียนที่ได้ลงทะเบียนไว้ โดยแต่ละหน่วยงานจะเก็บรักษาบัตรไว้เป็นเวลา 1 ปี และหากผู้ใช้บัตรมีข้อสงสัยสามารถติดต่อสอบถามได้ที่ Call Center โทร. 0 2109 2345 ตั้งแต่วันจันทร์ - วันศุกร์ ระหว่างเวลา 08.30-17.30 น.
ดังนั้น จึงขอให้ผู้มีสิทธิ์ศึกษารายละเอียดต่าง ๆ ที่จำเป็นต่อการใช้งาน เพื่อรักษาสิทธิประโยชน์ของตนเอง แล้วท่านจะไม่พลาดสิ่งดี ๆ ที่รัฐบาลมอบให้เป็นสวัสดิการ เพื่อบรรเทาความเดือดร้อนของผู้มีรายได้น้อยให้สามารถดำรงชีวิตอยู่ได้อย่างเหมาะสม
ภาพ/ข่าว : กลุ่มสื่อสารเชิงกลยุทธ์ สำนักโฆษก สำนักเลขาธิการนายกรัฐมตรี

ที่มา : http://www.thaigov.go.th/news/contents/details/7114
