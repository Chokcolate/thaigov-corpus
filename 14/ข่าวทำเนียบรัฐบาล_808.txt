รัฐบาลไทย-ข่าวทำเนียบรัฐบาล-นรม. กล่าวแสดงความชื่นชม ศรีสะเกษ นครหลวงโปรโมชั่น ในโอกาสที่สามารถป้องกันแชมป์เปี้ยนโลกของสภามวยโลกรุ่นซูเปอร์ฟลายเวท 115 ปอนด์

วันพุธที่ 13 กันยายน 2560
นรม. กล่าวแสดงความชื่นชม ศรีสะเกษ นครหลวงโปรโมชั่น ในโอกาสที่สามารถป้องกันแชมป์เปี้ยนโลกของสภามวยโลกรุ่นซูเปอร์ฟลายเวท 115 ปอนด์
นรม. กล่าวแสดงความชื่นชม ศรีสะเกษ นครหลวงโปรโมชั่น ในโอกาสที่สามารถป้องกันแชมป์เปี้ยนโลกของสภามวยโลก รุ่นซูเปอร์ฟลายเวท 115 ปอนด์ ซึ่งนำความปลาบปลื้มยินดีมาสู่คนไทยทั้งประเทศ
วันนี้ (13 กันยายน 2560) เวลา 11.00 น. ณ ห้องสีม่วง ตึกไทยคู่ฟ้า ทำเนียบรัฐบาล รศ.ดร.ชวนี ทองโรจน์ ผู้ช่วยรัฐมนตรีประจำกระทรวงการท่องเที่ยวและกีฬา นายกมล วรรณพงษ์ ผู้ว่าการการกีฬาแห่งประเทศไทย นายสุรชาติ พิสิฐวุฒินันท์ ประธานบริษัท นครหลวงโปรโมชั่น จำกัด และคณะได้นำนายวิศักดิ์ศิลป์ วังเอก หรือ ศรีสะเกษ นครหลวงโปรโมชั่น เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี เนื่องในโอกาสที่สามารถป้องกันแชมป์เปี้ยนโลกของสภามวยโลก (WORLD BOXING COUNCIL) รุ่นซูเปอร์ฟลายเวท พิกัด 115 ปอนด์ ที่เวทีมวยสตับฮับเซนเตอร์ เมืองคาร์สัน ลอสแอนเจลิส รัฐแคลิฟอร์เนีย ประเทศสหรัฐอเมริกา ซึ่งนำความปลาบปลื้มยินดีมาสู่คนไทยทั้งประเทศ
จากนั้น นายกรัฐมนตรี ได้กล่าวชื่นชมและแสดงความยินดีกับศรีสะเกษที่สามารถป้องกันตำแหน่งแชมป์เปี้ยนโลกไว้ได้ ด้วยความตั้งใจและมุ่งมั่น พร้อมมีการใช้ทักษะที่ดีเยี่ยม ซึ่งทำให้สามารถป้องกันแชมป์และชนะ โรมัน กอนซาเลซ มาได้อย่างเต็มภาคภูมิ ซึ่งได้นำความสุขมาสู่คนไทยทั้งชาติ และขอขอบคุณทุกภาคส่วนที่ได้ช่วยกันสนับสนุน ทำให้ประสบความสำเร็จในครั้งนี้ ทั้งนี้ นายกรัฐมนตรีได้ฝากข้อคิดให้ศรีสะเกษหมั่นฝึกฝนฝีมือให้เก่งขึ้นอย่างสม่ำเสมอและต่อเนื่อง โดยเฉพาะหากมีโอกาสที่จะชกกับใครควรศึกษาเทคนิคการชกของคู่ต่อสู้ให้ละเอียดด้วย และขอให้ตั้งใจเรียนหนังสือให้สำเร็จอย่าได้ทิ้งการเรียน เพราะการศึกษานั้นมีความสำคัญอย่างมาก  หลังจากนั้น นายกรัฐมนตรี ได้มอบของที่ระลึกเป็นหนังสือและกระเป๋าแก่ศรีสะเกษ พร้อมทั้งได้ถ่ายรูปร่วมกันเป็นที่ระลึกอีกด้วย
อนึ่ง นายวิศักดิ์ศิลป์ วังเอก หรือศรีสะเกษ นครหลวงโปรโมชั่น (ชื่อเล่นตั้ม เพื่อน ๆ นิยมเรียกว่าแหลม) เกิดเมื่อวันที่ 8 ธันวาคม พ.ศ. 2529 ที่จังหวัดศรีสะเกษ เป็นบุตรคนโตของนายเจียมศักดิ์ และนางหนูรัตน์ วังเอก มีน้องชาย 2 คน (เป็นนักมวยทุกคน) ทั้งนี้ ศรีสะเกษสำเร็จการศึกษาระดับมัธยมศึกษาปีที่ 6 จากการศึกษานอกโรงเรียน (กศน.) และได้เริ่มหัดชกมวยตอนอายุ 13 - 14 ปี และสถิติการชก คือ ชก 49 ครั้ง ชนะ 44 ครั้ง (ชนะน็อก 40 ครั้ง) และแพ้ 4 ครั้ง เสมอ 1 ครั้ง ชีวิตส่วนตัวมีภรรยาแล้ว คือ นางพัชรีวรรณ กัณหา หรือ น้องเก๋
ปัจจุบัน ศรีสะเกษ นครหลวงโปรโมชั่น ได้รับการจัดอันดับให้เป็นนักมวยดีที่สุด อันดับที่ 5 ของโลก จากเว็บไซต์ Boxrec เหนือ แมนนี่ ปาเกียว และถือเป็นอันดับที่ดีที่สุดของนักมวยชาวไทย สำหรับไฟต์ต่อไป ศรีสะเกษ นครหลวงโปรโมชั่น ต้องขึ้นชกกับ ฮวน ฟรานซิสโก้ เอสตราด้า นักมวยจากเม็กซิโก ตามคำสั่งของสภามวยโลก
*****************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6648
