รัฐบาลไทย-ข่าวทำเนียบรัฐบาล- “บิ๊กอู๋” ย้ำ! พี่น้องแรงงานไทยในต่างประเทศไม่ต้องกังวล สั่งทูตแรงงานดูแลใกล้ชิด

วันศุกร์ที่ 8 ธันวาคม 2560
“บิ๊กอู๋” ย้ำ! พี่น้องแรงงานไทยในต่างประเทศไม่ต้องกังวล สั่งทูตแรงงานดูแลใกล้ชิด
รมว.แรงงาน กำชับ! ทูตแรงงานต้องเฝ้าระวังสถานการณ์และเตรียมการช่วยเหลืออำนวยความสะดวกแก่แรงงานไทยในต่างประเทศอย่างใกล้ชิด ย้ำ! ครอบครัวไม่ต้องกังวล กระทรวงแรงงานพร้อมดูแล
นางเพชรรัตน์ สินอวย รองปลัดกระทรวงแรงงาน ในฐานะโฆษกกระทรวงแรงงาน เปิดเผยภายหลังการประชุมศูนย์ปฏิบัติการกระทรวงแรงงาน (ศปก.รง.) ครั้งที่ ๔/๒๕๖๐ ว่า พลตำรวจเอกอดุลย์  แสงสิงแก้ว รัฐมนตรีว่าการกระทรวงแรงงาน ได้สั่งการให้ประสานกับอัครราชทูตที่ปรึกษา (ฝ่ายแรงงาน) ประจำสำนักงานแรงงานในประเทศอิสราเอล (กรุงเทลอาวีฟ) และอัครราชทูตที่ปรึกษา (ฝ่ายแรงงาน) สำนักงานแรงงานไทยในประเทศสาธารณรัฐเกาหลี (กรุงโซล) เพื่อเตรียมความพร้อมจัดทำแผนปฏิบัติการ สำหรับเตรียมการให้ความช่วยเหลืออำนวยความสะดวกด้านต่างๆ แก่แรงงานไทยในต่างประเทศที่เดินทางไปทำงานอย่างถูกต้องตามกฎหมายให้มีสภาพความเป็นอยู่ที่ดี รวมถึงการคุ้มครองแรงงานไทยให้ได้รับสิทธิประโยชน์ตามสัญญาจ้างงานและตามกฎหมายท้องถิ่นของประเทศนั้นๆ โดยเน้นย้ำว่า ขอให้สำนักงานแรงงานไทยในต่างประเทศติดตามเฝ้าระวังสถานการณ์ภายในประเทศที่จะส่งผลกระทบต่อแรงงานไทยอย่างใกล้ชิดและต้องสามารถแก้ไขปัญหาที่เกิดขึ้นกับพี่น้องแรงงานในต่างประเทศได้อย่างรวดเร็ว
“ทั้งนี้ รมว.แรงงานยังขอให้ครอบครัวและญาติพี่น้องของแรงงานไทยที่ไปทำงานในต่างประเทศมั่นใจได้ว่า รัฐบาลและกระทรวงแรงงานมีความห่วงใยในชีวิตความเป็นอยู่ของพี่น้องแรงงานไทยทุกคน และพร้อมที่จะให้ความคุ้มครองช่วยเหลือ หากได้รับความเดือดร้อนจากการจ้างงานหรือสถานการณ์ความไม่สงบต่างๆ” นางเพชรรัตน์ฯ กล่าวในท้ายที่สุด
+++++++++++++++++++++++

ที่มา : http://www.thaigov.go.th/news/contents/details/8622
