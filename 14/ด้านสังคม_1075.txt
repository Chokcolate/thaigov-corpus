รัฐบาลไทย-ข่าวทำเนียบรัฐบาล-พม. สานพลังประชารัฐมอบห้องน้ำคนพิการต้นแบบที่ทุกคนสามารถเข้าถึงได้ในสวนลุมพินี เพื่อส่งต่อให้ กทม.

วันพฤหัสบดีที่ 11 มกราคม 2561
พม. สานพลังประชารัฐมอบห้องน้ำคนพิการต้นแบบที่ทุกคนสามารถเข้าถึงได้ในสวนลุมพินี เพื่อส่งต่อให้ กทม.
พม. สานพลังประชารัฐมอบห้องน้ำคนพิการต้นแบบที่ทุกคนสามารถเข้าถึงได้ในสวนลุมพินี เพื่อส่งต่อให้ กทม.
วันนี้ (11 ม.ค. 61) เวลา 10.00 น. พลเอก สุรศักดิ์ ศรีศักดิ์ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ (ผช.รมว.พม.) เป็นประธานในพิธีรับมอบห้องน้ำคนพิการต้นแบบที่ทุกคนสามารถเข้าถึงได้ จากบริษัทกลุ่มเซ็นทรัล จำกัด เพื่อส่งมอบให้กับกรุงเทพมหานคร โดยมีนายสมคิด สมศรี อธิบดีกรมส่งเสริมและพัฒนาคุณภาพชีวิตคนพิการ ผู้บริหารกรุงเทพมหานคร ผู้แทนจากคณะสถาปัตยกรรมศาสตร์ จุฬาลงกรณ์มหาวิทยาลัย องค์กรคนพิการ และผู้บริหารบริษัท กลุ่มเซ็นทรัล จำกัด เข้าร่วมงาน ณ บริเวณศาลาภิรมย์ภักดี (สวนปาล์ม) สวนลุมพินี เขตปทุมวัน กรุงเทพมหานคร
รัฐบาล โดยกระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญกับคนพิการ เพื่อให้ได้รับสิทธิประโยชน์และความคุ้มครอง มิให้มีการเลือกปฏิบัติโดยไม่เป็นธรรม รวมทั้ง ให้คนพิการมีสิทธิได้เข้าถึงสิ่งอำนวยความสะดวก อันเป็นสาธารณะและความช่วยเหลืออื่นจากรัฐ ตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 มาตรา 20 เพื่อให้คนพิการมีคุณภาพชีวิตที่ดีและพึ่งตนเองได้ โดยประสานความร่วมมือและสนับสนุนการจัดสิ่งอำนวยความสะดวกสำหรับคนพิการและทุกคนในสังคม ร่วมกับหน่วยงานภาครัฐ ภาคเอกชน และภาคประชาสังคม ตามแนวทางประชารัฐ ร่วมกันขับเคลื่อนการเข้าถึงและใช้ประโยชน์จากสภาพแวดล้อมทางกายภาพ การคมนาคมขนส่ง ข้อมูลข่าวสาร และบริการสาธารณะ ครอบคลุมทั้งต้นทาง กลางทาง และปลายทางของระบบการใช้ชีวิต
กรมส่งเสริมและพัฒนาคุณภาพชีวิตคนพิการ (พก.) เป็นเจ้าภาพหลัก ในการประสานความร่วมมือและสนับสนุนการจัดสิ่งอำนวยความสะดวกสำหรับคนพิการและทุกคนในสังคม (Universal Design) สำหรับพื้นที่สวนลุมพินี สวนสาธารณะแห่งแรกของกรุงเทพมหานคร เพื่อให้เป็นสถานที่พักผ่อนหย่อนใจของประชาชนทุกคน ทุกเพศ ทุกวัย และทุกสภาพร่างกาย รวมถึงชาวต่างชาติ สามารถเข้าถึงและใช้บริการได้ สะดวก ปลอดภัย ทั่วถึง เท่าเทียมกัน จึงดำเนินการปรับปรุงสภาพแวดล้อมให้สอดคล้องกับมาตรฐานและพัฒนาให้ประชาชนในทุกกลุ่ม ทุกช่วงวัย สามารถเข้าไปใช้ประโยชน์ได้ โดยเมื่อวันที่ 13 กันยายน 2559 ที่ผ่านมา ได้ร่วมกันปรับปรุงห้องน้ำบริเวณลานตะวันยิ้ม ศูนย์ผู้สูงอายุ ลานจอดรถ และทางเดินเท้าจากประตูทางเข้าหลัก 3 ด้าน ได้แก่ 1) ด้านพระบรมราชานุสาวรีย์พระมงกุฎเกล้า 2) ด้านถนนพระราม 4 และ 3) ด้านถนนวิทยุ รวมทั้งทางเดินเท้าเชื่อมโยงการเดินทางจากป้ายหยุดรถประจำทาง สถานีรถไฟฟ้า BTS และ MRT จากประตูทางเข้าหลักทั้ง 3 ด้าน เพื่อเป็นต้นแบบของสวนสาธารณะที่คนพิการ ผู้สูงอายุ ผู้ป่วย เด็ก สตรี และทุกคน เข้าถึงและใช้ประโยชน์ได้อย่างเท่าเทียมกัน
"สำหรับการจัดงานในวันนี้ มีการรับมอบห้องน้ำคนพิการต้นแบบที่ทุกคนสามารถเข้าถึงได้ โดยเกิดขึ้นจากความร่วมมือ ประชารัฐ ได้แก่ กระทรวง พม. กรุงเทพมหานคร คณะสถาปัตยกรรมศาสตร์ จุฬาลงกรณ์มหาวิทยาลัย องค์กรคนพิการ และบริษัท กลุ่มเซ็นทรัล จำกัด ที่ร่วมด้วยช่วยกันสนับสนุนในการปรับปรุงห้องน้ำ จำนวน 9 หลัง ประกอบด้วย ห้องน้ำใหญ่ 2 หลัง และห้องน้ำเล็ก 7 หลัง โดยมีการปรับปรุงทางลาด ไฟส่องสว่าง ราวจับภายนอก อุปกรณ์ในห้องน้ำคนพิการ วัสดุปูพื้น ให้เป็นไปตามหลักห้องน้ำคนพิการมาตรฐานสากล ซึ่งคนพิการ ผู้สูงอายุ และทุกคน ให้สามารถเข้าถึงและใช้ประโยชน์ได้ พร้อมส่งมอบให้กรุงเทพมหานคร ซึ่งเป็น 1 ในกิจกรรมเพื่อการพัฒนาสวนสาธารณะต้นแบบเพื่อคนพิการ ผู้สูงอายุ สามารถเข้าถึงและใช้ประโยชน์ได้อย่างเท่าเทียม มีความสะดวก และปลอดภัย” พลเอก สุรศักดิ์ กล่าวในตอนท้าย

ที่มา : http://www.thaigov.go.th/news/contents/details/9336
