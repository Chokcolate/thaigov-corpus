รัฐบาลไทย-ข่าวทำเนียบรัฐบาล-"ยุติธรรม" ร่วมกับ สรอ. กำหนดทิศทางเทคโนโลยีสารสนเทศฯ  และวางรากฐานการทำงานระบบดิจิตอลในอนาคต

วันศุกร์ที่ 20 ตุลาคม 2560
"ยุติธรรม" ร่วมกับ สรอ. กำหนดทิศทางเทคโนโลยีสารสนเทศฯ  และวางรากฐานการทำงานระบบดิจิตอลในอนาคต
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมเกี่ยวกับทิศทางและนโยบายด้านเทคโนโลยีสารสนเทศและการสื่อสาร
และการจัดเก็บข้อมูลขนาดใหญ่ (Big Data) ของกระทรวงยุติธรรม
ในวันพฤหัสบดีที่ ๑๙ ตุลาคม ๒๕๖๐ เวลา ๑๕.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์
ศูนย์ราชการเฉลิมพระเกียรติฯ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมเกี่ยวกับทิศทางและนโยบายด้านเทคโนโลยีสารสนเทศและการสื่อสาร
และการจัดเก็บข้อมูลขนาดใหญ่ (Big Data) ของกระทรวงยุติธรรม
โดยหารือร่วมกับผู้แทนจากสำนักงานรัฐบาลอิเล็กทรอนิกส์ (องค์การมหาชน) (สรอ.)
ในประเด็นเกี่ยวกับการทำงานเชื่อมโยงกันตั้งแต่ระดับนโยบายผ่านศูนย์ PMOC
และศูนย์บริการครบวงจร (One Stop Service) ที่ผ่านการบูรณาการระดับกระทรวงในทุกกิจกรรม
ให้มีประสิทธิภาพและเกิดผลเป็นรูปธรรมมากยิ่งขึ้น
ปลัดกระทรวงยุติธรรม กล่าวว่า การทำงานโดยการเปลี่ยนแปลงจากการใช้กระดาษ
มาเป็นระบบดิจิตอล ขณะนี้ ยังไม่มีหน่วยงานไหนสามารถทำได้ ๑๐๐%
เนื่องจากการใช้กระดาษยังคงมีความจำเป็นต่อระบบการทำงานในปัจจุบัน
อีกทั้งกระบวนการในการพัฒนาระบบดิจิตอลเพื่อรองรับการทำงานดังกล่าวต้องใช้ระยะเวลา
ทั้งนี้ กระทรวงยุติธรรม พร้อมที่จะให้ความร่วมมือในการดำเนินการตามนโยบายของรัฐบาล
จึงขอให้หน่วยงานในสังกัดกระทรวงยุติธรรมให้ความสำคัญในเรื่องดังกล่าว โดยการประสานงาน
และแลกเปลี่ยนข้อมูลกับ สรอ. พร้อมทั้ง ให้ความสนใจต่อแอปพลิเคชันที่สามารถเสริมสร้างประสิทธิภาพ
ในการทำงานด้านงานบริการประชาชน และงานบริการภาครัฐ
เพื่อวางรากฐานต่อการทำงานที่ดีในอนาคตต่อไป

ที่มา : http://www.thaigov.go.th/news/contents/details/7531
