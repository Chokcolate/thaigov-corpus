รัฐบาลไทย-ข่าวทำเนียบรัฐบาล-สธ.ชี้ปัจจัยความสำเร็จของ PCC ต้นแบบ 24 แห่ง บุคลากรต้องมีหัวใจปฐมภูมิ ผู้บริหารสนับสนุน

วันพุธที่ 10 พฤษภาคม 2560
สธ.ชี้ปัจจัยความสำเร็จของ PCC ต้นแบบ 24 แห่ง บุคลากรต้องมีหัวใจปฐมภูมิ ผู้บริหารสนับสนุน
กระทรวงสาธารณสุข ถอดบทเรียนการทำงานพื้นที่ต้นแบบคลินิกหมอครอบครัว 24 แห่ง  พบปัจจัยแห่งความสำเร็จ  ทีมบุคลากรต้องมีหัวใจปฐมภูมิ  ร่วมกันออกแบบระบบบริการกับชุมชนคนในพื้นที่หรือท้องถิ่น และผู้บริหารที่เข้าใจให้การสนับสนุน
กระทรวงสาธารณสุข ถอดบทเรียนการทำงานพื้นที่ต้นแบบคลินิกหมอครอบครัว 24 แห่ง  พบปัจจัยแห่งความสำเร็จ  ทีมบุคลากรต้องมีหัวใจปฐมภูมิ  ร่วมกันออกแบบระบบบริการกับชุมชนคนในพื้นที่หรือท้องถิ่น และผู้บริหารที่เข้าใจให้การสนับสนุน
นายแพทย์โสภณ  เมฆธนปลัดกระทรวงสาธารณสุข ให้สัมภาษณ์ภายหลังการประชุมเชิงปฏิบัติการถอดบทเรียนการขยายผลเครือข่ายพื้นที่ต้นแบบคลินิกหมอครอบครัว (PCC)ว่า กระทรวงสาธารณสุข ได้เชิญผู้ปฏิบัติงานจาก 12 เขตบริการสุขภาพที่เป็นต้นแบบคลินิกหมอครอบครัว 24 แห่ง ร่วมกันถอดบทเรียน แนวคิดการดำเนินงานคลินิกหมอครอบครัว ข้อคิดเห็น รวมไปถึงอุปสรรคในการดำเนินงานที่ผ่านมาประกอบด้วย เนื้องานและระบบงานสำคัญ  การดำเนินงานตามแนวทางเวชศาสตร์ครอบครัวกับบริบทพื้นที่  การลงทะเบียนและการจัดการข้อมูลประชากร การจ่ายค่าตอบแทน การสนับสนุนงบประมาณ การสนับสนุนจากส่วนกลาง เขตบริการสุขภาพและสำนักงานสาธารณสุขจังหวัด และหัวใจสำคัญในการดำเนินงานอย่างยั่งยืนและขยายผลต่อ
ทั้งนี้  เพื่อให้เจ้าหน้าที่ผู้ปฏิบัติงานรวมไปถึงผู้บริหารได้ทราบข้อมูลการดำเนินงานที่ทำให้ประสบความสำเร็จและปัญหาที่เกิดขึ้น โดยมีวิทยากรที่เป็นเจ้าหน้าที่คลินิกหมอครอบครัวที่ได้ดำเนินการในสถานพยาบาลมาร่วมแบ่งปันแนวคิดหรือวิธีปฏิบัติ แลกเปลี่ยนเรียนรู้ในการทำงานคลินิกหมอครอบครัว ซึ่งมีทั้งจากพื้นที่เขตเมืองและเขตชนบทที่มีบริบทการทำงานแตกต่างกัน
"ผลการถอดบทเรียนครั้งนี้ พบว่าสิ่งที่สำคัญที่ทำให้นโยบายคลินิกหมอครอบครัวสามารถขับเคลื่อนไปได้ใน 24 พื้นที่ต้นแบบมี 3  ข้อหลักๆ คือ 1.การจัดให้มีพื้นที่รับผิดชอบที่ชัดเจน ทำให้เกิดการปรับเปลี่ยนวิธีการจัดการบุคลากรที่ทำงานในแต่ละพื้นที่  2.การออกแบบระบบบริการ ที่เกิดจากสหวิชาชีพที่เข้าไปร่วมดูแล และ3.การสนับสนุนจากผู้บริหารทำให้สามารถปรับระบบการดูแลจากการดูแล “โรค”ไปเป็นการดูแล “คน” ด้วยหลักการของเวชศาสตร์ครอบครัว  โดยปัจจัยแห่งความสำเร็จ ที่พบในพื้นที่ต้นแบบ คือ ทีมบุคลากรที่มีหัวใจปฐมภูมิร่วมกันออกแบบบริการกับชุมชนหรือท้องถิ่น และผู้บริหารที่เข้าใจให้การสนับสนุน"นายแพทย์โสภณ กล่าว
นายแพทย์โสภณ  กล่าวต่อว่า นโยบายทีมหมอครอบครัวเป็นหนึ่งในนโยบายสำคัญของกระทรวงสาธารณสุข ทำหน้าที่ครอบคลุมทุกมิติทั้งการรักษา ส่งเสริม ป้องกัน ฟื้นฟูสภาพ ตลอดจนพัฒนาคุณภาพชีวิตของประชาชนกลุ่มเป้าหมายและครอบครัว เสมือนเป็นเพื่อนสนิทหรือญาติของครอบครัว โดยมุ่งหวังลดความเหลื่อมล้ำทางสังคม ภายใต้เป้าหมาย 6,500 ทีมในระยะเวลา 10 ปี  ดูแลประชาชนครอบคลุมไทย 65 ล้านคน ซึ่งกำหนดให้ทีมหมอครอบครัว 1 ทีมต่อการดูแลประชากร 10,000 คน โดยใน 1 ทีมจะประกอบไปด้วย 7 กลุ่มวิชาชีพ คือ แพทย์ /ทันตแพทย์ /ทันตาภิบาล /เภสัชกร/เจ้าพนักงานเภสัชกรรม /พยาบาล /นักวิชาการสาธารณสุข /เจ้าพนักงานสาธารณสุข /กายภาพบำบัดและแพทย์แผนไทย
************** 10 พฤษภาคม 2560

ที่มา : http://www.thaigov.go.th/news/contents/details/3655
