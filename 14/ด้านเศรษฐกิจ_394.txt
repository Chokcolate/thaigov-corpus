รัฐบาลไทย-ข่าวทำเนียบรัฐบาล-กอช. เตือนเกษตรกรแบ่งเงินออมเมื่อมีรายได้

วันจันทร์ที่ 15 พฤษภาคม 2560
กอช. เตือนเกษตรกรแบ่งเงินออมเมื่อมีรายได้
กองทุนการออมแห่งชาติ หรือ กอช. เตือนเกษตรกรเร่งออมเมื่อมีรายได้ ย้ำการออมเพื่อเป็นหลักประกันยามชราเป็นเรื่องจำเป็น
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า ปัจจุบันกองทุนการออมแห่งชาติมีจำนวนสมาชิก 532,000 ราย กว่าครึ่งหนึ่งของสมาชิกทั้งหมดประกอบอาชีพเกษตรกร คิดเป็นร้อยละ 55 ซึ่งจากสถิติการนำส่งเงินสะสมของสมาชิกพบว่า มีเพียงร้อยละ 27 ของสมาชิกที่เป็นเกษตรกรที่มีการส่งเงินสะสมในปี 2559 จึงยังมีปริมาณการออมในอัตราที่ต่ำอยู่มาก ซึ่งอาจเป็นเพราะรายได้ของเกษตรกรส่วนใหญ่จะสัมพันธ์กับฤดูกาลเก็บเกี่ยวและราคาพืชผลการผลิต โดยช่วงปีที่ผ่านมาเศรษฐกิจการเกษตรของประเทศอยู่ในภาวะหดตัวเล็กน้อยจากปัจจัยลบหลายประการ ทั้งสถานการณ์ภัยแล้ง ปริมาณการส่งออกสินค้าเกษตรลดต่ำลงเพราะกำลังซื้อลดลง จึงทำให้เกษตรกรไทยประสบปัญหารายได้น้อยไม่เพียงพอใช้จ่าย ซึ่งปัจจัยลบทั้งหมดล้วนส่งผลต่อกำลังออมของสมาชิก กอช. ที่เป็นเกษตรกร
อย่างไรก็ตาม กอช. ยังคงเดินหน้าภารกิจในการสร้างทัศนคติและวินัยการออมของสมาชิกและประชาชนทุกอาชีพอย่างต่อเนื่อง รวมถึงการเน้นย้ำหลักเศรษฐกิจพอเพียง เพื่อรณรงค์ให้ประชาชนตระหนักถึงความสำคัญของการวางแผนการเงินที่เหมาะสมกับตนเอง ให้สามารถปันเงินส่วนหนึ่งเมื่อมีรายได้ไว้สำหรับออมเพื่อการชราภาพ ก่อนที่จะนำไปใช้จ่ายอื่นที่ไม่จำเป็นจนไม่เหลือเงินให้ออม โดยเกษตรกรเป็นอาชีพหนึ่งของคนไทยที่มีความเสี่ยงสูงที่จะมีชีวิตที่ยากลำบากเมื่อถึงวัยสูงอายุ
"ปี 2560 นี้ รัฐคาดการณ์ว่าผลิตผลทางการเกษตรจะช่วยสร้างรายได้ให้เกษตรกรได้มากขึ้น เนื่องจากปีที่ผ่านมามีปริมาณน้ำเพื่อการเกษตรเพิ่มขึ้น คาดว่าจะเพียงพอต่อการเพาะปลูก และภาครัฐเองได้เร่งรัดมาตรการมากมายเพื่อช่วยเหลือภาคการเกษตรและประชากรกลุ่มฐานราก จึงอยากเตือนพี่น้องเกษตรกรว่า ท่านที่เป็นสมาชิก กอช. อยู่แล้ว เมื่อมีรายได้ก็อย่าลืมกันเงินส่วนหนึ่งนำส่งเข้ากองทุนเพื่อเก็บออมอย่างต่อเนื่องด้วย ส่วนใครที่ยังไม่ได้เป็นสมาชิกถ้ามีคุณสมบัติครบถ้วนก็สามารถสมัครใหม่ได้ด้วยเช่นกัน โดยรัฐจะจ่ายเงินสมทบให้แก่ผู้ที่ส่งเงินสะสมเข้ากองทุน สูงสุดถึง 1,200 บาทต่อปี" นายสมพรกล่าว
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 213, 224
Email : info@nsf.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3714
