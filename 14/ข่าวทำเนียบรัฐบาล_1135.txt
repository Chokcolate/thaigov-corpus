รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ ปิดงาน “ตลาดเกษตร เกรดพรีเมี่ยม” รายได้สะพัดตลาดคลองผดุงกรุงเกษม กว่า 26 ล้านบาท

วันอาทิตย์ที่ 26 พฤศจิกายน 2560
กระทรวงเกษตรและสหกรณ์ ปิดงาน “ตลาดเกษตร เกรดพรีเมี่ยม” รายได้สะพัดตลาดคลองผดุงกรุงเกษม กว่า 26 ล้านบาท
ลธน. เป็นประธานปิดตลาดคลองผดุงกรุงเกษมพร้อมมอบเกียรติบัตรแก่ผู้ประกอบการและตัวแทนหน่วยงานที่ให้การสนับสนุนในการจัดงานตลาดคลองผดุงกรุงเกษม ภายใต้ความร่วมมือของสำนักเลขาธิการนายกรัฐมนตรี
วันนี้ (26 พฤศจิกายน 2560) เวลา 14.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล พลเอก วิลาศ อรุณศรี เลขาธิการนายกรัฐมนตรี เป็นประธานในพิธีปิดงาน “ตลาดเกษตร เกรด      พรีเมี่ยม” โดยนำสินค้าเกษตรเกรดคุณภาพดีจำนวนหลากหลายมาเสนอประชาชนในราคาย่อมเยา ทั้งนี้มี  นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เข้าร่วมงาน โดยมีกระทรวงเกษตรและสหกรณ์เป็นเจ้าภาพ ภายใต้ความร่วมมือของสำนักเลขาธิการนายกรัฐมนตรี ซึ่งประสบผลสำร็จด้วยดีมีรายได้กระจายสู่ชุมชนกว่า 26 ล้านบาท พร้อมส่งมอบป้ายตลาดคลองผดุงกรุงเกษมให้แก่ผู้แทนธนาคารพัฒนาวิสาหกิจขนาดกลางและขนาดย่อมแห่งประเทศไทย (SMEs BANK) เจ้าภาพจัดงานตลาดคลองผดุงกรุงเกษมในเดือนธันวาคม 2560 และส่งมอบป้ายตลาดคลองผดุงกรุงเกษมสู่ตลาดประชารัฐให้แก่ผู้แทนกระทรวงมหาดไทย
โอกาสนี้ เลขาธิการนายกรัฐมนตรี ได้เป็นประธานในพิธีพร้อมกล่าวปิดงานฯ ว่า ขอแสดงความยินดีกับผู้ประกอบการที่จำหน่ายสินค้าและได้รับเกียรติบัตรในครั้งนี้ และขอบคุณกระทรวงเกษตรและสหกรณ์ ที่ได้สนับสนุนการจัดงานด้วยดีตลอดเดือนพฤศจิกายน 2560 ทั้งนี้ การจัดงานตลาดคลองผดุงกรุงเกษม ข้างทำเนียบรัฐบาล เป็นดำริของ   พลเอกประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงหรือหน่วยงานภาครัฐอื่น ๆ หมุนเวียนมาจัดงานภายในตลาด ซึ่งตลาดคลองผดุงกรุงเกษมเป็นการลดความเลื่อมล้ำในสังคม พร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยเพื่อให้มีคุณภาพชีวิตที่ดีขึ้น ตลอดจนเชื่อมโยงความสัมพันธ์ระหว่างชุมชนเมืองและชนบทด้วยวิถีชีวิตความเป็นไทย ถือเป็นการดำเนินงานตามแนวทาง “ประชารัฐ” ที่เหมาะสมกับยุคปัจจุบันอย่างแท้จริง และเป็นการสนับสนุนเศรษฐกิจชุมชนรากฐานให้มีความเข้มแข็งและมั่นคง พร้อมกระจายรายได้สู่กลุ่มเกษตรกรและชุมชนทั่วประเทศให้มีคุณภาพชีวิตที่ดีอย่างยั่งยืนต่อไป
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8356
