รัฐบาลไทย-ข่าวทำเนียบรัฐบาล-นายกรัฐมนตรีแถลงข่าวเรื่องการเข้าร่วมประชุมผู้นำกรอบความร่วมมือแม่โขง - ล้านช้าง ครั้งที่ 2

วันอังคารที่ 9 มกราคม 2561
นายกรัฐมนตรีแถลงข่าวเรื่องการเข้าร่วมประชุมผู้นำกรอบความร่วมมือแม่โขง - ล้านช้าง ครั้งที่ 2
นายกรัฐมนตรีแถลงข่าวเรื่องการเข้าร่วมประชุมผู้นำกรอบความร่วมมือแม่โขง - ล้านช้าง ครั้งที่ 2
วันนี้ (9 มกราคม 2561) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีตอบคำถามจากสื่อมวลชนภายหลังการประชุมคณะรัฐมนตรี เรื่องเดินทางเข้าร่วมการประชุมผู้นำกรอบความร่วมมือแม่โขง - ล้านช้าง ครั้งที่ 2 ณ กรุงพนมเปญ ราชอาณาจักรกัมพูชา ในวันที่ 10 มกราคม 2561 ว่า เป็นการประชุมจากประเทศสมาชิกทั้งหมด 6 ประเทศ ประกอบด้วย จีน กัมพูชา สปป.ลาว เมียนมา ไทย และเวียดนาม ในการประชุมครั้งนี้ไทยจะหารือร่วมกับประเทศสมาชิก เพื่อมุ่งสู่การพัฒนาและการบริหารจัดการน้ำในอนุภูมิภาคลุ่มแม่น้ำโขงอย่างยั่งยืน รวมไปถึงความร่วมมือกันระหว่างประเทศสมาชิก อันจะนำไปสู่ความสัมพันธ์ระหว่างประเทศในทิศทางที่ดี
โอกาสนี้ นายกรัฐมนตรีมีกำหนดจะพบหารือทวิภาคีกับสมเด็จอัคคมหาเสนาบดีเดโชฮุน เซน นายกรัฐมนตรีกัมพูชา เพื่อหารือและติดตามความก้าวหน้าของความร่วมมือทางด้านต่างๆ เมื่อครั้งการประชุมคณะรัฐมนตรีอย่างไม่เป็นทางการที่ผ่านมา อาทิ การสร้างเส้นทางรถไฟระหว่างไทยกับกัมพูชา การค้า การลงทุน ด่านพรมแดน รวมไปการนำเข้าสินค้าการเกษตร โดยให้คำนึงถึงประโยชน์ของประเทศชาติ

ที่มา : http://www.thaigov.go.th/news/contents/details/9262
