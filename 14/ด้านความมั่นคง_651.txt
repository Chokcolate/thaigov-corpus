รัฐบาลไทย-ข่าวทำเนียบรัฐบาล-รองปลัดกระทรวงมหาดไทยเป็นประธานการประชุมชี้แจงการดำเนินโครงการตลาดประชารัฐ ครั้งที่ 5 ย้ำแนวทาง 5 ด้าน เพื่อยกระดับไปอีกขั้น

วันพฤหัสบดีที่ 8 กุมภาพันธ์ 2561
รองปลัดกระทรวงมหาดไทยเป็นประธานการประชุมชี้แจงการดำเนินโครงการตลาดประชารัฐ ครั้งที่ 5 ย้ำแนวทาง 5 ด้าน เพื่อยกระดับไปอีกขั้น
รองปลัดกระทรวงมหาดไทยเป็นประธานการประชุมชี้แจงการดำเนินโครงการตลาดประชารัฐ ครั้งที่ 5 ย้ำแนวทาง 5 ด้าน เพื่อยกระดับไปอีกขั้น
วันนี้ (7 ก.พ. 2561) เวลา 14.00 น. ณ ห้องประชุมดำรงธรรม อาคารศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมชี้แจงการดำเนินโครงการประชารัฐ ครั้งที่ 5 โดยมีผู้บริหารส่วนราชการในสังกัดกระทรวงมหาดไทย และผู้แทนหน่วยงานที่เกี่ยวข้อง ประกอบด้วย กระทรวงการท่องเที่ยวและกีฬา กระทรวงพาณิชย์ กรมการท่องเที่ยว กรมส่งเสริมวัฒนธรรม กรมอนามัย การเคหะแห่งชาติ กรุงเทพมหานคร กรมการค้าภายใน ธนาคารเพื่อการเกษตรและสหกรณ์การเกษตร และคณะทำงานการพัฒนาเศรษฐกิจฐานรากและประชารัฐ (E3) เข้าร่วมประชุม โดยเป็นการประชุมผ่านระบบวีดิทัศน์ทางไกล (Video Conference) ไปยังผู้ว่าราชการจังหวัด และส่วนราชการที่เกี่ยวข้องทั้ง 76 จังหวัด
นายนิสิตฯ กล่าวว่า การดำเนินโครงการตลาดประชารัฐ ตั้งแต่วันที่ 5 ธันวาคม 2560 เป็นต้นมา เป็นไปด้วยความเรียบร้อย โดยข้อมูล ณ วันที่  1 กุมภาพันธ์ 2561 มีผู้ลงทะเบียนผู้ประกอบการโครงการตลาดประชารัฐทั้ง 10 ประเภท จำนวน 120,716 ราย และมีผู้สละสิทธิ์แล้ว จำนวน 4,982 ราย เนื่องจากไม่สามารถค้าขายได้จริงหรือมีแผงค้าขายอยู่แล้ว ทำให้มีผู้ประกอบการลงทะเบียนทั้งสิ้น 115,767 ราย แบ่งออกเป็นผู้ลงทะเบียนผู้ประกอบการที่มีพื้นที่ตลาดจำหน่ายสินค้าแล้ว 94,250 ราย คิดเป็นร้อยละ 83.14 และยังมีผู้ประกอบการที่รอการจัดสรรพื้นที่อีกจำนวน 26,466 ราย
สำหรับการจัดสรรพื้นที่จำหน่าย จำแนกตามภาค พบว่า ภาคตะวันออกเฉียงเหนือ มีจำนวนของผู้ประกอบการที่มีพื้นที่จำหน่ายสินค้าแล้วมากที่สุด จำนวน 44,874 ราย ด้านประเภทของตลาดประชารัฐที่มีผู้ประกอบการได้รับการจัดสรรพื้นที่มากที่สุด คือ ตลาดประชารัฐคนไทยยิ้มได้ จำนวน 50,971 ราย และจังหวัดที่ดำเนินการจัดพื้นที่ให้ผู้ลงทะเบียนผู้ประกอบการเสร็จสิ้นแล้ว จำนวน  15 จังหวัด และมีจังหวัดที่ได้ดำเนินการแต่งตั้งผู้บริหารตลาดประชารัฐ (Chief of Marketing Officer : CMO) แล้วทั้งสิ้น 62 จังหวัด แบ่งออกเป็น CMO จังหวัด 669 ราย CMO อำเภอ 1,342 ราย รวมทั้งสิ้น 2,011 ราย นอกจากนี้ พบว่าการดำเนินโครงการตลาดประชารัฐ สามารถสร้างโอกาส สร้างงาน สร้างอาชีพ สร้างรายได้ให้แก่ผู้ประกอบการโครงการตลาดประชารัฐรายใหม่ แล้วกว่า  406.9 ล้านบาท
ในก้าวต่อไปของโครงการตลาดประชารัฐ รองปลัดกระทรวงมหาดไทยได้เน้นย้ำแนวทางเพิ่มเติม 5 ด้าน ประกอบด้วย 1. ให้มีการปรับปรุงตลาดประชารัฐทุกแห่งให้เป็นตลาดที่สะอาด อาหารปลอดภัย และไม่ใช้ภาชนะจากโฟม โดยให้มีการตรวจประเมินตลาดประชารัฐ ผ่านเกณฑ์ 4 ด้าน ได้แก่ ด้านสุขลักษณะทั่วไป ด้านการจัดการสุขาภิบาลสิ่งแวดล้อม ด้านความปลอดภัยอาหารและการคุ้มครองผู้บริโภค และด้านการมีส่วนร่วมของผู้ค้าและผู้ซื้อ 2. ให้เร่งจัดทำหลักสูตรและจัดการอบรมผู้บริหารจัดการตลาดประชารัฐ (CMO)  โดยมอบหมายให้กรมส่งเสริมการปกครองท้องถิ่นร่วมกับมหาวิทยาลัยในพื้นที่จังหวัดดำเนินการ 3. ให้ทุกจังหวัดโดยสำนักงานพัฒนาชุมชนจังหวัดร่วมกับบริษัทประชารัฐรักสามัคคี (วิสาหกิจเพื่อสังคม) จำกัด จัดตั้งคลินิกผู้ประกอบการตลาดประชารัฐ เพื่อคัดกรองผู้ประกอบการที่ประสงค์จะจำหน่ายสินค้าอย่างแท้จริง นำมาพัฒนาศักยภาพการสรรหาสินค้าเพื่อค้าขายและการตลาด รวมทั้งคัดกรองผู้ประกอบการที่ไม่ปฏิบัติตามหลักเกณฑ์การดำเนินงานตลาดประชารัฐ 4. ให้เร่งส่งเสริมและพัฒนาตลาดประชารัฐสู่ตลาดเพื่อการท่องเที่ยว โดยประสานความร่วมมือกับกระทรวงการท่องเที่ยวและกีฬา ภายใต้แนวทาง “ช้อป ชิม ชม” ผ่าน 5 องค์ประกอบ ได้แก่ 1) มีป้ายและศูนย์รวมข้อมูล 2) มีมุมถ่ายภาพ  3) ห้องสะอาด 4) เพิ่มร่มเงาและลดแสงสว่างให้แก่พื้นที่ตลาด 5) Tourism for all เช่น สร้างทางลาดสำหรับผู้พิการ และ 5. ให้กรมการพัฒนาชุมชน ดำเนินการติดตามประเมินผลสำเร็จของโครงการประชารัฐ โดยดำเนินงานร่วมกับสถาบันบัณฑิตบริหารธุรกิจศศินทร์ จุฬาลงกรณ์มหาวิทยาลัย เพื่อเป็นฐานข้อมูลในการพัฒนาตลาดประชารัฐในอนาคตต่อไป
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยและหน่วยงานที่เกี่ยวข้อง จะเร่งบูรณาการเพื่อพัฒนาและยกระดับตลาดประชารัฐ เพื่อให้ผู้ประกอบการได้รับการต่อยอดศักยภาพการจำหน่ายสินค้า และผู้ซื้อได้รับสินค้าที่มีคุณภาพ และมีพื้นที่เลือกซื้อสินค้าที่สะอาด ปลอดภัย รวมทั้งการส่งเสริมศักยภาพด้านการตลาด การจัดโปรโมชั่น เพื่อให้ตลาดประชารัฐเป็นตลาดแห่งโอกาส ตลาดแห่งชาติ และสร้างรายได้ให้ผู้ประกอบการอย่างยั่งยืน

ที่มา : http://www.thaigov.go.th/news/contents/details/9934
