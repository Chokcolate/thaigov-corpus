รัฐบาลไทย-ข่าวทำเนียบรัฐบาล-กระทรวงดิจิทัลฯ ยืนยัน พ.ร.บ.คอมพ์ฯ เน้น คุ้มครองภัยไซเบอร์อย่างมีประสิทธิภาพ ไม่จำกัดสิทธิประชาชน

วันจันทร์ที่ 24 กรกฎาคม 2560
กระทรวงดิจิทัลฯ ยืนยัน พ.ร.บ.คอมพ์ฯ เน้น คุ้มครองภัยไซเบอร์อย่างมีประสิทธิภาพ ไม่จำกัดสิทธิประชาชน
กระทรวงดิจิทัลฯ
กระทรวงดิจิทัลฯ ยืนยัน พ.ร.บ.ว่าด้วยการกระทำความผิดเกี่ยวกับคอมพิวเตอร์ ฉบับที่ 2) พ.ศ. 2560 ส่งผลดีต่อผู้ใช้งานอินเทอร์เน็ต คุ้มครองภัยไซเบอร์อย่างมีประสิทธิภาพ ไม่จำกัดสิทธิเสรีภาพประชาชน สอดรับยุทธศาสตร์ไทยแลนด์ 4.0
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า เพื่อให้สอดรับกับยุทธศาสตร์ไทยแลนด์ 4.0 กระทรวงดิจิทัลฯ จึงได้กำหนดแผนพัฒนาดิจิทัลเพื่อเศรษฐกิจและสังคมขึ้น โดยในระยะแรก จะเน้นการพัฒนาโครงสร้างพื้นฐานด้านโทรคมนาคม ให้ครอบคลุมทั่วประเทศ และดำเนินการคู่ขนานไปกับการปรับปรุงกฎหมาย ข้อระเบียบ ตลอดจนการดำเนินมาตรการต่างๆ เพื่อสร้างความเชื่อมั่นในการลงทุนและการใช้งานอินเทอร์เน็ต
โดยเฉพาะในปีนี้ ที่ได้มีการตรา พ.ร.บ.ว่าด้วยการกระทำความผิดเกี่ยวกับคอมพิวเตอร์ (ฉบับที่ 2) พ.ศ. 2560 ขึ้นใหม่ เพื่อปรับปรุงฐานความผิดและบทกำหนดโทษให้สอดรับกับเทคโนโลยีดิจิทัลที่เปลี่ยนแปลงไปอย่างรวดเร็ว ซึ่งจะเป็นผลดีต่อทั้งประชาชนและภาคธุรกิจในการที่รัฐจะสามารถปกป้องคุ้มครองจากภัยทางไซเบอร์ได้อย่างมีประสิทธิภาพมากยิ่งขึ้น
ทั้งนี้ การออกกฎหมายต่างๆ ที่เกี่ยวข้องกับการใช้งานอินเทอร์เน็ตนั้น รัฐบาลมีจุดมุ่งหมายเพื่อปกป้องคุ้มครองประชาชนและภาคธุรกิจ รวมถึงความมั่นคงและอธิปไตยของประเทศ โดยไม่ได้มีนโยบายที่จะจำกัดสิทธิเสรีภาพในการใช้งานอินเทอร์เน็ตแต่อย่างใด
*************************

ที่มา : http://www.thaigov.go.th/news/contents/details/5409
