รัฐบาลไทย-ข่าวทำเนียบรัฐบาล-การทางพิเศษแห่งประเทศไทยจัดโปรโมชั่นพิเศษ สมัครใช้บัตร Easy Pass เพียง 500 บาท ตั้งแต่วันที่ 1 ธันวาคม 2560 - 31 มกราคม 2561

วันอังคารที่ 21 พฤศจิกายน 2560
การทางพิเศษแห่งประเทศไทยจัดโปรโมชั่นพิเศษ สมัครใช้บัตร Easy Pass เพียง 500 บาท ตั้งแต่วันที่ 1 ธันวาคม 2560 - 31 มกราคม 2561
การทางพิเศษแห่งประเทศไทย (กทพ.) กระทรวงคมนาคม เชิญชวนผู้ใช้ทางพิเศษสมัครใช้บริการบัตร Easy Pass ด้วยการจัดโปรโมชั่นพิเศษ สำรองค่าผ่านทางครั้งแรก 500 บาท จากเดิม 1,000 บาท ตั้งแต่วันที่ 1 ธันวาคม 2560 - 31 มกราคม 2561 โดยไม่มีค่ามัดจำอุปกรณ์
กทพ. มอบความสุขให้กับผู้ใช้ทางพิเศษสามารถสมัครใช้บัตร Easy Pass และสำรองเงินค่าผ่านทางพิเศษครั้งแรก 500 บาท จากเดิม 1,000 บาท ตั้งแต่วันที่ 1 ธันวาคม 2560 - 31 มกราคม 2561 โดยไม่ต้องชำระเงินค่ามัดจำอุปกรณ์ เนื่องจากตั้งแต่ปี 2555 เป็นต้นมา กทพ. ได้ยกเลิกการเก็บค่าประกันบัตรฯ โดยบัตรฯ ยังคงเป็นกรรมสิทธิ์ของ กทพ. เพื่อส่งเสริมให้ผู้ใช้ทางพิเศษใช้บัตรฯ จากปัจจุบันที่มีผู้ใช้บัตรฯ มากกว่า 1.3 ล้านใบ ซึ่งจะช่วยบรรเทาปัญหาจราจรติดขัดบริเวณหน้าด่านฯ ได้เป็นอย่างดี กทพ. ได้ดำเนินการพัฒนาและปรับปรุงประสิทธิภาพการให้บริการระบบเก็บค่าผ่านทางพิเศษอัตโนมัติ (Electronic Toll Collection System : ETC) อย่างต่อเนื่องทั้งการพัฒนาระบบคอมพิวเตอร์ การจัดเก็บและประมวลผลข้อมูล และเพิ่มช่อง Easy Pass เพื่อรองรับผู้ใช้บริการ รวมทั้งเพิ่มช่องทางการเติมเงินสำรองค่าผ่านทางพิเศษ อาทิ เคาน์เตอร์เซอร์วิส ตู้ ATM ระบบ Internet Banking Mobile Banking เป็นต้น เพื่ออำนวยความสะดวกให้กับผู้ใช้บัตรฯ สามารถตรวจสอบรายละเอียดการเติมเงินและการสมัครใช้บัตรฯ ได้ที่ www.thaieasypass.com หรือ EXAT Call Center โทรศัพท์ 1543 ตลอด 24 ชั่วโมง
สำหรับผู้ใช้บริการทางพิเศษที่สนใจสมัครใช้บัตรฯ ในช่วงเวลาโปรโมชั่นดังกล่าว สามารถสมัครได้ที่ อาคารด่านเก็บค่าผ่านทางพิเศษทุกด่านของทางพิเศษเฉลิมมหานคร ทางพิเศษศรีรัช ทางพิเศษฉลองรัช ทางพิเศษบูรพาวิถี และทางพิเศษกาญจนาภิเษก (บางพลี - สุขสวัสดิ์) ทุกวันไม่เว้นวันหยุดราชการ ระหว่างเวลา 05.00 - 22.00 น. ศูนย์ราชการสะดวก กทพ. สำนักงานใหญ่ ถนนพหลโยธิน ในวันทำการ ระหว่างเวลา 08.30 - 15.30 น. ศูนย์บริการลูกค้า บริษัท ทางด่วนและรถไฟฟ้ากรุงเทพ จำกัด (มหาชน) ถนนอโศก - ดินแดง ในวันทำการ ระหว่างเวลา 09.00 - 17.00 น. และศูนย์บริการลูกค้าบัตรอัตโนมัติ Easy Pass Fast Service สถานีบริการน้ำมัน ปตท. บริเวณจุดพักรถบางนา (ขาออก) ทางพิเศษเฉลิมมหานคร ในวันจันทร์ - เสาร์ ระหว่างเวลา 09.30 - 15.30 น.

ที่มา : http://www.thaigov.go.th/news/contents/details/8248
