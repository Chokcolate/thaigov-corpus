รัฐบาลไทย-ข่าวทำเนียบรัฐบาล-รมว.มท. พร้อม อธิบดีกรมการพัฒนาชุมชน  และคณะร่วมกับตัวแทนศูนย์สร้างสรรค์งานออกแบบ  (TCDC)  เข้าพบ นรม.เพื่อประชาสัมพันธ์  OTOP  แบรนด์เนม

วันอังคารที่ 9 พฤษภาคม 2560
รมว.มท. พร้อม อธิบดีกรมการพัฒนาชุมชน  และคณะร่วมกับตัวแทนศูนย์สร้างสรรค์งานออกแบบ  (TCDC)  เข้าพบ นรม.เพื่อประชาสัมพันธ์  OTOP  แบรนด์เนม
ประชาสัมพันธ์การจัดแสดงผลงานการพัฒนายกระดับสร้างแบรนด์ผลิตภัณฑ์  Cluster กระเป๋า  (OTOP  BRAND NAME)  ภายใต้แนวคิด “Embrace…The Memories  หมายถึง การโอบกอดความทรงจำอันเป็นนิรันดร์”
วันนี้  (9 พฤษภาคม 2560)  เวลา  09.00 น. ณ บริเวณด้านหน้าตึกบัญชาการ 1 ทำเนียบรัฐบาล ก่อนการประชุมคณะรัฐมนตรี  พลเอกอนุพงษ์  เผ่าจินดา  รัฐมนตรีว่าการกระทรวงมหาดไทย  พร้อมด้วยนายสุธี  มากบุญ  รัฐมนตรีช่วยว่าการกระทรวงมหาดไทย  นางสาวเรณู  ตังคจิวางกูร  รองเลขาธิการนายกรัฐมนตรีฝ่ายการเมือง  และ นายอภิชาติ  โตดิลกเวชช์  อธิบดีกรมการพัฒนาชุมชน มาพบ  พลเอก ประยุทธ์  จันทร์โอชา  นายกรัฐมนตรี  เพื่อประชาสัมพันธ์การจัดแสดงผลงานการพัฒนายกระดับสร้างแบรนด์ผลิตภัณฑ์  Cluster กระเป๋า  (OTOP  BRAND NAME)  ภายใต้แนวคิด “Embrace…The Memories   หมายถึงการโอบกอดความทรงจำอันเป็นนิรันดร์”  โดยกรมการพัฒนาชุมชนร่วมกับศูนย์สร้างสรรค์การออกแบบ  (TCDC)  ได้ร่วมกันยกระดับพร้อมพัฒนาการสร้างแบรนด์ผลิตภัณฑ์  จำนวน  7  รายและจะพัฒนาต่อเนื่องอีก  35  ราย  โดยมีการลงพื้นที่กลุ่มเป้าหมาย เพื่อนำไปสู่การปรับปรุงการผลิตกระเป๋าเพื่อสร้างแบรนด์อย่างเป็นระบบ  ซึ่งจะมีการจัดขึ้นอย่างเป็นทางการในงาน  OTOP  MIDYEAR  2017  ระหว่างวันที่  18 – 25  พฤษภาคม  2560  ณ  อาคารชาเลนเจอร์  1 – 3 ศูนย์การแสดงสินค้าและการประชุมอิมแพ็คเมืองทองธานี
โอกาสนี้  นายกรัฐมนตรีได้เดินชมผลิตภัณฑ์ต่าง ๆ ที่นำมาจัดแสดงบริเวณด้านหน้าตึกบัญชาการ 1 พร้อมรับฟังเรื่องราวต่าง ๆ ของผลิตภัณฑ์กระเป๋าที่นำมาสร้างเป็นจุดขายด้วยความสนใจ  พร้อมได้กล่าวขอบคุณกรมการพัฒนาชุมชน  กระทรวงอุตสาหกรรม  และทุกภาคส่วนที่เกี่ยวข้อง  ที่มีส่วนสำคัญและมีความตั้งใจจริงในการพัฒนากระเป๋าเพื่อยกระดับการสร้างแบรนด์ให้เป็นที่ยอมรับของประชาชน  อีกทั้งได้กล่าวให้ผู้มีส่วนเกี่ยวข้องทุกคนได้ตั้งใจทำงาน  อย่างเต็มที่เพื่อประโยชน์สูงสุดต่อประชาชนให้มีรายได้มากขึ้นจากการพัฒนาดังกล่าว  เพื่อยกระดับคุณภาพชีวิตและเดินหน้าประเทศให้ก้าวหน้าอย่างยั่งยืนต่อไป
............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3633
