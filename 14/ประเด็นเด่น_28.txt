รัฐบาลไทย-ข่าวทำเนียบรัฐบาล-สำนักงานประกันสังคมชี้แจง กรณีการเก็บเงินสมทบผู้ประกันตนของสำนักงานประกันสังคม

วันพุธที่ 1 พฤศจิกายน 2560
สำนักงานประกันสังคมชี้แจง กรณีการเก็บเงินสมทบผู้ประกันตนของสำนักงานประกันสังคม
สำนักงานประกันสังคมยืนยัน รัฐบาลชุดปัจจุบันจ่ายเงินสมทบในส่วนของรัฐบาลครบถ้วน-จ่ายมากกว่ารัฐบาลทุกชุดที่ผ่านมา
วันที่ 1 พ.ย.60 นายสุรเดช วลีอิทธิกุล เลขาธิการสำนักงานประกันสังคม ชี้แจงกรณีนายสมพร  ขวัญเนตร รองประธานคณะกรรมการสมานฉันท์แรงงานไทย (คสรท.) สอบถามเรื่องการเก็บเงินสมทบผู้ประกันตนของสำนักงานประกันสังคม กรณีรัฐบาลค้างจ่ายเงินสมทบประกันสังคม 5.6 หมื่นล้านบาท และกรณีเรียกร้องให้รัฐบาลจ่ายเงินสมทบในอัตราที่เท่ากับนายจ้างและลูกจ้าง ดังนี้
​สำนักงานประกันสังคมขอเรียนว่า รัฐบาลชุดปัจจุบันจ่ายเงินสมทบกองทุนประกันสังคมในส่วนของรัฐบาลครบถ้วน และยังได้จ่ายเพื่อชำระหนี้เงินสมทบเดิมของรัฐบาลชุดก่อน ๆ  อีกด้วย  โดยจะเห็นได้ว่าในปีงบประมาณ 2561 รัฐบาลต้องจ่ายเงินสมทบเข้ากองทุนประกันสังคมจำนวน  3.3 หมื่นล้านบาท แต่รัฐบาลได้จัดสรรงบประมาณให้สำนักงานประกันสังคมรวมทั้งสิ้น จำนวน 4.2 หมื่นล้านบาท หรือย้อนหลังไปเมื่อปีงบประมาณ  2560 รัฐบาลต้องจ่ายเงินสมทบเข้ากองทุนประกันสังคมจำนวน 3.9 หมื่นล้านบาท แต่รัฐบาลได้จัดสรรงบประมาณให้สำนักงานประกันสังคมรวมทั้งสิ้น จำนวน 4 หมื่นล้านบาท ดังนั้นสำนักงานประกันสังคมจึงขอยืนยันว่ารัฐบาลชุดปัจจุบันจ่ายเงินสมทบในส่วนของรัฐบาลครบถ้วนและจ่ายมากกว่ารัฐบาลทุกชุดที่ผ่านมา ซึ่งทำให้ลดยอดหนี้เงินสมทบกองทุนประกันสังคมในส่วนของรัฐบาลให้ลดน้อยลงด้วย
​สำหรับประเด็นเรียกร้องให้รัฐบาลจ่ายเงินสมทบในอัตราร้อยละ 5 เท่ากับนายจ้างและลูกจ้างนั้น สำนักงานประกันสังคมขอเรียนว่า ตั้งแต่ 1 มกราคม 2547 ที่สำนักงานประกันสังคมให้ความคุ้มครองครบทั้ง 7 กรณี คือ กรณีเจ็บป่วย คลอดบุตร ทุพพลภาพ ตาย สงเคราะห์บุตร ชราภาพ และว่างงาน กฎหมายกำหนดให้รัฐบาลจ่ายเงินสมทบในอัตราร้อยละ 2.75 น้อยกว่านายจ้างและลูกจ้าง เฉพาะกรณีชราภาพและว่างงานเท่านั้น เนื่องจากรัฐบาลได้ให้การสนับสนุนเรื่องการจัดหางาน และส่งเสริมการฝึกอาชีพให้แก่ผู้ว่างงานอยู่แล้ว สำหรับกรณีชราภาพซึ่งเป็นการออมภาคบังคับ รัฐบาลส่วนใหญ่ทั่วโลกไม่ได้ร่วมจ่ายสมทบในส่วนนี้ แต่ในประเทศไทยกฎหมายให้รัฐบาลร่วมจ่ายเงินสมทบ 1% เพื่อให้รัฐบาลมีส่วนร่วมในการออมเงินกับผู้ประกันตน จึงทำให้รัฐบาลร่วมจ่ายเงินสมทบน้อยกว่านายจ้างและลูกจ้าง
ทั้งนี้ ณ 30 กันยายน 2560 กองทุนประกันสังคมมีเงินลงทุน 1.68 ล้านล้านบาท ซึ่งสูงกว่าสิ้นปี 2559 จำนวน 112,703 ล้านบาท มีผลตอบแทนสะสมตั้งแต่ปี 2534 ถึงปัจจุบัน จำนวน 507,644 ล้านบาท  โดยสำนักงานประกันสังคมนำเงินไปลงทุนในหลักทรัพย์ที่มีความมั่นคงสูง 80% หลักทรัพย์เสี่ยง 20% ทั้งนี้ ในปี 2560 สิ้นสุด ณ 30 กันยายน  2560 กองทุนประกันสังคมได้ผลตอบแทนจากการลงทุน รวมทั้งสิ้น 41,306 ล้านบาท​
-----------------------------------

ที่มา : http://www.thaigov.go.th/news/contents/details/7742
