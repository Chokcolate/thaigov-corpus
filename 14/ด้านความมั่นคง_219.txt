รัฐบาลไทย-ข่าวทำเนียบรัฐบาล-ILO/ IOM ยกย่องไทยเป็นโมเดล การบริหารแรงงานต่างด้าว

วันพุธที่ 2 สิงหาคม 2560
ILO/ IOM ยกย่องไทยเป็นโมเดล การบริหารแรงงานต่างด้าว
ผู้แทน องค์การแรงงานระหว่างประเทศ (ILO) และผู้แทนองค์การระหว่างประเทศเพื่อโยกย้ายถิ่นฐาน (IOM) ได้กล่าวชมเชยไทย ที่ริเริ่มในการตกลงทวิภาคีด้านแรงงาน กับประเทศรอบบ้านอันเป็นตัวอย่างที่ดี และการจะพัฒนาฝีมือเพื่อยกระดับ รวมทั้งงานประกันสังคม
ผู้แทนองค์การแรงงานระหว่างประเทศ (ILO) และผู้แทนองค์การระหว่างประเทศเพื่อโยกย้ายถิ่นฐาน (IOM) ได้กล่าวชมเชยไทย ที่ริเริ่มในการตกลงทวิภาคีด้านแรงงาน กับประเทศรอบบ้านอันเป็นตัวอย่างที่ดี และการจะพัฒนาฝีมือเพื่อยกระดับ รวมทั้งงานประกันสังคม ในที่ประชุมระดับเจ้าหน้าที่อาวุโส ของการประชุมด้านแรงงาน CLMTV ที่เมืองดานัง เวียดนาม ในประเด็นการโยกย้ายถิ่นฐานและความร่วมมือด้านแรงงานในภูมิภาคลุ่มน้ำโขง
พลเอก ศิริชัย ดิษฐกุล รัฐมนตรีว่าการกระทรวงแรงงาน กล่าวว่า ในการประชุมด้านแรงงานของกลุ่มประเทศ CLMTV ครั้งที่ 2 ที่เมืองดานัง เวียดนาม  วันแรกเป็นการประชุมระดับเจ้าหน้าเจ้าหน้าที่อาวุโส โดยมีหม่อมหลวงปุณฑริก สมิติ ปลัดกระทรวงแรงงาน และนายสุรเดช วลีอิทธิกุล เลขาธิการสำนักงานประกันสังคม เป็นผู้แทนเข้าประชุมวันต่อไป เป็นการประชุมระดับรัฐมนตรี ซึ่งในการประชุมระดับเจ้าหน้าที่อาวุโสนั้น ผู้แทน ILO และ IOM ได้กล่าวชมเชยไทย ที่ได้ตกลงทวิภาคี ทั้งกับเมียนมา กัมพูชา และลาว ในการจัดการบริหารแรงงานต่างด้าว นับว่าเป็นตัวอย่างที่ดี และชื่นชมแนวทางของไทยในการพัฒนายกระดับฝีมือแรงงานต่างด้าวที่เข้ามาทำงานถูกกฎหมายให้มีฝีมือสูงขึ้น ตามนโยบาย ‘ไม่ทิ้งใครไว้ข้างหลัง’ ของพลเอกประยุทธ์ จันทร์โอชา นายกรัฐมนตรี รวมทั้งเห็นด้วยกับแนวทาง ของประกันสังคมไทย ที่จะให้แรงงานต่างด้าว เริ่มมีระบบประกันสังคมที่ต่อเนื่อง เมื่อกลับประเทศต้นทางแล้ว สามารถกลับไปใช้ระบบประกันสังคมของประเทศตนเองได้  รวมทั้งคนไทย เมื่อไปทำงานต่างประเทศ เมื่อเข้าระบบประกันสังคมแล้ว สามารถนับเวลาต่อเนื่อง กลับมาใช้ระบบประกันสังคมในไทยได้เช่นกัน
พลเอก ศิริชัยฯ ได้กล่าวอีกว่า การประชุมระดับเจ้าหน้าที่อาวุโสในวันนี้ ได้ร่วมกันหารือในประเด็นกฎหมายเพื่อการเคลื่อนย้ายแรงงาน ในการสนับสนุนทรัพยากรมนุษย์ และงานที่มีคุณค่า และในการประชุมระดับรัฐมนตรี  จะได้มีการลงนามในปฏิญญาร่วม CLMTV เรื่อง ‘การเคลื่อนย้ายแรงงานอย่างปลอดภัย’ และจะหารือ ระดับทวิภาคี กับรัฐมนตรีของเมียนมา และลาว อีกด้วย
-----------------------------------
กองเผยแพร่และประชาสัมพันธ์
1 สิงหาคม 2560

ที่มา : http://www.thaigov.go.th/news/contents/details/5626
