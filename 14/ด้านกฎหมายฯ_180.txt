รัฐบาลไทย-ข่าวทำเนียบรัฐบาล-รมว.ยุติธรรม นำกลไก “ยุติธรรมจังหวัด” ขับเคลื่อนงาน “กพยจ.” หวังนำความยุติธรรมไปสู่ประชาชนในทุกพื้นที่

วันพุธที่ 16 สิงหาคม 2560
รมว.ยุติธรรม นำกลไก “ยุติธรรมจังหวัด” ขับเคลื่อนงาน “กพยจ.” หวังนำความยุติธรรมไปสู่ประชาชนในทุกพื้นที่
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานเปิดโครงการสัมมนาเชิงปฏิบัติการเพื่อขับเคลื่อนยุติธรรมจังหวัด : ภารกิจ และ กพยจ.
เมื่อวันพุธที่ ๑๖ สิงหาคม ๒๕๖๐ เวลา ๐๙.๐๐ น.
ณ ห้องจูปิเตอร์ ๘ – ๑๐ อาคารชาเลนเจอร์ อิมแพค เมืองทองธานี จังหวัดนนทบุรี
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
เป็นประธานเปิดโครงการสัมมนาเชิงปฏิบัติการเพื่อขับเคลื่อนยุติธรรมจังหวัด : ภารกิจ และ กพยจ.
พร้อมทั้งบรรยายพิเศษ เรื่อง “ยุติธรรมจังหวัดกับการขับเคลื่อนยุทธศาสตร์ชาติและยุทธศาสตร์กระทรวงยุติธรรม”
โดยมีหัวหน้าส่วนราชการในสังกัดกระทรวงยุติธรรม ยุติธรรมจังหวัดทั่วประเทศ
สำนักงานคณะกรรมการป้องกันและปราบปรามยาเสพติด ภาค ๑ – ๙
ศูนย์ปฏิบัติการคดีพิเศษ และสำนักงานคุ้มครองสิทธิและเสรีภาพส่วนภูมิภาค เข้าร่วมฯ
โดยรัฐมนตรีว่าการกระทรวงยุติธรรม ได้มอบนโยบายว่า
กระทรวงยุติธรรม ถือเป็นหน่วยงานหลักและมีแนวทางการดำเนินการตอบสนองต่อยุทธศาสตร์ชาติ
ยุทธศาสตร์กระทรวงยุติธรรม และแผนพัฒนาเศรษฐกิจและสังคมแห่งชาติ
โดยเฉพาะ “ยุติธรรมจังหวัด” ที่จะเป็นกลไกสำคัญในการเชื่อมโยงการดำเนินงานจากส่วนกลางไปสู่ภูมิภาค
สานต่อนโยบายและนำความยุติธรรมไปสู่ประชาชนในระดับจังหวัด
ควบคู่กับการเป็นฝ่ายเลขานุการขับเคลื่อน “คณะกรรมการพัฒนาการบริหารงานยุติธรรมระดับจังหวัด หรือ กพยจ.”
ให้เดินหน้าเพื่อวางรากฐานและสนับสนุนให้ทุกส่วนราชการร่วมกันเสริมสร้างประชาชนให้เข้าถึงความยุติธรรม
ซึ่งเป็นหน้าที่ของยุติธรรมจังหวัดและส่วนราชการในสังกัดกระทรวงยุติธรรมในทุกพื้นที่
จะต้องประสานการทำงานกับทุกส่วนราชการ อาสาสมัครและภาคประชาสังคม
ด้วยความเข้มแข็ง และร่วมมือร่วมใจอย่างเต็มกำลังความสามารถ
โดยยึดหลักเป้าหมาย “การทำงานเพื่อประชาชนเป็นศูนย์กลาง”
เพื่อทำให้นโยบาย “ยุติธรรมสู่หมู่บ้าน นำบริการรัฐไปสู่ประชาชน”
ถ่ายทอดไปสู่การปฏิบัติและเกิดขึ้นในพื้นที่อย่างแท้จริง
ซึ่งจะทำให้สังคมมีความปลอดภัย เกิดความเท่าเทียม ลดความเหลื่อมล้ำ นำความยุติธรรมไปสู่ประชาชน
ตลอดจนนำพาประเทศชาติไปสู่ความมั่นคง มั่งคั่ง และยั่งยืน

ที่มา : http://www.thaigov.go.th/news/contents/details/5984
