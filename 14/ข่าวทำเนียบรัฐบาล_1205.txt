รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมโครงการลุ่มน้ำลำพะยังตอนบน อันเนื่องมาจากพระราชดำริ จ.กาฬสินธุ์

วันพุธที่ 13 ธันวาคม 2560
นายกรัฐมนตรีเยี่ยมชมโครงการลุ่มน้ำลำพะยังตอนบน อันเนื่องมาจากพระราชดำริ จ.กาฬสินธุ์
นายกรัฐมนตรีเยี่ยมชมโครงการลุ่มน้ำลำพะยังตอนบน อันเนื่องมาจากพระราชดำริ ของในหลวงรัชกาลที่ 9 เพื่อช่วยเหลือราษฎรให้มีน้ำใช้ทำการเกษตรและอุปโภคบริโภคตลอดปี
วันนี้ (13 ธ.ค. 60) เวลา 15.30 น.  ณ อ่างเก็บน้ำลำพะยังตอนบน ต.สงเปลือย อ.เขาวง จ.กาฬสินธุ์ พลเอก ประยุทธ์  จันทร์โอชา นายกรัฐมนตรี  รับฟังการบรรยายสรุปโครงการลุ่มน้ำลำพะยังตอนบน อุโมงค์ผันน้ำลำพะยังภูมิพัฒน์ และโครงการฝายลำพะยังอันเนื่องมาจากพระราชดำริ โดยมีผู้บริหารกรมชลประทาน หัวหน้าส่วนราชการ ประชาชนมารอให้การต้อนรับ
เมื่อนายกรัฐมนตรีเดินทางมาถึง ได้เยี่ยมชมอุโมงค์ผันน้ำลำพะยังภูมิพัฒน์  ซึ่งเป็นอุโมงค์ผันน้ำข้ามจังหวัดและระบบส่งน้ำไปยังพื้นที่ทำการเกษตร โดยใช้วิธีการเจาะลอดใต้เขาภูบักดี และอาศัยแรงโน้มถ่วงของโลกเป็นตัวผันน้ำระยะทางประมาณ 710 เมตร มีระบบท่อส่งน้ำขนาดความยาวรวม 33.57 กิโลเมตร จำนวนท่อส่งน้ำ 12 สาย หัวจ่ายน้ำ 138 หัวจ่าย ครอบคลุม 2 ตำบล เนื้อที่ 12,000 ไร่ ขณะนี้ส่งน้ำให้เกษตรกรได้ทั้ง 2 ตำบล สามารถใช้งานได้ตามปกติ และประชาชนในพื้นที่รับประโยชน์ได้อย่างทั่งถึง
จากนั้น นายกรัฐมนตรีมายังสำนักงานโครงการฝายลำพะยังอันเนื่องมาจากพระราชดำริ เพื่อรับฟังการบรรยายสรุปว่า โครงการพัฒนาลุ่มน้ำลำพะยังตอนบนอันเนื่องมาจากพระราชดำริ จังหวัดกาฬสินธุ์ เป็นโครงการอันเนื่องมาจากพระราชดำริของพระบาทสมเด็จพระเจ้าอยู่หัว รัชกาลที่ 9 ซึ่งพระบาทสมเด็จพระเจ้าอยู่หัว รัชกาลที่ 9 ทรงมีพระราชดำริเมื่อครั้งเสด็จพระราชดำเนินเยี่ยมราษฎรที่อำเภอเขาวง เมื่อวันที่ 25 พฤศจิกายน พ.ศ. 2535 และได้ทอดพระเนตรสภาพภูมิประเทศลำพะยังที่บ้านกุดตอแก่น ทรงเห็นสภาพความยากลำบากของราษฎรและการขาดแคลนน้ำเนื่องจากขาดระบบชลประทาน  จึงได้พระราชทานแนวพระราชดำริ ให้กรมชลประทานพิจารณาดำเนินการเกี่ยวกับการพัฒนาลุ่มน้ำลำพะยัง เพื่อช่วยเหลือประชาชนบ้านกุดตอ กุดตอแก่น และหมู่บ้านอื่น ๆ ให้มีน้ำใช้ทำการเกษตรและอุปโภคบริโภคตลอดปี
ต่อจากนั้น นายกรัฐมนตรีเดินทางไปยังสันอ่างเก็บน้ำฯ เพื่อปล่อยพันธุ์ปลาหลายชนิด เช่น ปลากาดำ ปลาตะเพียนทอง ปลาสร้อยขาว ปลาตะเพียนขาว ปลาบึก จำนวน 200,110 ตัว และปลูกต้นพะยอม ดอกไม้ประจำจังหวัดกาฬสินธุ์ ก่อนที่นายกรัฐมนตรีจะออกเดินทางไปที่วิทยาลัยเทคนิคเขาวง อ.เขาวง จ.กาฬสินธุ์  เพื่อไปเป็นประธานการประชุมสรุปยุทธศาสตร์การพัฒนาจังหวัดกาฬสินธุ์ต่อไป
-----------------------------
กลุ่มประชาสัมพันธุ์และเผยแพร่ สำนักโฆษก

ที่มา : http://www.thaigov.go.th/news/contents/details/8737
