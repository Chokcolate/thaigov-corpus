รัฐบาลไทย-ข่าวทำเนียบรัฐบาล-คณะกรรมการขับเคลื่อนการดำเนินงานตามแผนการผลิตและการตลาดข้าวครบวงจร (ด้านการผลิต)

วันพุธที่ 24 มกราคม 2561
คณะกรรมการขับเคลื่อนการดำเนินงานตามแผนการผลิตและการตลาดข้าวครบวงจร (ด้านการผลิต)
คณะกรรมการขับเคลื่อนการดำเนินงานตามแผนการผลิตและการตลาดข้าวครบวงจร (ด้านการผลิต) เห็นชอบให้ปรับปรุงคณะทำงานดำเนินงานตามแผนการผลิตและการตลาดข้าวครบวงจร จาก 10 คณะ เหลือ 5 คณะ เพื่อให้การขับเคลื่อนโครงการเป็นไปด้วยความรวดเร็ว
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการประชุมคณะกรรมการขับเคลื่อนการดำเนินงานตามแผนการผลิตและการตลาดข้าวครบวงจร (ด้านการผลิต) ณ กรมการข้าว ว่า คณะกรรมการขับเคลื่อนการดำเนินงานตามแผนการผลิตและการตลาดข้าวครบวงจร (ด้านการผลิต) มีมติเห็นชอบให้ปรับปรุงคณะทำงานดำเนินงานตามแผนการผลิตและการตลาดข้าวครบวงจร จาก 10 คณะ เหลือ 5 คณะ เพื่อให้การขับเคลื่อนโครงการเป็นไปด้วยความรวดเร็ว ได้แก่ 1) คณะทำงานกำหนดพื้นที่ส่งเสริมการปลูกข้าวและปรับลดพื้นที่ไม่เหมาะสม มีหน้าที่ในการศึกษา วิเคราะห์ และจัดทำข้อมูลการกำหนดพื้นที่เป้าหมายส่งเสริมการปลูกข้าวในแต่ละรอบการผลิตของปีการผลิตนั้น ๆ ให้สอดคล้องกับความต้องการของตลาด และจัดทำแผนงาน โครงการ มาตรการในการปรับลดพื้นที่การปลูกข้าวในพื้นที่ที่ไม่เหมาะสม รวมทั้งควบคุม ดูแล และติดตามการขึ้นทะเบียนเกษตรกรผู้ปลูกข้าว 2) คณะทำงานโครงการระบบส่งเสริมการเกษตรแบบแปลงใหญ่มาตรฐานคุณภาพ มีหน้าที่ในการอำนวยการ กำกับ ควบคุม ดูแล ให้คำแนะนำ ปัญหาอุปสรรค และแนวทางแก้ไขปัญหาการดำเนินโครงการระบบส่งเสริมการเกษตรแบบแปลงใหญ่ (นาแปลงใหญ่) และการจัดทำระบบตรวจสอบย้อนกลับข้าวและผลิตภัณฑ์จากข้าว จัดทำแผนปฏิบัติงานโครงการฯ ส่งเสริมการผลิตข้าวให้เข้าสู่ระบบมาตรฐานคุณภาพ รวมทั้งจัดทำโครงการพัฒนาระบบตรวจสอบย้อนกลับข้าวและผลิตภัณฑ์จากข้าว (QR Trace) และกำหนดหลักเกณฑ์ เงื่อนไข การขอรับQR Trace ของกลุ่มเกษตรกรที่ได้รับการับรองมาตรฐานข้าวคุณภาพ
3) คณะทำงานส่งเสริมการผลิตข้าวอินทรีย์ มีอำนาจหน้าที่ในการกำกับ ควบคุม ดูแล ให้คำแนะนำ และแก้ไขปัญหาการดำเนินงานโครงการส่งเสริมการผลิตข้าวอินทรีย์ พิจารณาให้ความเห็นชอบบัญชีรายชื่อผู้ได้รับเงินอุดหนุน และอนุมัติการเบิกจ่ายเงินอุดหนุนให้เกษตรกรที่เข้าร่วมโครงการ และกำกับดูแลการเบิกจ่ายเงินอุดหนุนให้เป็นไปด้วยความเรียบร้อยตามระเบียบ รวมทั้งรวบรวมแผนงาน/โครงการ และแผนปฏิบัติงานส่งเสริมการผลิตข้าวอินทรีย์ ตั้งแต่ปี 2560 เป็นต้นไป 4) คณะทำงานจัดทำข้อมูลสารสนเทศข้าวครบวงจร มีหน้าที่ในการศึกษา วิเคราะห์ และจัดทำข้อมูลสารสนเทศด้านการผลิตข้าวให้เป็นเอกภาพ ชัดเจน แม่นยำ เพื่อใช้เป็นข้อมูลกลางในการบริหารจัดการเชิงนโยบายตามแผนการผลิตและการตลาดข้าวครบวงจร และประสานคณะทำงานประชาสัมพันธ์แผนการผลิตและการตลาดข้าวครบวงจร เพื่อเผยแพร่ข้อมูลสารสนเทศด้านการผลิตข้าวให้หน่วยงานต่าง ๆ ทั้งภาครัฐ ภาคเอกชน เกษตรกร และประชาชนทั่วไปได้รับทราบ และ 5) คณะทำงานประชาสัมพันธ์แผนการผลิตและการตลาดข้าวครบวงจร มีหน้าที่ในการศึกษา วิเคราะห์ และจัดทำแผนประชาสัมพันธ์โครงการ มาตรการ ภายใต้แผนการผลิตและการตลาดข้าวครบวงจร รวมทั้งประสานคณะทำงานทุกคณะ เพื่อนำข้อมูลมาเผยแพร่ประชาสัมพันธ์ให้หน่วยงานต่าง ๆ ทั้งภาครัฐ ภาคเอกชน เกษตรกร และประชาชนทั่วไปได้รับทราบ
.......................................
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9595
