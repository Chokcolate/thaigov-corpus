รัฐบาลไทย-ข่าวทำเนียบรัฐบาล-พาณิชย์ จับมือเอกชน เซ็น MOU กระเทียมกับเกษตรกร ส่งผลให้ราคาดี

วันพุธที่ 26 เมษายน 2560
พาณิชย์ จับมือเอกชน เซ็น MOU กระเทียมกับเกษตรกร ส่งผลให้ราคาดี
“ปลัดพาณิชย์”สั่งการพาณิชย์จังหวัดทั่วประเทศ ใช้นโยบายประชารัฐ ช่วยเหลือเกษตรกร เผยล่าสุดแม่ฮ่องสอนดึง “อโกรไทยยูเนี่ยน-ตะวันพืชผล” เซ็นเอ็มโอยูซื้อขายกระเทียมจากเกษตรกร และดึงเซ็นทรัลช่วยซื้อสินค้าโอทอป
นางสาววิบูลย์ลักษณ์ ร่วมรักษ์ ปลัดกระทรวงพาณิชย์ เปิดเผยว่า ได้มอบนโยบายให้พาณิชย์จังหวัดทั่วประเทศ ใช้นโยบายประชารัฐในการเข้าไปให้ความช่วยเหลือเกษตรกรผู้ปลูกสินค้าเกษตร และผู้ผลิตสินค้าหนึ่งตำบลหนึ่งผลิตภัณฑ์ (โอทอป) ที่อยู่ในจังหวัดต่างๆ ทั่วประเทศ เพื่อช่วยดูแลราคาสินค้าเกษตรไม่ให้ตกต่ำ ช่วยระบายผลผลิตจากแหล่งผลิตออกสู่ตลาด และช่วยผู้ผลิตสินค้าโอทอปให้สามารถขายสินค้าที่ผลิตได้และมีรายได้สูงขึ้น
ทั้งนี้ ล่าสุดได้รับแจ้งจากพาณิชย์จังหวัดแม่ฮ่องสอนว่าสามารถผลักดันนโยบายประชารัฐ โดยผลักดันให้ภาคเอกชน ได้แก่ บริษัท อโกรไทย ยูเนี่ยน จำกัด และบริษัท ตะวันพืชผล จำกัด ลงนามในบันทึกข้อตกลง (MOU) กับกลุ่มเกษตรกรไร้สารพิษบ้านห้วยโป้ง ทำสัญญาซื้อขายกระเทียมปริมาณ 60 ตัน มูลค่า 6.15    ล้านบาท  ซึ่งทำให้เกษตรกรสามารถขายผลผลิตได้ทันที มีตลาดรองรับ โดยในการลงนามในบันทึกข้อตกลง (MOU) ได้ใช้สัญญาข้อตกลงมาตรฐานที่จัดทำโดยกรมการค้าภายใน กระทรวงพาณิชย์
“เป็นความตั้งใจของกระทรวงพาณิชย์ที่มุ่งให้ความช่วยเหลือเกษตรกรที่เพาะปลูกสินค้าเกษตรทุกกลุ่ม ให้สามารถขายผลผลิตได้ในราคาที่คุ้มต้นทุน และมีรายได้ในการเลี้ยงชีพ ซึ่งกระทรวงฯ จะยังคงใช้โมเดลประชารัฐในการดึงภาคเอกชนให้เข้ามาช่วยรับซื้อผลผลิตสินค้าเกษตรต่อไป เพื่อเพิ่มช่องทางการจำหน่ายให้กับเกษตรกร และยังถือเป็นการวางแผนรับมือผลผลิตสินค้าเกษตรล่วงหน้าให้มีตลาดรองรับ ทำให้ไม่มีปัญหาผลผลิตขายไม่ได้ และมีปัญหาราคาตกต่ำเกิดขึ้น” นางสาววิบูลย์ลักษณ์ กล่าว
นางสาววิบูลย์ลักษณ์กล่าวว่า ในการผลักดันใช้โครงการประชารัฐครั้งนี้ ทางพาณิชย์จังหวัดแม่ฮ่องสอน ยังได้เชิญบริษัท เซ็นทรัล ฟู้ด รีเทล จำกัด ผู้บริหารท็อป มาร์เก็ต มาเจรจาซื้อขายสินค้าโอทอป   5 ดาวจากกลุ่มผู้ผลิตในจังหวัดแม่ฮ่อนสอนด้วย ซึ่งประสบความสำเร็จ สามารถผลักดันให้มีการนำเข้าไปจำหน่ายในห้างได้ ถือเป็นการเพิ่มช่องทางการจำหน่ายให้กับสินค้าโอทอปอีกทางหนึ่ง และเป็นการเพิ่มรายได้ให้กับผู้ผลิต
สำหรับสินค้าโอทอปที่มีการเจรจาซื้อขายครั้งนี้ ได้แก่ น้ำมัลเบอร์รี่พร้อมดื่ม จากกลุ่มแปรรูปผลิตภัณฑ์หม่อนไหมแม่ฮ่องสอน ข้าวกล้องเพาะงอก จากการเกษตรวิสาหกิจชุมชน ขนมงารสทิพย์ไทไทแบรนด์ จากบ้านทรงไทย และน้ำมันงาตรากล้วยไม้ ซึ่งจำหน่ายน้ำมันงาขาว งาดำ งาม้อนสกัด

ที่มา : http://www.thaigov.go.th/news/contents/details/3304
