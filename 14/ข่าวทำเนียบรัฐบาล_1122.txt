รัฐบาลไทย-ข่าวทำเนียบรัฐบาล-เอกอัครราชทูตสหพันธ์สาธารณรัฐบราซิลประจำประเทศไทยเยี่ยมคารวะนายกรัฐมนตรี

วันพฤหัสบดีที่ 23 พฤศจิกายน 2560
เอกอัครราชทูตสหพันธ์สาธารณรัฐบราซิลประจำประเทศไทยเยี่ยมคารวะนายกรัฐมนตรี
เอกอัครราชทูตสหพันธ์สาธารณรัฐบราซิลประจำประเทศไทยเยี่ยมคารวะนายกรัฐมนตรี
วันนี้ (23 พฤศจิกายน 2560) เวลา 13.30 น. นายฆิลเบร์โต ฟอนเซกา กีมาไรช์ เด โมว์รา (H.E. Mr. Gilberto Fonseca Guimarães de Moura) เอกอัครราชทูตสหพันธ์สาธารณรัฐบราซิลประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือ ดังนี้
นายกรัฐมนตรีกล่าวขอบคุณเอกอัครราชทูตสหพันธ์สาธารณรัฐบราซิล ที่ปฏิบัติหน้าที่ผลักดันความสัมพันธ์ระหว่างไทย – บราซิล อย่างแข็งขันมาตลอดการดำรงตำแหน่ง ซึ่งเอกอัครราชทูตสหพันธ์สาธารณรัฐบราซิล กล่าวแสดงความรู้สึกประทับใจในอัธยาศัยของคนไทย และยินดีที่ไทยกับบราซิลมีพัฒนาการทางความสัมพันธ์และความร่วมมือด้านต่าง ๆ อย่างสม่ำเสมอ ทั้งนี้ ขอขอบคุณรัฐบาลไทยที่ให้ความสนับสนุนแก่บราซิลมาโดยตลอด
ทั้งสองฝ่ายต่างยินดีกับความสัมพันธ์ที่เป็นไปอย่างราบรื่นมาตลอด 58 ปี โดยนายกรัฐมนตรียืนยันว่ารัฐบาลไทยพร้อมที่จะร่วมมือกับรัฐบาลบราซิลเพื่อพัฒนาความสัมพันธ์ในทุกด้าน และจะสานต่อความสัมพันธ์และความร่วมมือกับเอกอัครราชทูตบราซิลคนใหม่อย่างแข็งขันอีกด้วย
------------------------------

ที่มา : http://www.thaigov.go.th/news/contents/details/8309
