รัฐบาลไทย-ข่าวทำเนียบรัฐบาล-คณะผู้บริหารบริษัท Saab Asia Pacific เข้าเยี่ยมคารวะรองนายกรัฐมนตรี

วันจันทร์ที่ 24 เมษายน 2560
คณะผู้บริหารบริษัท Saab Asia Pacific เข้าเยี่ยมคารวะรองนายกรัฐมนตรี
คณะผู้บริหารบริษัท Saab Asia Pacific เข้าเยี่ยมคารวะรองนายกรัฐมนตรี
วันนี้ (19 เมษายน 2560) เวลา 09.00 น. คณะผู้บริหารบริษัท Saab Asia Pacific เข้าเยี่ยมคารวะรองนายกรัฐมนตรี (พลอากาศเอก ประจิน จั่นตอง) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวยินดีต้อนรับคณะผู้บริหารบริษัท Saab Asia Pacific ซึ่งคณะผู้บริหารฯ มีความยินดีที่มีโอกาสนี้ได้พบปะหารือกันในวันนี้ พร้อมแสดงความเสียใจต่อการสวรรคตของพระบาทสมเด็จพระปรมินทรมหาภูมิพลอดุยเดช
โอกาสนี้ รองนายกรัฐมนตรีได้กล่าวเชิญชวนให้บริษัทฯ เข้ามาลงทุนในโครงการระเบียงเศรษฐกิจภาคตะวันออก (EEC) ซึ่งครอบคลุม 3 จังหวัด ประกอบด้วย ชลบุรี ระยอง และฉะเชิงเทรา โดยจะพัฒนาให้พื้นที่ดังกล่าวเป็นศูนย์กลางเศรษฐกิจในภูมิภาคอาเซียน ตลอดจนการพัฒนาโครงข่ายการคมนาคมขนส่ง ด้วยการพัฒนาสนามบินอู่ตะเภา ซึ่งคณะผู้บริหารฯ ต่างแสดงความสนใจและพร้อมให้การสนับสนุน
นอกจากนี้ ทั้งสองฝ่ายยังยินดีที่กองทัพอากาศไทยและบริษัท Saab Asia Pacific มีความร่วมมือทางด้านอากาศยานในการจัดซื้อเครื่องบินขับไล่กริพเพน โดยคณะผู้บริหารฯ ยืนยันความพร้อมที่จะร่วมมือกับไทยต่อไป ตลอดจนขยายความร่วมมือไปยังภูมิภาคอาเซียนด้วย

ที่มา : http://www.thaigov.go.th/news/contents/details/3136
