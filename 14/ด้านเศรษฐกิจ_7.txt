รัฐบาลไทย-ข่าวทำเนียบรัฐบาล-กระทรวงเกษตรฯ เปิดประชุมวิชาการกรมการข้าว

วันพฤหัสบดีที่ 16 มีนาคม 2560
กระทรวงเกษตรฯ เปิดประชุมวิชาการกรมการข้าว
กระทรวงเกษตรฯ เปิดประชุมวิชาการกรมการข้าว เพื่อเป็นเวทีแลกเปลี่ยนเรียนรู้จากผู้เชี่ยวชาญแต่ละด้าน มุ่งพัฒนาระบบการผลิตข้าวของประเทศอย่างมั่นคงและยั่งยืน
นายธีรภัทร ประยูรสิทธิ ปลัดกระทรวงเกษตรและสหกรณ์ กล่าวในโอกาสเป็นประธานพิธีเปิดการประชุมวิชาการกรมการข้าว ครั้งที่ 1 ประจำปี 2560 จัดขึ้นระหว่างวันที่ 16 - 18 มีนาคม 2560 ณ โรงแรมรามาการ์เด้นส์ กรุงเทพฯ ว่า ตามที่รัฐมนตรีว่าการกระทรวงเกษตรและสหกรณ์ (พลเอกฉัตรชัย สาริกัลยะ) ได้กำหนดแผนการดำเนินงานตาม “ยุทธศาสตร์ A4” ขึ้น เพื่อขับเคลื่อนนโยบายภาคการเกษตรเข้าสู่การเป็น “ไทยแลนด์ 4.0” โดยมีเป้าหมายยกระดับคุณภาพชีวิตเกษตรกรให้มีรายได้มั่นคง สอดคล้องกับนโยบายรัฐบาลที่จะพัฒนาประเทศให้ก้าวสู่ยุค “ไทยแลนด์ 4.0” โดยในส่วนของการปรับเปลี่ยนระบบการผลิตในภาคการเกษตร โดยเฉพาะสินค้าข้าวที่เป็นสินค้าปฐมภูมิ และมีมูลค่าต่ำ ควรได้รับการพัฒนาในการสร้างมูลค่าเพิ่ม ซึ่งการขับเคลื่อนนโยบายดังกล่าวให้ประสบผลสำเร็จนั้น คือการสร้างนวัตกรรมการผลิตข้าวและการสร้างมูลค่าเพิ่ม ที่มีเป้าหมายในการวิจัยและพัฒนาด้านวิทยาศาสตร์ เทคโนโลยี ความคิดสร้างสรรค์ในการผลิตข้าว โดยใช้เทคโนโลยีขั้นสูง เปลี่ยนข้าวให้เป็นสินค้าที่มีคุณภาพสูง ทำให้เป็นอาหารสุขภาพ หรือผลิตภัณฑ์เสริมอาหารที่มีมูลค่าสูง รวมทั้งเปลี่ยนการผลิตข้าวแบบดั้งเดิม ให้เป็นแบบสมัยใหม่ที่มีความแม่นยำ ตลอดจนมีความสมดุลกับความต้องการของตลาดทั้งในประเทศและต่างประเทศ ดังนั้น กระทรวงเกษตรและสหกรณ์ โดยกรมการข้าวจึงจัดการประชุมวิชาการข้าวขึ้น เพื่อเป็นเวทีแลกเปลี่ยนความคิดเห็นระหว่างนักวิชาการ และผู้เกี่ยวข้อง รวมทั้งเป็นการเพิ่มขีดความสามารถในการปฏิบัติงานของบุคลากรกรมการข้าว ให้สามารถขับเคลื่อนองค์กรให้เกิดประสิทธิภาพและประสิทธิผล ตลอดจนนำเสนอผลงานวิชาการด้านข้าวทุกมิติ  ตั้งแต่การปรับปรุงพันธุ์ เทคโนโลยีการผลิต การผลิตเมล็ดพันธุ์ข้าวคุณภาพดีให้เพียงพอ ระบบส่งเสริมและเผยแพร่เทคโนโลยีสู่ชาวนา การเพิ่มมูลค่าข้าว การตรวจรับรองเพื่อสร้างมาตรฐานข้าวไทยและระบบสารสนเทศที่ทันสมัยนำไปสู่การพัฒนาระบบการผลิตข้าวของประเทศอย่างมั่นคง และยั่งยืน
นายอนันต์ สุวรรณรัตน์ อธิบดีกรมการข้าว กล่าวเพิ่มเติมว่า การประชุมวิชาการในครั้งนี้ ประกอบด้วยการมอบโล่รางวัล ศูนย์วิจัยข้าวดีเด่น ศูนย์เมล็ดพันธุ์ข้าวดีเด่น และคนดีศรีข้าว พร้อมทั้งการบรรยายพิเศษ โดยผู้เชี่ยวชาญในสาขาที่เกี่ยวข้อง อาทิ การบรรยายพิเศษ เรื่อง สถานการณ์ข้าวไทยในตลาดส่งออก โดย รองศาสตราจารย์สมพร อิศวิลานนท์ นักวิชาการอาวุโส สถาบันคลังสมองของชาติ การบรรยายพิเศษ เรื่อง การเตรียมความพร้อมด้านการเกษตรไทย เพื่อรองรับนโยบาย "ไทยแลนด์ 4.0” โดย ดร.สัมพันธ์ ศิลปนาฎ ประธานและผู้จัดการทั่วไป บริษัท เวสเทิร์นดิจิทัลคอร์ปอเรชั่น จำกัด การบรรยายพิเศษ เรื่อง คุณภาพของแป้งข้าวพันธุ์ต่างๆ ในมุมมองของภาคเอกชน โดย นายปราโมทย์ เต็มพร้อม บริษัท มีนามีข้าว จำกัด และการนำเสนอผลงานวิชาการด้านข้าว โดยนักวิชาการของกรมการข้าว นอกจากนี้ยังมีการจัดนิทรรศการแสดงผลงานวิจัยของนักวิชาการสาขาต่าง ๆ  โดยผู้เข้าร่วมประชุมประกอบด้วย ผู้บริหารกรมการข้าว ผู้อำนวยการสำนัก ผู้อำนวยการกอง ผู้เชี่ยวชาญ ผู้อำนวยการศูนย์วิจัยข้าว ผู้อำนวยการศูนย์เมล็ดพันธุ์ข้าว และนักวิชาการของกรมการข้าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2445
