รัฐบาลไทย-ข่าวทำเนียบรัฐบาล-กรมศุลกากรส่งมอบรถยนต์ของกลางที่ถูกโจรกรรมคืนทางการมาเลเซีย

วันพฤหัสบดีที่ 29 มิถุนายน 2560
กรมศุลกากรส่งมอบรถยนต์ของกลางที่ถูกโจรกรรมคืนทางการมาเลเซีย
นายชัยยุทธ คำคุณ รองอธิบดีกรมศุลกากร ผู้แทนกรมศุลกากรส่งมอบรถยนต์ของกลางที่ถูกโจรกรรมจากประเทศมาเลเซียคืนให้แก่ผู้แทนจากสถานเอกอัครราชทูตมาเลเซียประจำประเทศไทย
วันนี้ (วันพฤหัสบดีที่ 29 มิถุนายน 2560) เวลา 08.25 น. ณ บริเวณลานจอดรถด้านข้างตึก 120 ปี (ติดกับธนาคารกรุงไทย สาขากรมศุลกากร) นายชัยยุทธ คำคุณ รองอธิบดีกรมศุลกากร ผู้แทนกรมศุลกากรส่งมอบรถยนต์ของกลางที่ถูกโจรกรรมจากประเทศมาเลเซียคืนให้แก่ผู้แทนจากสถานเอกอัครราชทูตมาเลเซียประจำประเทศไทย โดย Superintendent Ridzuan Bin  Abdul Aziz, First Secretary (ริดวน บิน อับดุล อาซิส) Representing on behalf ACP Ramley Mohamed เป็นผู้รับมอบ นอกจากนี้ยังมีพันตำรวจเอก สุระพันธุ์ ไทยประเสริฐ รองผู้กำกับการกองการต่างประเทศ และพันตำรวจโท มนต์ชัย มาลัย รองผู้กำกับการฝ่ายตำรวจสากลและประสานงานภูมิภาค 1 กองการต่างประเทศ ผู้แทนจากกองการต่างประเทศ  สำนักงานตำรวจแห่งชาติและผู้บริหารกรมศุลกากรร่วมเป็นสักขีพยาน
นายชัยยุทธ คำคุณ รองอธิบดีกรมศุลกากร  กล่าวว่า จากความร่วมมือแลกเปลี่ยนข่าวสารระหว่างกรมศุลกากร  สำนักงานตำรวจแห่งชาติ  และตำรวจมาเลเซีย ในการหยุดยั้งขบวนการลักลอบนำรถยนต์ถูกโจรกรรมจากต่างประเทศเข้ามาในประเทศไทย กรมศุลกากรสามารถขยายผลจับกุมขบวนการลักลอบนำเข้ารถยนต์ดังกล่าวได้เป็นจำนวนมาก  ตลอดจนสามารถควบคุมการลักลอบนำเข้ารถยนต์โดยใช้ช่องทางการอำนวยความสะดวกในด้านการท่องเที่ยวผ่านทางพรมแดนอย่างมีประสิทธิภาพมากขึ้น  โดยพบว่ามีรถยนต์ถูกโจรกรรมที่อยู่ในการยึดและอายัดของส่วนของกลาง สำนักสืบสวนและปราบปราม กรมศุลกากร และรอส่งมอบกลับคืนไปประเทศต้นทาง มีจำนวนทั้งสิ้น 95 คัน ได้แก่ รถถูกโจรกรรมจากประเทศญี่ปุ่น จำนวน 1 คัน จากประเทศสิงคโปร์ จำนวน 1 คัน จากประเทศอังกฤษ จำนวน 5 คัน และรถถูกโจรกรรมจากประเทศมาเลเซีย จำนวน  88  คัน ทั้งนี้กรมศุลกากรได้หารือกับหน่วยงานที่เกี่ยวข้อง เห็นควรส่งคืนรถยนต์ของกลางในคดีที่ไม่ปรากฏผู้ต้องหาและคดีถึงที่สุดแล้ว  ซึ่งเป็นกรณีที่ต้องคืนรถยนต์ของกลางตามแนวทางคำวินิจฉัยของคณะกรรมการกฤษฎีกา  โดยการร้องขอคืนรถยนต์ของกลางที่ถูกโจรกรรมจะต้องกระทำเป็นหนังสือตามหลักเกณฑ์ที่กำหนด และเอกสารดังกล่าวต้องแปลเป็นภาษาไทยโดยมีสถานทูตมาเลเซียประจำประเทศไทยรับรองความถูกต้อง  เพื่อให้กรมศุลกากรพิจารณาคืนรถยนต์ของกลางที่ถูกโจรกรรมจากประเทศมาเลเซียตามแนวทางคำวินิจฉัยของคณะกรรมการกฤษฎีกา  โดยมีรถยนต์ที่ถูกโจรกรรมยื่นคำร้องผ่านทางสถานทูตมาเลเซียประจำประเทศไทย  และจัดทำเอกสารถูกต้องตามกฎหมายและระเบียบปฏิบัติการยื่นคำร้องขอคืนรถยนต์เรียบร้อยแล้วทั้งสิ้น จำนวน 1 คัน ได้แก่ รถยนต์ยี่ห้อ TOYOTA ปี 2013 กรมศุลกากรจึงขอส่งมอบรถยนต์ดังกล่าวแก่พนักงานสอบสวนเพื่อส่งมอบต่อให้แก่สถานเอกอัครราชทูตมาเลเซียประจำประเทศไทย นำไปส่งคืนแก่เจ้าของรถยนต์ที่ถูกโจรกรรมในลำดับต่อไป
อนึ่งกรมศุลกากรมุ่งมั่นปฏิบัติการตรวจค้นจับกุมการกระทำความผิดตามกฎหมายศุลกากรและกฎหมายอื่นๆที่เกี่ยวข้องอย่างต่อเนื่องตามนโยบายของกรมศุลกากรและยังคงให้ความคุ้มครองกลุ่มผู้ประกอบการที่สุจริตอย่างถูกต้องตามกฎหมายอีกด้วย ตลอดจนมุ่งมั่นพัฒนาบูรณการการทำงานอย่างต่อเนื่องไม่หยุดยั้งเพื่อพัฒนาเศรษฐกิจไทยและเศรษฐกิจโลก อำนวยความสะดวกทางการค้า ปกป้องสังคม ดังวิสัยทัศน์กรมศุลกากรที่ว่า “องค์กรที่มุ่งมั่นให้บริการศุลกากรเป็นเลิศ เพื่อการพัฒนาที่ยั่งยืนของเศรษฐกิจไทยและเชื่อมโยงการค้าโลก

ที่มา : http://www.thaigov.go.th/news/contents/details/4899
