รัฐบาลไทย-ข่าวทำเนียบรัฐบาล-ก.แรงงาน ออกมาตรการช่วยเหลือเยียวยาผู้ประสบอุทกภัยก่อนและหลังน้ำลด

วันอังคารที่ 1 สิงหาคม 2560
ก.แรงงาน ออกมาตรการช่วยเหลือเยียวยาผู้ประสบอุทกภัยก่อนและหลังน้ำลด
“อนันต์ชัย” โฆษกแรงงาน เผย “บิ๊กบี้” ห่วงใย ผู้ประสบอุทกภัย กำชับหน่วยงานในสังกัดเร่งช่วยเหลือประชาชน ลูกจ้าง นายจ้างที่ได้รับผลกระทบ อาทิ สนับสนุนรถบรรทุกขนย้ายสิ่งของและประชาชน บริการสถานที่พักพิงชั่วคราว
“อนันต์ชัย” โฆษกแรงงาน เผย “บิ๊กบี้” ห่วงใย ผู้ประสบอุทกภัย กำชับหน่วยงานในสังกัดเร่งช่วยเหลือประชาชน ลูกจ้าง นายจ้างที่ได้รับผลกระทบ อาทิ สนับสนุนรถบรรทุกขนย้ายสิ่งของและประชาชน บริการสถานที่พักพิงชั่วคราว ขอความร่วมมือนายจ้างผ่อนผันเวลาทำงาน โดยไม่ถือเป็นวันลา ขยายหรือเลื่อนเวลาการจ่ายเงินสมทบ โดยไม่เสียเงินเพิ่ม พร้อมฟื้นฟูอาชีพ จ้างงานเร่งด่วนและพัฒนาทักษะฝีมือภายหลังน้ำลด
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พล.อ. ศิริชัย ดิษฐกุล รัฐมนตรีว่าการกระทรวงแรงงาน มีความห่วงใยพี่น้องประชาชนที่ได้รับผลกระทบจากอุทกภัยในหลายพื้นที่ โดยได้ให้ทุกหน่วยงานในสังกัดกระทรวงแรงงานกำหนดมาตรการช่วยเหลือผู้ประสบอุทกภัยทั้งก่อนและภายหลังน้ำลด รวมทั้งสำรวจข้อมูลสถานประกอบกิจการ และลูกจ้างที่ได้รับผลกระทบเพื่อบรรเทาความเดือดร้อน
นายอนันต์ชัย กล่าวว่า มาตรการช่วยเหลือผู้ประสบอุทกภัยของกระทรวงแรงงาน ได้แก่ บริการอาหารและน้ำดื่มให้แก่พี่น้องประชาชนที่ได้รับผลกระทบร่วมกับหน่วยงานในพื้นที่ สนับสนุนรถบรรทุกเพื่อขนย้ายสิ่งของและประชาชน บริการสถานที่พักพิงชั่วคราว ขอความร่วมมือจากนายจ้างให้ผ่อนผันเวลาทำงาน หรืออนุญาตให้ลูกจ้างที่ไม่สามารถมาทำงานได้ตามปกติเนื่องจากที่พักอาศัยถูกน้ำท่วมหรือมีปัญหาเรื่องการเดินทางสามารถหยุดงานโดยไม่ถือเป็นวันลา จัดรถ Mobile Unit เพื่อประชาสัมพันธ์ตำแหน่งงานและรับสมัครงาน ฝึกอาชีพให้แก่ผู้ได้รับผลกระทบจากอุทกภัยจัดให้มีบริการฝึกอบรมฟื้นฟูอาชีพ ซ่อมรถจักรยานยนต์ เครื่องใช้ไฟฟ้าและอุปกรณ์เครื่องยนต์เล็กเครื่องมือทางการเกษตรที่เสียหายจากน้ำท่วม ตรวจสอบความปลอดภัยในสถานประกอบกิจการ เพื่อแนะนำให้ปรับปรุงแก้ไขก่อนเริ่มทำงาน ขยายหรือเลื่อนเวลาการจ่ายเงินสมทบ โดยไม่เสียเงินเพิ่ม รวมทั้งจ้างงานเร่งด่วนและพัฒนาทักษะฝีมือเพื่อบรรเทาความเดือดร้อนด้านอาชีพ เป็นต้น
สำหรับ จ. สกลนคร ซึ่งได้รับผลกระทบสูงสุด กระทรวงแรงงาน โดยเจ้าหน้าที่สำนักงานพัฒนาฝีมือแรงงานสกลนคร ได้ร่วมกันปรุงอาหารบรรจุใส่กล่อง และจัดหาน้ำดื่มเพื่อแจกจ่ายให้ประชาชนที่ได้รับผลกระทบเพื่อบรรเทาความเดือดร้อนในเบื้องต้น นอกจากนี้ สถาบัน/สำนักงานพัฒนาฝีมือแรงงานในพื้นที่จังหวัดที่ได้รับผลกระทบ ยังได้สนับสนุนทีมช่างเพื่อให้การช่วยเหลือซ่อมแซมอุปกรณ์ไฟฟ้า ยานยนต์และเครื่องยนต์เล็กทางการเกษตรที่ได้รับความเสียหายอีกด้วย
ทั้งนี้ ผู้ประกอบการ ลูกจ้าง ประชาชนทั่วไป สามารถขอรับบริการความช่วยเหลือ โดยสามารถติดต่อหน่วยงานในสังกัดกระทรวงแรงงาน ได้ที่สำนักงานแรงงานจังหวัด สำนักงานจัดหางานจังหวัด สำนักงานสวัสดิการและคุ้มครองแรงงานจังหวัด สถาบัน/สำนักงานพัฒนาฝีมือแรงงานจังหวัด และสำนักงานประกันสังคมทุกจังหวัดทั่วประเทศ หรือสอบถามรายละเอียดได้ที่สายด่วนกรมการจัดหางาน 1694 สายด่วนกรมสวัสดิการและคุ้มครองแรงงาน 1546
----------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ – ข่าว/
1 สิงหาคม 2560

ที่มา : http://www.thaigov.go.th/news/contents/details/5615
