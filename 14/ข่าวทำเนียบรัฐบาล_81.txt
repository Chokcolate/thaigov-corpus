รัฐบาลไทย-ข่าวทำเนียบรัฐบาล-นายกรัฐมนตรี สั่งการทุกหน่วยงานเฝ้าระวังเรื่องอัคคีภัยที่อาจจะเกิดขึ้นตามพื้นที่ต่าง ๆ โดยรองนายกฯ สั่งการหน่วยงานที่เกี่ยวข้องดูแลอำนวยความสะดวกประชาชนในช่วงเทศกาลสงกรานต์

วันอังคารที่ 4 เมษายน 2560
นายกรัฐมนตรี สั่งการทุกหน่วยงานเฝ้าระวังเรื่องอัคคีภัยที่อาจจะเกิดขึ้นตามพื้นที่ต่าง ๆ โดยรองนายกฯ สั่งการหน่วยงานที่เกี่ยวข้องดูแลอำนวยความสะดวกประชาชนในช่วงเทศกาลสงกรานต์
ผุ้ช่วยโฆษกฯ เผยนายกรัฐมนตรี สั่งการทุกหน่วยงานเฝ้าระวังเรื่องอัคคีภัยที่อาจจะเกิดขึ้นตามพื้นที่ต่าง ๆ โดยรองนายกฯ ฝ่ายความมั่นคง สั่งการหน่วยงานที่เกี่ยวข้องดูแลความปลอดภัย อำนวยความสะดวกประชาชนในช่วงเทศกาลสงกรานต์
วันนี้ ( 4 เม.ย. 60) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธาน พันเอก      อธิสิทธิ์ ไชยนุวัติ  ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่ พลเอก ประวิตร วงษ์สุวรรณ รองนายกรัฐมนตรี (ด้านฝ่ายความมั่นคง) และรัฐมนตรีว่าการกระทรวงกลาโหม แจ้งให้ที่ประชุมฯ รับทราบถึงงานที่กำกับดูแลโดยเฉพาะในช่วงเทศกาลสงกรานต์ ว่า ได้สั่งการให้ทุกหน่วยงานที่เกี่ยวข้องบูรณาการการปฏิบัติงานอย่างเต็มกำลังความสามารถ โดยให้เพิ่มความเข้มงวดมาตรการรักษาความปลอดภัย รวมทั้งเน้นงานด้านการข่าวและเพิ่มการเฝ้าระวังการก่อวินาศกรรม การป้องกันเหตุในจุดเสี่ยงต่าง ๆ ทั้งในส่วนของสนามบิน สถานีรถไฟ รถไฟฟ้า สถานีขนส่งผู้โดยสาร ท่าเรือ ย่านชุมชน หรือศูนย์การค้าที่จะมีประชาชนไปอยู่รวมกันเป็นจำนวนมาก
ขณะเดียวกัน ได้สั่งการให้มีการจัดตั้งศูนย์อำนวยการในพื้นที่จัดงานซึ่งจะมีประชาชนเข้าไปร่วมงาน และในอุทยานแห่งชาติทุกแห่ง ตลอดจนบูรณาการกำลังเจ้าหน้าที่ทุกฝ่ายให้จัดทำแผนเผชิญเหตุและมีการซักซ้อมการปฏิบัติเสมือนจริง รวมถึงให้มีการตรวจสอบกล้องวงจรปิด และไฟฟ้าส่องสว่าง ให้มีความพร้อมทุกจุดและสามารถใช้การได้อย่างมีประสิทธิภาพ นอกจากนี้ ได้สั่งการให้สำนักงานตำรวจแห่งชาติ บังคับใช้มาตรการและกฎหมายต่าง ๆ อย่างเคร่งครัด ทั้งในการแก้ไขปัญหา การขับขี่ยานพาหนะ และการเพิ่มประสิทธิภาพการบังคับใช้กฎหมายว่าด้วยการจราจรทางบก พร้อมทั้ง ได้กำชับตำรวจทางหลวงดูแลถนนทุกเส้นทางที่อยู่ในความรับผิดชอบให้มีการประสานส่วนราชการและภาคเอกชนที่มีพื้นที่ริมถนนสายหลัก เพื่อใช้เป็นที่พักผ่อน หรือที่พักรถของประชาชนในระหว่างเดินทางช่วงเทศกาลสงกรานต์ โดยได้สั่งการให้กระทรวงต่าง ๆ ดำเนินการ ดังนี้ กระทรวงคมนาคม สำรวจ ตรวจสอบ ปรับปรุงซ่อมแซมถนน จุดตัดทางรถไฟ การขนส่งทางน้ำและทางอากาศให้มีความปลอดภัยต่อการสัญจรของประชาชนและนักท่องเที่ยว
กระทรวงกลาโหมและเหล่ากองทัพซึ่งมีที่ตั้งหน่วยติดกับถนนสายหลัก ให้จัดตั้งจุดตรวจ จุดบริการประชาชน และจุดพักรถ เพื่ออำนวยความสะดวกด้านการจราจรในทุกเส้นทาง โดยให้ประสานการปฏิบัติกับตำรวจทางหลวงและฝ่ายปกครองที่เกี่ยวข้อง กระทรวงสาธารณสุข เตรียมความพร้อมด้านการตอบสนองหลังเกิดอุบัติเหตุ
ขณะที่ นายกรัฐมนตรี ได้สั่งการเพิ่มเติมว่าให้ทุกหน่วยงานที่เกี่ยวข้องดูแลและเฝ้าระวังในเรื่องของอัคคีภัยที่อาจจะเกิดขึ้นตามพื้นที่ต่าง ๆ รวมถึงคลังอาวุธด้วย
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2885
