รัฐบาลไทย-ข่าวทำเนียบรัฐบาล-ศูนย์อำนวยการและประสานงานการจัดพิธีถวายดอกไม้จันทน์ฯ กระทรวงมหาดไทย ประชุมหารือร่วมกับ จังหวัด และอำเภอ ผ่านระบบ VCS ติดตามความคืบหน้าการจัดเตรียมงานพิธีถวายดอกไม้จันทน์ของประชาชนใ

วันศุกร์ที่ 20 ตุลาคม 2560
ศูนย์อำนวยการและประสานงานการจัดพิธีถวายดอกไม้จันทน์ฯ กระทรวงมหาดไทย ประชุมหารือร่วมกับ จังหวัด และอำเภอ ผ่านระบบ VCS ติดตามความคืบหน้าการจัดเตรียมงานพิธีถวายดอกไม้จันทน์ของประชาชนใ
ศูนย์อำนวยการและประสานงานการจัดพิธีถวายดอกไม้จันทน์ฯ กระทรวงมหาดไทย ประชุมหารือร่วมกับ จังหวัด และอำเภอ ผ่านระบบ VCS ติดตามความคืบหน้าการจัดเตรียมงานพิธีถวายดอกไม้จันทน์ของประชาชนในส่วนภูมิภาค
วันนี้ (19 ต.ค. 60) เวลา 13.30 น. ณ ห้องประชุมราชสีห์ (ห้องประชุม 1) ศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมหารือร่วมระหว่างศูนย์อำนวยการและประสานงานการจัดพิธีถวายดอกไม้จันทน์ในส่วนภูมิภาคของกระทรวงมหาดไทย กับ จังหวัด ผ่านระบบวีดิทัศน์ทางไกล (Video conference) เพื่อซักซ้อมแนวทางการดำเนินงาน และติดตามความคืบหน้าการจัดเตรียมงานพิธีถวายดอกไม้จันทน์ของภาคประชาชนในส่วนภูมิภาค รวมทั้งตอบข้อซักถามของจังหวัด และอำเภอ เกี่ยวกับการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช โดยมีการถ่ายทอดการประชุมผ่านระบบ Dopa Channel ไปยังที่ว่าการอำเภอทุกอำเภอทั่วประเทศ
รองปลัดกระทรวงมหาดไทย กล่าวว่า การประชุมในวันนี้ เป็นการติดตามการดำเนินงานในการจัดเตรียมพิธีถวายดอกไม้จันทน์ของประชาชนในส่วนภูมิภาคที่ผ่านมา มีความคืบหน้าอย่างไร พบปัญหาอุปสรรค หรือมีประเด็นข้อซักถามในการดำเนินการหรือไม่ รวมถึงการชี้แจ้งและซักซ้อมแนวทางการปฏิบัติงาน เพื่อให้การดำเนินงานในส่วนภูมิภาคเป็นไปในแนวทางเดียวกันกับในส่วนกลาง โดยเมื่อวานนี้ (18 ต.ค.) ผู้ว่าราชการจังหวัด ได้รับมอบนโยบายและแนวทางการดำเนินงานจาก พลเอก อนุพงษ์ เผ่าจินดา รัฐมนตรีว่าการกระทรวงมหาดไทย แล้วทั้งในเรื่องของการเตรียมความพร้อมของสถานที่ การจัดพิธีถวายดอกไม้จันทน์ฯ การอำนวยความสะดวกให้กับพี่น้องประชาชนที่เข้าร่วมในพิธี ตลอดจนการดูแลรักษาความปลอดภัยและการรักษาความสงบเรียบร้อยในพื้นที่ โดยได้กำชับให้มีการติดตามความคืบหน้าของการดำเนินการอย่างต่อเนื่อง เพื่อให้การดำเนินการเป็นไปด้วย “ความเรียบร้อย ถูกต้อง งดงาม และสมพระเกียรติอย่างยิ่ง”
สำหรับการจัดเตรียมงานพิธีถวายดอกไม้จันทน์ของประชาชนในส่วนภูมิภาค ในขณะนี้จังหวัดและอำเภอ ได้จัดเตรียมความพร้อมของการดำเนินงานในด้านต่างๆ ซึ่งเป็นไปด้วยความเรียบร้อย และมีความคืบหน้า ดังนี้
ด้านสถานที่การจัดพิธีฯ เช่น การก่อสร้างพระเมรุมาศจำลองในทุกจังหวัดทั่วประเทศ 76 แห่ง ดำเนินการเสร็จสมบูรณ์แล้ว 100% และการจัดสร้างซุ้มถวายดอกไม้จันทน์ จำนวน 802 แห่ง ซึ่งกระจายอยู่ในทุกอำเภอ ดำเนินการเสร็จสมบูรณ์ 100% เช่นเดียวกัน สำหรับการก่อสร้างสถานที่เผาดอกไม้จันทน์ฯ ในส่วนภูมิภาค หรือ “พระจิตกาธาน” งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งกระทรวงมหาดไทย ได้มอบหมายให้กรมโยธาธิการและผังเมืองรับผิดชอบในส่วนของจังหวัดซึ่งเป็นที่ตั้งของพระเมรุมาศจำลอง และกรมการปกครองรับผิดชอบในส่วนของของอำเภอ ดำเนินการจัดสร้างพระจิตกาธานตามแบบแปลนของกรมโยธาธิการและผังเมือง ในขณะนี้ได้รับรายงานว่าการก่อสร้างในส่วนของจังหวัด 76 แห่ง มีความคืบหน้าแล้วร้อยละ 89 และในส่วนของอำเภอ 802 แห่ง มีความคืบหน้าแล้วร้อยละ 73 ซึ่งคาดว่าจะแล้วเสร็จภายในกำหนด
ด้านการอำนวยการ กระทรวงมหาดไทย ได้จัดตั้งศูนย์อำนวยการและประสานการจัดพิธีถวายดอกไม้จันทน์ในส่วนภูมิภาคของกระทรวงมหาดไทยขึ้น เพื่อทำหน้าที่ในการติดตาม ประสานงาน เร่งรัด และแก้ไขปัญหากับส่วนภูมิภาค โดยจัดให้มีการประชุมผ่านระบบ VDO Conference จากกระทรวงมหาดไทย ไปยังจังหวัดและอำเภอ ในทุกวันพฤหัสบดี เวลา 13.30 น. และในส่วนภูมิภาคได้ให้ทุกจังหวัดจัดตั้งกองอำนวยการร่วมงานพระราชพิธีถวายพระเพลิงพระบรมศพฯ ระดับจังหวัด และระดับอำเภอ โดยมีลักษณะการดำเนินงาน และองค์ประกอบจากส่วนราชการต่าง ๆ เช่นเดียวกับส่วนกลาง เพื่อประสานงานให้กับหน่วยงานด้านการรักษาความปลอดภัยและการรักษาความสงบเรียบร้อยในพื้นที่
รองปลัดกระทรวงมหาดไทย กล่าวเพิ่มเติมว่า สำหรับข้อเน้นย้ำที่ได้กำชับให้จังหวัดดำเนินการและถือเป็นเรื่องสำคัญ เช่น การวางดอกไม้จันทน์ของประชาชนได้กำหนดให้ดำเนินการให้มีความสอดคล้องกับส่วนกลาง โดยให้ติดตามวิธีการและแนวทางการดำเนินงานตามที่คณะกรรมการฝ่ายพิธีการงานพระราชพิธีฯ กำหนด เรื่องสถานที่จัดพิธี ขอให้ผู้ว่าราชการจังหวัด ได้ตรวจติดตามความเรียบร้อยในทุกพื้นที่ในจังหวัดความรับผิดชอบ ทั้งการประดับภาพพระบรมฉายาลักษณ์ การตกแต่งสถานที่ เน้นความถูกต้อง เรียบร้อย งดงาม และสมพระเกียรติ เรื่องการดูแลรักษาความปลอดภัย ให้ติดตามการข่าวและปฏิบัติตามแนวทางที่ได้ให้ไว้อย่างเคร่งครัด เพื่อความสงบเรียบร้อย รวมทั้งเรื่องการจัดเตรียมแผนรองรับกรณีฉุกเฉิน
นอกจากนี้ ยังได้เน้นย้ำในเรื่องของการประชาสัมพันธ์ โดยให้จังหวัดและอำเภอ มีการประชาสัมพันธ์กิจกรรม และแนวทางการดำเนินงาน และการเตรียมพร้อมในการเข้าร่วมพิธี ผ่านช่องทางสื่อต่างๆ ให้มีความหลากหลายและครอบคลุม เพื่อสร้างความเข้าใจให้กับพี่น้องประชาชน และได้เข้าร่วมกิจกรรมในระดับพื้นที่โดยพร้อมเพรียงกัน.
ครั้งที่ 153/2560

ที่มา : http://www.thaigov.go.th/news/contents/details/7528
