รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งเยียวยาจิตใจ 2 พี่น้อง ที่แม่เสียชีวิตจากการถูกพ่อฆาตกรรม ที่ย่านหนองจอก กรุงเทพฯ

วันศุกร์ที่ 14 กรกฎาคม 2560
ปลัด พม. กำชับ จนท. เร่งเยียวยาจิตใจ 2 พี่น้อง ที่แม่เสียชีวิตจากการถูกพ่อฆาตกรรม ที่ย่านหนองจอก กรุงเทพฯ
ปลัด พม. กำชับ จนท. เร่งเยียวยาจิตใจ 2 พี่น้อง ที่แม่เสียชีวิตจากการถูกพ่อฆาตกรรม ที่ย่านหนองจอก กรุงเทพฯ
วันนี้ (14 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 671/2557-2560เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายไมตรี กล่าวว่า จากกรณีหญิงวัย 39 ปี ถูกฆาตกรรมในบ้านพัก ซึ่งผู้ต้องสงสัยในการฆาตกรรมคือสามี ชาวปากีสถาน โดยการใช้อาวุธมีดแทงที่ลำตัวอย่างโหดเหี้ยมจนเสียชีวิต สร้างความเศร้าโศกเสียใจให้กับลูกชายและ ลูกสาวที่กลับมาพบเห็นเป็นอย่างมาก ที่ย่านหนองจอก กรุงเทพมหานคร นั้น ตนได้กำชับให้หน่วยงานที่เกี่ยวข้อง ในสังกัดกระทรวงการพัฒนาสังคมและความมั่นคงของมนุษย์ (พม.) ได้แก่ กรมกิจการเด็กและเยาวชน (ดย.) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจของเด็ก ทั้ง 2 คนอย่างใกล้ชิด เพื่อให้เด็กมีสภาพจิตใจที่เข้มแข็งและสามารถกลับมาใช้ชีวิตได้อย่างปกติในสังคม และช่วยเหลือ เรื่องการติดตามหาญาติเพื่อรับเด็กไปดูแล อีกทั้ง ร่วมกันหาแนวทางการช่วยเหลือดูแลและคุ้มครองสวัสดิภาพของเด็กตามพระราชบัญญัติคุ้มครองเด็ก พ.ศ. 2546 ต่อไป
นายไมตรี กล่าวเพิ่มเติมว่า สำหรับกรณีหญิงชราวัย 60 ปี พร้อมหลานชายวัย 5 ขวบ ที่ประสบอุบัติเหตุถูกรถยนต์ชน จนได้รับบาดเจ็บสาหัส หนังศีรษะเปิด ไหปลาร้าแตก กระดูกแขนหลุด และมีแผลถลอกทั่วร่างกายต้องเย็บแผลหลายแห่ง แต่คู่กรณีไม่รับผิดชอบค่ารักษาพยาบาล ซึ่งครอบครัวมีฐานะยากจน และตอนนี้ไม่สามารถประกอบอาชีพร้อยพวงมาลัยขายได้ ทำให้ครอบครัวขาดรายได้ ที่ย่านบึงกุ่ม กรุงเทพมหานคร นั้น ตนได้กำชับให้หน่วยงานที่เกี่ยวข้องในสังกัดกระทรวงการพัฒนาสังคมและความมั่นคงของมนุษย์ (พม.) ได้แก่ กรมกิจการผู้สูงอายุ (ผส.) กรมกิจการเด็กและเยาวชน (ดย.) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและด้านเด็ก ของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา พร้อมประสานหน่วยงานที่เกี่ยวข้องในพื้นที่ช่วยเหลือเรื่องการรักษาพยาบาลของผู้ป่วยอย่างใกล้ชิด และการศึกษาของเด็กชายในระยะยาว นอกจากนี้ ให้ความช่วยเหลือและแนะนำในเรื่องสวัสดิการสังคมตามความเหมาะสมในระยะยาวต่อไป

ที่มา : http://www.thaigov.go.th/news/contents/details/5219
