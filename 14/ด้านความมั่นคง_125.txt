รัฐบาลไทย-ข่าวทำเนียบรัฐบาล-ก.แรงงาน สร้างความมั่นคงแรงงานนอกระบบ มีอาชีพ มีรายได้ ชุมชนเข้มแข็ง

วันพฤหัสบดีที่ 1 มิถุนายน 2560
ก.แรงงาน สร้างความมั่นคงแรงงานนอกระบบ มีอาชีพ มีรายได้ ชุมชนเข้มแข็ง
“ปลัดแรงงาน” เปิดโครงการสาน – สร้าง – เสริมสุข แรงงานไทย จ.มหาสารคาม สร้างความมั่นคงทางอาชีพ สร้างหลักประกันทางสังคมแก่แรงงานนอกระบบ กลุ่มผู้รับงานไปทำที่บ้าน พร้อมขับเคลื่อนความร่วมมือกับท้องถิ่น สร้างชุมชนให้เข้มแข็ง
หม่อมหลวงปุณฑริก สมิติ ปลัดกระทรวงแรงงาน เป็นประธานเปิดโครงการสาน - สร้าง - เสริมสุข แรงงานไทยจังหวัดมหาสารคาม ณ องค์การบริหารส่วนตำบลศรีสุข อำเภอกันทรวิชัย จังหวัดมหาสารคาม โดยกล่าวว่า ขอชื่นชมกลุ่มอาชีพผู้รับงานไปทำที่บ้าน (กลุ่มเย็บกระเป๋าแฟชั่น) ทั้ง 22 กลุ่ม ซี่งสามารถทำกระเป๋าเพื่อส่งขายช่วยให้มีรายได้เดือนละ 20,000 บาท ในส่วนของกระทรวงแรงงาน จะมีหัวหน้าส่วนราชการภายในจังหวัดคอยเป็นที่ปรึกษาให้ นอกจากนี้ กระทรวงแรงงานมีหน้าที่ในการดูแลคนที่ทำงานในประเทศกว่า 38 ล้านคน ซึ่งเป็นแรงงานในระบบ 11 ล้านคน ที่เหลือ 20 กว่าล้านคน จะทำงานนอกระบบ ซึ่งกระทรวงแรงงานจะดูแลทั้งหมด โดยการพัฒนาฝีมือแรงงานให้ ส่งเสริมการมีงานทำ การฝึกอบรมอาชีพ และการคุ้มครองและสร้างหลักประกันความมั่นคงทางสังคม โอกาสนี้ปลัดกระทรวงแรงงาน ยังได้มอบทุนให้แก่กลุ่มผู้รับงานไปทำที่บ้านจำนวน 6 กลุ่มด้วย
ปลัดกระทรวงแรงงาน กล่าวต่อว่า กระทรวงแรงงาน ได้จัดทำแผนยุทธศาสตร์การบริหารจัดการแรงงานนอกระบบ เพื่อเป็นเครื่องมือที่จะทำให้การพัฒนาคุณภาพชีวิตแรงงานนอกระบบมีความชัดเจนขึ้น ทั้งในเรื่องการคุ้มครอง การส่งเสริมและพัฒนา โดยการประสานความร่วมมือระหว่างหน่วยงานที่เกี่ยวข้องเพื่อขับเคลื่อนยุทธศาสตร์ใน 3 เรื่องหลัก ได้แก่ การสร้างหลักประกันความมั่นคงทางสังคม การเสริมสร้างองค์ความรู้เพื่อขยายโอกาสการมีงานทำ และการพัฒนาสมรรถนะการบริหารจัดการ ขณะนี้อยู่ในช่วงการจัดทำแผนยุทธศาสตร์การบริหารจัดการแรงงานนอกระบบ ฉบับที่ 2 พ.ศ.2560 – 2564
​“การจัดกิจกรรมส่งเสริมเพื่อพัฒนาแรงงานนอกระบบให้เข้มแข็ง จึงเป็นประโยชน์อย่างมากต่อกลุ่มผู้รับงานไปทำที่บ้านทั้ง 22 กลุ่มเป้าหมาย ที่จะได้รับการพัฒนาทักษะฝีมือด้านการออกแบบผลิตภัณฑ์นำไปสู่การลดต้นทุนการผลิต เป็นการเพิ่มรายได้ให้แก่สมาชิกในกลุ่มต่อไปในอนาคตอีกด้วย” ปลัดกระทรวงแรงงาน กล่าว
------------------------------------------------
กองเผยแพร่และประชาสัมพันธ์/ชนินทร เพ็ชรทับ – ข่าว/ปริยรณ พรหมสาขา ณ สกลนคร – ภาพ/
1 มิถุนายน 2560

ที่มา : http://www.thaigov.go.th/news/contents/details/4198
