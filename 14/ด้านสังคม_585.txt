รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กชายฝาแฝดวัย 5 ขวบ กำพร้าพ่อ-แม่เสียชีวิตที่ จ.สุรินทร์ พร้อมชื่นชมเด็กสาววัย 16 ปี พ่อ-แม่แยกทางกัน ทำงานเลี้ยงยายและน้องอีก 3 คนที่ จ.กำแพงเพชร

วันจันทร์ที่ 28 สิงหาคม 2560
รมว.พม. กำชับ จนท. เร่งช่วยเหลือเด็กชายฝาแฝดวัย 5 ขวบ กำพร้าพ่อ-แม่เสียชีวิตที่ จ.สุรินทร์ พร้อมชื่นชมเด็กสาววัย 16 ปี พ่อ-แม่แยกทางกัน ทำงานเลี้ยงยายและน้องอีก 3 คนที่ จ.กำแพงเพชร
รมว.พม. กำชับ จนท. เร่งช่วยเหลือเด็กชายฝาแฝดวัย 5 ขวบ กำพร้าพ่อ-แม่เสียชีวิต ที่ จ.สุรินทร์ พร้อมชื่นชมเด็กสาววัย 16 ปี ที่พ่อ-แม่แยกทางกัน ต้องทำงานเลี้ยงยาย และน้องอีก 3 คน ที่ จ.กำแพงเพชร
วันนี้ (28 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 700/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กชายฝาแฝดวัย 5 ขวบ กำพร้าพ่อ-แม่ ซึ่งผู้เป็นแม่เสียชีวิตตั้งแต่วัยเพียง 3 เดือน จึงอาศัยอยู่กับผู้เป็นพ่อเพียงลำพัง แต่ล่าสุดพ่อเพิ่งเสียชีวิตลงจากโรคฉี่หนู จึงทำให้เด็กชายทั้ง 2 คนไร้ที่พึ่งไม่มีผู้ปกครองดูแล ที่อำเภอสังขะ จังหวัดสุรินทร์ นั้น ตนได้กำชับให้พัฒนาสังคมและความมั่นคง ของมนุษย์จังหวัดสุรินทร์ (พมจ.สุรินทร์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. พร้อมประสานหน่วยงานที่เกี่ยวข้องในพื้นที่ช่วยเหลือดูแลในเรื่องการติดตามหาญาติของเด็กทั้ง 2 คน เพื่อรับตัวไปดูแล แต่หากไม่พบญาติมาติดต่อ ทางกระทรวง พม. มีหน่วยงานในสังกัด ได้แก่ บ้านพักเด็กและครอบครัวจังหวัดสุรินทร์ พร้อมให้การช่วยเหลือและรับเด็กทั้ง 2 คน มาดูแลคุ้มครองสวัสดิภาพต่อไป
พลตำรวจเอก อดุลย์ กล่าวเพิ่มเติมว่า สำหรับกรณีพบ 4 พี่น้องชาย-หญิง ซึ่งพ่อ-แม่แยกทางกัน จึงอาศัย อยู่กับยายที่แก่ชรา มีเพียงพี่สาวคนโตวัย 16 ปี ที่ต้องทำงานหารายได้จุนเจือครอบครัวเพียงคนเดียว ซึ่งทั้ง 5 ชีวิตอาศัยในเพิงสังกะสีสภาพเก่าทรุดโทรม ครอบครัวมีฐานะยากจน ที่อำเภอบึงสามัคคี จังหวัดกำแพงเพชร นั้น ตนขอ ชื่นชมเด็กสาววัย 16 ปี ที่มีความขยันหมั่นเพียร กตัญญู มุมานะอดทน มีความตั้งใจช่วยเหลือครอบครัว โดยไม่ย่อท้อ ต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคง ของมนุษย์จังหวัดกำแพงเพชร (พมจ.กำแพงเพชร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านเด็ก และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้ง 4 คนอย่างต่อเนื่องในระยะยาว และช่วยเหลือในเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ นอกจากนี้ ให้คำปรึกษาแนะนำในเรื่องการส่งเสริมการประกอบอาชีพเสริมแก่เด็กสาวในช่วงวันหยุด เพื่อสร้างรายได้ที่เพียงพอและมั่นคง พร้อมร่วมกันหาแนวทาง การช่วยเหลือดูแลในระยะยาวต่อไป

ที่มา : http://www.thaigov.go.th/news/contents/details/6242
