รัฐบาลไทย-ข่าวทำเนียบรัฐบาล-กรมอุทยานแห่งชาติ สัตว์ป่า และพันธุ์พืช ร่วมสนับสนุนกิจกรรมครอบครัว  พาพ่อเที่ยวอุทยานแห่งชาติ เข้าฟรี 5 ธันวาคม 2560

วันเสาร์ที่ 9 ธันวาคม 2560
กรมอุทยานแห่งชาติ สัตว์ป่า และพันธุ์พืช ร่วมสนับสนุนกิจกรรมครอบครัว  พาพ่อเที่ยวอุทยานแห่งชาติ เข้าฟรี 5 ธันวาคม 2560
กรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม เตรียมยกเว้นค่าบริการเข้าอุทยานแห่งชาติ สำหรับบุคคลชาวไทยและยานพาหนะ เนื่องในวันพ่อแห่งชาติ วันที่ 5 ธันวาคม 2560
นายธัญญา เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช เผยว่า กรมอุทยานแห่งชาติ สัตว์ป่า และพันธุ์พืช กระทรวงทรัพยากรธรรมชาติและสิ่งแวดล้อม เตรียมยกเว้นค่าบริการเข้าอุทยานแห่งชาติ สำหรับบุคคลชาวไทยและยานพาหนะ เนื่องในวันพ่อแห่งชาติ วันที่ 5 ธันวาคม 2560
ด้วยคณะรัฐมนตรีได้มีมติเมื่อวันที่ 7 กุมภาพันธ์ 2560 เห็นชอบให้วันที่ 5 ธันวาคม 2560
เป็นวันหยุดราชการ เนื่องจากเป็นวันคล้ายวันเฉลิมพระชนมพรรษาของพระบาทสมเด็จพระปรมินทรมหาภูมิพล
อดุลยเดช บรมนาถบพิตร วันชาติและวันพ่อแห่งชาติ
กรมอุทยานแห่งชาติ สัตว์ป่า และพันธุ์พืช พิจารณาแล้ว เพื่อเป็นการน้อมรำลึกในพระมหากรุณาธิคุณเป็นล้นพ้นอันหาที่สุดมิได้ จึงอาศัยอำนาจตามระเบียบกรมอุทยานแห่งชาติ สัตว์ป่า และพันธุ์พืช   ว่าด้วยการอนุญาตให้เข้าไปดำเนินกิจกรรมท่องเที่ยวและพักอาศัยในอุทยานแห่งชาติ พ.ศ.2547 ยกเว้นค่าบริการเข้าอุทยานแห่งชาติสำหรับบุคคลชาวไทยและยานพาหนะ เนื่องในวันพ่อแห่งชาติ วันที่ 5 ธันวาคม 2560 นอกจากนี้ยังเป็นการส่งเสริมการท่องเที่ยวและกิจกรรมในครอบครัว ร่วมศึกษาธรรมชาติระบบนิเวศ  ป่าไม้และสัตว์ป่า เพื่อเสริมสร้างความใกล้ชิดให้กับสถาบันครอบครัวอีกด้วย

ที่มา : http://www.thaigov.go.th/news/contents/details/8665
