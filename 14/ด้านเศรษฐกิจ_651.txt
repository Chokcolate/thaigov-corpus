รัฐบาลไทย-ข่าวทำเนียบรัฐบาล-กรมทรัพย์สินทางปัญญา กระทรวงพาณิชย์ ผลักดันผู้ประกอบการ GI ที่มีศักยภาพสู่ตลาดโลก บุกงาน ThaiFex 2017

วันพุธที่ 14 มิถุนายน 2560
กรมทรัพย์สินทางปัญญา กระทรวงพาณิชย์ ผลักดันผู้ประกอบการ GI ที่มีศักยภาพสู่ตลาดโลก บุกงาน ThaiFex 2017
ปิดฉากงาน ThaiFex 2017 กับความสำเร็จของผู้ประกอบการ GI 16 ราย ภายใต้ GI Pavilion ของกรมทรัพย์สินทางปัญญา กับยอดสั่งซื้อ 27,961,000 บาท มียอดขายปลีกภายในงานอีก 415,650 บาท
และยอดเจรจาเพิ่มเติมภายหลังการจัดงาน (หลังการจัดงาน 1 อาทิตย์) ที่คาดว่าจะได้ order ต่อเนื่องอีกกว่า 111,701,200 บาท
นายทศพล ทังสุบุตร อธิบดีกรมทรัพย์สินทางปัญญา กระทรวงพาณิชย์ เผยถึงความสำเร็จของการผลักดันให้ผู้ประกอบการสิ่งบ่งชี้ทางภูมิศาสตร์ (GI) การเข้าร่วมงาน THAIFEX – World of Food Asia 2017 ระหว่างวันที่ 31 พฤษภาคม – 4 มิถุนายน 2560 ซึ่งเป็นงานแสดงสินค้าอาหารที่ใหญ่และครบวงจรที่สุดในเอเชีย กรมทรัพย์สินทางปัญญาได้ติดตามผลการเจรจาธุรกิจภายหลังการจัดงาน 7 วัน ของผู้ประกอบการ GI ทั้ง 16 ราย จาก 14 รายการสินค้า GI ได้แก่ สับปะรดภูแลเชียงราย กาแฟดอยตุง ส้มโอทับทิมสยามปากพนัง ส้มโอนครชัยศรี ข้าวสังข์หยดเมืองพัทลุง มะขามหวานเพชรบูรณ์ ข้าวหอมมะลิทุ่งกุลาร้องไห้ กาแฟดอยช้าง ข้าวเจ๊กเชยเสาไห้ ชาเชียงราย น้ำหมากเม่าสกลนคร ข้าวแต๋นลำปาง ลำไยอบแห้งเนื้อสีทองลำพูน ข้าวเหนียวเขาวงกาฬสินธุ์ โดยมียอดสั่งซื้อ 27,961,000 บาท มียอดขายปลีกภายในงานอีก 415,650 บาท และยอดเจรจาเพิ่มเติมภายหลังการจัดงานที่คาดว่าจะได้ order ต่อเนื่องอีกกว่า 111,701,200 บาท ซึ่งได้รับความสนใจจากฝ่ายจัดซื้อประเทศต่างๆ ได้แก่ จีน รัสเซีย อินเดีย ไนจีเรีย มาเลเซีย ยุโรป สหรัฐอเมริกา เกาหลี สิงคโปร์ ฮ่องกง เวียดนาม โดยเฉพาะประทศจีนให้ความสนใจสินค้า GI ภายในวิลเลี่ยนหลายสินค้า
สินค้า GI ที่ได้รับความสนใจเป็นพิเศษ 3 อันดับแรก ได้แก่ วิสาหกิจชุมชนศูนย์ข้าวชุมชนบ้านอุ่มแสง (เกษตรกรผู้ผลิตสินค้าข้าวหอมมะลิทุ่งกุลาร้องไห้ จากจังหวัดศรีสะเกษ) มียอดสั่งซื้อที่คาดหมายว่าจะได้รับถึงกว่า 50 ล้านบาท เพราะนอกเหนือจากสินค้าข้าวหอมมะลิทุ่งกุลาร้องไห้ที่เป็นสินค้า GI แล้วสินค้าอื่นๆ ที่เกษตรกรผลิตก็ได้รับความสนใจด้วยเพราะเป็นผู้ผลิตที่ได้มาตรฐาน organic ระดับสากล บริษัท ฟรีไลฟ์ ดีไซน์ จำกัด (เกษตรกรผู้ผลิตสินค้าข้าวเจ๊กเชยสาวไห้ จากจังหวัดสระบุรี) มียอดสั่งซื้อที่คาดหมายว่าจะได้รับถึงกว่า 48 ล้านบาท โดยเฉพาะข้าวพาร์บอยล์จากข้าวเจ๊กเชยสาวไห้ที่มีการนำข้าวเปลือกมานึ่งแล้วอบแห้งแล้วค่อยนำไปปอกเปลือกเป็นเทคโนโลยีสมัยใหม่ที่กักเก็บคุณค่าทางอาหารไว้ในเมล็ดข้าว กลุ่มวิสาหกิจชุมชนส้มโอนครชัยศรี (เกษตรกรผู้ผลิตสินค้าส้มโอนครชัยศรี จากจังหวัดนครปฐม) มียอดสั่งซื้อที่คาดหมายว่าจะได้รับถึงกว่า 11 ล้านบาท นอกจากความสนใจในการสั่งส้มโอสดจากต่างประเทศแล้ว ก็ยังมีโรงงานแปรรูปผลไม้บรรจุกระป๋องให้ความสนใจที่จะนำส้มโอไปบรรจุกระป๋องอีกด้วย นอกจากนี้สินค้าน้ำหมากเม่าสกลนคร และลำใยอบแห้งเนื้อสีทองลำพูนได้รับความสนใจเป็นอย่างมากจากฝ่ายจัดซื้อของประเทศต่างๆ อีกด้วย นับเป็นการตอบรับและอนาคตอันสดใสของผู้ประกอบการ GI ในการทำตลาดต่างประเทศ
จากการสนับสนุนให้ผู้ประกอบการ GI เข้าร่วมงาน HAIFEX – World of Food Asia 2017 ในครั้งนี้ ผู้ผลิตผู้ประกอบการสามารถขยายช่องทางการตลาดเพื่อเพิ่มรายได้ทั้งในและต่างประเทศ นำไปสู่การสร้างความเข้มแข็ง ความมั่นคง มั่งคัง และยั่งยืนให้กับชุมชน กรมทรัพย์สินทางปัญญา กระทรวงพาณิชย์ ไม่หยุดเพียงเท่านี้ยังจะนำทัพสินค้า GI ไทยบุกห้างสรรพสินค้าชั้นนำอีกครั้งในงาน GI Market 2017 ณ เซ็นทรัล พลาซา เวสต์เกต ระหว่างวันที่ 1 – 7 สิงหาคม 2560 ซึ่งจะมี Highlight ที่น่าสนใจคือจะมีสินค้า GI จากอาเซียนมาร่วมออกบูทภายในงานด้วยเพื่อแสดงให้เห็นว่าสินค้า GI เป็นสินค้าที่มีมาตรฐานเป็นที่ยอมรับและได้ความนิยมในระดับสากล

ที่มา : http://www.thaigov.go.th/news/contents/details/4519
