รัฐบาลไทย-ข่าวทำเนียบรัฐบาล-สรกศ.ชี้แจงคำสั่ง คสช.ที่ 47/60 จะทำให้เกิดการใช้ประโยชน์ในที่ดินพื้นที่ EEC สอดคล้องกับความต้องการของประชาชนในพื้นที่ เหมาะสมกับสภาพและศักยภาพที่แท้จริงของพื้นที่

วันจันทร์ที่ 30 ตุลาคม 2560
สรกศ.ชี้แจงคำสั่ง คสช.ที่ 47/60 จะทำให้เกิดการใช้ประโยชน์ในที่ดินพื้นที่ EEC สอดคล้องกับความต้องการของประชาชนในพื้นที่ เหมาะสมกับสภาพและศักยภาพที่แท้จริงของพื้นที่
สรกศ.ชี้แจง คำสั่ง คสช.ที่ 47/60 เรื่อง“ข้อกำหนดการใช้ประโยชน์ในที่ดินในพื้นที่ EEC โดยจัดให้มีการวางผังเมืองและพัฒนาเมืองในพื้นที่ระเบียงเศรษฐกิจพิเศษภาคตะวันออก”จะทำให้เกิดการใช้ประโยชน์ในที่ดินพื้นที่ EEC สอดคล้องกับความต้องการของประชาชนในพื้นที่
วันที่ 30 ต.ค.60 นายคณิศ แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก สำนักงานเพื่อการพัฒนาระเบียงเศรษฐกิจพิเศษภาคตะวันออก (สรกศ.) กระทรวงอุตสาหกรรม ชี้แจงกรณีมีการวิพากษ์วิจารณ์ในเชิงลบต่อคำสั่งหัวหน้า คสช.ที่ 47/2560 เรื่อง “ข้อกำหนดการใช้ประโยชน์ในที่ดินในพื้นที่ระเบียงเศรษฐกิจพิเศษภาคตะวันออก” ที่ให้หน่วยงานที่เกี่ยวข้องจัดทำแผนผังการพัฒนาโครงสร้างพื้นฐานและระบบสาธารณูปโภคในพื้นที่อีอีซี โดยให้ยกเว้นนำกฎหมายผังเมืองมาใช้บังคับ รวม 3 ประเด็น ดังนี้
1) ดร.สมนึก จงมีวศิน นักวิชาการและนักเคลื่อนไหวด้านสิ่งแวดล้อม ภาคตะวันออก ระบุว่าการออกคำสั่งดังกล่าวเป็นการขาดกาลเทศะอย่างร้ายแรง ออก ม.44 ยกเลิกกฎหมายผังเมืองในพื้นที่ EEC เพราะตั้งใจจะปลดล็อกให้โครงการมาบตาพุด จ.ระยอง เฟส 3 ที่ต้องมีการถมทะเล ให้สามารถก่อสร้างได้ โดยไม่คำนึงถึงการมีส่วนร่วมของประชาชน ไม่สนใจกฎหมายที่มีบังคับใช้อยู่ และขาดธรรมาภิบาลในการบริหารราชการแผ่นดิน  2) นายประสิทธิ์ชัย หนูนวล นักเคลื่อนไหวด้านสิ่งแวดล้อม กล่าวหาว่า คสช.ใช้อำนาจรัฐ นำทรัพยากรของประชาชนไปให้นายทุน คือการทำลายกติกาการพัฒนาประเทศ ทำให้เกิดความไม่เท่าเทียมและทำลายกติกาสากลว่าด้วยการพัฒนา 3) นายวีระ สมความคิด ประธานเครือข่ายประชาชนต้านคอร์รัปชัน ระบุ “ถือเป็นการเหยียดหยามคนไทย ไม่ดูเวลา กาลเทศะ เร่งใช้ ม.44 ยกเลิกผังเมือง 3 จังหวัดภาคตะวันออก เพราะโครงการถมทะเล มาบตาพุดเฟส 3 ในด้านกฎหมายไม่ผ่านหลักเกณฑ์กฎหมายผังเมือง จึงต้องใช้อำนาจ ม.44 เอื้อประโยชน์ให้กลุ่มทุน
จากกรณีการวิพากษ์วิจารณ์ดังกล่าว นายคณิศ แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก สรกศ. ได้ชี้แจงว่า ตามที่รัฐบาลมีนโยบายในการพัฒนา EEC ครอบคลุม 3 จังหวัดได้แก่ ฉะเชิงเทรา ชลบุรี ระยองซึ่งต่อไปจะพัฒนาไปเป็นเขตพัฒนาพิเศษภาคตะวันออก ให้เกิดขึ้นอย่างเป็นรูปธรรมโดยเร็ว เพื่อเป็นศูนย์กลางการประกอบกิจกรรมทางเศรษฐกิจ ที่ใช้เทคโนโลยีขั้นสูง มุ่งเน้นการพัฒนานวัตกรรม เป็นมิตรต่อสิ่งแวดล้อม อันจะเป็นประโยชน์ต่อการเพิ่มขีดความสามารถในการแข่งขันของประเทศและยกระดับคุณภาพชีวิตของประชาชนในพื้นที่
คสช. ได้เล็งเห็นถึงความจำเป็นเร่งด่วนในการวางแผนผังการใช้ที่ดินให้เหมาะสมกับสภาพพื้นที่และศักยภาพของที่ดินตามหลักการพัฒนาอย่างยั่งยืนซึ่งเป็นปัจจัยหนึ่งที่สำคัญที่จะทำให้การพัฒนาเป็นรูปธรรมโดยเร็ว ในการพัฒนาดังกล่าว จึงได้มีคำสั่ง คสช.ที่ 47/60 เรื่อง “ข้อกำหนดการใช้ประโยชน์ในที่ดินในพื้นที่ EEC โดยจัดให้มีการวางผังเมืองและพัฒนาเมืองในพื้นที่ระเบียงเศรษฐกิจพิเศษภาคตะวันออก” อันจะทำให้เกิดการใช้ประโยชน์ในที่ดินในพื้นที่ระเบียงเศรษฐกิจพิเศษภาคตะวันออกเป็นไปโดยสอดคล้องกับความต้องการของประชาชนในพื้นที่และเหมาะสมกับสภาพและศักยภาพที่แท้จริงของพื้นที่ เพื่อดำเนินการคู่ขนานไปกับการจัดทำ พรบ. การพัฒนาระเบียงเศรษฐกิจพิเศษภาคตะวันออก
ม.44 เรื่องนี้เป็นการทำงานร่วมกันระหว่างกรมโยธาธิการและผังเมืองกับ สกรศ. ที่ต้องการให้มีการวางผังพื้นที่ 3 จังหวัดให้ต่อเนื่องกันโดยใช้ข้อมูลผังเมืองเดิมที่มีอยู่นำมาปรับปรุงให้เป็นผังพื้นที่เดียวกัน ทั้งนี้ เป็นการปรับปรุงการทำงานกรมโยธาธิการและผังเมืองให้กว้างขวางไม่ได้เกี่ยวข้องกับเรื่องสิ่งแวดล้อมแต่อย่างใด ไม่ว่าจะเป็นโครงการท่าเรือแหลมฉบัง ท่าเรือมาบตาพุด หรือโครงการอื่นๆ ประเด็นเรื่องสิ่งแวดล้อมยังคงเหมือนเดิมไม่เปลี่ยนแปลง  โดยสาระสำคัญของ ม.44 ที่จะนำไปดำเนินการ มีดังนี้
1. ให้คณะกรรมการบริหารระเบียงเศรษฐกิจพิเศษภาคตะวันออก (กรศ.) ดำเนินการเสนอต่อคณะกรรมการนโยบาย เพื่อให้ความเห็นชอบ ในเรื่องดังต่อไปนี้ 1) นโยบายและแผนภาพรวมเพื่อการพัฒนาระเบียงเศรษฐกิจพิเศษภาคตะวันออก  2) แผนการใช้ประโยชน์ในที่ดินในภาพรวม  3) แผนพัฒนาโครงสร้างพื้นฐานและระบบสาธารณูปโภค 4) แผนการดำเนินงาน  ซึ่งในเรื่องนี้ สกรศ ได้เริ่มดำเนินการไปแล้วและมีความก้าวหน้าพอสมควร และจะเร่งนำเรื่องเสนอ กรศ โดยเร็ว ทั้งนี้ ในการดำเนินการจัดทำภาพรวมดังกล่าว สกรศ. ได้คำนึงถึงผู้ได้รับผลกระทบ การเยียวยา ตามหลักการ ส่งเสริมและคุ้มครองสิทธิมนุษยชนตลอดเวลา
2. ในการจัดทำแผนผังการใช้ประโยชน์ที่ดิน และแผนผังการพัฒนาโครงสร้างพื้นฐานและสาธารณูปโภค นั้น สกรศ. จะได้ทำงานร่วมกับกรมโยธาธิการ ซึ่งเป็นหน่วยงานหลักในการจัดทำแผนผังทั้ง 2 ให้แล้วเสร็จใน 6 เดือน หลังจากที่คณะกรรมการนโยบายได้ให้ความเห็นชอบ โดยจะได้คำนึงถึงความต่อเนื่องและเชื่อมโยงของโครงสร้างพื้นฐาน ระบบสาธารณูปโภคกับการพัฒนา EEC ใน 7 ระบบหลัก คือ  ระบบสาธารณูปโภค ระบบคมนาคมและขนส่ง ระบบเทคโนโลยีสารสนเทศและการสื่อสาร ระบบนิเวศและสิ่งแวดล้อมที่เหมาะสมแก่การประกอบกิจการเป้าหมายและการอยู่อาศัย ระบบบริหารจัดการน้ำ ระบบการควบคุมและขจัดมลภาวะ ระบบป้องกันอุบัติภัย  ทั้งนี้ ในการจัดทำแผนผังทั้ง 2 จะได้นำข้อมูลของผังเมืองรวมจังหวัดที่ประกาศใช้อยู่ในปัจจุบันมาเป็นข้อมูลหลักในการจัดทำแผนภาพรวม
3. เมื่อจัดทำแผนผังทั้ง 2 เสร็จแล้ว สกรศ. จะได้ทำงานร่วมกับกรมโยธาธิการและผังเมืองในฐานะที่เป็นหน่วยงานหลัก ในการนำแผนผังดังกล่าวไปจัดทำผังเมืองขึ้นมาใหม่ ให้แล้วเสร็จภายใน 1 ปี ทั้งนี้ ในระหว่างการจัดทำผังเมืองใหม่ จะได้ใช้แผนผังทั้ง 2 ที่ได้รับอนุมัติแล้วไปพลางก่อน
4. โดยกลไกการพิจารณาอนุมัติผังเมืองและทุกเรื่องสำคัญนั้น คณะกรรมการนโยบายเป็นผู้ให้ความเห็นชอบ ซึ่งมีนายกรัฐมนตรีเป็นประธาน พร้อมรัฐมนตรีหลายท่านที่กำกับดูแลหน่วยงานที่เกี่ยวข้องร่วมกันพิจารณารอบคอบ ไม่ได้ให้อำนาจบุคคลใด หรือสำนักงาน ที่จะอนุมัติผัง หรือดำเนินการได้โดยตนเอง
อย่างไรก็ตามทางสำนักงานฯ ยินดีให้ข้อมูลตอบข้อซักถามเพิ่มเติม โดยให้ติดต่อได้ที่ 0-20338000
--------------------------

ที่มา : http://www.thaigov.go.th/news/contents/details/7677
