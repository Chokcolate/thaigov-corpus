รัฐบาลไทย-ข่าวทำเนียบรัฐบาล-กำหนดการของนายกรัฐมนตรีในการร่วมประชุมสุดยอดอาเซียน - อินเดีย ในโอกาสครบรอบ 25 ปี ความสัมพันธ์อาเซียน-อินเดียและงานวันสถาปนาสาธารณรัฐอินเดีย ครั้งที่ 69

วันจันทร์ที่ 29 มกราคม 2561
กำหนดการของนายกรัฐมนตรีในการร่วมประชุมสุดยอดอาเซียน - อินเดีย ในโอกาสครบรอบ 25 ปี ความสัมพันธ์อาเซียน-อินเดียและงานวันสถาปนาสาธารณรัฐอินเดีย ครั้งที่ 69
กำหนดการของนายกรัฐมนตรีในการร่วมประชุมสุดยอดอาเซียน - อินเดีย ในโอกาสครบรอบ 25 ปี ความสัมพันธ์อาเซียน-อินเดียและงานวันสถาปนาสาธารณรัฐอินเดีย ครั้งที่ 69
วันนี้ (พุธ 23  มกราคม 2561) พลเอก ประยุทธ์ จันทร์โอชา นายกรัฐมนตรี เดินทางเยือนสาธารณรัฐอินเดีย เพื่อเข้าร่วมการประชุมสุดยอดอาเซียน - อินเดีย ในโอกาสครบรอบ 25 ปี ความสัมพันธ์อาเซียน-อินเดีย และรับเชิญเป็นแขกเกียรติยศร่วมกับผู้นำอาเซียน ในงานวันสถาปนาสาธารณรัฐอินเดีย ครั้งที่ 69   ระหว่างวันที่ 25-26 มกราคม 2561  ณ กรุงนิวเดลี สาธารณรัฐอินเดีย โดยมีผู้บริหารระดับสูงในคณะรัฐมนตรีเดินทางด้วย ได้แก่ นายดอน ปรมัตถ์วินัย รัฐมนตรีว่าการกระทรวงการต่างประเทศ   นายพิเชฐ ดุรงคเวโรจน์  รัฐมนตรีว่าการกระทรวงดิจิทัลเพื่อเศรษฐกิจและสังคม นางสาวชุติมา บุณยประภัศร รัฐมนตรีช่วยว่าการกระทรวงพาณิชย์
พลโท วีรชน สุคนธปฏิภาค รองโฆษกประจำสำนักนายกรัฐมนตรี  กล่าวถึงการปฏิบัติภารกิจต่างๆ ดังนี้
วันพุธที่ 24 มกราคม 2561  เวลา 14.50 น.  นายกรัฐมนตรีเดินทางออกจากท่าอากาศยานทหาร 2 (กองบิน 6) กองทัพอากาศ ไปยังกรุงนิวเดลี สาธารณรัฐอินเดีย โดยเครื่องบินของกองทัพอากาศ และเดินทางถึงท่าอากาศยานกองทัพอากาศปาลาม (Palam Air Force Station)  กรุงนิวเดลี ในเวลา 19.00 น. ตามเวลาท้องถิ่น ในวันเดียวกัน  (เวลาไทยเร็วกว่าเวลาที่อินเดีย ประมาณ 1ชั่วโมง 30 นาที)
วันพฤหัสบดีที่ 25 มกราคม 2561   เวลา 09.30 -10.00 น . นายกรัฐมนตรีหารือทวิภาคีระหว่างกับนายนเรนทร  โมที   (Mr. Narendra Modi) นายกรัฐมนตรีสาธารณรัฐอินเดีย ณ เรือนรับรองรัฐบาลสาธารณรัฐอินเดีย (Hyderabad House) ต่อมา เวลา 12.15 น. นายกรัฐมนตรีร่วมงานเลี้ยงอาหารกลางวัน ซึ่งประธานาธิบดีแห่งสาธารณรัฐอินเดียเป็นเจ้าภาพเพื่อเป็นเกียรติแก่ผู้นำที่เข้าร่วมการประชุมฯ  ณ ทำเนียบประธานาธิบดีแห่งสาธารณรัฐอินเดีย (ราษฎร์ปติภาวัน)  และเวลา 13.50 น. การประชุมอย่างไม่เป็นทางการ (Retreat) ของการประชุมสุดยอดอาเซียน – อินเดียในหัวข้อ “ความร่วมมือด้านทะเลและความมั่นคง”  (Maritime  Cooperation and Security)  หลังจากนั้น เวลา  17.45 น.  นายกรัฐมนตรีอินเดียและผู้นำอาเซียนร่วมงานเปิดตัวตราไปรษณียกรที่ระลึก (Commemorative Stamps) ในโอกาสครบรอบ 25 ปี ความสัมพันธ์อาเซียน – อินเดีย ต่อมา เวลา 18.00 น. การประชุมเต็มคณะ (Plenary) ของการประชุมสุดยอดอาเซียน – อินเดีย ในหัวข้อ “ค่านิยมร่วมและเป้าหมายเดียวกันของอินเดีย-อาเซียน”  (India-ASEAN Shared Values, Common Destiny)  ในช่วงเย็น เวลา 19.30 น. นายกรัฐมนตรีและภริยาร่วมงานเลี้ยงอาหารค่ำซึ่งนายกรัฐมนตรีสาธารณรัฐอินเดียเป็นเจ้าภาพเพื่อเป็นเกียรติแก่ผู้นำประเทศที่เข้าร่วมการประชุมฯ
วันศุกร์ที่ 26 มกราคม 2561  เวลา 10.00 น. นายกรัฐมนตรีร่วมกับผู้นำอาเซียน ร่วมงานพาเหรดในโอกาสวันสถาปนาสาธารณรัฐอินเดีย ครั้งที่ 69  เมื่อเสร็จสิ้นงาน เวลา 14.30 น. นายกรัฐมนตรีเดินทางออกจากท่าอากาศยานกองทัพอากาศปาลาม  เวลา 20.10 น. เดินทางถึงท่าอากาศยานทหาร 2  (กองบิน 6) กองทัพอากาศ กรุงเทพฯ

ที่มา : http://www.thaigov.go.th/news/contents/details/9581
