รัฐบาลไทย-ข่าวทำเนียบรัฐบาล-ก้าวสู่ทศวรรษที่ 5พัฒนา รพ.สมเด็จพระยุพราช ให้เป็น “รพ. ต้นแบบแห่งความสุข”

วันพุธที่ 15 พฤศจิกายน 2560
ก้าวสู่ทศวรรษที่ 5พัฒนา รพ.สมเด็จพระยุพราช ให้เป็น “รพ. ต้นแบบแห่งความสุข”
มูลนิธิโรงพยาบาลสมเด็จพระยุพราช จัดประชุมวิชาการการพัฒนาโรงพยาบาลสมเด็จพระยุพราช ครั้งที่ 20 ประจำปี 2560 ภายใต้แนวคิด “เข้าใจ เข้าถึง รวมพลังสร้างสุข ตามรอยพ่อ”
มูลนิธิโรงพยาบาลสมเด็จพระยุพราช จัดประชุมวิชาการการพัฒนาโรงพยาบาลสมเด็จพระยุพราช ครั้งที่ 20 ประจำปี 2560 ภายใต้แนวคิด “เข้าใจ เข้าถึง รวมพลังสร้างสุข ตามรอยพ่อ” เพื่อเฉลิมพระเกียรติสมเด็จพระเจ้าอยู่หัวรัชกาลที่ 10พัฒนาโรงพยาบาลสมเด็จพระยุพราชให้เป็นโรงพยาบาลต้นแบบแห่งความสุขส่งเสริมให้ประชาชนมีสุขภาพดีตามวิถีของท้องถิ่น
วันนี้ (15พฤศจิกายน 2560) ที่โรงพยาบาลสมเด็จพระยุพราชยะหา จังหวัดยะลาศาสตราจารย์ธานินทร์  กรัยวิเชียร ประธานกรรมการมูลนิธิโรงพยาบาลสมเด็จพระยุพราช นายพลากร สุวรรณรัฐ องคมนตรี รองประธานกรรมการมูลนิธิฯพร้อมด้วยคณะกรรมการมูลนิธิ ผู้บริหารกระทรวงสาธารณสุขและเจ้าหน้าที่โรงพยาบาลสมเด็จพระยุพราชจากทั่วประเทศร่วมประชุมวิชาการการพัฒนาโรงพยาบาลสมเด็จพระยุพราช ครั้งที่ 20 ประจำปี 2560 จัดขึ้นระหว่างวันที่ 14 – 16 พฤศจิกายน 2560 โดยมีผู้เข้าร่วมจำนวนกว่า 400 คน
ศาสตราจารย์ธานินทร์ กล่าวว่า การจัดประชุมวิชาการการพัฒนาโรงพยาบาลสมเด็จพระยุพราชในปีนี้ เป็นโอกาสสำคัญอย่างยิ่ง ที่บุคลากรได้มีการแลกเปลี่ยนวิธีการทำงานซึ่งกันและกัน เรียนรู้ประสบการณ์ที่แตกต่างเพื่อนำไปประยุกต์ใช้ให้เหมาะสมตามบริบทของพื้นที่และสถานการณ์การพัฒนาของแต่ละแห่งให้เกิดประโยชน์สูงสุดต่อประชาชนอันเป็นเป้าหมายสำคัญของภารกิจโรงพยาบาลสมเด็จพระยุพราชภายใต้แนวคิด “เข้าใจ เข้าถึง รวมพลังสร้างสุข ตามรอยพ่อ” เพื่อเฉลิมพระเกียรติสมเด็จพระเจ้าอยู่หัวรัชกาลที่ 10 ที่ได้พระราชทานให้แก่โรงพยาบาลสมเด็จพระยุพราชทุกแห่ง มีการวางแผนพัฒนาโรงพยาบาลสมเด็จพระยุพราช ให้ไปในทิศทางเดียวกัน สอดคล้องกับนโยบายการพัฒนาคุณภาพบริการของกระทรวงสาธารณสุข เป็นแม่แบบให้กับโรงพยาบาลชุมชนอื่นๆ ทั่วประเทศ และเป็นโรงพยาบาลเพื่อประชาชน ส่งเสริมให้ประชาชนมีสุขภาพดี รวมทั้งในวาระ ที่โรงพยาบาลสมเด็จพระยุพราชก้าวเข้าสู่ทศวรรษที่ 5 (พ.ศ.2560 - 2569) จึงมีนโยบายการขับเคลื่อนด้วย 4 ยุทธศาสตร์ ได้แก่ ชุมชนสุขภาวะ ผู้รับบริการมีความสุข บุคลากรมีความสุข และโรงพยาบาลแห่งความสุข ตามเป้าหมายของกระทรวงสาธารณสุขที่ว่า ประชาชนสุขภาพดี เจ้าหน้าที่มีความสุข ระบบสุขภาพยั่งยืน
ทั้งนี้ โรงพยาบาลสมเด็จพระยุพราชทั้ง 21 แห่งทั่วประเทศ ได้รับความร่วมมือจากทุกภาคส่วน ทำให้ เจริญก้าวหน้าเป็นลำดับผลการดำเนินงานที่ผ่านมา มีการพัฒนาคุณภาพการบริการจนได้รับการรับรองมาตรฐานต่าง ๆ มากมาย เช่น ผ่านการรับรองโรงพยาบาลคุณภาพมาตรฐาน HA  คุณภาพมาตรฐานงานชันสูตรระดับประเทศ เป็นต้นและบรรลุภารกิจเบื้องต้น 3 ประการ ได้แก่  ประการแรก การเฉลิมพระเกียรติสมเด็จพระเจ้าอยู่หัว รัชกาลที่ 10 องค์นายกกิตติมศักดิ์ของมูลนิธิโรงพยาบาลสมเด็จพระยุพราช ประการที่สอง คือ เป็นแม่แบบให้กับโรงพยาบาลชุมชนอื่นๆ ทั่วประเทศ ในลักษณะของโรงพยาบาลชุมชนพี่เลี้ยง และประการสุดท้ายเป็นโรงพยาบาลเพื่อประชาชน โดยคำนึงถึงคุณภาพและความต้องการของประชาชนเป็นตัวกำหนดเป้าหมาย   ในการพัฒนาโรงพยาบาลสู่ความเป็นเลิศในทุกด้าน
********************************** 15  พฤศจิกายน 2560

ที่มา : http://www.thaigov.go.th/news/contents/details/8093
