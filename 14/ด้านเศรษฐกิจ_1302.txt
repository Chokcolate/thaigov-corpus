รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงข่ายคมนาคมในพื้นที่จังหวัดพระนครศรีอยุธยา

วันอังคารที่ 19 กันยายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงข่ายคมนาคมในพื้นที่จังหวัดพระนครศรีอยุธยา
พร้อมทั้งรับฟังการนำเสนอโครงการแก้ไขจุดเสี่ยงอันตรายบนทางหลวงหมายเลข 3263 (อยุธยา – สุพรรณบุรี) เมื่อวันที่ 18 กันยายน 2560 พร้อมด้วย นายชาติชาย ทิพย์สุนาวี ปลัดกระทรวงคมนาคม และนายพิศักดิ์ จิตวิริยะวศิน อธิบดีกรมทางหลวงชนบท
โดยมี นายธานินทร์ สมบูรณ์ อธิบดีกรมทางหลวง ข้าราชการและเจ้าหน้าที่ฯ ให้การต้อนรับ ณ ทล. 3263 กม.10+716 จังหวัดพระนครศรีอยุธยา
นายอาคม เติมพิทยาไพสิฐ กล่าวว่า กระทรวงคมนาคม โดย กรมทางหลวง (ทล.) ให้ความสำคัญด้านการอำนวยความปลอดภัยทางถนน เพื่อแก้ไขปัญหาการจราจร ลดสถิติอุบัติเหตุ โดยดำเนินโครงการปรับปรุงกายภาพของถนนและติดไฟสัญญาณจราจร รวมทั้งเชื่อมโยงการเดินทางระหว่างภูมิภาคและจังหวัด ช่วยลดความเหลื่อมล้ำทางสังคม
นายธานินทร์ สมบูรณ์ อธิบดีกรมทางหลวง กล่าวว่า ทล. ดำเนินโครงการด้านความปลอดภัยทางถนนในพื้นที่จังหวัดพระนครศรีอยุธยา ดังนี้
1. โครงการขยายไหล่ทางเป็นแบบ SPECIAL U-TURN บนทางหลวงหมายเลข 3263 ระหว่าง กม.10+716 - 11+800 งบประมาณ 10 ล้านบาท
2. โครงการติดตั้งไฟสัญญาณจราจร ที่ กม.8+742 งบประมาณ 2.50 ล้านบาท
3. โครงการขยายและปรับปรุงทางหลวงริมแม่น้ำป่าสักเป็นถนนคอนกรีตทางหลวงหมายเลข 3467 ตอน นครหลวง - ท่าเรือ กม.0+000 - 9+400 กม.15+300 - 19+556 และทางหลวงหมายเลข 3603 ตอน สามเรือน - กลางวังแดง ระหว่าง กม. 0+000 - 5+810 งบประมาณ 235 ล้านบาท เพื่อรองรับการเปลี่ยนรูปแบบการขนส่งสินค้าและโลจิสติกส์ระหว่างทางถนนและการขนส่งทางน้ำ โดยที่ตลอดลำน้ำป่าสักในบริเวณนี้มีท่าเรือขนส่งสินค้าเป็นจำนวนมาก การขยายทางหลวงด้านเหนือของแม่น้ำป่าสักเป็น 4 ช่องจราจร จะช่วยเชื่อมโยงการขนส่งสินค้าจากท่าเรือมายังทางหลวงหมายเลข 33 ทางหลวงสายเอเชียและเชื่อมโยงไปยังจังหวัดสระบุรีและภาคตะวันออกเฉียงเหนือ
4. โครงการขยายทางหลวงหมายเลข 3267 เป็นขนาด 4 ช่องจราจร งบประมาณ 726.7 ล้านบาท เพื่อการเชื่อมโยงโครงข่ายการขนส่งสินค้าระหว่างภาคเหนือและภาคตะวันออกเฉียงเหนือ โดยขยาย ทล.3034 จากจังหวัดสระบุรีเป็นขนาด 4 ช่องจราจร เพื่อเชื่อมโยงกับ ทล.3267

ที่มา : http://www.thaigov.go.th/news/contents/details/6798
