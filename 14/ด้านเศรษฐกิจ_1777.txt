รัฐบาลไทย-ข่าวทำเนียบรัฐบาล-กอช.เพิ่มทางเลือกให้บุตรที่ไม่มีสูติบัตร ขอรับเงินคืนได้ง่ายขึ้น กรณี บิดา/มารดา ที่เป็นสมาชิก กอช. เสียชีวิต

วันจันทร์ที่ 4 ธันวาคม 2560
กอช.เพิ่มทางเลือกให้บุตรที่ไม่มีสูติบัตร ขอรับเงินคืนได้ง่ายขึ้น กรณี บิดา/มารดา ที่เป็นสมาชิก กอช. เสียชีวิต
กอช. อำนวยความสะดวกให้บุตรของสมาชิก กอช. ที่เสียชีวิต สามารถใช้เอกสารอื่นเป็นหลักฐานเพื่อขอรับเงินคืนได้หากไม่มีสูติบัตร  ส่วนบุตรที่เคยยื่นขอรับเงินคืน แต่ยังขาดเอกสารสูติบัตร  ทาง กอช. ได้ส่งจดหมายแจ้งข้อมูลให้ใช้เอกสารอื่นแทนได้แล้ว
กอช. อำนวยความสะดวกให้บุตรของสมาชิก กอช. ที่เสียชีวิต สามารถใช้เอกสารอื่นเป็นหลักฐานเพื่อขอรับเงินคืนได้หากไม่มีสูติบัตร  ส่วนบุตรที่เคยยื่นขอรับเงินคืน แต่ยังขาดเอกสารสูติบัตร  ทาง กอช. ได้ส่งจดหมายแจ้งข้อมูลให้ใช้เอกสารอื่นแทนได้แล้ว หากยังไม่ได้รับจดหมายหรือข้อมูลสามารถติดต่อสอบถามทาง กอช. ได้
นางสาวโสภาวดี  เลิศมนัสชัย รักษาการแทนเลขาธิการคณะกรรมการกองทุนการออมแห่งชาติ (กอช.) เปิดเผยว่า เมื่อสมาชิก กอช. เสียชีวิต กอช. จะจ่ายเงินออมทั้งหมดของสมาชิกคืนให้กับผู้รับผลประโยชน์ที่สมาชิกเคยแจ้งไว้กับ กอช. ถ้าสมาชิกไม่ได้แจ้งชื่อไว้  ทาง กอช. ก็จะจ่ายคืนให้กับทายาทตามกฎหมาย ซึ่งผู้รับผลประโยชน์หรือทายาทที่จะขอรับเงินคืน จะต้องแสดงเอกสารหลักฐานเพื่อยืนยันต่อ กอช. ว่าเป็นผู้มีสิทธิ์ได้รับเงินคืนไปจริง ได้แก่ สำเนาใบมรณบัตร สำเนาบัตรประชาชนของผู้มีสิทธิ์รับเงิน และสำเนาหน้าสมุดบัญชีเงินฝากธนาคารของผู้มีสิทธิ์รับเงิน โดยนำเอกสารทั้งหมดไปติดต่อขอรับเงินคืนได้ที่ธนาคารทั้ง 4 แห่ง คือ ธนาคารกรุงไทย ธนาคารออมสิน ธ.ก.ส. และ ธอส. สาขาใดก็ได้ทั่วประเทศ
สำหรับกรณีที่ผู้มีสิทธิ์ได้รับเงินคืนเป็นบุตรของสมาชิกผู้เสียชีวิต กฎกระทรวงฯ กำหนดให้ต้องแนบสำเนาสูติบัตรด้วย อย่างไรก็ตามเพื่อให้ได้รับความสะดวกมากขึ้น ล่าสุด กอช. ได้พิจารณาแนวทางผ่อนปรนให้ผู้มีสิทธิ์ได้รับเงินคืนที่เป็นบุตร ถ้าสูติบัตรสูญหายหรือไม่เคยมีสูติบัตร ให้สามารถใช้เอกสารอื่นแนบเป็นหลักฐานแทนสูติบัตรได้ โดยให้เลือกอย่างใดอย่างหนึ่งจากเอกสาร 6 ประเภท ดังนี้
1. สำเนาทะเบียนบ้านฉบับปี 2499,2515,2531 (แบบตาราง) / สำเนาสำมะโนครัว หรือ
2. สำเนาหนังสือรับรองการเกิด / ใบแจ้งเกิด หรือ
3. สำเนาหลักฐานการศึกษาที่เคยปรากฏชื่อ บิดา/มารดา หรือ
4. สำเนาหลักฐานการขึ้นทะเบียนทหารที่ปรากฏชื่อ บิดา/มารดา หรือ
5. หนังสือรับรองบุคคลที่เจ้าหน้าที่ เขต/อำเภอ ออกให้ว่าได้ตรวจสอบเอกสารหลักฐาน แล้วเชื่อว่าสมาชิกเป็น บิดา/มารดา ของผู้มีสิทธิได้รับเงิน หรือ
6. สำเนาหลักฐานอื่นๆ ที่ปรากฏหรือระบุชื่อ บิดา/มารดา หรือเชื่อถือได้ว่าสมาชิกเป็น บิดา/มารดา ของผู้มีสิทธิได้รับเงิน
ซึ่งที่ผ่านมา กอช. ได้มีหนังสือแจ้งไปยังบุตรของสมาชิกที่มีสิทธิ์รับเงินคืน จำนวนกว่า 200 ราย ที่พบว่าสูติบัตรสูญหายและยังไม่ได้รับเงินคืน ให้ติดต่อธนาคารเพื่อดำเนินการตามขั้นตอนขอรับเงินคืนได้แล้ว โดยกรอกเอกสารคำร้อง กอช. 06 เพื่อขอใช้เอกสารอย่างใดอย่างหนึ่งจากเอกสาร 6 ประเภทดังกล่าวเป็นหลักฐานแทนสูติบัตร ซึ่งแบบฟอร์มคำร้องสามารถ ดาวน์โหลดได้เองจากเว็บไซต์ กอช. www.nsf.or.th  หรือ
ขอรับที่สาขาธนาคารก็ได้ แล้วแนบเอกสารนั้นกับสำเนาทะเบียนบ้าน หรือ แบบรับรองรายการทะเบียนราษฎร ท.ร. 14/1 เป็นชุดเอกสารที่ใช้แทนสูติบัตรที่สูญหาย ซึ่งเอกสารทุกรายการต้องลงนามรับรองสำเนาถูกต้องโดยผู้มีสิทธิ์รับเงินคืน
ทั้งนี้ ผู้รับผลประโยชน์หรือทายาทของสมาชิกที่เสียชีวิตท่านใด ที่ยื่นขอรับเงินคืนแต่สูติบัตรสูญหาย และยังไม่ได้รับหนังสือแจ้งจาก กอช. เรื่องการใช้เอกสารอื่นแทนสูติบัตร โปรดติดต่อ กอช. ได้ที่สายด่วนเงินออม โทร. 02-017-0789 ในเวลาทำการ วันจันทร์ - ศุกร์ เวลา 08.30-16.30 น.หรือ อีเมลมาที่ info@nsf.or.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 530, 532
Email : info@nsf.or.th

ที่มา : http://www.thaigov.go.th/news/contents/details/8528
