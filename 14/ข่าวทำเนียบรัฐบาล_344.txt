รัฐบาลไทย-ข่าวทำเนียบรัฐบาล-นายกฯ หวังดีเตือนลำไยแต่งกายล่อแหลม ขอบคุณนักร้องและคนรอบข้างที่เข้าใจและปรับตัว วอนพิสูจน์ฝีมือด้วยความสร้างสรรค์ พร้อมสั่งการ สตช.ขยายผลคนต่างด้าวลักลอบทำงานกดไลค์ยอดวิวสินค้า

วันอังคารที่ 13 มิถุนายน 2560
นายกฯ หวังดีเตือนลำไยแต่งกายล่อแหลม ขอบคุณนักร้องและคนรอบข้างที่เข้าใจและปรับตัว วอนพิสูจน์ฝีมือด้วยความสร้างสรรค์ พร้อมสั่งการ สตช.ขยายผลคนต่างด้าวลักลอบทำงานกดไลค์ยอดวิวสินค้า
สื่อมวลชนหรือผู้ที่อยู่ในสื่อทุกคนควรมีจิตสำนึก เป็นตัวอย่างที่ดีแก่เด็กและเยาวชน และรู้จักรับผิดชอบต่อสังคม
วันนี้ (13 มิถุนายน 2560) พลโท สรรเสริญ  แก้วกำเนิด โฆษกสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี กล่าวถึงกรณีที่ได้ออกมาเตือนเรื่องการแต่งกายและท่าเต้นของนักร้องลำไย ไหทองคำ ว่า ต้องขอบคุณทั้งตัวนักร้องและคนรอบข้างที่เข้าใจความหวังดีของนายกรัฐมนตรีและได้ปรับตัวให้ดีขึ้น อย่างไรก็ตาม สังคมทุกวันนี้เปลี่ยนแปลงเร็วมากโดยเฉพาะการที่สื่อสามารถเข้าถึงประชาชนได้อย่างกว้างขวาง ดังนั้น สื่อมวลชนหรือผู้ที่อยู่ในสื่อทุกคนควรมีจิตสำนึก เป็นตัวอย่างที่ดีแก่เด็กและเยาวชน และรู้จักรับผิดชอบต่อสังคม
“ท่านนายกฯ เพียงต้องการให้สติแก่ผู้ที่เป็นบุคคลสาธารณะว่า สิ่งที่ถูกต้องเหมาะสมควรเป็นอย่างไร เพราะสังคมของเรามีปัญหาสลับซับซ้อนมากมาย เช่น ปัญหาฆ่าข่มขืน โสเภณี การแสดงยั่วยุ ลามกอนาจาร ฯลฯ หากคนในชาติไม่ช่วยกันป้องกัน ไม่แก้ไขที่ต้นเหตุ ปัญหาเหล่านั้นก็จะยังคงวนเวียนไม่สิ้นสุด ทั้งนี้ การกล่าวอ้างว่าสิ่งที่ทำเป็นการแสดง เหมือนกับในต่างประเทศ ไม่ทำให้ใครเดือดร้อน จึงอาจเป็นเหตุผลที่ไม่เหมาะสมนัก เนื่องจากประเทศไทยมีวัฒนธรรมที่งดงาม โดยอยากให้คนไทยเปลี่ยนความคิดใหม่ พิสูจน์กันด้วยฝีมือและความสามารถอย่างสร้างสรรค์ ไม่มุ่งแต่ผลประโยชน์ หรือละเมิดศีลธรรมและกฎหมายบ้านเมือง”
นอกจากนี้ นายกรัฐมนตรียังได้กล่าวถึงการจับกุมชาวต่างชาติลักลอบทำงานโดยไม่ได้รับอนุญาตที่ จ.สระแก้ว โดยรับจ้างกดไลค์ยอดวิวสินค้าประเภทต่าง ๆ และทำธุรกิจเกี่ยวกับสินค้าหนีภาษีหรืออินเทอร์เน็ตผิดกฎหมาย ว่า ได้สั่งการให้สำนักงานตำรวจแห่งชาติตรวจสอบข้อมูลเชิงลึกเพื่อขยายผลเชื่อมโยงว่า ขบวนการดังกล่าวมีความเกี่ยวข้องกับบริษัทหรือธุรกิจผิดกฎหมายอื่น หรือมีบุคคลกลุ่มใดที่ใช้ขบวนการนี้ไปแสวงหาประโยชน์ในทางการเมือง การละเมิดสถาบัน หรือการยุยงปลุกปั่นสังคมหรือไม่
................................................................

ที่มา : http://www.thaigov.go.th/news/contents/details/4477
