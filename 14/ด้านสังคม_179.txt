รัฐบาลไทย-ข่าวทำเนียบรัฐบาล-พม. จับมือ กระทรวงพลังงาน  ลงนามความร่วมมือ (MOU) โครงการฉลากประสิทธิภาพสูงสำหรับบ้านที่อยู่อาศัย

วันอังคารที่ 2 พฤษภาคม 2560
พม. จับมือ กระทรวงพลังงาน  ลงนามความร่วมมือ (MOU) โครงการฉลากประสิทธิภาพสูงสำหรับบ้านที่อยู่อาศัย
พม. จับมือ กระทรวงพลังงาน ลงนามความร่วมมือ (MOU) โครงการฉลากประสิทธิภาพสูงสำหรับบ้านที่อยู่อาศัย ตั้งเป้าพัฒนาให้เกิดบ้านเบอร์ 5 นำร่องไม่ต่ำกว่า 115,000 หลัง เพื่อลดการใช้พลังงานไฟฟ้า
วันนี้ (2 พ.ค. 60) เวลา 15.00 น. ที่ห้องประชุม Conference room 2 ศูนย์การประชุมสหประชาชาติ กรุงเทพฯพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว. พม.) เป็นประธานร่วมกับ พลเอก อนันตพร กาญจนรัตน์ รัฐมนตรีว่าการกระทรวงพลังงาน ในพิธีลงนามความร่วมมือโครงการฉลากประสิทธิภาพสูงสำหรับบ้านที่อยู่อาศัย ระหว่างกระทรวงการพัฒนาสังคมฯ โดยการเคหะแห่งชาติ (กคช.) กับกระทรวงพลังงาน  โดยการไฟฟ้าฝ่ายผลิตแห่งประเทศไทย (กฝผ.) มีวัตถุประสงค์เพื่อพัฒนาให้เกิดบ้านเบอร์ 5 นำร่องไม่ต่ำกว่า 115,000 หลัง ซึ่งคาดว่าจะสามารถลดการใช้พลังงานไฟฟ้าได้กว่า 128 ล้านหน่วยต่อปี หรือปีละ 512 ล้านบาท พร้อมลด CO2 กว่า 67,000 ตันต่อปี
พลตำรวจเอก อดุลย์ กล่าวว่า ที่อยู่อาศัยเป็นหนึ่งในปัจจัยสี่ ที่มีความจำเป็นต่อการดำรงชีวิตของมนุษย์ เพื่อใช้เป็นที่อยู่อาศัยในครอบครัว เป็นแหล่งที่ประกอบอาชีพ หรือที่พักผ่อนหย่อนใจ ที่อยู่อาศัยจึงเป็นจุดเริ่มต้น ของการอยู่ร่วมกันของมนุษย์ และนำไปสู่การเป็นสังคมในที่สุด ปัจจุบัน ความต้องการใช้พลังงานในประเทศไทย มีแนวโน้มสูงขึ้นอย่างต่อเนื่อง โดยเฉพาะในภาคที่อยู่อาศัยที่มีการใช้พลังงานหลายรูปแบบ เช่น ระบบแสงสว่าง ระบบปรับอากาศ ตลอดจนการใช้อุปกรณ์ไฟฟ้าต่างๆ นอกจากนี้ ยังรวมถึงการใช้พลังงานในการผลิตวัสดุก่อสร้าง และขั้นตอนการก่อสร้างอีกด้วย ทั้งนี้ กระทรวงการพัฒนาสังคมฯ โดยการเคหะแห่งชาติ (กคช.) จึงได้ดำเนินการศึกษาและพัฒนาที่อยู่อาศัยประหยัดพลังงานและเป็นมิตรต่อสิ่งแวดล้อมอย่างต่อเนื่อง ภายใต้ความร่วมมือระหว่างหน่วยงานทั้งภายในและภายนอกประเทศ โดยมีเป้าหมายเชิงยุทธศาสตร์ด้านที่อยู่อาศัย ที่มุ่งเน้นให้มีปริมาณที่อยู่อาศัย ที่กลุ่มเป้าหมายรับภาระได้อย่างเพียงพอ ประชาชนมีความมั่นคงในการอยู่อาศัย ที่อยู่อาศัยมีคุณภาพได้มาตรฐาน ถูกสุขลักษณะ และเป็นมิตรกับสิ่งแวดล้อม ในชุมชนที่มีสภาพแวดล้อมที่ดี รวมทั้งมีการบริหารจัดการการอยู่อาศัย ที่มีประสิทธิภาพและต่อเนื่อง
พลตำรวจเอก อดุลย์ กล่าวต่อไปว่า ทั้งนี้ ความร่วมมือเกี่ยวกับการพัฒนาที่อยู่อาศัยที่มีประสิทธิภาพ ในการประหยัดพลังงาน ระหว่างการเคหะแห่งชาติ (กคช.) และการไฟฟ้าฝ่ายผลิตแห่งประเทศไทย (กฝผ.) จึงเป็นอีกหนึ่งมิติของความร่วมมือ ที่สมควรให้การสนับสนุนและพัฒนาอย่างต่อเนื่อง ซึ่งผลลัพธ์สุดท้ายของความร่วมมือดังกล่าว จะนำมาซึ่งการพัฒนาที่อยู่อาศัย ที่ประหยัดพลังงาน และเป็นมิตรต่อสิ่งแวดล้อม สอดคล้องกับภาพรวมทิศทางการพัฒนาที่เป็นไปตามสถานการณ์ปัจจุบัน อย่างเป็นรูปธรรม
พลเอก อนันตพร กาญจนรัตน์ รัฐมนตรีว่าการกระทรวงพลังงาน กล่าวเพิ่มเติมว่า การดำเนินโครงการฯ นี้ ทาง กฟผ. ได้ประสานงานขอความร่วมมือจาก กคช. ซึ่งถือเป็นหน่วยงานสำคัญของประเทศ และมีศักยภาพในการส่งเสริมโครงการฯ ให้ร่วมกันจัดทำกรอบความร่วมมือ เพื่อผลักดันให้เกิดการประหยัดพลังงานในอาคารและบ้านที่อยู่อาศัย ด้วยการบูรณาการการออกแบบ เลือกใช้วัสดุการก่อสร้าง และอุปกรณ์ไฟฟ้า เพื่อการประหยัดพลังงาน พร้อมให้คำแนะนำผู้ประกอบการในการพัฒนาปรับปรุง แบบอาคารให้มีประสิทธิภาพสูงขึ้น โดยในการดำเนินงานนำร่องระหว่าง 2 หน่วยงาน ตั้งเป้าให้เกิดบ้านเบอร์ 5 ไม่ต่ำกว่า 115,000 หลัง ซึ่งคาดว่าจะสามารถลดการใช้พลังงานไฟฟ้าได้กว่า 128 ล้านหน่วยต่อปี หรือปีละ 512 ล้านบาท พร้อมลด CO2 กว่า 67,000 ตันต่อปี ทั้งนี้ โครงการฉลากประสิทธิภาพสูงสำหรับบ้านที่อยู่อาศัย นับเป็นส่วนหนึ่งที่ตอบสนองการลดการปล่อยก๊าซคาร์บอนไดออกไซด์ของประเทศไทย ตามพันธกรณีที่นายกรัฐมนตรี ได้แถลงต่อการประชุมรัฐภาคีอนุสัญญาสหประชาชาติ ว่าด้วยการเปลี่ยนแปลงสภาพภูมิอากาศสมัยที่ 21 หรือ COP21 ณ กรุงปารีส ประเทศฝรั่งเศส เมื่อปลายปี 2558 ที่ผ่านมา โดยประเทศไทย ตั้งเป้าหมายในการลด CO2 ประมาณ 24-73 ล้านตันในปี 2563 และ 110-140 ล้านตันในปี 2573

ที่มา : http://www.thaigov.go.th/news/contents/details/3467
