รัฐบาลไทย-ข่าวทำเนียบรัฐบาล-สธ.ชื่นชมเขตสุขภาพที่ 11 ชู 3 สมุนไพรเด่นรักษาโรคได้ผล ประหยัดงบเกือบ 34 ล้านบาท

วันอังคารที่ 19 ธันวาคม 2560
สธ.ชื่นชมเขตสุขภาพที่ 11 ชู 3 สมุนไพรเด่นรักษาโรคได้ผล ประหยัดงบเกือบ 34 ล้านบาท
กระทรวงสาธารณสุข ชื่นชมเขตสุขภาพที่ 11 ใช้ขมิ้นชัน ฟ้าทะลายโจร และยาเหลืองปิดสมุทร รักษาผู้ป่วยไข้หวัด และโรคอุจจาระร่วงเฉียบพลัน ในโรงพยาบาลและ รพ.สต.ได้ผลดี เสริมการดำเนินงานการใช้ยาอย่างสมเหตุผล (Rational Drug Use : RDU) ช่วยลดการใช้ยาปฏิชีวนะได้
กระทรวงสาธารณสุข ชื่นชมเขตสุขภาพที่ 11 ใช้ขมิ้นชัน ฟ้าทะลายโจร และยาเหลืองปิดสมุทร รักษาผู้ป่วยไข้หวัด และโรคอุจจาระร่วงเฉียบพลัน ในโรงพยาบาลและ รพ.สต.ได้ผลดี เสริมการดำเนินงานการใช้ยาอย่างสมเหตุผล (Rational Drug Use : RDU) ช่วยลดการใช้ยาปฏิชีวนะได้ 33,519,219 บาท
วันนี้ (19 ธันวาคม 2560) นายแพทย์ชาตรี บานชื่น ที่ปรึกษารัฐมนตรีว่าการกระทรวงสาธารณสุข พร้อมด้วยนายแพทย์ธเรศ กรัษนัยรวิวงค์ รองปลัดกระทรวงสาธารณสุข และนายแพทย์ณัฐวุฒิ ประเสริฐสิริพงศ์  ผู้ตรวจราชการเขตสุขภาพที่ 11 ตรวจเยี่ยมความคืบหน้าการดำเนินงานดูแลสุขภาพประชาชนในพื้นที่เขตสุขภาพที่ 11 ตามนโยบายของ ศ.คลินิก เกียรติคุณ นพ.ปิยะสกล  สกลสัตยาทร รัฐมนตรีว่าการกระทรวงสาธารณสุข ที่ห้องประชุมโรงพยาบาลกระบี่ จังหวัดกระบี่ และให้สัมภาษณ์ว่า กระทรวงสาธารณสุข มีนโยบายในการส่งเสริมสมุนไพรไทย เพื่อความมั่นคงทางสุขภาพและความยั่งยืนของเศรษฐกิจไทย โดยในสถานพยาบาลให้เพิ่มการใช้ยาสมุนไพรไทยควบคู่ไปกับการรักษาแผนปัจจุบัน เพื่อลดการใช้ยาปฏิชีวนะ และนำร่องเมืองสมุนไพรใน 4 จังหวัด คือ เชียงราย ปราจีนบุรี สกลนคร และสุราษฎร์ธานี เป็นตัวอย่างการพัฒนาสมุนไพรครบวงจรในระดับจังหวัดโดยกลไก ประชารัฐ ทั้งการพัฒนาคุณภาพวัตถุดิบ ขยายช่องทางการใช้ประโยชน์จากสมุนไพร และส่งเสริมการใช้สมุนไพรในระบบบริการสุขภาพ
สำหรับเขตสุขภาพที่ 11 ได้ตั้งมหานครเวชพฤกษา มีจังหวัดสุราษฎร์ธานีเป็นศูนย์กลางแห่งสมุนไพร โดยใช้ 4 มาตรการ คือ 1.สร้างความเข้มแข็งของการบริหารและนโยบายภาครัฐเพื่อขับเคลื่อนการพัฒนาเมืองสมุนไพรให้ยั่งยืน2.พัฒนาคุณภาพวัตถุดิบสมุนไพรยกระดับมูลค่าผลผลิตให้กับเกษตรกร 3.ขยายช่องทางการใช้ประโยชน์เพิ่มมูลค่าและการตลาด 4.ส่งเสริมการใช้สมุนไพรในระบบบริการสุขภาพ โดยกำหนดให้ขมิ้นชัน ฟ้าทะลายโจร และยาเหลืองปิดสมุทร เป็นยาอันดับแรกในการรักษาผู้ป่วยไข้หวัดและโรคอุจจาระร่วงเฉียบพลัน พร้อมทั้งให้โรงพยาบาลส่งเสริมสุขภาพตำบล (รพ.สต.) ทุกแห่งใช้ยาสมุนไพรในการรักษาผู้ป่วยโรคดังกล่าวก่อน ซึ่งในปี 2559 มีการใช้สมุนไพรถึง 15,077,720 บาทและในปี 2560 เพิ่มเป็น 21,345,523 บาท
สำหรับการดำเนินงานการใช้ยาอย่างสมเหตุผล (Rational Drug Use : RDU) ผลงานเป็นที่น่าพอใจ  มีโรงพยาบาลที่ผ่านเกณฑ์โรงพยาบาลที่ใช้ยาอย่างสมเหตุสมผลขั้นที่ 1 และรพ.สต. มีการใช้ยาปฏิชีวนะอย่างสมเหตุผลมากขึ้นคิดเป็นร้อยละ 89.74 ซึ่งถือเป็นอันดับ 1 ของเขตสุขภาพที่ดำเนินการใช้อย่างสมเหตุผลได้อย่างมีประสิทธิภาพ ในปีที่ผ่านมาสามารถประหยัดค่ายาปฏิชีวนะที่ใช้รักษาโรคหวัด เจ็บคอ และโรคอุจจาระร่วงเฉียบพลันได้ถึง 33,519,219 บาท
ทั้งนี้ เขตสุขภาพที่ 11 ดูแลประชาชนเกือบ 4.5 ล้านคนใน 7 จังหวัด ได้แก่ นครศรีธรรมราช สุราษฎร์ธานี ชุมพร กระบี่ ภูเก็ต พังงา และระนอง มีสถานบริการทั้งหมด 822 แห่ง เป็นรพ.สต. 719 แห่ง
*******************************     19 ธันวาคม 2560

ที่มา : http://www.thaigov.go.th/news/contents/details/8858
