รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการบริหารกองทุนพัฒนาดิจิทัล เพื่อเศรษฐกิจและสังคม (สดช.)  ครั้งที่ 2/2560

วันจันทร์ที่ 18 ธันวาคม 2560
รอง นรม. พล.อ.อ.ประจินฯ เป็นประธานการประชุมคณะกรรมการบริหารกองทุนพัฒนาดิจิทัล เพื่อเศรษฐกิจและสังคม (สดช.)  ครั้งที่ 2/2560
ที่ประชุม สดช. ได้รับทราบระเบียบฯ ว่าด้วยการบริหารกองทุนพัฒนาดิจิทัลเพื่อเศรษฐกิจและสังคม พ.ศ. ....
เพื่อให้สอดคล้องกับยุทธศาสตร์การส่งเสริมศรษฐกิจดิจิทัลตามนโยบายของรัฐบาล
วันนี้ (18 ธันวาคม 2560) เวลา 09.00 น. ณ ห้องประชุม 2503 ตึกบัญการ 2 ทำเนียบรัฐบาล พลอากาศเอกประจิน จั่นตอง รองนายกรัฐมนตรี เป็นประธานการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคม ครั้งที่ 2/2560 ซึ่งสรุปสาระสำคัญของการประชุม ดังนี้
ที่ประชุมรับทราบระเบียบคณะกรรมการบริหารกองทุนพัฒนาดิจิทัลเพื่อเศรษฐกิจและสังคมแห่งชาติ ว่าด้วยการบริหารกองทุนพัฒนาดิจิทัลเพื่อเศรษฐกิจและสังคม พ.ศ. .... ซึ่งมีเนื้อหาสำคัญ แบ่งเป็น 5 หมวด ได้แก่ หมวด 1 การบริหารและการจัดการกองทุน หมวด 2 การเก็บรักษา การเบิกจ่ายเงิน และทรัพย์สิน หมวด 3 การจัดหาผลประโยชน์ หมวด 4 หลักเกณฑ์ เงื่อนไขและวิธีการส่งเสริม สนับสนุน หรือให้ความช่วยเหลือในการดำเนินการพัฒนาดิจิทัลเพื่อเศรษฐกิจและสังคมหรือการให้ทุนอุดหนุนการวิจัย และพัฒนาในเรื่องที่เกี่ยวกับการพัฒนาดิจิทัลเพื่อเศรษฐกิจและสังคม และหมวด5 การสนับสนุนการดำเนินการในภารกิจ
ที่ยังไม่มีผู้รับผิดชอบ
ทั้งนี้ ร่างระเบียบดังกล่าว กระทรวงการคลังได้พิจารณาและให้ความเห็นชอบแล้ว เมื่อวันที่ 23 พฤศจิกายน ที่ผ่านมา และปัจจุบันอยู่ในระหว่างนำเสนอนายกรัฐมนตรีเพื่อพิจารณาลงนามให้ความเห็นชอบ จากนั้นจะประกาศให้ประชาชนทราบในราชกิจจานุเบกษาต่อไป เพื่อให้เป็นไปตามนโยบายและแผนยุทธศาสตร์การส่งเสริมศรษฐกิจดิจิทัล ส่งผลให้มีการใช้เทคโนโลยีดิจิทัลได้อย่างเหมาะสมและให้เกิดประโยชน์ต่อส่วนรวมอย่างเเท้จริงต่อไป
.........................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8838
