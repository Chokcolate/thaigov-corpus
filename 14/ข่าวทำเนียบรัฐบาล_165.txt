รัฐบาลไทย-ข่าวทำเนียบรัฐบาล-นายกรัฐมนตรีเข้าร่วมการประชุมระหว่างผู้นำอาเซียนกับผู้แทนสมัชชารัฐสภาอาเซียน

วันเสาร์ที่ 29 เมษายน 2560
นายกรัฐมนตรีเข้าร่วมการประชุมระหว่างผู้นำอาเซียนกับผู้แทนสมัชชารัฐสภาอาเซียน
นายกรัฐมนตรีเข้าร่วมการประชุมระหว่างผู้นำอาเซียนกับผู้แทนสมัชชารัฐสภาอาเซียน
วันนี้ (29 เมษายน 2560) เวลาประมาณ 15.30 น. ตามเวลาท้องถิ่น พลเอกประยุทธ์ จันทร์โอชา นายกรัฐมนตรี เข้าร่วมการประชุมระหว่างผู้นำอาเซียนกับผู้แทนสมัชชารัฐสภาอาเซียน(ASEAN Inter-Parliamentary Assembly: AIPA) ณ ห้อง Summit Hall D, PICC กรุงมะนิลา สาธารณรัฐฟิลิปปินส์
พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีรู้สึกยินดีที่ได้มีโอกาสพบหารือกับผู้แทนสมัชชารัฐสภาอาเซียนในวันนี้ และยินดีที่นายอิสรา สุนทรวัฒน์ ทำหน้าที่เลขาธิการสมัชชารัฐสภาอาเซียน และเชื่อว่าฝ่ายนิติบัญญัติ คือกุญแจสำคัญในการเสริมสร้างประชาคมอาเซียนที่ตั้งอยู่บนพื้นฐานของหลักนิติธรรมและธรรมาภิบาล โดยมีภารกิจสำคัญที่จะช่วยบรรลุเป้าหมายนี้คือ การขจัดกฎหมาย กฎระเบียบที่ล้าหลัง และเร่งรัดการออกกฎหมายใหม่ที่เป็นสากลและอำนวยความสะดวกในการดำเนินชีวิตของประชาชน ลดความเหลื่อมล้ำในสังคม
นายกรัฐมนตรีกล่าวว่า ฝ่ายนิติบัญญัติยังเป็นกลไกสำคัญในการส่งเสริมให้เกิดการบูรณาการในประชาคมอาเซียนอย่างเป็นรูปธรรม ทั้งผ่านการปรับกฎหมายภายในของแต่ละประเทศให้สอดคล้องกับพันธกรณีของอาเซียนตลอดจนการเสริมสร้างความรู้และความเข้าใจเกี่ยวกับกฎหมายและความตกลงในอาเซียน จึงเห็นควรสนับสนุนให้ฝ่ายนิติบัญญัติของประเทศสมาชิกอาเซียนเร่งรัดการออกกฎหมายที่เกี่ยวข้องและมีความร่วมมือระหว่างกันในการแปลและเผยแพร่กฎหมายของตนเป็นภาษากลางของอาเซียนโดยเฉพาะกฎหมายที่เกี่ยวข้องกับการเสริมสร้างประชาคมอาเซียนและการรวมตัวทางเศรษฐกิจ
นอกจากนี้ ในฐานะที่ไทยได้รับความไว้วางใจให้เป็นผู้ประสานงานของอาเซียนในการเสริมสร้างความเชื่อมโยงระหว่างวิสัยทัศน์ประชาคมอาเซียน ค.ศ. 2025 กับวาระการพัฒนาที่ยั่งยืน ค.ศ. 2030 ของสหประชาชาติ ไทยจึงหวังว่าสมัชชารัฐสภาอาเซียนจะมีส่วนร่วมในการส่งเสริมการพัฒนาอย่างยั่งยืนในภูมิภาค โดยร่วมมือกับองค์กรระดับโลกเช่นสหประชาชาติเพื่อเรียนรู้ประสบการณ์และความเป็นเลิศในการที่จะผลักดันการพัฒนาที่ยั่งยืนให้ลงไปสู่ประชาชนฐานราก ในการนี้ ไทยและสหประชาชาติมีแนวคิดที่จะเชิญสมัชชารัฐสภาอาเซียนระดมสมองหาวิธีการที่จะส่งเสริมการบรรลุเป้าหมายของการพัฒนาที่ยั่งยืนในภูมิภาคร่วมกัน นายกรัฐมนตรีหวังว่าสมัชชารัฐสภาอาเซียนจะให้การสนับสนุนเรื่องนี้

ที่มา : http://www.thaigov.go.th/news/contents/details/3397
