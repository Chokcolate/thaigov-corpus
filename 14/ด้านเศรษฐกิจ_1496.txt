รัฐบาลไทย-ข่าวทำเนียบรัฐบาล-บก.แจงปัญหาบัตรสวัสดิการแห่งรัฐ

วันพุธที่ 18 ตุลาคม 2560
บก.แจงปัญหาบัตรสวัสดิการแห่งรัฐ
กรมบัญชีกลางชี้แจงปัญหาบัตรสวัสดิการแห่งรัฐ
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ตามที่นายวิฑูร สุขพลู พาณิชย์จังหวัดราชบุรี เผยว่า การอนุมัติพิจารณาว่าร้านค้าใดมีคุณสมบัติเหมาะสมเป็นหน้าที่ของกระทรวงการคลัง ในส่วนของพาณิชย์จังหวัดราชบุรี เป็นเพียงผู้รวบรวมรายชื่อร้านค้าที่สนใจเข้าร่วมโครงการเท่านั้น ที่ผ่านมาทางหน่วยงานได้รับเรื่องร้องเรียนจากทั้งร้านค้าและประชาชนผู้ได้รับบัตรสวัสดิการถึงปัญหาดังกล่าว ซึ่งหน่วยงานได้ประสานขอคำชี้แจงเพื่อแจ้งแก่ประชาชนแล้วแต่ยังไม่ได้รับคำตอบเช่นกัน นั้น
อธิบดีกรมบัญชีกลาง ขอชี้แจงว่า กรณีร้านธงฟ้าประชารัฐ เมื่อกระทรวงพาณิชย์ส่งข้อมูลรายชื่อร้านธงฟ้าประชารัฐให้กรมบัญชีกลางแล้ว หลังจากนั้นกรมบัญชีกลางจะส่งรายชื่อร้านค้าต่อให้ บมจ.ธนาคารกรุงไทย เพื่อดำเนินการติดตั้งเครื่องรูดบัตรอิเล็กทรอนิกส์ (Electronic Data Capture : EDC) โดยกรมบัญชีกลางได้ส่งข้อมูลร้านธงฟ้าประชารัฐให้ บมจ.ธนาคารกรุงไทยแล้ว จำนวนกว่า 18,000 ร้านค้า สำหรับการดำเนินการและการวางแผน
การติดตั้งเครื่อง EDC ทาง บมจ.ธนาคารกรุงไทย จะเป็นผู้ดำเนินการ โดยจะประสานกับเจ้าของร้านค้าก่อนการติดตั้งเครื่อง EDC ต่อไป

ที่มา : http://www.thaigov.go.th/news/contents/details/7477
