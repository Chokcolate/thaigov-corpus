รัฐบาลไทย-ข่าวทำเนียบรัฐบาล-“พาณิชย์” จัดมหกรรมธงฟ้าลดค่าครองชีพ ช่วยลดค่าครองชีพให้ชาวโคราชและจังหวัดใกล้เคียง

วันจันทร์ที่ 29 มกราคม 2561
“พาณิชย์” จัดมหกรรมธงฟ้าลดค่าครองชีพ ช่วยลดค่าครองชีพให้ชาวโคราชและจังหวัดใกล้เคียง
“พาณิชย์” จัดมหกรรมธงฟ้าลดค่าครองชีพ ช่วยลดค่าครองชีพให้ชาวโคราชและจังหวัดใกล้เคียง 26-29 ม.ค.นี้ นำสินค้าจำเป็นที่ต้องใช้ในชีวิตประจำวันลดราคากว่า 120 คูหา
พร้อมนำสินค้าไฮไลต์ ทั้งไข่ไก่ เนื้อไก่ เนื้อหมู น้ำมันปาล์ม น้ำมันถั่วเหลือง ขายราคาพิเศษสุดๆ คาดเงินสะพัด 10 ล้าน ลดค่าครองชีพ 4-5 ล้านบาท
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า กระทรวงพาณิชย์ได้จัดงาน “มหกรรมธงฟ้าลดค่าครองชีพเพื่อประชาชนจังหวัดนครราชสีมา” ระหว่างวันที่ 26 – 29 มกราคม 2561      ณ บริเวณลานอนุสาวรีย์ท้าวสุรนารี อำเภอลำทะเมนชัย จังหวัดนครราชสีมา เพื่อช่วยเหลือประชาชนลดค่าครองชีพในจังหวัดนครราชสีมาและจังหวัดใกล้เคียง รวมทั้งให้ผู้ผลิต ผู้จำหน่ายสินค้าชุมชนในพื้นที่จังหวัดนครราชสีมาและจังหวัดใกล้เคียงนำสินค้ามาจำหน่ายในงานเพื่อเพิ่มรายได้และเพิ่มช่องทางการจำหน่ายสินค้า   โดยในการจัดงานครั้งนี้ จะมีการจัดแสดงและจำหน่ายสินค้า จำนวนไม่น้อยกว่า 120 คูหา ซึ่งเป็นการจำหน่ายสินค้าจากเกษตรกร ผู้ประกอบการรายย่อย และวิสาหกิจชุมชนจากจังหวัดนครราชสีมาและจังหวัดใกล้เคียง รวมทั้งผู้ผลิตสินค้าอุปโภคบริโภคราคาประหยัดและอาหารสำเร็จรูปในราคาพิเศษถูกกว่าท้องตลาดทั่วไป
สำหรับสินค้าที่นำมาจำหน่ายได้แก่ ผลิตภัณฑ์ท้องถิ่นและสินค้าเกษตร/เกษตรแปรรูป/สินค้า OTOP จากจังหวัดนครราชสีมา และจังหวัดบุรีรัมย์ สินค้าอุปโภคบริโภคที่จำเป็น เช่น สบู่ ยาสีฟัน ผงซักฟอก แชมพู อาหารสำเร็จรูป เครื่องปรุงรสเครื่องนุ่งห่ม เป็นต้น ซึ่งจะมีการนำมาลดราคาเป็นพิเศษร้อยละ 20 – 40 เพื่อช่วยเหลือผู้มีรายได้น้อย และอาหารปรุงสำเร็จราคาประหยัดจากร้านอาหารหนูณิชย์ ราคาไม่เกิน 25 - 35 บาท  นอกจากนี้ ยังมีสินค้าไฮไลท์ ลดราคาถูกเป็นพิเศษเพื่อช่วยเหลือผู้มีรายได้น้อยลดค่าครองชีพ จำนวน 5 ชนิด 7 รายการ ได้แก่  ไข่ไก่เบอร์ 2 ราคาปกติแผง (30 ฟอง) ละ 85 บาท ลดเหลือแผงละ 40 บาท เนื้อสุกรชำแหละ (เนื้อแดง) ราคาปกติกิโลกรัมละ 120 บาท ลดเหลือกิโลกรัมละ 60 บาท เนื้อไก่ (น่องติดสะโพก) ราคาปกติกิโลกรัมละ 75 บาท ลดเหลือกิโลกรัมละ 35 บาท น้ำมันพืชปาล์มบรรจุขวด (1 ลิตร) ราคาปกติขวดละ 37 บาท ลดเหลือขวดละ 22 บาท และน้ำมันพืชถั่วเหลืองบรรจุขวด (1 ลิตร) ราคาปกติขวดละ 45 บาท ลดเหลือขวดละ 25 บาท
“การจัดงานครั้งนี้คาดว่าจะมีประชาชนสนใจเข้าร่วมงานประมาณ 12,000 คน มีรายได้จากการจำหน่ายสินค้าประมาณ 10 ล้านบาท จะสามารถลดค่าครองชีพประชาชนได้ประมาณ 4 – 5 ล้านบาท”         นายสนธิรัตน์กล่าว

ที่มา : http://www.thaigov.go.th/news/contents/details/9682
