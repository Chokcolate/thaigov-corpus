รัฐบาลไทย-ข่าวทำเนียบรัฐบาล-กรมทางหลวง สรุปรายงานการโจรกรรมอุปกรณ์งานทางประจำเดือนกรกฎาคม 2560  ลดลงร้อยละ 94 พร้อมขอความร่วมมือประชาชนช่วยกันสอดส่องดูแลทรัพย์สินของทางราชการ

วันพุธที่ 13 กันยายน 2560
กรมทางหลวง สรุปรายงานการโจรกรรมอุปกรณ์งานทางประจำเดือนกรกฎาคม 2560  ลดลงร้อยละ 94 พร้อมขอความร่วมมือประชาชนช่วยกันสอดส่องดูแลทรัพย์สินของทางราชการ
กรมทางหลวง (ทล.) กระทรวงคมนาคม รายงานข้อมูลการโจรกรรมอุปกรณ์งานทางของกรมทางหลวง (78 แขวงทางหลวง) ประจำเดือนกรกฎาคม 2560 ซึ่งอุปกรณ์งานทางได้ถูกโจรกรรมมูลค่าทั้งสิ้น 42,184 บาท
สำหรับทรัพย์สินที่ถูกโจรกรรม ได้แก่ สายไฟฟ้า 1 แห่ง มูลค่า 27,324 บาท ราวสะพานลอย 1 แห่ง มูลค่า 9,360 บาท และอุปกรณ์สัญญาณไฟ 1 แห่ง มูลค่า 5,500 บาท เมื่อเปรียบเทียบสถิติกับเดือนกรกฎาคม 2559 พบว่า อุปกรณ์งานทางถูกโจรกรรมลดลงร้อยละ 94 โดยเฉพาะป้ายจราจร สายไฟฟ้า อุปกรณ์ป้ายจราจร อุปกรณ์ไฟฟ้า และอื่นๆ นอกจากนี้ หากจำแนกตามแขวงทางหลวงพบว่า แขวงทางหลวงกรุงเทพถูกโจรกรรมอุปกรณ์งานทางมูลค่าสูงสุดในเดือนดังกล่าว รองลงมาคือ แขวงทางหลวงอยุธยา แขวงทางหลวงนครราชสีมาที่ 3 ตามลำดับ
ทั้งนี้ ตั้งแต่เดือนมกราคม – เดือนกรกฎาคม 2560 อุปกรณ์งานทางได้ถูกโจรกรรมรวมมูลค่าทั้งสิ้น 5,192,712.15 บาท ซึ่งกรมทางหลวงได้มีมาตรการในการป้องกันการโจรกรรมและมาตรการเพิ่มเครือข่ายประชาสังคมในการร่วมดูแลรักษาอุปกรณ์งานทาง ซึ่งเป็นการช่วยกันสอดส่องดูแลในแต่ละพื้นที่อย่างต่อเนื่อง อย่างไรก็ตาม ขอความร่วมมือและขอบคุณผู้ใช้ทางและประชาชนผู้อาศัยบริเวณสองข้างทางหลวงที่ได้ช่วยกันดูแลทรัพย์สินของทางราชการ เพื่อให้ปัญหาการโจรกรรมทรัพย์สินงานทางและทรัพย์สินทางราชการลดลง รวมทั้งเป็นการประหยัดค่าใช้จ่ายงบประมาณแผ่นดินและนำไปพัฒนาทางหลวงได้ต่อไป
หากประชาชนพบเห็นผู้กระทำผิดหรือสงสัยจะกระทำผิดสามารถแจ้งได้สำนักงานทางหลวง แขวงทางหลวง หมวดทางหลวงในพื้นที่ทั่วประเทศ สายด่วนกรมทางหลวง 1586  (โทรฟรีทุกเครือข่ายตลอด 24 ชั่วโมง) และตำรวจทางหลวง 1193 ตลอด 24 ชั่วโมง

ที่มา : http://www.thaigov.go.th/news/contents/details/6658
