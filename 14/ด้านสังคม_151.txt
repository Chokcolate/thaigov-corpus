รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจครอบครัวของชายวัย 21 ปี ที่ก่อเหตุฆ่าลูกสาววัยเพียง 11 เดือน แล้วผูกคอฆ่าตัวตายตาม ที่จังหวัดภูเก็ต

วันอังคารที่ 25 เมษายน 2560
รมว.พม. กำชับ จนท. เร่งเยียวยาจิตใจครอบครัวของชายวัย 21 ปี ที่ก่อเหตุฆ่าลูกสาววัยเพียง 11 เดือน แล้วผูกคอฆ่าตัวตายตาม ที่จังหวัดภูเก็ต
รมว.พม. กำชับ จนท. เร่งเยียวยาจิตใจครอบครัวของชายวัย 21 ปี ที่ก่อเหตุฆ่าลูกสาววัยเพียง 11 เดือน แล้วผูกคอฆ่าตัวตายตาม สาเหตุเกิดจากความเข้าใจผิดหวาดระแวงคิดว่าแฟนสาวจะปันใจให้ชายอื่น ที่ จ.ภูเก็ต
วันนี้ (25 เม.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 616/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีชายวัย 21 ปี ถ่ายคลิปวีดีโอโพสต์ลงเฟซบุ๊ก ขณะก่อเหตุฆ่าลูกสาววัยเพียง 11 เดือน ด้วยการแขวนคอ แล้วผูกคอฆ่าตัวตายตามหนีความผิด สาเหตุเกิดจากความเข้าใจผิดหวาดระแวงคิดว่าแฟนสาวจะปันใจให้ชายอื่น ที่อำเภอถลาง จังหวัดภูเก็ต นั้น ตนได้กำชับให้พัฒนาสังคมและความมั่นคงของมนุษย์จังหวัดภูเก็ต (พมจ.ภูเก็ต) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ โดยเฉพาะการเร่งเยียวยาฟื้นฟูสภาพจิตใจของครอบครัวผู้สูญเสียอย่างเร่งด่วน ทั้งนี้ ตนขอฝากย้ำเตือนให้เป็นกรณีตัวอย่างความรุนแรงในครอบครัว หากเกิดปัญหาการไม่เข้าใจกัน ให้หันหน้ามาปรับความเข้าใจกัน พูดคุยกันอย่างมีสติ อย่าใช้ความรุนแรงตัดสินปัญหา
พลตำรวจเอก อดุลย์ กล่าวเพิ่มเติมว่า สำหรับกรณีชายรายหนึ่ง เป็นอดีตทหารผ่านศึก พิการแขน-ขา และตาบอด 1 ข้าง ทำให้ไม่สามารถประกอบอาชีพได้ อาศัยอยู่กับภรรยาเพียงลำพัง ที่ทำหน้าที่เป็นเสาหลักหาเลี้ยงครอบครัว โดยการเก็บของเก่าขาย มีรายได้เพียงวันละ 100 บาท ทั้ง 2 ชีวิต อาศัยในห้องเช่าคับแคบ สภาพเก่าทรุดโทรม ด้านเจ้าตัวเปิดเผยว่าอยากให้หน่วยงาน ที่เกี่ยวข้องเข้ามาช่วยเหลือพาไปทำบัตรทหารผ่านศึกที่ถูกไฟไหม้ไป และอยากรักษาตัวให้หาย เพื่อที่จะทำงานหาเลี้ยงครอบครัวได้ ที่ย่านดอนเมือง กรุงเทพฯ นั้น ตนได้กำชับให้หน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือ ในเบื้องต้น ตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลในระยะยาว การช่วยเหลือเรื่องการดำเนินการทำบัตรทหารผ่านศึกให้ใหม่ รวมทั้ง การแนะนำให้คำปรึกษา ในเรื่องการส่งเสริมการประกอบอาชีพเสริม เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้

ที่มา : http://www.thaigov.go.th/news/contents/details/3290
