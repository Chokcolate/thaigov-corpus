รัฐบาลไทย-ข่าวทำเนียบรัฐบาล-อธิบดีกรมกิจการผู้สูงอายุชี้แจงกรณีมีการแชร์ข้อมูลผ่านสื่อสังคมโซเชียลมีเดียร์ระบุจะมีการเพิ่มเบี้ยยังชีพผู้สูงอายุ

วันศุกร์ที่ 15 กันยายน 2560
อธิบดีกรมกิจการผู้สูงอายุชี้แจงกรณีมีการแชร์ข้อมูลผ่านสื่อสังคมโซเชียลมีเดียร์ระบุจะมีการเพิ่มเบี้ยยังชีพผู้สูงอายุ
นายสมคิดฯ อธิบดีกรมกิจการผู้สูงอายุชี้แจงกรณีมีการแชร์ข้อมูลผ่านสื่อสังคมโซเชียลมีเดียร์ระบุจะมีการเพิ่มเบี้ยยังชีพผู้สูงอายุเป็น 1,200 - 1,500 บาท ไม่เป็นความจริง
วันนี้ (15 ก.ย.60) นายสมคิด สมศรี อธิบดีกรมกิจการผู้สูงอายุได้กล่าวชี้แจงเกี่ยวกับประเด็น เรื่อง การแชร์ข้อมูลทางสังคมโซเชียลมีเดียร์ (ไลน์) ระบุจะมีการเพิ่มเบี้ยยังชีพผู้สูงอายุเป็น 1,200 - 1,500 บาท โดยให้นำบัตรประชาชนไปลงทะเบียนและบางส่วนระบุว่าได้รับเงินมาแล้ว ว่า เรื่องดังกล่าวไม่เป็นความจริง โดยจะเป็นการเพิ่มให้เป็นสวัสดิการเฉพาะสำหรับผู้สูงอายุที่มีรายได้น้อย โดยใช้ฐานข้อมูลจากทะเบียนผู้มีรายได้น้อยของกระทรวงการคลัง ซึ่งจะจ่ายให้เฉลี่ยรายละประมาณ 100 – 200 บาทต่อเดือน ซึ่งแหล่งที่มาของเงินจะมาจากภาษีสรรพสามิต โดยสำนักงานเศรษฐกิจการคลังจะแก้ไขพระราชบัญญัติผู้สูงอายุ พ.ศ. 2546 เพื่อเพิ่มอำนาจกองทุนผู้สูงอายุในการบริหารจัดการเงินบำรุงจากภาษีดังกล่าว นอกจากนี้ จะมีการรณรงค์ให้ผู้สูงอายุที่มีฐานะดี บริจาคหรือสละสิทธิ์เงินเบี้ยยังชีพผู้สูงอายุ โดยจะมอบเหรียญกษาปณ์ เพื่อเป็นการเชิดชูเกียรติให้กับผู้สูงอายุที่สละสิทธิ์ดังกล่าว
ทั้งนี้ เบี้ยยังชีพผู้สูงอายุ เป็นสิทธิที่ผู้สูงอายุทุกคนได้รับ โดยคุณสมบัติของผู้สูงอายุที่ได้รับ คือ มีอายุตั้งแต่ 60 ปีขึ้นไป ปัจจุบัน เป็นการให้เงินช่วยเหลือแบบขั้นบันได ตามระดับอายุ คือ
อายุ 60 – 69 ปี ได้รับเบี้ยยังชีพ 600 บาท
อายุ 70 – 79 ปี ได้รับเบี้ยยังชีพ 700 บาท
อายุ 80 – 89 ปี ได้รับเบี้ยยังชีพ 800 บาท
อายุ 90 ปีขึ้นไป ได้รับเบี้ยยังชีพ 1,000 บาท
-------------------
ข้อมูล:กรมกิจการผู้สูงอายุ กระทรวงการพัฒนาสังคมและความมั่นคงของมนุษย์

ที่มา : http://www.thaigov.go.th/news/contents/details/6697
