รัฐบาลไทย-ข่าวทำเนียบรัฐบาล-รมต.นร.ออมสินฯ เป็นประธานการประชุมหารือแนวทางการบริหารจัดการฯ ในการอำนวยความสะดวกให้แก่ประชาชนที่มากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช

วันอังคารที่ 4 เมษายน 2560
รมต.นร.ออมสินฯ เป็นประธานการประชุมหารือแนวทางการบริหารจัดการฯ ในการอำนวยความสะดวกให้แก่ประชาชนที่มากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช
รมต.นร.ออมสินฯ เป็นประธานการประชุมหารือแนวทางการบริหารจัดการอาหาร เครื่องดื่ม และสถานที่ในการอำนวยความสะดวกให้แก่ประชาชนที่มากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช
วันนี้ (4 เมษายน 2560) เวลา 15.30 น. ณ ห้องประชุม 301 ตึกบัญชาการ 1 ทำเนียบรัฐบาล  นายออมสิน ชีวะพฤกษ์ รัฐมนตรีประจำสำนักนายกรัฐมนตรีเป็นประธานการประชุมหารือแนวทางการบริหารจัดการอาหาร เครื่องดื่ม และสถานที่ในการอำนวยความสะดวกให้แก่ประชาชนที่มากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช ซึ่งสรุปสาระสำคัญ ดังนี้
ที่ประชุมได้รับทราบการบริหารจัดการอาหาร เครื่องดื่ม และสถานที่ในการอำนวยความสะดวกให้แก่ประชาชนที่มากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาทภายในพระบรมมหาราชวัง โดย กอร.รส. และหน่วยงานที่เกี่ยวข้อง ทั้งภาครัฐ ภาคเอกชน และภาคประชาชน ซึ่งสามารถดำเนินการได้เป็นไปด้วยดีโดยยึดถือแนวทางให้พื้นที่ท้องสนามหลวงโดยรอบพระบรมมหาราชวังให้มีความปลอดภัย ประชาชนได้รับการอำนวยความสะดวกอย่างเหมาะสม สามารถลดปริมาณขยะ ได้โดยยึดถือแนวทางตามพระราชดำรัสของพระบาทสมเด็จพระปรมินทรมหาภูมิพลอดุลยเดชมาปรับใช้และเผยแพร่สู่ประชาชนด้วยความร่วมมือของทุกภาคส่วนแบบบูรณาการบริหารจัดการตามสถานการณ์อย่างมีประสิทธิภาพ ทั้งนี้ อาหารและเครื่องดื่มที่จัดให้แก่ประชาชนจะให้รับประทานเรียบร้อยก่อนเข้าเต็นท์พักคอย โดยโรงอาหารมี 2 แห่งที่กองสลาก (เดิม) และบริเวณพระแม่ธรณีบีบมวยผม ซึ่งน้ำขวดจะให้คนละ 1 ขวดจากนั้นสามารถเก็บขวดมาเติมน้ำดื่มได้เพื่อลดปริมาณขวดและรักษาสิ่งแวดล้อมโดยรอบบริเวณท้องสนามหลวง
นอกจากนี้ กิจกรรมเทศกาลสงกรานต์นั้น ทางตัวแทนกระทรวงวัฒนธรรมได้รายงานต่อที่ประชุมว่าได้ขอความร่วมมือทุกภาคส่วนให้งดการประกวดทุกประเภท ส่วนการแต่งกายให้มีความเหมาะสมตามสภาพของท้องถิ่น รวมทั้งข้าราชการและเจ้าหน้าที่ของรัฐแต่งกายไว้ทุกข์เช่นเดิม ขณะเดียวกันบริเวณท้องสนามหลวงไม่มีการจัดเทศกาลสงกรานต์ แต่สามารถจัดที่ถนนข้าวสาร บางลำภูได้ โดยไม่ให้รุกล้ำเข้ามาบริเวณถนนราชดำเนินพร้อมขอความร่วมมือประชาชนให้จัดงานเทศกาลสงกรานต์ โดยคำนึงถึงการใช้น้ำอย่างรู้คุณค่า มีน้ำใจต่อกัน และยึดถือประเพณีสงกรานต์ ตามแบบวัฒนธรรมไทยเพื่อความปลอดภัยของทุกคน
ตอนท้ายของการประชุม รัฐมนตรีประจำสำนักนายกรัฐมนตรีได้กล่าวขอบคุณตัวแทนกระทรวงทุกหน่วยงานที่เกี่ยวข้องรวมทั้งจิตอาสาทุกคนที่ได้ให้ความร่วมมือร่วมใจกันในการดูแลและอำนวยความสะดวกแก่พี่น้องประชาชนที่มากราบถวายบังคมพระบรมศพฯ ด้วยความเสียสละอย่างสม่ำเสมอและต่อเนื่องตลอดมา
***************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2886
