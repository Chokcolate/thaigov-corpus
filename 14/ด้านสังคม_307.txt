รัฐบาลไทย-ข่าวทำเนียบรัฐบาล-รมว.พม. ชื่นชมสามี-ภรรยา วัย 70 ปี สู้ชีวิต ทำข้าวกล่องขายราคา 8 บาท ที่ จ.นครพนม พร้อมกำชับ จนท. เร่งเยียวยาจิตใจเด็กหญิงถูกล่วงละเมิดทางเพศ ที่ จ.สุรินทร์ และหญิงชราที่ จ.ชลบุรี

วันอังคารที่ 6 มิถุนายน 2560
รมว.พม. ชื่นชมสามี-ภรรยา วัย 70 ปี สู้ชีวิต ทำข้าวกล่องขายราคา 8 บาท ที่ จ.นครพนม พร้อมกำชับ จนท. เร่งเยียวยาจิตใจเด็กหญิงถูกล่วงละเมิดทางเพศ ที่ จ.สุรินทร์ และหญิงชราที่ จ.ชลบุรี
รมว.พม. ชื่นชมสามี-ภรรยา วัย 70 ปี สู้ชีวิต ทำข้าวกล่องขายในราคา 8 บาท ที่ จ.นครพนม พร้อมกำชับ จนท. เร่งเยียวยาจิตใจเด็กหญิงที่ถูกล่วงละเมิดทางเพศ ที่ จ.สุรินทร์ และหญิงชราที่ถูกคนร้ายชิงทรัพย์ ซ้ำทำร้ายร่างกายและล่วงละเมิดทางเพศ ที่ จ.ชลบุรี
วันนี้ (6 มิ.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 644/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีสองสามี-ภรรยา อายุ 70 ปี ประกอบอาชีพทำข้าวกล่องขายในราคาถูก กล่องละ 8 บาท เพื่อช่วยเหลือประชาชน ช่วยลดรายจ่ายในยุคเศรษฐกิจพอเพียง ซึ่งขายมานานกว่า 10 ปี ที่อำเภอนาแก จังหวัดนครพนม นั้น ตนขอชื่นชมทั้งสองคนในความมานะพยายาม ความขยันอดทน และมีน้ำใจเอื้อเฟื้อเผื่อแผ่ มีหลักการดำเนินชีวิตด้วยความประพฤติที่ดี ซึ่งนับเป็นแบบอยางที่ดีของผู้สูงอายุที่ประกอบอาชีพสุจริต ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดนครพนม (พมจ.นครพนม) พร้อมหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เยี่ยมบ้านพร้อมตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. อีกทั้ง มอบสิ่งของเครื่องใช้ที่จำเป็น นอกจากนี้ ให้ความช่วยเหลือและคำแนะนำในเรื่องสวัสดิการสังคมตามความเหมาะสม และให้คำแนะนำปรึกษาแก่ครอบครัวดังกล่าว ในเรื่องการส่งเสริมอาชีพเพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวต่อไปว่า สำหรับกรณีผู้ปกครองเด็กหญิงอายุ 12 ปี เข้าแจ้งความต่อเจ้าหน้าที่ตำรวจ ว่าหลานสาวถูกเจ้าหน้าทีตำรวจรายหนึ่ง หลอกพาไปเที่ยวและถูกล่วงละเมิดทางเพศ ที่อำเภอปราสาท จังหวัดสุรินทร์ และกรณีหญิงชราอายุ 69 ปี อาศัยอยู่ในเพิงสภาพเก่าทรุดโทรม ถูกชายอายุ 34 ปี ก่อเหตุใช้อาวุธมีดทำร้ายร่างกายจนได้รับบาดเจ็บเพื่อชิงทรัพย์ และข่มขืนกระทำชำเราหญิงดังกล่าว ที่อำเภอบางละมุง จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) สุรินทร์ และชลบุรี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวง พม. และเร่งเยียวยาฟื้นฟูสภาพจิตใจของเด็กและหญิงชราดังกล่าวอย่างใกล้ชิด เพื่อให้ทั้งสองคนสามารถกลับมาใช้ชีวิตได้อย่างปกติในสังคม และปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ และเหมาะสมในการใช้ชีวิตประจำวันสำหรับผู้สูงอายุ พร้อมร่วมกันหาแนวทางการช่วยเหลือในระยะยาวต่อไป
พลตำรวจเอก อดุลย์ กล่าวเพิ่มเติมว่า กรณีเด็กหญิงอายุ 14 ปี ป่วยเป็นโรคมะเร็งที่บริเวณใบหน้า มีก้อนเนื้อขนาดใหญ่งอกขึ้นมาบริเวณใบหน้าซีกขวา จนไปถึงกะโหลก จำเป็นต้องคว้านตาข้างขวาออก ตัดใบหู เจาะคอและท้อง ทำให้ไม่สามารถทานอาหารเองได้ โดยใช้วิธีให้อาหารทางสายยางแทน ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดอุดรธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวง พม. และมอบสิ่งของเครื่องใช้ที่จำเป็น นอกจากนี้ ได้ประสานความร่วมมือกับหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาลของเด็กหญิงที่ป่วยอย่างต่อเนื่อง

ที่มา : http://www.thaigov.go.th/news/contents/details/4312
