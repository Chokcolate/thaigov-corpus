รัฐบาลไทย-ข่าวทำเนียบรัฐบาล-รมว.กระทรวงศึกษาธิการนำคณะผู้แทนเยาวชนประเทศไทยที่เดินทางกลับจากการแข่งขันคณิตศาสตร์ วิทยาศาสตร์โอลิมปิกเข้าเยี่ยมคารวะนายกรัฐมนตรี

วันพฤหัสบดีที่ 10 สิงหาคม 2560
รมว.กระทรวงศึกษาธิการนำคณะผู้แทนเยาวชนประเทศไทยที่เดินทางกลับจากการแข่งขันคณิตศาสตร์ วิทยาศาสตร์โอลิมปิกเข้าเยี่ยมคารวะนายกรัฐมนตรี
พร้อมให้โอวาทเน้นให้เป็นคนเก่งพร้อมมีคุณธรรมควบคู่กัน
วันนี้ (10 สิงหาคม 2560) เวลา 09.30 น. ณ ห้องสีฟ้า ตึกสันติไมตรี ทำเนียบรัฐบาล นายแพทย์ ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ รศ.ดร.ธัชชัย สุมิตร ประธานกรรมการสถาบันส่งเสริมการสอนวิทยาศาสตร์และเทคโนโลยี  (สสวท.) และ ดร.พรพรรณ ไวทยางกูร ผู้อำนวยการ สสวท. ได้นำคณะผู้แทนเยาวชนประเทศไทยที่เดินทางกลับจากการแข่งขันคณิตศาสตร์ วิทยาศาสตร์โอลิมปิกระหว่างประเทศ ประจำปี พ.ศ. 2560 จำนวน 23 คน เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี เพื่อรับโอวาท  เนื่องในโอกาส ที่นักเรียนได้รับรางวัลจากการแข่งขันคณิตศาสตร์ วิทยาศาสตร์โอลิมปิกระหว่างประเทศ ณ กรุงรีโอเดจาเนโร ประเทศบราซิล
โอกาสนี้ นายกรัฐมนตรีได้กล่าวว่า วันนี้ถือเป็นวันที่ดีที่ได้มาพบปะผู้ที่ได้รับรางวัลระดับนานาชาติ ซึ่งเป็นการแสดงให้เห็นว่า เยาวชนไทยมีความเก่งในด้านวิชาการไม่แพ้ชาติใดและเป็นความน่าภาคภูมิใจของคนไทยและประเทศไทยที่ได้สร้างชื่อเสียงให้กับประเทศในเวทีการศึกษาระดับโลก เยาวชนเหล่านี้ถือเป็นกำลังสำคัญอย่างยิ่งในการขับเคลื่อนประเทศ เนื่องด้วย “ทรัพยากรบุคคล” มีบทบาทสำคัญในการพัฒนาประเทศให้เจริญก้าวหน้าสอดคล้องยุทธศาสตร์ชาติระยะ 20 ปี มั่นคง มั่งคั่ง และยั่งยืน ตามนโยบายของรัฐบาล
นายกรัฐมนตรี กล่าวย้ำขอให้เยาวชนทุกคนตระหนักเสมอว่า นอกจากเป็นคนเก่งแล้ว ต้องเป็นคนดีมีคุณธรรมมีจิตอาสา และช่วยเหลือพร้อมแบ่งปันคนอื่นและสังคมมากกว่าจะมุ่งแต่คิดถึงประโยชน์ของตนเองเท่านั้น
ตอนท้ายของการให้โอวาท นายกรัฐมนตรีได้ขอให้เยาวชนทุกคนได้มีการคิดตั้งเป้าหมายในการพัฒนาชีวิตตนเองให้ประสบความสำเร็จ โดยมีหลักคิดในการดำเนินชีวิตที่ถูกต้อง ตลอดจนให้ระลึกอยู่เสมอว่า “ไม่ควรถามว่าประเทศให้อะไรแก่เรา แต่ควรถามว่า เราควรจะให้อะไรแก่ประเทศชาติ” เพราะประเทศไทยเป็นของคนไทยทุกคน ดังนั้น ทุกคนควรมีส่วนร่วมกันในการทำประโยชน์ ให้แก่ประเทศชาติ เพื่อให้ประเทศไทยป็นประเทศที่ได้รับการยอมรับในระดับประชาคมโลก
หลังจากกล่าวให้โอวาทแล้ว นายกรัฐมนตรีได้มอบของที่ระลึกแก่เยาวชนทุกคนพร้อมถ่ายภาพร่วมกันด้วยอัธยาศัยอันดี
..........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5843
