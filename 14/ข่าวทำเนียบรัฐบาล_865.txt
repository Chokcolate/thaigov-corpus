รัฐบาลไทย-ข่าวทำเนียบรัฐบาล-นายกรัฐมนตรีเชิญชวนประชาชนทุกหมู่เล่าร่วมกันสมัครเป็นจิตอาสาเฉพาะกิจงานถวายพระเพลิงพระบรมศพฯ

วันจันทร์ที่ 2 ตุลาคม 2560
นายกรัฐมนตรีเชิญชวนประชาชนทุกหมู่เล่าร่วมกันสมัครเป็นจิตอาสาเฉพาะกิจงานถวายพระเพลิงพระบรมศพฯ
นายกรัฐมนตรีเชิญชวนประชาชนทุกหมู่เล่าร่วมกันสมัครเป็นจิตอาสาเฉพาะกิจงานถวายพระเพลิงพระบรมศพฯ และขอความร่วมมือสถานบันเทิงงดหรือลดกิจกรรมบันเทิงในเดือนตุลาคมนี้ตามช่วงเวลาที่เหมาะสม
วันนี้ ( 26 ก.ย. 60 ) เวลา 14.30 น. ณ ตึกบัญชาการ 1  ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)   พลเอก ประยุทธ์ จันทร์โอชา นายกรัฐมนตรี ได้กล่าวถึงเรื่องมติคณะรัฐมนตรีเกี่ยวข้องกับการจัดงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ว่า วันพุธที่ 25 ตุลาคม 2560 เป็นวันออกพระเมรุมาศก่อนวันถวายพระเพลิงพระบรมศพฯ ในวันพฤหัสบดีที่ 26 ตุลาคม 2560 โดยมีพิธีอัญเชิญพระโกศทองใหญ่สู่พระเมรุมาศ  เวลา 16.30 น. ถวายพระเพลิงพระบรมศพ (หลอก) ณ พระเมรุมาศ และเวลา 22.00 น. ถวายพระเพลิงพระบรมศพ (จริง) ณ พระเมรุมาศ โดยในวันศุกร์ที่ 27 ตุลาคม 2560 เวลา 08.00 น. เก็บพระบรมอัฐิ ณ พระเมรุมาศ และเวลา 09.00 น. เชิญพระบรมอัฐิเข้าสู่พระบรมมหาราชวัง และออกทุกข์วันเสาร์ที่ 28 ตุลาคม 2560
พร้อมกันนี้ ที่ประชุมคณะรัฐมนตรีได้มีมติยืนยันให้วันพฤหัสบดีที่ 26 ตุลาคม 2560 เป็นวันหยุดราชการเพียงวันเดียว รวมทั้ง เนื่องจากครบกำหนดการประกาศไว้ทุกข์ ระยะเวลา 1 ปี ในวันที่ 13 ตุลาคม 2560 คณะรัฐมนตรี จึงมีมติขยายเวลาการไว้ทุกข์ของข้าราชการ และเจ้าหน้าที่ของรัฐ จากวันศุกร์ที่ 13 ตุลาคม 2560 จนไปถึงวันศุกร์ที่ 27 ตุลาคม 2560 ซึ่งเป็นวันเก็บพระบรมอัฐิ รวมเวลา 15 วัน ขณะเดียวกันให้สถานที่ราชการ สถานศึกษา สถานที่ทำการของรัฐ ทั้งในและต่างประเทศ ลดธงครึ่งเสา ตั้งแต่วันศุกร์ที่ 13 ตุลาคม 2560 ถึงวันศุกร์ที่ 27 ตุลาคม 2560 รวมเวลา 15 วัน  และให้ออกทุกข์ตั้งแต่วันเสาร์ที่ 28 ตุลาคม 2560 เป็นต้นไป โดยให้เริ่มเก็บผ้าระบาย ป้ายส่งเสด็จสู่สวรรคาลัย ตามสถานที่ต่าง ๆ ตั้งแต่คืนวันศุกร์ที่ 27 ตุลาคม 2560
พร้อมขอความร่วมมือสถานบันเทิง และสถานีโทรทัศน์ วิทยุ และสื่อสิ่งพิมพ์ งดหรือลดกิจกรรมบันเทิงในเดือนตุลาคมนี้ตามช่วงเวลาที่เหมาะสม รวมทั้งขอเชิญชวนประชาชนทุกหมู่เหล่า ทั้ง ข้าราชการ พ่อค้า นักธุรกิจ ร่วมกันสมัครเป็นจิตอาสาเฉพาะกิจงานถวายพระเพลิงพระบรมศพฯ ณ ศูนย์อำนวยการใหญ่จิตอาสาฯ สนามเสือป่า สำนักงานเขตใน กทม. หรือในต่างจังหวัด ตั้งแต่บัดนี้ เป็นต้นไป
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6982
