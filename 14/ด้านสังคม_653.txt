รัฐบาลไทย-ข่าวทำเนียบรัฐบาล-สธ. ดัน 13 โรงพยาบาลใหญ่ เปิดศูนย์สมุนไพรคุณภาพครบวงจร

วันศุกร์ที่ 15 กันยายน 2560
สธ. ดัน 13 โรงพยาบาลใหญ่ เปิดศูนย์สมุนไพรคุณภาพครบวงจร
กระทรวงสาธารณสุข ให้โรงพยาบาลใหญ่ 13 แห่ง เปิดศูนย์สมุนไพรครบวงจร ใช้เทคโนโลยีทันสมัย เพิ่มประสิทธิภาพการสื่อสารตลาด ให้เข้าถึงกลุ่มเป้าหมายทุกเพศทุกวัย
นายแพทย์โสภณ  เมฆธน ปลัดกระทรวงสาธารณสุข ให้สัมภาษณ์เกี่ยวกับแผนงานบูรณาการขับเคลื่อนสมุนไพรเชิงเศรษฐกิจ ว่า ได้มีการประชุมทางไกลกับโรงพยาบาลขนาดใหญ่ 13 แห่ง ซึ่งกระจายอยู่ในเขตบริการสุขภาพทั้ง 12 แห่ง เพื่อติดตามความก้าวหน้าในการสร้างศูนย์สมุนไพรครบวงจร โดยมีเป้าหมายสำคัญในการให้ประชาชนเข้าถึงผลิตภัณฑ์สมุนไพรเพื่อสุขภาพ และบริการข้อมูลข่าวสารด้านสมุนไพรให้แก่ประชาชน  โดยหวังให้ตลาดการค้าสมุนไพรเติบโต ประชาชนมีการใช้สมุนไพรมากขึ้น อันจะส่งผลให้เกษตรกรผู้ปลูกสมุนไพรมีรายได้เพิ่มขึ้นอย่างยั่งยืน  โดยในศูนย์สมุนไพรแห่งนี้นอกจากจะนำเทคโนโลยีมาช่วยในการจัดการการขายและการบริการให้มีประสิทธิภาพแล้ว ยังมีผลิตภัณฑ์ครอบคลุมตั้งแต่ ยา อาหาร เวชสำอาง ที่มีมาตรฐาน และยังมีการพัฒนานวตกรรมจากองค์ความรู้ดั้งเดิมคือ ธาตุเจ้าเรือน มาแนะนำประชาชนในการดูแลสุขภาพของตนเองและครอบครัว
นพ.โสภณได้กล่าวย้ำให้ผู้อำนวยการโรงพยาบาลทุกแห่ง ให้ความสำคัญกับการพัฒนาสมุนไพรตลอดห่วงโซ่ เพื่อให้เกิดประโยชน์ต่อสุขภาพ เศรษฐกิจและสังคม  โรงพยาบาลที่มีความพร้อมก็อาจมีการนำสินค้าสมุนไพรของเกษตรกรหรือผู้ประกอบการในพื้นที่มาจำหน่ายได้ เพื่อสร้างความเข้มแข็งให้กับชุมชน รวมทั้งการพัฒนาสวนสมุนไพรในโรงพยาบาลให้ผู้ป่วยและญาติที่มารอรับบริการได้เรียนรู้สมุนไพร และงานวิจัยต่างๆ ด้วย  ขณะนี้ โรงพยาบาลทั้ง 13 แห่งได้เริ่มดำเนินการจัดเตรียมสถานที่แล้ว คาดว่าสามารถเปิดศูนย์จำหน่ายได้ภายในมีนาคม 2561 โดยมีโรงพยาบาลเจ้าพระยาอภัยภูเบศรเป็นพี่เลี้ยง ประชาชนสามารถใช้บริการได้ที่ รพ.เชียงรายประชานุเคราะห์ จังหวัดเชียงราย รพ.พุทธชินราช จังหวัดพิษณุโลก  รพ.สวรรค์ประชารักษ์ จังหวัดนครสวรรค์   รพ.สระบุรี   รพ.ราชบุรี  รพ.สมุทรปราการ รพ.ขอนแก่น รพ.อุดรธานี รพ.มหาราชนครราชสีมา รพ.ศรีสะเกษ รพ.สุราษฎร์ธานี รพ.หาดใหญ่ จังหวัดสงขลา และรพ.วชิระภูเก็ต จังหวัดภูเก็ต

ที่มา : http://www.thaigov.go.th/news/contents/details/6705
