รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือ 2 ตา-ยาย รับภาระเลี้ยงดูหลานวัย 2 เดือน ที่พิการซ้ำซ้อน

วันพุธที่ 3 พฤษภาคม 2560
รมว. พม. กำชับ จนท. เร่งช่วยเหลือ 2 ตา-ยาย รับภาระเลี้ยงดูหลานวัย 2 เดือน ที่พิการซ้ำซ้อน
รมว. พม. กำชับ จนท. เร่งช่วยเหลือ 2 ตา-ยาย รับภาระเลี้ยงดูหลานวัย 2 เดือน ที่พิการซ้ำซ้อน ตาบอด ศีรษะโตผิดปกติ และหลานชายคนโตวัย 5 ขวบ เนื่องจากแม่ของเด็กทั้ง 2 คน ทิ้งหนีหายไป ครอบครัวมีฐานะยากจน ที่ จ.ปทุมธานี
วันนี้ (3 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 622/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีพบ 2 สามี-ภรรยา วัย 52 ปี และ 50 ปี ต้องรับภาระเลี้ยงหลานชาย 2 คน คนโตวัย 5 ขวบ และคนเล็กวัย 2 เดือน ที่พิการซ้ำซ้อน ตาบอดตั้งแต่กำเนิด และมีศีรษะบวมโต ด้านภรรยา ต้องหยุดทำงาน เพื่อมาอยู่ดูแลหลานชายอย่างใกล้ชิด มีเพียงสามีที่ทำงานหาเลี้ยงครอบครัวเพียงคนเดียว รายได้ ไม่เพียงพอค่าใช้จ่ายในครอบครัว ด้านแม่ของเด็กชายทั้ง 2 คน ทิ้งหนีหายไปไม่เคยกลับมาเหลียวแล ที่อำเภอ คลองหลวง จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวง การพัฒนาสังคมฯ รวมทั้ง มอบสิ่งของเครื่องใช้ที่จำเป็น อีกทั้ง ประสานความร่วมมือกับหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาลอาการป่วยของหลานชายคนเล็กอย่างต่อเนื่อง และช่วยเหลือด้านการศึกษาของหลานชายคนโตวัย 5 ขวบ ในระยะยาว รวมถึง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 12 ปี เพิ่งจบการศึกษาชั้น ป.6 เป็นเด็กเรียนดี สอบได้เกรด 4 ทุกวิชา อาศัยอยู่กับป้า ที่มีอาชีพเก็บของเก่าขาย ครอบครัวมีฐานะยากจน ไม่มีเงินส่งเสียให้เรียนต่อ ในชั้น ม.1 ทั้ง 2 ชีวิต อาศัยในเพิงสังกะสีสภาพเก่าใกล้ผุพัง ที่อำเภอเมือง จังหวัดอุตรดิตถ์ นั้น ตนขอชื่นชมในความขยันหมั่นเพียร ตั้งใจศึกษาเล่าเรียน แม้มีอุปสรรคในการดำเนินชีวิต แต่ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอุตรดิตถ์ (พมจ.อุตรดิตถ์) และหน่วยงาน ที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ ช่วยเหลือดูแลในเรื่องการศึกษาของเด็กหญิงในระยะยาว รวมถึง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพแก่ผู้เป็นป้า เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้

ที่มา : http://www.thaigov.go.th/news/contents/details/3476
