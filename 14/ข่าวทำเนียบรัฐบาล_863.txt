รัฐบาลไทย-ข่าวทำเนียบรัฐบาล-ครม.เห็นชอบขยายระยะเวลาดำเนินมาตรการลดภาระค่าครองชีพของประชาชนด้านการเดินทาง ออกไปอีก 1 เดือน

วันอังคารที่ 26 กันยายน 2560
ครม.เห็นชอบขยายระยะเวลาดำเนินมาตรการลดภาระค่าครองชีพของประชาชนด้านการเดินทาง ออกไปอีก 1 เดือน
คณะรัฐมนตรีมีมติเห็นชอบขยายระยะเวลาดำเนินมาตรการลดภาระค่าครองชีพของประชาชนด้านการเดินทาง ออกไปอีก 1 เดือน ตั้งแต่วันที่ 1 – 31 ตุลาคม 2560 เพื่อช่วยเหลือประชาชนผู้มีรายได้น้อยในระหว่างที่การออกบัตรสวัสดิการแห่งรัฐให้ผู้มีสิทธิ์ยังไม่แล้วเสร็จ
วันนี้ ( 26 ก.ย. 60 ) เวลา 09.00 น. ณ ห้องประชุม 501 ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะรัฐมนตรี (ครม.)  ซึ่งที่ประชุมคณะรัฐมนตรีได้มีมติเห็นชอบตามที่กระทรวงการคลัง (กค.) เสนอ ขอขยายระยะเวลาดำเนินมาตรการลดภาระค่าครองชีพของประชาชนด้านการเดินทางออกไปอีก 1 เดือน ตั้งแต่วันที่ 1 – 31 ตุลาคม 2560 โดยมีสาระสำคัญของเรื่อง ดังนี้
เนื่องจากวันที่ 25 เมษายน 2560 คณะรัฐมนตรีได้มีมติรับทราบและเห็นชอบตามที่สำนักงานปลัดสำนักนายกรัฐมนตรีเสนอเกี่ยวกับการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช โดยมีหมายกำหนดการพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช จำนวน 5 วัน ระหว่างวันที่ 25 – 29 ตุลาคม 2560 ประกอบกับเนื่องจากหน่วยงานที่เกี่ยวข้องอยู่ระหว่างดำเนินการเพื่อให้การให้สวัสดิการมาตรการลดภาระค่าครองชีพของประชาชนด้านการเดินทางตามมาตรการใหม่ มีความถูกต้องครบถ้วน สมบูรณ์ และสามารถดำเนินการได้อย่างมีประสิทธิภาพ รวมทั้งก่อให้เกิดประโยชน์สูงสุดต่อประเทศ ดังนั้น เพื่อเป็นการอำนวยความสะดวกให้แก่ประชาชนทุกคนได้มีโอกาสในการเดินทางมาร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช พร้อมทั้งเพื่อเป็นการช่วยเหลือประชาชนผู้มีรายได้น้อยในระหว่างที่การออกบัตรสวัสดิการแห่งรัฐให้ผู้มีสิทธิ์ยังไม่แล้วเสร็จ จึงได้ขยายระยะเวลาดำเนินมาตรการลดภาระค่าครองชีพของประชาชนด้านการเดินทางออกไปอีก 1 เดือน ตั้งแต่วันที่ 1 – 31 ตุลาคม 2560
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6973
