รัฐบาลไทย-ข่าวทำเนียบรัฐบาล-พม. ชื่นชมเด็กหญิงวัย 8 ขวบ ทำตุ๊กตาลูกโป่งขาย เพื่อหารายได้เป็นทุนการศึกษาและช่วยเหลือครอบครัว ที่ จ.สุโขทัย พร้อมเร่งช่วยเหลือผู้ด้อยโอกาสและประสบปัญหาทางสังคม

วันพุธที่ 3 มกราคม 2561
พม. ชื่นชมเด็กหญิงวัย 8 ขวบ ทำตุ๊กตาลูกโป่งขาย เพื่อหารายได้เป็นทุนการศึกษาและช่วยเหลือครอบครัว ที่ จ.สุโขทัย พร้อมเร่งช่วยเหลือผู้ด้อยโอกาสและประสบปัญหาทางสังคม
พม. ชื่นชมเด็กหญิงวัย 8 ขวบ ทำตุ๊กตาลูกโป่งขาย เพื่อหารายได้เป็นทุนการศึกษาและช่วยเหลือครอบครัว ที่ จ.สุโขทัย พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.อุทัยธานี ชลบุรี และนนทบุรี
วันนี้ (3 ม.ค. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 14/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าวโดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ
นางไพรวรรณ กล่าวว่า จากกรณีเด็กหญิงวัย 8 ขวบ นักเรียนชั้น ป.3 โรงเรียนแห่งหนึ่ง ใช้เวลาว่างในวันหยุด ทำตุ๊กตาจากลูกโป่งสำหรับบีบแก้ปวดเมื่อยเพื่อจำหน่ายหารายได้ เป็นทุนการศึกษา เงินออม และเป็นการช่วยเหลือครอบครัว ที่จังหวัดสุโขทัย นั้น ตนขอชื่นชมเด็กหญิงคนดังกล่าว ที่มีจิตใจที่มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดสุโขทัย (พมจ.สุโขทัย) พร้อมทีม One Home จังหวัดสุโขทัย เร่งลงพื้นที่เยี่ยม เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงอย่างต่อเนื่องในระยะยาว พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง
สำหรับกรณีเด็กหนุ่มวัย 16 ปี ประสบอุบัติเหตุทางรถจักรยานยนต์ ส่งผลให้สมองได้รับการกระทบกระเทือนอย่างรุนแรง นอนเป็นเจ้าชายนิทรา ช่วยเหลือตัวเองไม่ได้ มีเพียงผู้เป็นแม่ที่ต้องอยู่ดูแลอย่างใกล้ชิด และต้องรับภาระเลี้ยงดูลูกคนเล็กอีก 1 คน ครอบครัวมีฐานะยากจน ไม่มีเงินเพียงพอค่ารักษาพยาบาล ด้านกลุ่มเพื่อนๆ ของเด็กหนุ่มต้องออกไปเล่นดนตรีเปิดหมวก เพื่อหารายได้ช่วยเหลือสมทบค่ารักษาพยาบาล ที่อำเภอลานสัก จังหวัดอุทัยธานี และกรณีเด็กชายวัย 4 ขวบ ที่ประสบอุบัติเหตุถูกรถบรรทุกสิบล้อทับร่าง ได้รับบาดเจ็บสาหัส เสียเลือดมาก ระบบตับและไตไม่ทำงาน มีเลือดออกในช่องท้อง สมองบวม ขาหักทั้ง 2 ข้าง กระดูกก้นกบแตกละเอียด ช่วยเหลือตัวเองไม่ได้ ต้องใส่เครื่องช่วยหายใจตลอดเวลา อีกทั้งคู่กรณีไม่รับผิดชอบ ครอบครัวไม่มีเงินเพียงพอค่ารักษาพยาบาล ที่จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.อุทัยธานี และ พมจ.ชลบุรี พร้อมด้วยทีม One Home ทั้ง 2 จังหวัด ลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น พร้อมทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กชายทั้ง 2 คนดังกล่าวอย่างใกล้ชิดโดยด่วน และการให้คำปรึกษาแนะนำในเรื่องสวัสดิการสังคม เพื่อดูแลและคุ้มครองสวัสดิภาพเด็กตามพระราชบัญญัติคุ้มครองเด็ก พ.ศ. 2546 รวมทั้ง การส่งเสริมการประกอบอาชีพให้แก่ผู้ปกครองของเด็กชายทั้ง 2 คน เพื่อสร้างรายได้ที่มั่นคงในระยะยาว
นอกจากนี้ กรณีชายชราวัย 86 ปี ป่วยเป็นโรคสะเก็ดเงินหรือโรคดักแด้ ผิวหนังมีบาดแผลทั่วร่างกาย สร้างความเจ็บปวดทุกข์ทรมานเป็นอย่างมาก ทางครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอปากเกร็ด จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) พร้อมทีม One Home จังหวัดนนทบุรี ลงพื้นที่ เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น พร้อมทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายชราดังกล่าวอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และร่วมกันหาแนวทางการช่วยเหลือต่อไป

ที่มา : http://www.thaigov.go.th/news/contents/details/9167
