รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาฟื้นฟูสภาพจิตใจเด็กชายวัย 4 ขวบ ถูกแม่แท้ๆ และพ่อเลี้ยงทำร้ายร่างกายเป็นประจำ ที่ จ.สมุทรปราการ

วันพฤหัสบดีที่ 9 พฤศจิกายน 2560
รมว.พม. กำชับ จนท. เร่งเยียวยาฟื้นฟูสภาพจิตใจเด็กชายวัย 4 ขวบ ถูกแม่แท้ๆ และพ่อเลี้ยงทำร้ายร่างกายเป็นประจำ ที่ จ.สมุทรปราการ
รมว.พม. กำชับ จนท. เร่งเยียวยาฟื้นฟูสภาพจิตใจเด็กชายวัย 4 ขวบ ถูกแม่แท้ๆ และพ่อเลี้ยงทำร้ายร่างกายเป็นประจำ ที่ จ.สมุทรปราการ และเด็กสาววัย 14 ปี ถูกพ่อแท้ๆ ใช้กำลังพยายามจะล่วงละเมิดทางเพศ ที่ จ.ชัยภูมิ
วันนี้ (9 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 750/2557-60 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนจากหน่วยงานที่เกี่ยวข้องเข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กชายวัย 4 ขวบ ถูกผู้เป็นแม่แท้ๆ และพ่อเลี้ยง ทุบตีทำร้ายร่างกายเป็นประจำ จนเกิดบาดแผลและรอยฟกช้ำทั่วร่างกาย อีกทั้งยังถูกจับขังไว้ภายในห้องเช่า ที่อำเภอพระสมุทรเจดีย์ จังหวัดสมุทรปราการ และกรณี หญิงวัย 58 ปี ได้พาหลานสาววัย 14 ปี เข้าแจ้งความต่อเจ้าหน้าที่ตำรวจว่า  หลานสาวถูกพ่อแท้ๆ พยายามล่วงละเมิดทางเพศ แต่เคราะห์ดีที่เด็กหญิงได้ต่อสู้และหนีออกมาได้ ที่อำเภอแก้งคร้อ จังหวัดชัยภูมิ นั้น ตนมีความห่วงใยต่อสถานการณ์ในลักษณะดังกล่าว เนื่องจากเป็นปัญหาความรุนแรงในครอบครัว ซึ่งปัจจุบันจะพบเห็นเพิ่มมากขึ้นในสังคม และเกิดขึ้นรายวัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สมุทรปราการ และ พมจ.ชัยภูมิ พร้อมหน่วยงานที่เกี่ยวข้อง เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัว พร้อมให้การช่วยเหลือในเบื้องต้นตามภารกิจด้านเด็ก โดยเฉพาะการเยียวยาฟื้นฟูสภาพจิตใจเด็กทั้ง 2 คน อย่างใกล้ชิดโดยด่วน เพื่อให้สามารถกลับมาใช้ชีวิตได้อย่างปกติสุขในสังคม อีกทั้งประสานหน่วยงานที่เกี่ยวข้องในพื้นที่ให้การช่วยเหลือดูแลในเรื่องการตรวจสุขภาพกายและจิตใจ เพื่อรักษาพยาบาลและเยียวยาฟื้นฟูในระยะยาว ทั้งนี้ กระทรวง พม. มีหน่วยงานในพื้นที่ คือ บ้านพักเด็กและครอบครัวจังหวัดสมุทรปราการและจังหวัดชัยภูมิ ที่พร้อมให้ความคุ้มครองสวัสดิภาพชั่วคราว ตามพระราชบัญญัติคุ้มครองเด็ก พ.ศ. 2546 และร่วมกับหน่วยงานในพื้นที่และชุมชนช่วยกันหาแนวทางการช่วยเหลือดูแลสำหรับเด็กทั้ง 2 คน อย่างต่อเนื่องต่อไป

ที่มา : http://www.thaigov.go.th/news/contents/details/7951
