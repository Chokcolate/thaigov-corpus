รัฐบาลไทย-ข่าวทำเนียบรัฐบาล-“บิ๊กอู๋”สั่งลงโทษเด็ดขาดทุจริตเงินประกันสังคม เยียวยาผู้เสียหาย อุดช่องโหว่หวั่นเหตุซ้ำรอย

วันจันทร์ที่ 18 ธันวาคม 2560
“บิ๊กอู๋”สั่งลงโทษเด็ดขาดทุจริตเงินประกันสังคม เยียวยาผู้เสียหาย อุดช่องโหว่หวั่นเหตุซ้ำรอย
รมว.แรงงาน สั่งลงโทษเด็ดขาด กรณีพนักงานประกันสังคมทุจริตเงินสมทบบำนาญชราภาพของผู้ประกันตน ตั้งกรรมการสอบข้อเท็จจริงเอาผิดทั้งวินัยและอาญาถึงที่สุด กำชับเร่งเยียวยาช่วยเหลือ ผู้ได้รับผลกระทบทุกราย พร้อมทบทวนมาตรการอุดช่องโหว่หวั่นเกิดเหตุซ้ำรอย
รมว.แรงงาน สั่งลงโทษเด็ดขาด กรณีพนักงานประกันสังคมทุจริตเงินสมทบบำนาญชราภาพของผู้ประกันตน ตั้งกรรมการสอบข้อเท็จจริงเอาผิดทั้งวินัยและอาญาถึงที่สุด กำชับเร่งเยียวยาช่วยเหลือผู้ได้รับผลกระทบทุกราย พร้อมทบทวนมาตรการอุดช่องโหว่หวั่นเกิดเหตุซ้ำรอย
นางเพชรรัตน์ สินอวย รองปลัดกระทรวงแรงงาน ในฐานะโฆษกกระทรวงแรงงาน เปิดเผยภายหลังการประชุมศูนย์ปฏิบัติการกระทรวงแรงงาน (ศปก.รง.) ว่า พล.ต.อ.อดุลย์  แสงสิงแก้วรัฐมนตรีว่าการกระทรวงแรงงาน ได้มีข้อสั่งการให้สำนักงานประกันสังคมดำเนินการทั้งทางวินัยและอาญากับผู้กระทำผิดถึงที่สุดกับพนักงานราชการของสำนักงานประกันสังคม ที่ทุจริตเงินสมทบของผู้ประกันตน สืบเนื่องจากกรณีที่สำนักงานประกันสังคมเปิดให้ผู้ที่มีอายุ 60 ปีขึ้นไป สมัครเป็นผู้ประกันตน ตามมาตรา 40 เพื่อสะสมเงินออมชราภาพ ตั้งแต่เดือน ธ.ค. 56 - ธ.ค.57 และให้จ่ายสะสมย้อนหลังได้ถึง พ.ค.55 ทั้งนี้ ผู้เสียหายรายหนึ่งได้สมัครทางเลือกที่ 3 ซึ่งจะได้รับสิทธิประโยชน์คุ้มครองกรณีชราภาพโดยจ่ายเดือนละ 100 บาท รัฐจ่ายสมทบอีก 100 บาท มีเงินเก็บสะสมอยู่เกือบ 1 หมื่นบาท ต่อมาได้ขอย้ายไป กอช. จึงได้ยื่นขอเงินคืนเมื่อวันที่  3 ส.ค.59 แต่จนถึงใกล้สิ้นปี 60 ยังไม่ได้รับเงินดังกล่าว
นางเพชรรัตน์ฯ กล่าวต่อว่า พล.ต.อ.อดุลย์ฯ ได้สั่งการให้ดำเนินคดีกรณีดังกล่าวทั้งแพ่งและอาญา พร้อมเร่งเยียวยาผู้เสียหายที่ได้รับผลกระทบทุกราย ทันที  และให้สำนักงานประกันสังคมทบทวนมาตรการทั้งระบบเพื่ออุดช่องโหว่ไม่ให้มีการกระทำในลักษณะดังกล่าวเกิดขึ้นอีก อีกทั้งยังได้สั่งการให้โฆษกกระทรวงแรงงาน และสำนักงานประกันสังคมแถลงข่าวชี้แจงกรณีดังกล่าว เพื่อรักษาความเชื่อมั่นให้กับผู้ประกันตนในระบบประกันสังคม ทั้งนี้ หากมีข้อร้องเรียนเพิ่มเติมผู้ประกันตนสามารถแจ้งเบาะแสมาได้ที่กระทรวงแรงงาน ตู้ ปณ.1 ปณฝ.ดินแดง กรุงเทพฯ 10400 หรือโทร สายด่วน 1506 นางเพชรรัตน์ฯ กล่าวในท้ายที่สุด
-------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ – ข่าว/
18 ธันวาคม 2560

ที่มา : http://www.thaigov.go.th/news/contents/details/8833
