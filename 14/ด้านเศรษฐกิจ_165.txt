รัฐบาลไทย-ข่าวทำเนียบรัฐบาล-พาณิชย์เชิญผู้ซื้อ ผู้นำเข้าข้าวและมัน ร่วมงานไทยเฟ็กซ์พร้อมจัดบิสสิเนสแมชชิ่ง  กระตุ้นการซื้อข้าวและมันสำปะหลัง

วันจันทร์ที่ 10 เมษายน 2560
พาณิชย์เชิญผู้ซื้อ ผู้นำเข้าข้าวและมัน ร่วมงานไทยเฟ็กซ์พร้อมจัดบิสสิเนสแมชชิ่ง  กระตุ้นการซื้อข้าวและมันสำปะหลัง
“อภิรดี” สั่งการทูตพาณิชย์เชิญผู้ซื้อ ผู้นำเข้าร่วมงานไทยเฟ็กซ์ พร้อมจัดบิสสิเนสแมชชิ่ง กระตุ้นการซื้อข้าว ผลิตภัณฑ์จากข้าว มันสำปะหลังและผลิตภัณฑ์มันแปรรูป พร้อมยืนยันมีแผนรองรับผลผลิตข้าวนาปรังที่กำลังออกสู่ตลาด
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า ได้สั่งการให้กรมส่งเสริมการค้าระหว่างประเทศ มอบหมายให้ผู้อำนวยการสำนักงานส่งเสริมการค้าในต่างประเทศ หรือทูตพาณิชย์ เชิญผู้ซื้อ ผู้นำเข้าสินค้าที่เกี่ยวกับข้าว ผลิตภัณฑ์ที่ทำจากข้าว มันสำปะหลังและผลิตภัณฑ์มันแปรรูป ให้เดินทางมาร่วมชมงานแสดงสินค้าอาหาร 2560 ซึ่งจะจัดขึ้นในวันที่ 31 พ.ค. - 4 มิ.ย. 2560 ณ อิมแพค เมืองทองธานี เพื่อผลักดันให้มีการส่งออกสินค้าอาหารได้เพิ่มขึ้น โดยเฉพาะสินค้าข้าว ผลิตภัณฑ์ที่ทำจากข้าว มันสำปะหลัง และผลิตภัณฑ์มันแปรรูป ที่จะมีการนำมาจัดแสดงในงานนี้เป็นจำนวนมาก
“ขอให้ทูตพาณิชย์ไปเชิญผู้ซื้อ ผู้นำเข้า ให้มาร่วมชมงาน เพราะงานไทยเฟ็กซ์ปีนี้ นอกจากเป็นการแสดงสินค้าอาหารและอาหารที่มีนวัตกรรมของไทยหลากหลายแล้ว ยังมีการจัดแสดงในส่วนของอาหารที่ทำจากข้าว ที่มีการใส่นวัตกรรมเข้าไปเป็นจำนวนมาก จึงอยากให้มีการขยายตลาดในส่วนนี้ให้ได้เพิ่มขึ้น โดยขอให้มีการจัดการเจรจาจับคู่ธุรกิจในช่วงการจัดงาน เพื่อผลักดันให้มีการส่งออกเพิ่มขึ้นด้วย”
นางอภิรดีกล่าวว่า กระทรวงฯ มีแผนที่จะขยายตลาดส่งออกข้าว รวมถึงผลิตภัณฑ์ที่ทำจากข้าว เพื่อหาตลาดรองรับให้กับผลผลิตข้าวนาปรังที่กำลังทยอยออกสู่ตลาดในขณะนี้ โดยจะมีการเจรจาให้จีนเร่งนำเข้าข้าวตามสัญญา รัฐต่อรัฐ (จีทูจี) ในส่วนที่เหลือเพิ่มขึ้น การเข้าร่วมประมูลเพื่อขายข้าวให้กับรัฐบาลฟิลิปปินส์ ที่ขณะนี้มีแนวโน้ม ที่จะนำเข้าข้าวเพิ่มขึ้น โดยเฉพาะข้าวคุณภาพดี การผลักดันการส่งออกข้าวไปยังตลาดในอาเซียน ตะวันออกกลาง   และแอฟริกาให้ได้เพิ่มขึ้น
นอกจากนี้ จะมีการจัดคณะผู้แทนการค้าข้าว เดินทางไปเจรจาและหารือกับประเทศเป้าหมายเป็นรายประเทศ ซึ่งขณะนี้กรมการค้าต่างประเทศกำลังอยู่ระหว่างการจัดทำแผนงาน ซึ่งคาดว่า หลังจากสงกรานต์ไปแล้ว จะมีความชัดเจนมากขึ้น  ขณะเดียวกัน ในช่วงวันที่ 28-30 พฤษภาคม 2560 กระทรวงพาณิชย์ โดยกรมการค้าต่างประเทศ ได้กำหนดจัดงาน Thailand Rice Convention 2017 โดยจะมีการเชิญผู้ซื้อ ผู้นำเข้า ผู้ประกอบการค้าข้าว ผู้ประกอบการผลิตภัณฑ์และนวัตกรรมข้าวจากทั่วโลกให้เดินทางมาร่วมงาน ซึ่งคาดว่าจะช่วยกระตุ้นให้เกิดการซื้อขายข้าวไทยอีกทางหนึ่งด้วย

ที่มา : http://www.thaigov.go.th/news/contents/details/2993
