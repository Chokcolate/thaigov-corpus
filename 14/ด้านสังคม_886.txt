รัฐบาลไทย-ข่าวทำเนียบรัฐบาล-รมว.พม. ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560 ในโอกาสเดินทางมาเยือนประเทศไทย

วันศุกร์ที่ 17 พฤศจิกายน 2560
รมว.พม. ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560 ในโอกาสเดินทางมาเยือนประเทศไทย
รมว.พม. ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560 ในโอกาสเดินทางมาเยือนประเทศไทย
วันที่ 16 พ.ย.60 เวลา 17.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560  พร้อมคณะผู้แทนจากประเทศญี่ปุ่นและประเทศสมาชิกอาเซียน ได้แก่ ผู้บริหารเรือ หัวหน้าคณะ ผู้นำเยาวชน และผู้ช่วยผู้นำเยาวชน เข้าเยี่ยมคารวะเนื่องในโอกาสเดินทางมาเยือนประเทศไทย และร่วมกิจกรรมสำคัญ ระหว่างวันที่ 16-20 พฤศจิกายน 2560  พร้อมทั้งเป็นประธานในงานเลี้ยงต้อนรับคณะฯ ณ ห้องชมชลธี ชั้น 3 และ ห้องเจ้าพระยาชั้น 2 หอประชุมกองทัพเรือ กรุงเทพฯ
พลตำรวจเอก อดุลย์  กล่าวว่า โครงการเรือเยาวชนเอเชียอาคเนย์ เริ่มดำเนินการขึ้นในปี 2517 ตามข้อตกลงร่วมกันระหว่างรัฐบาลญี่ปุ่นกับรัฐบาลประเทศในเอเชียอาคเนย์ โดยมีวัตถุประสงค์เพื่อเปิดโอกาสให้เยาวชนจากประเทศญี่ปุ่นและสมาชิกอาเซียน ได้ทำกิจกรรมร่วมกัน เพื่อเสริมสร้างความเข้าใจอันดีในวัฒนธรรมที่หลากหลายและได้เรียนรู้วิถีชีวิตของแต่ละประเทศ เพื่อให้เยาวชนได้เปิดโลกทัศน์และสร้างเครือข่ายระหว่างประเทศที่เข้มแข็ง โดยปี 2560 เป็นการดำเนินโครงการปีที่ 44 เนื่องในวาระพิเศษที่มีการเฉลิมฉลองความสัมพันธ์ทางการทูตไทย-ญี่ปุ่น 130 ปี และโอกาสครบรอบ 50 ปี อาเซียน โดยมีผู้เข้าร่วมโครงการจากแต่ละประเทศ ประกอบด้วย เยาวชน จำนวน 28 คน และหัวหน้าคณะจำนวน 1 คน เป็นระยะเวลา 52 วัน โดยร่วมกิจกรรมสำคัญต่างๆ ในประเทศญี่ปุ่นและประเทศที่เรือนิปปอนมารู แวะเยือน เช่น การเยี่ยมคารวะ การพักกับครอบครัวเจ้าภาพ  การทัศนศึกษา การทำกิจกรรมร่วมกับเยาวชนในท้องถิ่น และการเปิดเรือให้บุคคลทั่วไปเข้าชม นอกจากนี้ ยังมีกิจกรรมอื่นๆ บนเรือ เช่น การอภิปรายทางวิชาการ กลุ่มสัมพันธ์ การสัมมนา กิจกรรมอาสา และการนำเสนอประเทศ เป็นต้น
พลตำรวจเอก อดุลย์ กล่าวต่ออีกว่า สำหรับโครงการฯ ปี 2560 มีจุดเริ่มต้น ณ กรุงโตเกียว ประเทศญี่ปุ่น โดยคณะเยาวชนทำกิจกรรมร่วมกันในประเทศญี่ปุ่นเป็นเวลา 10 วัน และออกเดินทางโดยเรือนิปปอนมารู ไปยังประเทศกัมพูชา ไทย อินโดนีเซีย และมาเลเซีย ตามลำดับ ซึ่งในวันนี้ คณะเยาวชนได้เดินทางมาถึงประเทศไทยเรียบร้อยแล้ว และจะร่วมกิจกรรมสำคัญต่างๆ ระหว่างวันที่ 16-20 พฤศจิกายน 2560 ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน(ดย.) ได้ร่วมกับหน่วยงานที่เกี่ยวข้อง กำหนดจัดกิจกรรม เพื่อต้อนรับคณะเยาวชนในช่วงเวลาที่พำนักอยู่ในประเทศไทย ก่อนออกเดินทางไปยังประเทศอินโดนีเซีย มาเลเซีย และเดินทางกลับไปยังประเทศญี่ปุ่นในท้ายที่สุด นับว่าได้เสร็จสิ้นกิจกรรมตามวัตถุประสงค์ของโครงการฯ และคณะเยาวชนทุกประเทศจะเดินทางกลับไปยังประเทศของตนเองในวันที่ 13 ธันวาคม 2560
“สำหรับการเข้าร่วมโครงการฯ ของเยาวชนทุกคน ในฐานะผู้นำเยาวชนของแต่ละประเทศ ถือเป็นประสบการณ์สำคัญครั้งหนึ่งในชีวิต โดยขอให้เปิดรับโลกทัศน์ใหม่ๆ อย่างมีคุณค่า ด้วยมิตรภาพความเป็นเพื่อนกันตลอดไป เพื่อเป็นหุ้นส่วนความร่วมมือในอนาคตต่อไป ดังนั้น ตนจึงขอให้เยาวชนทุกคนเก็บเกี่ยวทุกประสบการณ์ และรักษาเครือข่าย ที่ทุกคนได้ร่วมกันสร้างขึ้น เพื่อประโยชน์ทั้งต่อตัวเอง ประเทศชาติ และภูมิภาค ต่อไป สุดท้ายนี้ ในนามของรัฐบาลไทย และกระทรวง พม. ต้องขอขอบคุณรัฐบาลญี่ปุ่นเป็นอย่างยิ่ง ที่ให้การสนับสนุนโครงการดังกล่าวที่เป็นประโยชน์ต่อการสร้างความสัมพันธ์อันดีระหว่างเยาวชนในภูมิภาคเอเชียอาคเนย์มาอย่างต่อเนื่อง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8148
