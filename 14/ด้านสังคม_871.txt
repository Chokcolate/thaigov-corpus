รัฐบาลไทย-ข่าวทำเนียบรัฐบาล-สธ.ตั้งคณะกรรมการสืบข้อเท็จจริง กรณีอุบัติเหตุรถชน และให้การดูแล รปภ.ผู้บาดเจ็บ-ครอบครัว

วันอังคารที่ 14 พฤศจิกายน 2560
สธ.ตั้งคณะกรรมการสืบข้อเท็จจริง กรณีอุบัติเหตุรถชน และให้การดูแล รปภ.ผู้บาดเจ็บ-ครอบครัว
กระทรวงสาธารณสุข ตั้งคณะกรรมการสืบข้อเท็จจริงกรณีอุบัติเหตุรถชน รปภ.ที่ประตูกระทรวงสาธารณสุข ให้การดูแลผู้บาดเจ็บและภรรยาที่ทำงานในกระทรวงสาธารณสุขอย่างดี  กำชับทีมแพทย์พระนั่งเกล้าให้การดูแลใกล้ชิด พร้อมปรับปรุง ตัดแต่งต้นไม้ และเพิ่มไฟส่องสว่าง
สำรวจแก้ไขบริเวณจุดเสี่ยงอื่นๆ
วันนี้ (14 พฤศจิกายน 2560) ที่กระทรวงสาธารณสุข จ.นนทบุรี แพทย์หญิงพรรณพิมล วิปุลากร รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ความคืบหน้ากรณีอุบัติเหตุรถชนพนักงานรักษาความปลอดภัย (รปภ.) ที่กระทรวงสาธารณสุข ว่า นายแพทย์เจษฎา  โชคดำรงสุข ปลัดกระทรวงสาธารณสุข ได้สั่งการให้ตั้งคณะกรรมการสืบข้อเท็จจริงกรณีที่เกิดขึ้น เพื่อให้มั่นใจว่าจะให้ความเป็นธรรมทั้ง 2 ฝ่าย ซึ่งเป็นคนของกระทรวงสาธารณสุข และเป็นไปตามระเบียบขั้นตอนราชการ พร้อมกำชับทีมแพทย์โรงพยาบาลพระนั่งเกล้าดูแลรปภ.ผู้บาดเจ็บอย่างดีที่สุด ได้รับรายงานว่าเช้าวันนี้ รู้สึกตัว สามารถทำตามคำสั่งแพทย์ได้ สัญญาณชีพคงที่ ยังใช้เครื่องช่วยหายใจ มีไข้ แพทย์ได้ให้ยาปฏิชีวนะ ให้การดูแลอย่างใกล้ชิดในห้องไอซียู และจะดูแลภรรยาที่ทำงานอยู่ในกระทรวงสาธารณสุขด้วยเช่นกัน
แพทย์หญิงพรรณพิมล กล่าวต่อว่า การเกิดอุบัติเหตุครั้งนี้ เป็นสิ่งที่ไม่มีใครอยากให้เกิดขึ้น อย่างไรก็ดี กระทรวงสาธารณสุข ได้เพิ่มไฟส่องสว่างที่ประตูทางเข้า-ออกทุกประตู และตัดแต่งต้นไม้ รวมทั้งได้สำรวจแก้ไขบริเวณจุดเสี่ยงอื่น ๆ โดยเฉพาะบริเวณประตูทางเข้า-ออก ด้านสถาบันบำราศนราดูรที่เป็นจุดเกิดเหตุ ยอมรับว่าค่อนข้างมืด และประตูโปร่งสีเข้มกลืนกับความมืด จะต้องมีการปรับปรุงให้มองเห็นได้ชัดเจนขึ้น
********************************** 14 พฤศจิกายน 2560

ที่มา : http://www.thaigov.go.th/news/contents/details/8076
