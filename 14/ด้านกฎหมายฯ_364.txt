รัฐบาลไทย-ข่าวทำเนียบรัฐบาล-รองนายกรัฐมนตรี และรัฐมนตรีว่าการกระทรวงยุติธรรม ลงพื้นที่พร้อมหารือเพื่อขับเคลื่อน "กาฬสินธุ์โมเดล" และเอาจริงกับเจ้าหนี้นอกระบบต้องไม่ให้มีอีก

วันอาทิตย์ที่ 7 มกราคม 2561
รองนายกรัฐมนตรี และรัฐมนตรีว่าการกระทรวงยุติธรรม ลงพื้นที่พร้อมหารือเพื่อขับเคลื่อน "กาฬสินธุ์โมเดล" และเอาจริงกับเจ้าหนี้นอกระบบต้องไม่ให้มีอีก
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมหารือการขับเคลื่อนกาฬสินธุ์โมเดล
เมื่อวันเสาร์ที่ ๖ มกราคม ๒๕๖๑ เวลา ๐๙.๐๐ น. ณ ห้องประชุมชั้น ๔ ศาลากลางจังหวัดกาฬสินธุ์ พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมหารือการขับเคลื่อนกาฬสินธุ์โมเดล ภายใต้โครงการกาฬสินธุ์ แฮปปิเนส ๒๐๑๙ โดยมีผู้บริหารกระทรวงยุติธรรม พร้อมทั้งผู้บริหารหน่วยงานที่เกี่ยวข้อง และผู้แทนหน่วยงานภาครัฐและเอกชนในพื้นที่เข้าร่วมประชุมฯ
ต่อจากนั้น เวลา ๑๓.๓๐ น. รองนายกรัฐมนตรี และรัฐมนตรีว่าการกระทรวงยุติธรรม พร้อมคณะเดินทางไปตรวจเยี่ยมพื้นที่ที่มีศักยภาพในด้านการท่องเที่ยว ซึ่งเหมาะสมในการสร้างโรงแรม ที่พัก เกสต์เฮาส์ ศูนย์ประชุม คลังสินค้า ณ อ.ยางตลาด และ อ.สหัสขันธ์ จ.กาฬสินธุ์
รองนายกรัฐมนตรี และรัฐมนตรีว่าการกระทรวงยุติธรรม กล่าวว่า นอกจากมาตรการในการส่งเสริมด้านสาธารณสุข เกษตรกรรม แรงงาน การท่องเที่ยว อุตสาหกรรม และวัฒนธรรมให้เกิดขึ้นในจังหวัดกาฬสินธ์ุแล้ว ยังต้องดำเนินการในด้านการอำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี ส่งเสริมคนดีสู่สังคม ถือเป็นอีกหนึ่งมาตรการสำคัญในการลดความทุกข์ยากในพื้นที่จังหวัดกาฬสินธุ์ และเป็นกลไกสำคัญในการขับเคลื่อนกาฬสินธุ์โมเดล โดยเฉพาะปัญหาหนี้นอกระบบที่มีการฟ้องร้องคดีในศาลกว่า ๒๔๐ คดี ทุนทรัพย์รวมมากกว่า ๒๗ ล้านบาท จากนายทุน ๓ กลุ่มใหญ่ กระทรวงยุติธรรมจะเข้ามาช่วยแก้ไขปัญหาดังกล่าว โดยได้มอบหมายให้หน่วยงานที่เกี่ยวข้องทำหน้าที่เป็นคนกลางระหว่างลูกหนี้ ซึ่งส่วนใหญ่เป็นเกษตรกร กับกลุ่มเจ้าหนี้ ซึ่งส่วนใหญ่เป็นผู้ประกอบการในพื้นที่ เพื่อไม่ให้เกิดการเอารัดเอาเปรียบ และยึดที่ดินทำกินของเกษตรกร โดยจะยึดถือผลประโยชน์ของทั้งสองฝ่าย กล่าวคือ เกษตรกรจะต้องได้ที่ดินกลับมาทำมาหากิน และกลุ่มผู้ประกอบการจะต้องได้เงินทยอยคืนใช้หนี้จากเกษตรกรที่เป็นธรรม และตั้งแต่บัดนี้เป็นต้นไปเจ้าหนี้นอกระบบที่เอาเปรียบที่ไม่ชอบด้วยกฎหมายจะต้องไม่ให้มีอีกต่อไป โดยจะนำมาตรการทางกฎหมายที่เข้มข้น พร้อมมาตรการยึดทรัพย์ และมาตรการทางภาษีมาใช้อย่างเต็มรูปแบบต่อไป
นอกจากนี้ อยากให้สังคมให้โอกาสผู้ที่เคยหลงผิดติดยาเสพติด และผู้ก้าวพลาดกระทำความผิด ที่เข้าสู่กระบวนการคืนคนดีสู่สังคม ซึ่งจะเป็นการช่วยลดปัญหาอาชญากรรมในพื้นที่ และสร้างสังคมแห่งความปลอดภัย สร้างความสามัคคีให้เกิดขึ้นในจังหวัดกาฬสินธุ์อย่างยั่งยืนต่อไป

ที่มา : http://www.thaigov.go.th/news/contents/details/9226
