รัฐบาลไทย-ข่าวทำเนียบรัฐบาล-รมว.สธ.มอบปลัด สธ. ดูแลครอบครัวพยาบาล รพ.รัษฎา ที่เสียชีวิตระหว่างเดินทางไปทำงาน

วันศุกร์ที่ 1 ธันวาคม 2560
รมว.สธ.มอบปลัด สธ. ดูแลครอบครัวพยาบาล รพ.รัษฎา ที่เสียชีวิตระหว่างเดินทางไปทำงาน
รัฐมนตรีว่าการกระทรวงสาธารณสุข ขอแสดงความเสียใจกับครอบครัวพยาบาลโรงพยาบาลรัษฎา จ.ตรัง  ที่ประสบเหตุเสียชีวิตระหว่างเดินทางไปทำงาน  มอบปลัดกระทรวงสาธารณสุขให้การช่วยเหลือดูแลครอบครัวอย่างเต็มที่
วันนี้ (1 ธันวาคม 2560) ศาสตราจารย์ คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่ากระทรวงสาธารณสุข ให้สัมภาษณ์กรณีนางสุมาลี แคนยุกต์ พยาบาลวิชาชีพ ประจำห้องฉุกเฉิน โรงพยาบาลรัษฎา จังหวัดตรัง ประสบอุบัติเหตุเสียชีวิตระหว่างเดินทางไปทำงาน ว่า กระทรวงสาธารณสุขขอแสดงความเสียใจกับครอบครัวของผู้เสียชีวิต ได้มอบหมายให้นายแพทย์เจษฎา โชคดำรงสุข ปลัดกระทรวงสาธารณสุขดูแลช่วยเหลือครอบครัวของพยาบาลท่านนี้อย่างเต็มที่   ซึ่งเป็นผู้ที่มีความรับผิดชอบต่อหน้าที่เป็นอย่างสูง ถึงมีเหตุภัยพิบัติน้ำท่วมยังคงเดินทางไปปฏิบัติหน้าที่อยู่เวรดึกที่โรงพยาบาล  โดยเย็นวันนี้นายแพทย์สาธารณสุขจังหวัดตรัง จะเป็นผู้แทนกระทรวงสาธารณสุข  ร่วมเป็นเจ้าภาพสวดอภิธรรมศพ ที่วัดคลองมวน อำเภอรัษฎา จังหวัดตรัง และติดตามดูแลช่วยเหลือครอบครัวต่อไป
สำหรับเหตุการณ์ดังกล่าวได้รับรายงานจากนายแพทย์สาธารณสุขจังหวัดตรังว่า พยาบาลท่านนี้เสียชีวิตระหว่างเดินทางไปขึ้นเวรดึกที่ห้องฉุกเฉิน ใช้เส้นทางถนนสายห้วยยอด – รัษฎา ซึ่งเส้นทางดังกล่าวกำลังเกิดภัยพิบัติน้ำท่วม ทำให้รถที่ขับมาเสียหลักและตกลงไปในคลอง บริเวณพื้นที่ ม.11 ตำบลควนเมา อำเภอรัษฎา  โดยเมื่อเวลา 03.00 น. สามารถกู้รถขึ้นมาได้พบผู้เสียชีวิตจมน้ำอยู่ภายในรถ  สำหรับการให้ความช่วยเหลือเบื้องต้นนั้น โรงพยาบาลรัษฎาได้มอบเงินช่วยเหลือ 20,000 บาท เงินประกันชีวิตของเจ้าหน้าที่การแพทย์ฉุกเฉิน 200,000  บาท รวมทั้งเงินประกันชีวิตจากสหกรณ์ออมทรัพย์สำนักงานสาธารณสุขจังหวัดตรังอีกประมาณ  2 ล้านบาท
ทั้งนี้ กระทรวงสาธารณสุขมีระเบียบการให้ความช่วยเหลือแก่เจ้าหน้าที่ผู้ประสบเคราะห์กรรม พ.ศ. 2518 ได้แก่ ประสบอุทกภัย วาตภัย หรืออัคคีภัยที่ทำให้ทรัพย์สินเสียหายหรือเหตุอื่นที่กระทรวงสาธารณสุขเห็นสมควร นอกจากนี้ ยังได้จัดทำระเบียบการช่วยเหลือเบื้องต้นแก่ผู้ให้บริการสาธารณสุขที่ได้รับความเสียหายจากการให้บริการสาธารณสุข ซึ่งผ่านมติคณะรัฐมนตรี(ครม.)แล้ว ขณะนี้อยู่ระหว่างกระทรวงการคลังพิจารณาเห็นชอบ
*********************** 1  ธันวาคม 2560

ที่มา : http://www.thaigov.go.th/news/contents/details/8486
