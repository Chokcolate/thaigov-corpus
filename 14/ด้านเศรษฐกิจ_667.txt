รัฐบาลไทย-ข่าวทำเนียบรัฐบาล-กรมการขนส่งทางบกจัดสัมมนาหัวข้อ Land Connectivity Agreement สร้างความเข้าใจเกี่ยวกับความตกลงการขนส่งสินค้าทางถนนระหว่างประเทศในอาเซียน

วันศุกร์ที่ 16 มิถุนายน 2560
กรมการขนส่งทางบกจัดสัมมนาหัวข้อ Land Connectivity Agreement สร้างความเข้าใจเกี่ยวกับความตกลงการขนส่งสินค้าทางถนนระหว่างประเทศในอาเซียน
นายกมล บูรณพงศ์ รองอธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ได้จัดสัมมนาหัวข้อ “Land Connectivity Agreement”
ในงานมหกรรม Thailand International TRUCK SHOW 2017 เมื่อวันที่ 9 มิถุนายน 2560 ณ ศูนย์แสดงสินค้าและการประชุม อิมแพค เมืองทองธานี เพื่อนำเสนอรายละเอียดความตกลงการขนส่งทางถนนระหว่างประเทศในภาพรวมของการเชื่อมโยงประชาคมเศรษฐกิจอาเซียน นโยบายสนับสนุนการขนส่งสินค้าของประเทศไทย และการบังคับใช้กฎหมายเพื่อการขับขี่ปลอดภัยในอาเซียนให้แก่ผู้ประกอบการขนส่งที่เป็นสมาชิกของสหพันธ์การขนส่งทางรถบรรทุกแห่งอาเซียน ตัวแทนภาครัฐของกลุ่มประเทศอาเซียน และผู้ประกอบการขนส่งทางถนนที่มีความประสงค์จะสร้างพันธมิตรคู่ค้าในอาเซียน
การสัมมนาดังกล่าวมีวัตถุประสงค์เพื่อเสริมสร้างระบบการขนส่งในภูมิภาคอาเซียน เน้นเชื่อมโยงการขนส่งหลายรูปแบบ และส่งเสริมการเคลื่อนย้ายสินค้าแบบไร้พรมแดน โดยจัดทำกรอบความตกลงที่สำคัญ 3 ฉบับ ประกอบด้วย กรอบความตกลงอาเซียนว่าด้วยการอำนวยความสะดวกในการขนส่งสินค้าผ่านแดน (ASEAN Framework Agreement on the Facilitation of Goods in Transit : AFAFGIT) กรอบความตกลงอาเซียนว่าด้วยการขนส่งหลายรูปแบบ (ASEAN Framework Agreement on Multimodal Transport : AFAMT) และกรอบความตกลงอาเซียนว่าด้วยการอำนวยความสะดวกในการขนส่งข้ามแดน (ASEAN Framework Agreement on the Facilitation of Inter-State Transport : AFAFIST) เพื่อลดขั้นตอนด้านการค้าและการขนส่งให้มีความสะดวก และจัดทำแนวทางและข้อกำหนดร่วมกันในการขนส่งสินค้าผ่านด่าน พร้อมทั้งส่งเสริมการใช้เทคโนโลยีสารสนเทศในการขนส่งสินค้าแบบไร้พรมแดน และสนับสนุนการดำเนินการของเขตการค้าเสรีอาเซียน (AFTA)
ขบ. ได้ดำเนินโครงการพัฒนาศักยภาพผู้ประกอบการขนส่งสินค้าทางถนน เพื่อรองรับการเปิดเสรีประชาคมเศรษฐกิจอาเซียน ตั้งแต่ปี 2555 โดยสร้างเครือข่ายการขนส่งสินค้าทางถนนในกลุ่มประเทศอาเซียนและพื้นที่ต่อเนื่อง พัฒนาเครือข่ายและส่งเสริมการประกอบธุรกิจขนส่งในภูมิภาคให้มีประสิทธิภาพ ปลอดภัย และน่าเชื่อถือ รวมถึงจัดประชุมเพื่อพัฒนาความร่วมมือระหว่างองค์กรภาครัฐ จัดสัมมนาผู้ประกอบการขนส่งในประเทศเพื่อนบ้าน และการสร้างพันธมิตรทางการค้า พร้อมทั้งจับคู่พันธมิตรคู่ค้า (Business Matching) ทำให้เกิดการรวมกลุ่มของผู้ประกอบการและการแลกเปลี่ยนความรู้ด้านกฎระเบียบต่าง ๆ ที่เกี่ยวข้องกับการประกอบการขนส่งสินค้าทางถนนในแต่ละประเทศ ควบคู่กับการพัฒนาศักยภาพผู้ประกอบการตามมาตรฐานบริการขนส่งด้วยรถบรรทุก (Q Mark) เพื่อยกระดับผู้ประกอบการขนส่งไทย และเพิ่มขีดความสามารถการแข่งขันของประเทศ

ที่มา : http://www.thaigov.go.th/news/contents/details/4569
