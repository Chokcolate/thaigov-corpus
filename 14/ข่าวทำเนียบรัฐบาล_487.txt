รัฐบาลไทย-ข่าวทำเนียบรัฐบาล-รองประธาน  Boao Forum for Asia และประธานธนาคารเพื่อการลงทุนในโครงสร้างพื้นฐานเอเชีย เข้าเยี่ยมคารวะนายกรัฐมนตรี

วันพุธที่ 12 กรกฎาคม 2560
รองประธาน  Boao Forum for Asia และประธานธนาคารเพื่อการลงทุนในโครงสร้างพื้นฐานเอเชีย เข้าเยี่ยมคารวะนายกรัฐมนตรี
รองประธาน  Boao Forum for Asia และประธานธนาคารเพื่อการลงทุนในโครงสร้างพื้นฐานเอเชีย เข้าเยี่ยมคารวะนายกรัฐมนตรี
เวลา 14.00 น. นายเจิง เผยเหยียน (Mr.Zeng Peiyan) รองประธาน Boao Forum for Asia และ นายจิน ลี่ฉวิน (Mr.Jin Liqun) ประธานธนาคารเพื่อการลงทุนในโครงสร้างพื้นฐานเอเชีย (Asian Infrastructure Investment Bank : AIIB) เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเยือนไทย ณ ห้องสีม่วง ตึกไทยคู่ฟ้า ทำเนียบรัฐบาล ภายหลังการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญดังนี้
นายกรัฐมนตรีกล่าวต้อนรับรองประธาน Boao Forum for Asia และประธานธนาคารเพื่อการลงทุนในโครงสร้างพื้นฐานเอเชียในนามของรัฐบาลไทยและนายกรัฐมนตรี และรู้สึกยินดีที่การประชุม Boao Forum for Asia Thailand Conference ได้มาจัดที่ประเทศไทยและประสบผลสำเร็จไปด้วยดี ประเทศไทยเป็นสมาชิกก่อตั้งของการประชุม Boao Forum และนายกรัฐมนตรีก็ได้มีโอกาสไปเข้าร่วมการประชุม Boao Forum ในระหว่างการเข้าร่วมการประชุมผู้นำกรอบความร่วมมือแม่โขง-ล้านช้าง ครั้งที่ 1 เมื่อปีที่ผ่านมาด้วย นายกรัฐมนตรีหวังว่า ไทยและ Boao Forum จะร่วมมือกันอย่างใกล้ชิดมากขึ้น โดยอาจพิจารณาความเป็นไปได้ที่จะจัดเวทีหารือในระดับอนุภูมิภาคในประเทศไทยในปีต่อๆไป
โอกาสนี้ นายกรัฐมนตรียังได้กล่าวชื่นชมธนาคารเพื่อการลงทุนในโครงสร้างพื้นฐานเอเชียว่ามีศักยภาพเพิ่มมากขึ้นและมีส่วนสำคัญอย่างยิ่งในการลงทุนเพื่อพัฒนาโครงสร้างพื้นฐานในภูมิภาคเอเชีย ซึ่งสอดคล้องกับแนวนโยบายของรัฐบาลไทย ในการส่งเสริมความเชื่อมโยงทางเศรษฐกิจระหว่างกันของประเทศสมาชิกในภูมิภาค ประเทศไทยในฐานะสมาชิกผู้ก่อตั้งยินดีสนับสนุนและให้ความร่วมมือกับธนาคารเพื่อการลงทุนในโครงสร้างพื้นฐานเอเชีย
รองประธาน Boao Forum for Asia กล่าวว่า Boao Forum ก่อตั้งขึ้นในปี ค.ศ. 1997 ภายหลังจากวิกฤตเศรษฐกิจ เพื่อเป็นเวทีสำหรับผู้นำระดับสูงทั้งจากภาครัฐบาล ภาคธุรกิจ และภาควิชาการในการหารือและแสดงวิสัยทัศน์ในเรื่องที่เป็นประเด็นสำคัญและเพื่อส่งเสริมความร่วมมือทางเศรษฐกิจในภูมิภาค รองประธาน Boao Forum for Asia ยังกล่าวแสดงความขอบคุณรัฐบาลไทยที่ได้ให้ความสำคัญกับการประชุม Boao Forum for Asia Thailand Conference ซึ่งจัดขึ้นในประเทศไทยวันนี้ โดยได้ให้นายดอน ปรมัตถ์วินัย รัฐมนตรีว่าการกระทรวงการต่างประเทศ เป็นตัวแทนของรัฐบาลไทยในการเข้าร่วมประชุมดังกล่าว ส่งผลให้ที่ประชุมได้บรรลุผลลัพธ์การประชุมมากมาย
ด้านประธานธนาคารเพื่อการลงทุนในโครงสร้างพื้นฐานเอเชียกล่าวว่า ธนาคารฯมีสมาชิกมากกว่า 80 ประเทศทั่วทุกภูมิภาคของโลก และขณะนี้มีสมาชิกที่เป็นประเทศในเอเชียเป็นส่วนใหญ่ หากทุกประเทศร่วมมือกันจะส่งผลให้เกิดการเชื่อมโยงทางเศรษฐกิจระหว่างกันของประเทศสมาชิกในภูมิภาค รวมถึงมีการพัฒนาระบบการคมนาคมขนส่งและสาธารณูปโภคขั้นพื้นฐาน นอกจากนี้ การที่รัฐบาลไทยวางแผนจะพัฒนาเขตพื้นที่เศรษฐกิจพิเศษตะวันออก (Eastern Economic Corridor - EEC) ซึ่งจะมีการพัฒนาโครงสร้างพื้นฐานจำนวนมาก หากประเทศไทยร่วมมือกับธนาคารฯจะทำให้ส่งผลดีต่อการเติบโตทางเศรษฐกิจของประเทศในระยะยาว

ที่มา : http://www.thaigov.go.th/news/contents/details/5164
