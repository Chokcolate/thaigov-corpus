รัฐบาลไทย-ข่าวทำเนียบรัฐบาล-ออมสิน ศูนย์วิจัยเศรษฐกิจ ธุรกิจและเศรษฐกิจฐานราก ธนาคารออมสิน ปรับประมาณการเศรษฐกิจไทยตลอดทั้งปี 2560 ขยายตัวดีขึ้นอยู่ที่ร้อยละ 3.6

วันอาทิตย์ที่ 15 ตุลาคม 2560
ออมสิน ศูนย์วิจัยเศรษฐกิจ ธุรกิจและเศรษฐกิจฐานราก ธนาคารออมสิน ปรับประมาณการเศรษฐกิจไทยตลอดทั้งปี 2560 ขยายตัวดีขึ้นอยู่ที่ร้อยละ 3.6
ศูนย์วิจัยเศรษฐกิจ ธุรกิจ และเศรษฐกิจฐานราก ธนาคารออมสินได้คาดการณ์เศรษฐกิจไทยปี 2560 มีแนวโน้มขยายตัวดีขึ้นอยู่ที่ร้อยละ 3.6 ปรับขึ้นจากประมาณการครั้งก่อนที่อยู่ที่ร้อยละ 3.5
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ศูนย์วิจัยเศรษฐกิจ ธุรกิจ และเศรษฐกิจฐานราก ธนาคารออมสินได้คาดการณ์เศรษฐกิจไทยปี 2560 มีแนวโน้มขยายตัวดีขึ้นอยู่ที่ร้อยละ 3.6 ปรับขึ้นจากประมาณการครั้งก่อนที่อยู่ที่ร้อยละ 3.5 โดยการขยายตัวเป็นผลมาจากภาคการส่งออกและภาคการท่องเที่ยวที่ขยายตัวได้ดีต่อเนื่อง อีกทั้งการใช้จ่ายภาครัฐยังคงเป็นเครื่องยนต์หลักในการขับเคลื่อนเศรษฐกิจปีนี้ โดยมีปัจจัยสนับสนุนจากจำนวนนักท่องเที่ยวต่างชาติที่ขยายตัวตามเป้าหมายเนื่องจากเข้าสู่ฤดูกาลท่องเที่ยวช่วงปลายปี ส่งผลดีต่อสาขาการผลิตและบริการที่เกี่ยวข้อง การเร่งรัดเบิกจ่ายงบประมาณจากการลงทุนในโครงสร้างพื้นฐานและเม็ดเงินจากมาตรการกระตุ้นเศรษฐกิจที่จะเข้าสู่ระบบในช่วงไตรมาสสุดท้าย ทั้งโครงการสวัสดิการแห่งรัฐสำหรับผู้มีรายได้น้อยและโครงการเสริมสร้างความเข้มแข็งของเศรษฐกิจฐานรากตามแนวประชารัฐ ซึ่งจะส่งผลต่อบรรยากาศการใช้จ่ายให้กลับมาคึกคักในช่วงท้ายของปี
สำหรับปัจจัยเสี่ยงต่อเศรษฐกิจไทยในปี 2560 ได้แก่ (1) อัตราเงินเฟ้อที่ทรงตัวในระดับต่ำเป็นเวลานาน  ส่งผลให้คนเริ่มรู้สึกไม่อยากใช้เงิน ทำให้การอุปโภคบริโภคของภาคเอกชนชะลอตัว (2) ความไม่ต่อเนื่องของการขยายตัวในภาคการส่งออกและการฟื้นตัวของการลงทุนภาคเอกชนจากความผันผวนของเศรษฐกิจโลก (3) ต้นทุนการผลิตมีแนวโน้มปรับตัวเพิ่มขึ้นจากผลกระทบของนโยบายด้านแรงงานต่างด้าวของไทยและมาตรการแก้ไขปัญหาประมงผิดกฎหมาย (IUU) (4) ผลสำเร็จจากการดำเนินนโยบายของประธานาธิบดีสหรัฐตามที่ประกาศต่อสภาคองเกรสจะส่งผลต่อกระแสเงินทุนเคลื่อนย้าย (5) ปัญหาภูมิรัฐศาสตร์การเมืองระหว่างประเทศทั้งกรณีเกาหลีเหนือและการลงประชามติแยกตัวเป็นอิสระของชาวเคิร์ตในประเทศอิรักและชาวคาตาลันในประเทศสเปน ซึ่งอาจพัฒนาไปสู่ความขัดแย้งที่รุนแรงได้
ด้านเสถียรภาพทางเศรษฐกิจอยู่ในเกณฑ์ดี จากดุลบัญชีเดินสะพัดเกินดุลที่อยู่ในระดับสูง ซึ่งเป็นผลจากการเกินดุลการค้าและบริการที่ขยายตัวได้ดีต่อเนื่อง รวมถึงการดำเนินนโยบายแบบผ่อนคลายเอื้อต่อการขยายตัวทางเศรษฐกิจ อย่างไรก็ตามอัตราเงินเฟ้อทั่วไปที่ทรงตัวอยู่ในระดับต่ำ และอัตราแลกเปลี่ยนที่มีแนวโน้มแข็งค่าขึ้น อาจส่งผลต่อเสถียรภาพทางเศรษฐกิจในระยะยาวได้

ที่มา : http://www.thaigov.go.th/news/contents/details/7413
