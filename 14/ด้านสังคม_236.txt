รัฐบาลไทย-ข่าวทำเนียบรัฐบาล-ปลัด พม. กำชับ จนท.เร่งช่วยเหลือชายวัย 58 ปี ป่วยเป็นโรคเก๊าท์ ข้อต่อตามร่างกายบวมเป็นก้อนขนาดใหญ่ อาศัยอยู่กับภรรยาวัย 54 ปี ที่ทำหน้าที่เป็นเสาหลักหาเลี้ยงครอบครัว ที่ จ.ชัยนาท

วันศุกร์ที่ 19 พฤษภาคม 2560
ปลัด พม. กำชับ จนท.เร่งช่วยเหลือชายวัย 58 ปี ป่วยเป็นโรคเก๊าท์ ข้อต่อตามร่างกายบวมเป็นก้อนขนาดใหญ่ อาศัยอยู่กับภรรยาวัย 54 ปี ที่ทำหน้าที่เป็นเสาหลักหาเลี้ยงครอบครัว ที่ จ.ชัยนาท
ปลัด พม. กำชับ จนท.เร่งช่วยเหลือชายวัย 58 ปี ป่วยเป็นโรคเก๊าท์ ข้อต่อตามร่างกายบวมเป็นก้อนขนาดใหญ่ อาศัยอยู่กับภรรยาวัย 54 ปี ที่ทำหน้าที่เป็นเสาหลักหาเลี้ยงครอบครัว ที่ จ.ชัยนาท
วันนี้ (19 พ.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธาน การประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 632/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
นายไมตรี กล่าวว่า จากกรณีหญิงวัย 54 ปี ต้องทำหน้าที่เป็นเสาหลักของครอบครัว รับจ้างทำงานก่อสร้าง เพื่อหารายได้จุนเจือครอบครัว อีกทั้งต้องเลี้ยงดูสามีวัย 58 ปี ที่ป่วยเป็นโรคเก๊าท์ ไม่สามารถทำงานได้ สภาพมือ เท้า หัวเข่า ขา และข้อต่อตามร่างกายบวมปูดเป็นก้อนขนาดใหญ่ มีแผลกดทับทั่วร่างกาย ครอบครัวมีฐานะยากจนไม่มีเงินเพียงพอค่ารักษาพยาบาล ที่อำเภอสรรคบุรี จังหวัดชัยนาท นั้น ตนได้กำชับให้พัฒนาสังคมและความมั่นคงของมนุษย์จังหวัดชัยนาท (พมจ.ชัยนาท) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯเร่งลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายดังกล่าวอย่างใกล้ชิดในระยะยาว อีกทั้ง ให้คำแนะนำปรึกษา ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว สามารถเลี้ยงดูครอบครัวได้
นายไมตรี กล่าวเพิ่มเติมว่า สำหรับกรณีพบเด็กชายวัย 5 ขวบ พิการซ้ำซ้อน ร่างกายผอมซูบ มีน้ำหนักเพียง 8 กิโลกรัม แขนขาลีบ เท้าผิดรูป และป่วยเป็นโรคลิ้นหัวใจรั่ว หลอดเลือดตีบ ลมชัก และหูมีน้ำไหลตลอดเวลา อาศัยอยู่กับแม่วัย 28 ปี ทั้ง 2 ชีวิต อาศัยในเพิงสังกะสีสภาพเก่าทรุดโทรม ครอบครัวมีฐานะยากจน อาศัยรับจ้างทำงานถักทอ เพื่อหาเงินจุนเจือครอบครัว แต่รายได้ไม่เพียงพอค่ารักษาพยาบาล ที่อำเภอตากฟ้า จังหวัดนครสวรรค์ ตนได้กำชับให้พัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯเร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กและคนพิการของกระทรวงการพัฒนาสังคมฯ และมอบสิ่งของเครื่องใช้ที่จำเป็น และประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลของเด็กชายดังกล่าวอย่างใกล้ชิดในระยะยาว อีกทั้ง ให้คำแนะนำปรึกษาในเรื่องการส่งเสริมอาชีพแก่ผู้เป็นแม่ เพื่อสร้างรายได้ที่เพียงพอและมั่นคงในระยะยาว สามารถเลี้ยงดูครอบครัวได้

ที่มา : http://www.thaigov.go.th/news/contents/details/3864
