รัฐบาลไทย-ข่าวทำเนียบรัฐบาล-ประธานสภาจังหวัดฟุกุโอกะหวังให้ทางการไทยพิจารณาเปิดสถานกงสุลไทยประจำฟุกุโอกะเพื่อประโยชน์ต่อการขยายการค้าและการลงทุนระหว่างกัน

วันอังคารที่ 30 พฤษภาคม 2560
ประธานสภาจังหวัดฟุกุโอกะหวังให้ทางการไทยพิจารณาเปิดสถานกงสุลไทยประจำฟุกุโอกะเพื่อประโยชน์ต่อการขยายการค้าและการลงทุนระหว่างกัน
ประธานสภาจังหวัดฟุกุโอกะหวังให้ทางการไทยพิจารณาเปิดสถานกงสุลไทยประจำฟุกุโอกะเพื่อประโยชน์ต่อการขยายการค้าและการลงทุนระหว่างกัน
วันนี้ (29 พฤษภาคม 2560) เวลา 13.30 น. นายอะกิระ ฮิกุจิ (Mr. Akira Hikuchi) ประธานสภาจังหวัดฟุกุโอกะ ญี่ปุ่น เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวต้อนรับประธานสภาจังหวัดฟุกุโอกะและคณะผู้แทนและผู้บริหารจังหวัดฟุกุโอกะ โดยประธานสภาจังหวัดฟุกุโอกะแสดงความขอบคุณรองนายกรัฐมนตรีที่สละเวลาให้เข้าพบในวันนี้ พร้อมแสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร และรู้สึกซาบซึ้งที่พระบาทสมเด็จพระปรมินทรมหาภูมิพลอดุลย เดช บรมนาถบพิตร ได้มีส่วนสำคัญในการส่งเสริมความสัมพันธ์ระหว่างไทยกับญี่ปุ่นให้เป็นไปอย่างราบรื่น
ทั้งสองฝ่ายยินดีกับการครบรอบ 130 ปีความสัมพันธ์ระหว่างไทยกับญี่ปุ่น โดยในปัจจุบันมีนักท่องเที่ยวชาวไทยเดินทางไปคิวชูเพิ่มมากขึ้น อันเนื่องมาจากนโยบายของรัฐบาลญี่ปุ่นที่ยกเว้นการตรวจลงตราให้นักท่องเที่ยวไทย เมื่อปี 2556 โอกาสนี้ประธานสภาจังหวัดฟุกุโอกะเสนอให้ทางการไทยพิจารณาความเป็นไปได้ที่จะเปิดสถานกงสุลไทย ณ จังหวัดฟุกุโอกะ ซึ่งเป็นเมืองใหญ่ที่สุดในคิวชู เพื่อให้เกิดการแลกเปลี่ยนความสัมพันธ์ระหว่างกันในทุกภาคส่วน โดยเฉพาะด้านการค้าการลงทุน
รองนายกรัฐมนตรี กล่าวว่า มีนักท่องเที่ยวชาวไทยเดินทางไปจังหวัดฟุกุโอกะ ประเทศญี่ปุ่นเป็นจำนวนมาก และทราบถึงศักยภาพด้านอุตสาหกรรมขั้นสูงของจังหวัดฟุกุโอกะเป็นอย่างดี โดยขณะนี้รัฐบาลกำลังเร่งผลักดันเขตเศรษฐกิจพิเศษภาคตะวันออก (EEC) ครอบคลุม 3 จังหวัด คือ ชลบุรี ระยอง และฉะเชิงเทรา จึงขอเชิญชวนให้นักธุรกิจของฟุกุโอกะเข้ามาลงทุนและจับคู่ธุรกิจในไทย
ประธานสภาจังหวัดฟุกุโอกะยินดีและพร้อมที่จะนำโครงการ EEC ไปนำเสนอและเผยแพร่ให้แก่นักธุรกิจฯ ญี่ปุ่นที่สนใจเข้ามาลงทุนในไทย โดยเห็นว่าหากทางการไทยสามารถจัดตั้งสถานกงสุลไทย ณ จังหวัดฟุกุโอกะ จะเป็นประโยชน์ต่อการขยายการค้าและการลงทุนระหว่างกันในระยะยาว ซึ่งในเรื่องดังกล่าวรองนายกรัฐมนตรีรับไว้พิจารณาและยืนยันความพร้อมที่จะส่งเสริมความร่วมมือระหว่างจังหวัดฟุกุโอกะกับประเทศไทยต่อไป
*********

ที่มา : http://www.thaigov.go.th/news/contents/details/4108
