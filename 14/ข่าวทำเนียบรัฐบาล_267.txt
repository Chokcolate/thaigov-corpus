รัฐบาลไทย-ข่าวทำเนียบรัฐบาล-นายกฯ ยินดีเรวัตร์ทำลายสถิติโลกวีลแชร์ พร้อมชวนคนไทยส่งกำลังใจให้นักตบลูกขนไก่ทะลุรอบตัดเชือก แบดมินตันทีมผสมชิงแชมป์โลก และเชียร์โปรเม ขึ้นมือ 1 กอล์ฟหญิงโลก

วันเสาร์ที่ 27 พฤษภาคม 2560
นายกฯ ยินดีเรวัตร์ทำลายสถิติโลกวีลแชร์ พร้อมชวนคนไทยส่งกำลังใจให้นักตบลูกขนไก่ทะลุรอบตัดเชือก แบดมินตันทีมผสมชิงแชมป์โลก และเชียร์โปรเม ขึ้นมือ 1 กอล์ฟหญิงโลก
พลเอก ประยุทธ์ จันทร์โอชา นายกรัฐมนตรี ยินดีเรวัตร์ทำลายสถิติโลกวีลแชร์ พร้อมชวนคนไทยส่งกำลังใจให้นักตบลูกขนไก่ทะลุรอบตัดเชือก แบดมินตันทีมผสมชิงแชมป์โลก และเชียร์โปรเม ขึ้นมือ 1 กอล์ฟหญิงโลก
วันนี้ (27 พ.ค.60) พลเอก ประยุทธ์ จันทร์โอชา นายกรัฐมนตรี แสดงความยินดีกับเรวัตร์ ต๋านะ นักกีฬาวีลแชร์ทีมชาติไทยที่สามารถเหรียญทองและทำลายสถิติโลกจากการแข่งขันวีลแชร์เรซซิ่งนานาชาติ ประเภท 5,000 เมตร ที 53-54 ที่ประเทศสวิตเซอร์แลนด์ได้สำเร็จ ถือเป็นข่าวดีของวงการกีฬาคนพิการ และเป็นเครื่องพิสูจน์ว่าคนพิการก็มีความสามารถไม่แพ้คนปกติ หากมีความมุ่งมั่นพยายามและฝึกฝนจนชำนาญ
นอกจากนี้ นายกรัฐมนตรียังแสดงความชื่นชมนักกีฬาแบดมินตันทีมชาติไทยที่สามารถผ่านเข้าไปสู่รอบรองชนะเลิศในการแข่งขันแบดมินตันทีมผสมชิงแชมป์โลก ที่ประเทศออสเตรเลีย พร้อมทั้งขอเชิญชวนคนไทยร่วมส่งกำลังใจไปให้ทัพนักกีฬาแบดมินตันที่ลงแข่งขันรอบตัดเชือกกับนักกีฬาเกาหลีใต้ในวันนี้ โดยที่ผ่านมาทุกคนโชว์ฟอร์มได้อย่างยอดเยี่ยม โดยเฉพาะความเป็นหนึ่งเดียวกันของนักกีฬาแต่ละคู่ และความมีสมาธิ ไหวพริบในการแก้เกมที่ดีของทุกคน รวมทั้งขอบคุณผู้ฝึกสอนที่วางแผนเลือกส่งผู้เล่นที่มีความสามารถไปร่วมแข่งขันในครั้งนี้
ขณะเดียวกันโปรเม หรือ น.ส.เอรียา จุฑานุกาล นักกีฬากอล์ฟหญิงไทย มือวางอันดับ 3 ของโลก ก็กำลังเข้าร่วมการแข่งขันกอล์ฟหญิงแอลพีจีเอทัวร์ ที่สหรัฐอเมริกา ในระหว่างวันที่ 25 – 28 พ.ค.60 โดยมีลุ้นก้าวขึ้นเป็นมือ 1 ของโลก หากสามารถป้องกันแชมป์รายการนี้ได้สำเร็จ
“ท่านนายกฯ จึงขอให้โปรเมตั้งใจทำผลงานอย่างเต็มที่และไม่กดดันตัวเอง พร้อมทั้งขอให้คนไทยส่งกำลังใจไปเชียร์เช่นเดียวกับนักกีฬาประเภทอื่น ๆ ด้วย”
-----------------
สำนักโฆษก

ที่มา : http://www.thaigov.go.th/news/contents/details/4073
