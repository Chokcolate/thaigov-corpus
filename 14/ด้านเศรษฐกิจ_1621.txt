รัฐบาลไทย-ข่าวทำเนียบรัฐบาล-กรมทางหลวงศึกษาผลกระทบสิ่งแวดล้อมโครงการก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย - ต่อทางของเทศบาลพระนครศรีอยุธยา จังหวัดพระนครศรีอยุธยา

วันพุธที่ 8 พฤศจิกายน 2560
กรมทางหลวงศึกษาผลกระทบสิ่งแวดล้อมโครงการก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย - ต่อทางของเทศบาลพระนครศรีอยุธยา จังหวัดพระนครศรีอยุธยา
กรมทางหลวง (ทล.) กระทรวงคมนาคม ดำเนินการศึกษาผลกระทบสิ่งแวดล้อมโครงการก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย - ต่อทางของเทศบาลนครพระนครศรีอยุธยา จังหวัดพระนครศรีอยุธยา
เพื่อให้การเดินทางผ่านจุดตัดทางรถไฟมีความปลอดภัย สามารถลดอัตราการเกิดอุบัติเหตุ และการสูญเสียชีวิตและทรัพย์สินจากการสัญจรผ่านทางรถไฟ
ทล. ดำเนินการพัฒนาประสิทธิภาพโครงข่ายทางหลวงให้ได้มาตรฐานความปลอดภัยอย่างต่อเนื่องและกระจายทั่วภูมิภาค และให้ความสำคัญด้านการแก้ไขปัญหาจุดอันตรายบริเวณจุดตัดระหว่างถนนของ ทล. กับทางรถไฟ โดยสำนักงานสิ่งแวดล้อมและการมีส่วนร่วมของประชาชน ได้ดำเนินการศึกษาผลกระทบสิ่งแวดล้อมโครงการก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย - ต่อทางของเทศบาลนครพระนครศรีอยุธยา ที่ กม.20+321 จังหวัดพระนครศรีอยุธยา ครอบคลุมพื้นที่ 5 ตำบล ได้แก่ ตำบลไผ่ลิง หัวรอ หอรัตนไชย กะมัง และคลองสวนพลู โดยออกแบบเป็นทางต่างระดับเพื่อให้การจราจรบริเวณจุดตัดไหลอิสระ ซึ่งพื้นที่โครงการมีแหล่งมรดกโลก โบราณสถาน และแหล่งโบราณคดี จำนวน 202 แห่ง ในรัศมี 2 กิโลเมตร ทล. จึงได้จัดทำรายงานการวิเคราะห์ผลกระทบสิ่งแวดล้อม เพื่อให้สอดคล้องกับประกาศกระทรวงทรัพยากรธรรมชาติและสิ่งแวดล้อมโครงการฯ แบ่งแนวเส้นทางออกเป็น 2 แนว  ดังนี้
1. แนวเส้นทางที่ 1 ออกแบบเป็นสะพานรูปกล่องสำเร็จ ขนาด 1 ช่องจราจร ความกว้าง 5.5 เมตร ความยาว 275 เมตร เชื่อมต่อการเดินทางระหว่างทางหลวงหมายเลข 309 กับถนนเลียบทางรถไฟด้านทิศใต้ เพื่อไปยังวัดพนัญเชิง
2. แนวเส้นทางที่ 2 ออกแบบเป็นสะพานขนาด 1 ช่องจราจร ความกว้าง 5 เมตร ความยาว 235 เมตร เชื่อมต่อการเดินทางระหว่างถนนเลียบทางรถไฟด้านทิศเหนือกับทางหลวงหมายเลข 309 ไปยังทางหลวงหมายเลข 32
ปัจจุบันโครงการฯ อยู่ระหว่างการจัดเตรียมรายงานการวิเคราะห์ผลกระทบสิ่งแวดล้อม และการมีส่วนร่วมของประชาชน เพื่อเปิดโอกาสให้ประชาชนมีส่วนร่วมแสดงความคิดเห็นที่เป็นประโยชน์ต่อการพัฒนาโครงการ เพื่อลดผลกระทบต่อประชาชน สามารถสอบถามข้อมูลเพิ่มเติมได้ที่ สำนักงานสิ่งแวดล้อมและการมีส่วนร่วมของประชาชน กรมทางหลวง 0 2354 6777 หรือ www.overpass-railway.com

ที่มา : http://www.thaigov.go.th/news/contents/details/7906
