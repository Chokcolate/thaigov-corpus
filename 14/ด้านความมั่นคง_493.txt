รัฐบาลไทย-ข่าวทำเนียบรัฐบาล-กสร. ชวนนายจ้างส่งออก ชูบทบาทรับผิดชอบต่อสังคมด้านแรงงาน

วันอังคารที่ 19 ธันวาคม 2560
กสร. ชวนนายจ้างส่งออก ชูบทบาทรับผิดชอบต่อสังคมด้านแรงงาน
กรมสวัสดิการและคุ้มครองแรงงาน ยกระดับมาตรฐานแรงงานไทยให้เป็นที่ยอมรับในระดับสากล จับมือกรมส่งเสริมการค้าระหว่างประเทศ หนุนผู้ประกอบการส่งออกใช้ตราสัญลักษณ์ Thailand Trust Mark (T MARK) จัดทำมาตรฐาน ชูบทบาทความรับผิดชอบต่อสังคมด้านแรงงาน
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า กสร. ประกาศใช้มาตรฐานแรงงานไทย 8001-2553 (Thai Labour Standard 8001-2553 : TLS.8001-2553) และส่งเสริมให้นายจ้างนำไปปฏิบัติใช้เพื่อพัฒนาคุณภาพชีวิตลูกจ้างในสถานประกอบกิจการ แสดงถึงความรับผิดชอบต่อสังคมด้านแรงงาน ทั้งนี้มาตรฐาน TLS.8001-2553 เป็นระบบบริหารจัดการด้านแรงงานที่ครอบคลุมทั้งเรื่องสภาพการจ้างการทำงาน สวัสดิการ แรงงานสัมพันธ์ และความปลอดภัยในการทำงานซึ่งจะช่วยให้นายสามารถบริหารงานแรงงานได้อย่างถูกต้องตามกฎหมาย ควบคู่ไปกับการเพิ่มผลิตภาพด้านแรงงาน และเพิ่มขีดความสามารถในการแข่งขันทางการค้าอีกทางหนึ่งด้วย
อธิบดีกรมสวัสดิการและคุ้มครองแรงงาน กล่าวเพิ่มเติมว่า เพื่อยกระดับ TLS.8001-2553 กสร. ได้บูรณาการความร่วมมือกับสำนักงานมาตรฐานผลิตภัณฑ์อุตสาหกรรม พัฒนาระบบการรับรองมาตรฐานแรงงานไทยให้เป็นไปตามมาตรฐานแรงงานสากล รวมทั้งได้ทำบันทึกข้อตกลงกับกรมส่งเสริมการค้าระหว่างประเทศ กระทรวงพาณิชย์ ส่งเสริมให้ผู้ประกอบการที่จะใช้ตราสัญลักษณ์ Thailand Trust Mark (T MARK) จะต้องเข้าสู่ระบบการรับรองมาตรฐานแรงงานไทยหรือ TLS.8001-2553  ปัจจุบันมีสถานประกอบกิจการเข้าสู่ระบบ TLS.8001-2553 แล้ว 1,125 แห่ง ลูกจ้างได้รับสิทธิประโยชน์กว่า 6 แสนคน สำหรับสถานประกอบกิจการที่สนใจขอการรับรอง TLS.8001-2553 ติดต่อได้ที่ สำนักพัฒนามาตรฐานแรงงาน กรมสวัสดิการและคุ้มครองแรงงาน โทรศัพท์ 0 2245 7211 สำนักงานสวัสดิการและคุ้มครองแรงงานจังหวัดทุกจังหวัด สำนักงานสวัสดิการและคุ้มครองแรงงานกรุงเทพมหานครพื้นที่ 10 พื้นที่ หรือที่โทรศัพท์สายด่วน 1546

ที่มา : http://www.thaigov.go.th/news/contents/details/8854
