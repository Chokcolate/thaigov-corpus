รัฐบาลไทย-ข่าวทำเนียบรัฐบาล-ประกาศกระทรวงศึกษาธิการ จัดตั้งหน่วยศึกษานิเทศก์ สพฐ. เป็นหน่วยงานการศึกษา

วันศุกร์ที่ 23 มิถุนายน 2560
ประกาศกระทรวงศึกษาธิการ จัดตั้งหน่วยศึกษานิเทศก์ สพฐ. เป็นหน่วยงานการศึกษา
รัฐมนตรีว่าการกระทรวงศึกษาธิการ ลงนามในประกาศกระทรวงศึกษาธิการ
ลงวันที่ 21 มิถุนายน 2560 เรื่อง จัดตั้งหน่วยศึกษานิเทศก์
สำนักงานคณะกรรมการการศึกษาขั้นพื้นฐาน
ข่าวสำนักงานรัฐมนตรี 320/2560
ประกาศกระทรวงศึกษาธิการ จัดตั้งหน่วยศึกษานิเทศก์ สพฐ. เป็นหน่วยงานการศึกษา
รัฐมนตรีว่าการกระทรวงศึกษาธิการ ลงนามในประกาศกระทรวงศึกษาธิการ ลงวันที่ 21 มิถุนายน 2560 เรื่อง จัดตั้งหน่วยศึกษานิเทศก์ สำนักงานคณะกรรมการการศึกษาขั้นพื้นฐาน เป็นหน่วยงานการศึกษา
ตามที่กระทรวงศึกษาธิการ ได้ออกประกาศจัดตั้งศูนย์พัฒนาการนิเทศและเร่งรัดคุณภาพการศึกษาขั้นพื้นฐาน ให้เป็นหน่วยงานภายใน สำนักงานคณะกรรมการการศึกษาขั้นพื้นฐาน ลงวันที่ 8 มีนาคม 2554 นั้น เพื่อให้ภารกิจการนิเทศการศึกษามีหน่วยงานรองรับที่เหมาะสม และสอดคล้องกับพระราชบัญญัติระเบียบข้าราชการครูและบุคลากรทางการศึกษา พ.ศ. 2547 จึงยกเลิกประกาศกระทรวงศึกษาธิการ เรื่อง จัดตั้งศูนย์พัฒนาการนิเทศและเร่งรัดคุณภาพการศึกษาขั้นพื้นฐานดังกล่าว และออกประกาศกระทรวงศึกษาธิการฉบับนี้แทน
เพื่อให้กระบวนการนิเทศการจัดการศึกษาขั้นพื้นฐาน ของสำนักงานคณะกรรมการการศึกษาขั้นพื้นฐาน และกระทรวงศึกษาธิการ เป็นไปอย่างครอบคลุม คล่องตัว มีประสิทธิภาพ สามารถเร่งรัดการปฏิรูปคุณภาพการศึกษาทั้งระบบให้เชื่อมโยงสัมพันธ์กัน มีการบูรณาการกระบวนการนิเทศการศึกษาระหว่างส่วนกลาง  สำนักงานศึกษาธิการภาค สำนักงานศึกษาธิการจังหวัด สำนักงานเขตพื้นที่การศึกษา สถานศึกษา และหน่วยงานอื่น ๆ ที่เกี่ยวข้องในสังกัดกระทรวงศึกษาธิการ เกิดความร่วมมือในการยกระดับคุณภาพการศึกษาขั้นพื้นฐานตามนโยบายกระทรวงศึกษาธิการ ให้บรรลุผลสำเร็จตามเป้าหมายได้อย่างมีประสิทธิภาพและบังเกิดประสิทธิผล
อาศัยอำนาจตามความในมาตรา 8 และมาตรา 12 แห่งพระราชบัญญัติระเบียบบริหารราชการกระทรวงศึกษาธิการ พ.ศ. 2546 และที่แก้ไขเพิ่มเติม (ฉบับที่ 2)  พ.ศ 2553 และพระราชบัญญัติระเบียบข้าราชการครูและบุคลากรทางการศึกษา พ.ศ.2547 และแก้ไขเพิ่มเติมฉบับที่ 2 (พ.ศ.2551) และฉบับที่ 3 (พ.ศ.2553) มาตรา 4 และมาตรา 6 รัฐมนตรีว่าการกระทรวงศึกษาธิการจึงออกประกาศจัดตั้งหน่วยศึกษานิเทศก์ สำนักงานคณะกรรมการการศึกษาขั้นพื้นฐาน เป็นหน่วยงานการศึกษา ตามมาตรา 4 แห่งพระราชบัญญัติระเบียบข้าราชการครูและบุคลากรทางการศึกษา พ.ศ. 2547 โดยมีบทบาทหน้าที่และความรับผิดชอบ ดังนี้
พัฒนาระบบและมาตรฐานการนิเทศการศึกษา ในระดับปฐมวัย ประถมศึกษา มัธยมศึกษา และการศึกษาพิเศษ
ส่งเสริม สนับสนุน และประสานงานการนำระบบการนิเทศที่เป็นมาตรฐาน ไปใช้ในการพัฒนาคุณภาพการศึกษาขั้นพื้นฐาน
ศึกษา วิเคราะห์ วิจัย รูปแบบและนวัตกรรมการนิเทศ เพื่อให้มีระบบการนิเทศที่เหมาะสม สอดคล้องกับบริบทของเขตพื้นที่การศึกษา
ประสานงานกับหน่วยงานและองค์กรอื่น เพื่อบูรณาการกระบวนการนิเทศการศึกษาและพัฒนาการนิเทศการศึกษา
ปฏิบัติงานอื่นที่ได้รับมอบหมาย หรือร่วมปฏิบัติงานกับหน่วยงานอื่น
การจัดโครงสร้างหน่วยงานและอัตรากำลัง ให้เป็นไปตามที่คณะกรรมการข้าราชการครูและบุคลากรทางการศึกษากำหนด
ทั้งนี้ ตั้งแต่วันที่ 21 มิถุนายน พ.ศ. 2560 เป็นต้นไป
นายธีระเกียรติ เจริญเศรษฐศิลป์
รัฐมนตรีว่าการกระทรวงศึกษาธิการ
บัลลังก์ โรหิตเสถียร
สรุป/รายงาน
22/6/2560

ที่มา : http://www.thaigov.go.th/news/contents/details/4729
