รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมอุทยานประวัติศาสตร์สุโขทัย เปิดตลาดประชารัฐ ตลาดวัฒนธรรม ถนนสายวัฒนธรรม 800 ปีกรุงสุโขทัย พร้อมพบปะประชาชน

วันจันทร์ที่ 25 ธันวาคม 2560
นายกรัฐมนตรีเยี่ยมชมอุทยานประวัติศาสตร์สุโขทัย เปิดตลาดประชารัฐ ตลาดวัฒนธรรม ถนนสายวัฒนธรรม 800 ปีกรุงสุโขทัย พร้อมพบปะประชาชน
นายกรัฐมนตรีเยี่ยมชมอุทยานประวัติศาสตร์สุโขทัย และเปิดตลาดประชารัฐ ตลาดวัฒนธรรม ถนนสายวัฒนธรรม 800 ปีกรุงสุโขทัย พร้อมพบปะประชาชน
วันนี้ (25 ธันวาคม 2560) เวลา 18.45 น. ณ อุทยานประวัติศาสตร์สุโขทัย พลเอก ประยุทธ์ จันทร์โอชา นายกรัฐมนตรี เยี่ยมชมอุทยานประวัติศาสตร์สุโขทัย และเปิดตลาดประชารัฐ ตลาดวัฒนธรรม ถนนสายวัฒนธรรม 800 ปีกรุงสุโขทัย พร้อมพบปะประชาชน โดยนายกรัฐมนตรีและคณะ ได้นั่งรถรางเยี่ยมชมอุทยานประวัติศาสตร์สุโขทัย สักการะอนุสาวรีย์พ่อขุนรามคำแหงมหาราช พร้อมชมการแสดงของนักเรียนที่มาต้อนรับ
ผู้ว่าราชการจังหวัดสุโขทัย กล่าวต้อนรับนายกรัฐมนตรีและคณะรัฐมนตรี โดยสรุปว่า จังหวัดสุโขทัยได้บริหารงานตามโครงการประชารัฐร่วมใจ ยึดถือตามหลักของศาสตร์พระราชา ทำให้ประชาชนในจังหวัดได้มีความคิดริเริ่มและสามารถแก้ไขปัญหาได้ด้วยตนเอง
โอกาสนี้ นายกรัฐมนตรีได้กล่าวขอบคุณประชาชนที่มารอพบ และขอบคุณทุกคนที่ร่วมเป็นหนึ่งในดินแดนที่มีความสุขและมีความสมัครสมานสามัคคีกันโดยเป็นพลังประชารัฐ  ซึ่งรัฐบาลมีความตั้งใจเปลี่ยนผู้มีรายได้น้อยและรายได้ปานกลางให้มีรายได้ที่สูงขึ้น โดยรัฐบาลได้สร้างความร่วมมือร่วมใจในทุกภาคส่วน  พร้อมกับนายกรัฐมนตรีได้กล่าวชื่นชมจังหวัดสุโขทัย ว่าเป็นนครแห่งประวัติศาสตร์ที่มีความสำคัญเป็นอย่างยิ่ง  ซึ่งคำว่า “สุโขทัย” มาจากสองคำ คือ “สุข+อุทัย” หมายความว่า “รุ่งอรุณแห่งความสุข” และยังมีรอยอดีตแห่งความรุ่งเรืองให้ลูกหลานไทยได้มาศึกษาเยี่ยมชมในทุกวันนี้ จึงเป็นจังหวัดท่องเที่ยวที่สำคัญจังหวัดหนึ่งของเมืองไทย
นายกรัฐมนตรีได้กล่าวมอบหมายให้กระทรวงการท่องเที่ยวและการกีฬา และกระทรวงวัฒนธรรมดำเนินการบูรณาการการท่องเที่ยวให้เชื่อมโยงกับหลาย ๆ ภาคส่วน ให้เชื่อมโยงการท่องเที่ยวเชิงกีฬา และท่องเที่ยวเชิงสุขภาพ เสริมสร้างการเรียนรู้ด้านประชารัฐ ให้นำระบบไอทีมาใช้ให้เกิดประโยชน์สูงสุด  และให้ยึดถือตามหลักเศรษฐกิจพอเพียง   ให้สร้างความเข้มแข็งในระดับภูมิภาค  และในระดับจังหวัดต้องสร้างจุดแข็งของสินค้าในจังหวัด  โดยจะต้องมีการเชื่อมโยงด้านการท่องเที่ยวให้ครอบคลุมทั่วประเทศในปี 2561-2562
จากนั้นนายกรัฐมนตรี ได้ทำพิธีเปิดตลาดวัฒนธรรมโดยการตีฆ้อง 3 ครั้ง แล้วชมการแสดงพื้นบ้าน อาทิ ลิเก มอญซ่อนผ้า จากเด็กนักเรียนที่มารอต้อนรับ  และนายกรัฐมนตรีได้เขียนลวดลายบนชามสังคโลก ก่อนเดินชมตลาดประชารัฐ ตลาดวัฒนธรรม ถนนสายวัฒนธรรม 800 ปีกรุงสุโขทัย พร้อมกล่าวทักทายประชาชน และชิมอาหารจากร้านค้าต่าง ๆ ในงานอย่างเป็นกันเอง  โดยตลาดประชารัฐดังกล่าวจัดในรูปแบบตลาดย้อนยุค มีอาหารหลากหลายรสชาติ มีกิจกรรมและการละเล่นต่าง ๆ มากมาย และก่อนที่นายกรัฐมนตรีจะเดินทางกลับ ได้ชมการแสดง แสง สี เสียง ที่เล่าถึงประวัติเรื่องราวในประวัติศาสตร์ของจังหวัดสุโขทัยได้อย่างงดงาม
…………………………………………
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9000
