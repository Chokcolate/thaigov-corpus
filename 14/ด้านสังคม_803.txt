รัฐบาลไทย-ข่าวทำเนียบรัฐบาล-สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐินให้กระทรวงสาธารณสุข ถวายพระสงฆ์ ณ วัดอุดมธานี จ.นครนายก

วันจันทร์ที่ 30 ตุลาคม 2560
สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐินให้กระทรวงสาธารณสุข ถวายพระสงฆ์ ณ วัดอุดมธานี จ.นครนายก
สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานผ้าพระกฐินให้กระทรวงสาธารณสุข นำไปถวายพระสงฆ์ที่จำพรรษาถ้วนไตรมาส ณ วัดอุดมธานี ตำบลบ้านใหญ่ อำเภอเมือง จังหวัดนครนายก สืบสานทำนุบำรุงพระพุทธศาสนา
สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานผ้าพระกฐินให้กระทรวงสาธารณสุข นำไปถวายพระสงฆ์ที่จำพรรษาถ้วนไตรมาส ณ วัดอุดมธานี ตำบลบ้านใหญ่ อำเภอเมือง จังหวัดนครนายก สืบสานทำนุบำรุงพระพุทธศาสนา พร้อมมอบตู้ยาตำราหลวงและทุนการศึกษาแก่โรงเรียนในความอุปถัมภ์ของวัดอุดมธานี
เช้าวันนี้ (30 ตุลาคม 2560) ที่วัดอุดมธานี อำเภอเมือง จ.นครนายก ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข เป็นประธานถวายผ้าพระกฐินพระราชทานของกระทรวงสาธารณสุข ประจำปี 2560 โดยมีนายแพทย์เจษฎา โชคดำรงสุข ปลัดกระทรวงสาธารณสุข ผู้บริหาร ข้าราชการ และเจ้าหน้าที่ และพุทธศาสนิกชนเข้าร่วมในพิธี
ศ.คลินิก เกียรติคุณ นพ.ปิยะสกลกล่าวว่า สมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานผ้าพระกฐินให้กระทรวงสาธารณสุข นำไปถวายพระสงฆ์ที่จำพรรษาถ้วนไตรมาส ณ วัดอุดมธานี จังหวัดนครนายก เพื่อสืบสานวัฒนธรรมและประเพณีอันดีงามของพุทธศาสนิกชนในการทำนุบำรุงพระพุทธศาสนา และบำรุงพระอาราม มีผู้บริหาร ข้าราชการ เจ้าหน้าที่กระทรวงสาธารณสุข และประชาชนผู้มีจิตศรัทธาได้ร่วมทำบุญสมทบถวายผ้าพระกฐินพระราชทานเป็นเงินทั้งสิ้นจำนวน 2,000,099 บาท และมอบตู้ยาตำราหลวง ทั้งหมด 5 ชุด แก่วัดอุดมธานี 1 ชุด โรงเรียนอีก 4 แห่ง พร้อมบริจาคแห่งละ 5,000 บาท
สำหรับเครื่องพระกฐินพระราชทานประจำปีพุทธศักราช 2560 ประกอบด้วย 1.เครื่องสักการะบูชา ได้แก่ ผ้าห่มพระประธาน 1 ผืน เทียนพระปาติโมกข์ 1 ชุด 2.องค์พระกฐิน ได้แก่ ไตรจีวร บาตรอย่างดีพร้อมถุงบาตร โคมไฟตั้งโต๊ะ ช้อนส้อมคาว-หวานพร้อมซองบรรจุ ปิ่นโตสแตนเลส กระติกน้ำไฟฟ้า ขนาดบรรจุ 2.5 ลิตร พรม หมอนหนุนพร้อมปลอกหมอนสีเหลือง ผ้าแพรสีเหลือง อย่างละ 1 ชุด 3.เครื่องมือโยธา ได้แก่ ชุดอุปกรณ์เครื่องมืองานช่างทั่วไป 1 กล่อง ประกอบด้วย ไขควง ค้อน คีม
วัดอุดมธานี พระอารามหลวงชั้นตรี ตั้งอยู่บนเนื้อที่ 36 ไร่ 2 งาน 14 ตารางวา เป็นวัดเก่าอายุกว่า 200 ปี เดิมชื่อวัดแก้วตา แม่แก้วตาชาวเวียงจันทน์เป็นผู้สร้าง ต่อมาแม่สาวหนู เชื้อสายชาวเวียงจันทน์ มีศรัทธาได้สร้างวัดในที่อยู่อาศัยของตนติดกับวัดแก้วตา โดยยกทั้งที่และบ้านให้เป็นที่สร้างวัดเรียกว่า วัดอุดม ต่อมาประมาณปี พ.ศ.2460 พุทธศาสนิกชนที่อาศัยบริเวณใกล้เคียงวัด พิจารณาความเหมาะสมให้รวมวัดแก้วตากับวัดอุดมเป็นวัดเดียวกันเรียกว่า วัดอุดมรัตนาวาส แล้วสร้างอุโบสถหลังใหม่ ได้รับพระราชทานวิสุงคามสีมาในปี พ.ศ.2463 ระหว่างที่สร้างโบสถ์อยู่นั้น สมเด็จพระมหาสมณเจ้า กรมพระยาวชิรญาณวโรรส สมเด็จพระสังฆราชเจ้า ได้เสด็จเมืองนครนายกแล้วทรงเยี่ยมวัดนี้ และได้มีพระดำรัสให้เปลี่ยนชื่อวัด  เป็นวัดอุดมธานี  เมื่อสร้างอุโบสถเสร็จแล้วจึงนำพระประธานในโบสถ์เก่า ซึ่งเป็นพระพุทธรูปสมัยสุโขทัย หน้าตักกว้างประมาณ 26 นิ้ว  มาประดิษฐานเป็นพระประธาน โดยมีอาคารเสนาสนะประกอบด้วย ศาลาการเปรียญ หอสวดมนต์ นอกจากนี้ ยังมีพระวิหารหลวงพ่อพุทธสัมฤทธิ์ สิทธิโชค มีโรงเรียนพระปริยัติธรรมแผนกธรรมบาลี โรงเรียนพระปริยัติธรรมแผนกสามัญ ปัจจุบันมีพระราชวรนายกเป็นเจ้าอาวาส และเป็นเจ้าคณะจังหวัดนครนายก
***************************30 ตุลาคม 2560

ที่มา : http://www.thaigov.go.th/news/contents/details/7661
