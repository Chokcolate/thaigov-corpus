รัฐบาลไทย-ข่าวทำเนียบรัฐบาล-นายกฯ ขอบคุณทุกภาคส่วนร่วมช่วยเหลือผู้ประสบภัยน้ำท่วม ชี้รัฐแจ้งเตือนภัยอย่างต่อเนื่อง แนะนักการเมืองอย่าใช้ความเดือดร้อนของประชาชนหาประโยชน์

วันอาทิตย์ที่ 30 กรกฎาคม 2560
นายกฯ ขอบคุณทุกภาคส่วนร่วมช่วยเหลือผู้ประสบภัยน้ำท่วม ชี้รัฐแจ้งเตือนภัยอย่างต่อเนื่อง แนะนักการเมืองอย่าใช้ความเดือดร้อนของประชาชนหาประโยชน์
นายกรัฐมนตรี ขอบคุณทุกภาคส่วนร่วมช่วยเหลือผู้ประสบภัยน้ำท่วม ชี้รัฐแจ้งเตือนภัยอย่างต่อเนื่อง แนะนักการเมืองอย่าใช้ความเดือดร้อนของประชาชนหาประโยชน์ พร้อมสั่งเร่งระบายน้ำคลี่คลายสถานการณ์
วันนี้ (30 ก.ค.60) พลเอก ประยุทธ์ จันทร์โอชา นายกรัฐมนตรี ขอบคุณทุกภาคส่วนทั้งเจ้าหน้าที่ของรัฐและภาคเอกชนที่ได้ร่วมมือร่วมใจกันอย่างไม่เห็นแก่เหน็ดเหนื่อย เพื่อช่วยเหลือผู้ประสบภัยน้ำท่วมในพื้นที่ภาคเหนือ ภาคตะวันออกเฉียงเหนือ และภาคกลางบางส่วน โดยเฉพาะในจังหวัดที่มีระดับน้ำท่วมสูงมากและประชาชนได้รับความเดือดร้อน ซึ่งสถานการณ์ครั้งนี้เกิดจากสาเหตุทางธรรมชาติอย่างแท้จริง โดยประเทศเพื่อนบ้านก็ได้รับความเสียหายหนักเช่นกัน
“นายกฯ ไม่ต้องการให้นักการเมืองฉวยโอกาสที่ประชาชนเดือดร้อนแสวงหาประโยชน์ทางการเมืองด้วยการกล่าวโจมตีรัฐบาล และสร้างข่าวลือเพื่อให้ผู้คนเกิดความตื่นตระหนก เพราะเมื่อย้อนกลับไปดูเหตุการณ์น้ำท่วมเมื่อปี 2554 จะพบว่า สาเหตุเกิดจากการบริหารจัดการที่ผิดพลาด แม้รัฐบาลรู้ว่ามีปริมาณฝนตกมากแต่ไม่เร่งระบายน้ำ จนเกิดความเสียหายแก่ประเทศอย่างมหาศาล”
ทั้งนี้ นายกรัฐมนตรีเน้นย้ำว่า กรมอุตุนิยมวิทยาและกรมป้องกันและบรรเทาสาธารณภัย ได้ออกประกาศเตือนประชาชนอย่างต่อเนื่องตั้งแต่รับทราบข้อมูลสภาพอากาศ พร้อมทั้งส่งเจ้าหน้าที่ ปภ. และอาสาสมัครเตือนภัยออกไปแจ้งข่าวแก่ประชาชนอย่างรวดเร็วตามนโยบายประเทศไทยปลอดภัย หรือ Safety Thailand และนับตั้งแต่ที่ฝนเริ่มตกจนถึงขณะนี้เจ้าหน้าที่ทุกฝ่ายทั้งพลเรือน ตำรวจ ทหาร ได้ออกปฏิบัติการช่วยเหลือผู้ประสบภัยมาโดยตลอด รวมทั้งยังได้รับความร่วมมือเป็นอย่างดีจากภาคเอกชนด้วย
“นายกฯ สั่งการให้กระทรวงมหาดไทย กระทรวงเกษตรและสหกรณ์ และทุกเหล่าทัพ เร่งนำเครื่องสูบน้ำไปติดตั้งเพื่อระบายน้ำออกสู่แม่น้ำสายหลักโดยเร็ว พร้อมทั้งกำชับให้แต่ละจังหวัดเตรียมสำรวจความเสียหายของอาคารบ้านเรือน จำนวนผู้ได้รับผลกระทบ บาดเจ็บ หรือเสียชีวิต เพื่อให้ความช่วยเหลือตามระเบียบของทางราชการต่อไป”
นอกจากนี้ นายกรัฐมนตรียังได้รับรายงานว่า ขณะนี้กระทรวงมหาดไทยได้บูรณาการทุกหน่วยงานเพื่อระดมเจ้าหน้าที่ชุดเผชิญสถานการณ์วิกฤต เครื่องจักรกลด้านสาธารณภัย เช่น รถไฟฟ้าส่องสว่าง รถสูบน้ำระยะไกล รถผลิตน้ำดื่ม รถบรรทุก เรือท้องแบน ฯลฯ สนับสนุนปฏิบัติการกู้วิกฤตน้ำท่วม รวมถึงจัดวางแนวกระสอบทรายเป็นคันกั้นน้ำล้อมรอบสถานที่สำคัญ ตลอดจนจัดตั้งศูนย์พักพิงชั่วคราว พร้อมจัดหาอาหาร น้ำดื่ม และถุงยังชีพแจกจ่ายแก่ผู้ประสบภัย เพื่อบรรเทาความเดือดร้อนอย่างเต็มที่ด้วย
---------------------
สำนักโฆษก

ที่มา : http://www.thaigov.go.th/news/contents/details/5554
