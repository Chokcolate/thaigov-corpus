รัฐบาลไทย-ข่าวทำเนียบรัฐบาล-ก.แรงงาน 'รับโล่' ศูนย์ข้อมูลข่าวสารของราชการโดดเด่น สร้างความโปร่งใสของภาครัฐ

วันศุกร์ที่ 15 กันยายน 2560
ก.แรงงาน 'รับโล่' ศูนย์ข้อมูลข่าวสารของราชการโดดเด่น สร้างความโปร่งใสของภาครัฐ
กระทรวงแรงงาน รับโล่ประกาศเกียรติคุณศูนย์ข้อมูลข่าวสารของราชการโดดเด่น ให้บริการข้อมูลข่าวสารแก่ประชาชนตามหลักการ “เปิดเผยเป็นหลัก ปกปิดเป็นข้อยกเว้น” เพื่อจัดแสดงข้อมูลข่าวสารตามสิทธิที่ประชาชนพึงได้รับรู้เพื่อสร้างความโปร่งใสของภาครัฐ
หม่อมหลวงปุณฑริก สมิติ ปลัดกระทรวงแรงงาน มอบหมายให้ นางถวิล เพิ่มเพียรสิน ผู้ช่วยปลัดกระทรวงแรงงาน เป็นผู้แทนร่วมการสัมมนาทางวิชาการประจำปีของการประกาศใช้พ.ร.บ.ข้อมูลข่าวสารของราชการ พ.ศ. 2540 ประจำปี 2559 และรับโล่ประกาศเกียรติคุณศูนย์ข้อมูลข่าวสารของราชการโดดเด่นจาก นายออมสิน ชีวะพฤกษ์ รัฐมนตรีประจำสำนักนายกรัฐมนตรี ณ ตึกสันติไมตรี ทำเนียบรัฐบาล วันนี้ (15 ก.ย. 60) โดย พลเอกประยุทธ์ จันทร์โอชา นายกรัฐมนตรี ได้มีข้อสั่งการ ให้ “ปี 2560 เป็นปีแห่ง ศูนย์ข้อมูลข่าวสารของราชการ” ให้ทุกส่วนราชการและหน่วยงานภาครัฐทุกแห่งมีศูนย์ข้อมูลข่าวสาร ของราชการ และ ให้เร่งผลักดันให้ทุกหน่วยงานจัดแสดงข้อมูลข่าวสารตามสิทธิที่ประชาชนพึงได้รับรู้เพื่อสร้างความโปร่งใสของภาครัฐ รวมทั้งให้สำนักงานปลัดสำนักนายกรัฐมนตรีร่วมกับทุกหน่วยงานเปิดเผยข้อมูลข่าวสารในการบริหารงานภาครัฐ ให้ได้ภายในปี 2560 และนำผลงานมาคัดเลือกเพื่อมอบประกาศเกียรติคุณศูนย์ข้อมูลข่าวสารของราชการโดดเด่น
ศูนย์บริการข้อมูลข่าวสารสำนักงานปลัดกระทรวงแรงงาน ได้รับคัดเลือกเป็นศูนย์ข้อมูลข่าวสาร ของราชการโดดเด่น โดยสำนักงานปลัดสำนักนายกรัฐมนตรีได้ตรวจประเมินจากเอกสาร เว็บไซต์ศูนย์บริการข้อมูลข่าวสารฯ และลงพื้นที่ตรวจประเมิน ณ ศูนย์บริการข้อมูลข่าวสารสำนักงานปลัดกระทรวงแรงงาน เมื่อวันที่ 31 กรกฎาคม 2560 ซึ่งสำนักงานปลัดกระทรวงแรงงาน ได้จัดตั้งศูนย์บริการข้อมูลข่าวสารสำนักงานปลัดกระทรวงแรงงาน โดยมีหน้าที่ให้บริการข้อมูลข่าวสารของราชการตามมาตรา 7 และมาตรา 9 (เช่น นโยบาย แผนงาน โครงการ งบประมาณ คู่มือ/คำสั่งที่มีผลกระทบต่อเอกชน จัดซื้อจัดจ้าง เป็นต้น) แห่งพระราชบัญญัติข้อมูลข่าวสารของราชการ พ.ศ. 2540 เพื่อให้บริการแก่ประชาชนตามหลักการที่ว่า “เปิดเผยเป็นหลัก ปกปิดเป็นข้อยกเว้น” โดยประชาชนสามารถเข้าถึงข้อมูลข่าวสารดังกล่าว ได้ที่ศูนย์บริการข้อมูลข่าวสารสานักงานปลัดกระทรวงแรงงาน จัดตั้ง ณ ห้องสมุดกระทรวงแรงงาน ชั้น 15 อาคารกระทรวงแรงงาน และ เว็บไซต์ศูนย์บริการข้อมูลข่าวสารฯ โดยสามารถเข้าถึงได้   2 ช่องทาง ได้แก่ 1) ผ่านเว็บไซต์กระทรวงแรงงาน โดยเข้าไปที่เว็บไซต์ www.mol.go.th/ลิงค์ที่น่าสนใจ/ศูนย์บริการข้อมูลข่าวสาร ก.แรงงาน คลิกเลือก “สำนักงานปลัดกระทรวงแรงงาน” และ 2) ผ่านเว็บไซต์ศูนย์บริการข้อมูลข่าวสารสำนักงานปลัด กระทรวงแรงงานโดยตรง http://www.oic.go.th/infocenter3/302/
ทั้งนี้ มีหน่วยงานระดับกระทรวงที่ได้รับโล่ ประกอบด้วย สำนักนายกรัฐมนตรี (กรมประชาสัมพันธ์) กระทรวงทรัพยากรธรรมชาติและสิ่งแวดล้อม (สำนักงานปลัดกระทรวง กรมควบคุมมลพิษ) กระทรวงดิจิทัลเพื่อเศรษฐกิจและสังคม (สำนักงานสถิติแห่งชาติ) กระทรวงพาณิชย์ (กรมการค้าต่างประเทศ) กระทรวงแรงงาน (สำนักงานปลัดกระทรวง) และกระทรวงสาธารณสุข (กรมอนามัย)
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
15 กันยายน 2560

ที่มา : http://www.thaigov.go.th/news/contents/details/6712
