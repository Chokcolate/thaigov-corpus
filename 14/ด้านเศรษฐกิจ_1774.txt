รัฐบาลไทย-ข่าวทำเนียบรัฐบาล-พาณิชย์สานต่อผลการเยือนสงขลา พร้อมจับมือภาคเอกชนใต้ ส่งเสริมการค้าชายแดน ต่อยอดภูมิปัญญาท้องถิ่น

วันจันทร์ที่ 4 ธันวาคม 2560
พาณิชย์สานต่อผลการเยือนสงขลา พร้อมจับมือภาคเอกชนใต้ ส่งเสริมการค้าชายแดน ต่อยอดภูมิปัญญาท้องถิ่น
นางนันทวัลย์ ศกุนตนาค ปลัดกระทรวงพาณิชย์ เปิดเผยภายหลังจากที่ได้นำคณะผู้บริหารกระทรวงพาณิชย์ ลงพื้นที่จังหวัดสงขลา ในช่วงปลายเดือนพฤศจิกายน ที่ผ่านมาว่า
จากการลงพื้นที่จังหวัดสงขลาในครั้งนี้ตนและผู้บริหารกระทรวงพาณิชย์ ได้มีโอกาสรับฟังข้อเสนอแนะและข้อมูลที่เป็นประโยชน์ในการพัฒนาเศรษฐกิจการค้าและการลงทุนในพื้นที่ภาคใต้ ตลอดจนแนวทางการส่งเสริมการค้าชายแดนและการลงทุนกับประเทศเพื่อนบ้านอย่างมาเลเซียจากผู้มีส่วนเกี่ยวข้องทั้งจากภาครัฐและภาคเอกชนในพื้นที่จังหวัดสงขลาและจังหวัดใกล้เคียง ซึ่งตนได้มอบนโยบายให้พาณิชย์จังหวัดในพื้นที่เร่งดำเนินการประสานงานกับหน่วยงานภาครัฐและภาคเอกชนประสานการดำเนินงาน  เพื่อส่งเสริมการพัฒนาเศรษฐกิจการค้าและแก้ไขอุปสรรคทางการค้าที่เกิดขึ้นโดยเร่งด่วนแล้ว พร้อมให้รายงานให้ผู้บริหารกระทรวงพาณิชย์ทราบเป็นระยะ
นางนันทวัลย์ เปิดเผยเพิ่มเติมว่า ได้ไปเยี่ยมชมตลาดคลองแห อำเภอหาดใหญ่ จังหวัดสงขลา ซึ่งเป็นหนึ่งในตลาดต้องชม ที่กระทรวงพาณิชย์ให้การสนับสนุน พบว่าเป็นตลาดเกรด A ที่เน้นการจำหน่ายสินค้าเกษตร และสินค้าพื้นเมือง ตลอดจนยังเป็นตลาดที่รณรงค์ให้ใช้ภาชนะใส่อาหารที่เป็นมิตรต่อสิ่งแวดล้อม มีการแสดงพื้นบ้านที่เป็นวัฒนธรรมของคนในพื้นที่ภาคใต้ ซึ่งได้มอบหมายให้กรมการค้าภายในเร่งประชาสัมพันธ์ส่งเสริมการตลาดเชื่อมโยงกับการท่องเที่ยวอย่างต่อเนื่อง ตลอดจนจัดโครงการฝึกอบรมให้กับผู้ค้าในการทำการตลาดออนไลน์ด้วย นอกจากนั้น  ยังได้ประชุมเพื่อรับฟังข้อเสนอแนะเกี่ยวกับภาวะเศรษฐกิจการค้าชายแดนใต้จากภาคเอกชนจังหวัดสงขลา หลายประเด็น อาทิ 1) ขอให้ภาครัฐผ่อนคลายกฎระเบียบการนำรถของนักท่องเที่ยวต่างประเทศเข้ามาในไทยเพื่อส่งเสริมการท่องเที่ยวในประเทศ 2) ขอให้ทางการมาเลเซียพิจารณาอนุมัติให้มีการนำเข้าข้าวทางบกเพื่อลดต้นทุนค่าขนส่ง 3) ความต้องการพัฒนาระบบโลจิสติกส์ของจังหวัดสงขลา เช่น การพัฒนาท่าเรือน้ำลึกสงขลาให้มีศักยภาพสามารถรองรับสินค้าได้อย่างมีประสิทธิภาพมากขึ้น และ 4) การพัฒนาศักยภาพผู้ประกอบการและพัฒนาเศรษฐกิจภาคใต้ โดยการสร้าง Trader ในระดับสากล และพัฒนาผู้ประกอบการในการทำการค้าออนไลน์ ซึ่งในประเด็นนี้ได้มอบหมายให้สำนักงานนโยบายและยุทธศาสตร์การค้า กรมส่งเสริมการค้าระหว่างประเทศ และกรมพัฒนาธุรกิจการค้า ร่วมกันพัฒนาผู้ประกอบการให้เป็น e-Commerce Trader อีกทั้งยังจะเข้าไปช่วยพัฒนาในส่วนของการออกแบบผลิตภัณฑ์และบรรจุภัณฑ์ให้ตรงกับความต้องการของตลาด
ในโอกาสเดียวกันนี้ ได้เดินทางไปตรวจเยี่ยมผลการพัฒนา ส่งเสริม ต่อยอดภูมิปัญญาชุมชนผลิตภัณฑ์จากตาลโตนด ภายใต้ชื่อแบรนด์ “โหนดทิ้ง” ซึ่งได้มีการนำใยจากต้นตาลซึ่งมีอยู่เป็นจำนวนมากในอำเภอสทิงพระ จังหวัดสงขลา มาพัฒนาเป็นผลิตภัณฑ์ที่หลากหลาย อาทิ กระเป๋าใยตาลถัก กระเป๋าใยตาลจีบ และหมวก เป็นต้น ซึ่งที่ผ่านมากระทรวงพาณิชย์ได้เข้าไปให้การสนับสนุนในการทำการตลาดมาอย่างต่อเนื่อง ทั้งนี้ ได้แนะนำให้ผู้ประกอบการนำนวัตกรรมเข้ามาประยุกต์ใช้เพื่อออกแบบผลิตภัณฑ์ให้มีรูปแบบและประโยชน์ใช้สอยที่มีความหลากหลายมากยิ่งขึ้น และได้มอบหมายให้ศูนย์ส่งเสริมศิลปาชีพระหว่างประเทศ (องค์การมหาชน) ร่วมกับกรมส่งเสริมการค้าระหว่างประเทศสนับสนุนเรื่องช่องทางการตลาดของผลิตภัณฑ์ต่อไป

ที่มา : http://www.thaigov.go.th/news/contents/details/8512
