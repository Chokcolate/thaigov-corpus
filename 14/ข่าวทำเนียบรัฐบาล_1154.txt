รัฐบาลไทย-ข่าวทำเนียบรัฐบาล-กระทรวงมหาดไทย Kick off ตลาดประชารัฐทั่วประเทศ “สร้างโอกาส สร้างอาชีพ สร้างรายได้” ให้ประชาชนมีคุณภาพชีวิตที่ดี

วันศุกร์ที่ 1 ธันวาคม 2560
กระทรวงมหาดไทย Kick off ตลาดประชารัฐทั่วประเทศ “สร้างโอกาส สร้างอาชีพ สร้างรายได้” ให้ประชาชนมีคุณภาพชีวิตที่ดี
กระทรวงมหาดไทยจับมือหน่วยงานภาคีขับเคลื่อนตลาดประชารัฐ 9 ประเภท เปิดพื้นที่จำหน่ายกว่า 6,520 แห่ง ทั่วประเทศ คาดสร้างโอกาส สร้างอาชีพ สร้างรายได้ ให้ผู้ประกอบการรายใหม่กว่า 107,844 ราย
วันนี้ (1 ธันวาคม 2560) เวลา 10.00 น. ณ ตึกนารีสโมสร ทำเนียบรัฐบาล นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการแถลงข่าวการจัดงาน “ตลาดประชารัฐ สร้างโอกาส สร้างอาชีพ สร้างรายได้” โดยมี นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม นายนิสิต จันทร์สมวงศ์ รองปลัดกระทรวงมหาดไทย และนายอภิชาติ โตดิลกเวชช์ อธิบดีกรมการพัฒนาชุมชน ร่วมแถลงข่าว
โอกาสนี้ รัฐมนตรีช่วยว่าการกระทรวงมหาดไทย กล่าวว่า การดำเนินโครงการตลาดประชารัฐ ภายใต้ความร่วมมือระหว่างกระทรวงมหาดไทย กระทรวงพาณิชย์ กระทรวงเกษตรและสหกรณ์ กระทรวงการคลัง กระทรวงอุตสาหกรรม กระทรวงคมนาคม กระทรวงสาธารณสุข กระทรวงวัฒนธรรม ธนาคารเพื่อการเกษตรและสหกรณ์การเกษตร บริษัทประชารัฐรักสามัคคีวิสาหกิจเพื่อสังคม (ประเทศไทย) จำกัด และบริษัทประชารัฐรักสามัคคีจังหวัด (วิสาหกิจเพื่อสังคม) จำกัด โดยบูรณาการตลาดประชารัฐทั้ง 9 ประเภท ภายใต้โครงการตลาดประชารัฐ
โดยกระทรวงมหาดไทยและหน่วยงานภาคีร่วมบูรณาการได้นำมติคณะรัฐมนตรีดังกล่าวไปขับเคลื่อนตลาดประชารัฐ 9 ประเภท ได้แก่ ตลาดประชารัฐ Green Market ตลาดประชารัฐคนไทยยิ้มได้ ตลาดประชารัฐท้องถิ่นสุขใจ ตลาดประชารัฐ กทม. คืนความสุข ตลาดประชารัฐของดีจังหวัด ตลาดประชารัฐ Modern Trade ตลาดประชารัฐของดีวิถีชุมชน ธกส. ตลาดประชารัฐต้องชม และตลาดประชารัฐตลาดวัฒนธรรม ถนนสายวัฒนธรรม รวมจำนวนทั้งสิ้น 6,520 แห่ง โดยเปิดพื้นที่ให้ผู้ประกอบการรายใหม่เข้าไปจำหน่ายไม่น้อยกว่า 107,844 ราย
นอกจากนี้ ได้กำหนดให้มีการจัดพิธีเปิดตลาดประชารัฐทั้งในส่วนกลางและส่วนภูมิภาคมากกว่า 950 แห่ง พร้อมกันทั่วประเทศในวันที่ 5 ธันวาคม 2560 สำหรับในส่วนกลางกำหนดจัดที่ตลาดคลองผดุงกรุงเกษม ซึ่งเป็นตลาดที่เกิดขึ้นตามดำริของพลเอกประยุทธ์ จันทร์โอชา นายกรัฐมนตรี และถือเป็นตลาดต้นแบบที่ตลาดประชารัฐทั่วประเทศจะต้องนำแนวคิดและวิธีการดำเนินงานไปประยุกต์ใช้ ซึ่งกำหนดจัดงานระหว่างวันที่ 5-7 ธันวาคม 2560 ภายใต้ชื่องาน “ตลาดประชารัฐ สร้างโอกาส สร้างอาชีพ สร้างรายได้”
รองปลัดกระทรวงมหาดไทยกล่าวเสริมว่า สำหรับการจัดงานเปิดตลาดประชารัฐดังกล่าวจะแบ่งออกเป็น 5 โซน ได้แก่ โซนตลาดพื้นฐาน จำนวน 5 ตลาด ได้แก่ ตลาดประชารัฐคนไทยยิ้มได้ ของดีจังหวัด ท้องถิ่นสุขใจ ของดีวิถีชุมชน ธกส. และ กทม.คืนความสุข โซนตลาดเพิ่มคุณค่า จำนวน 2 ตลาด ได้แก่ ตลาดวัฒนธรรม ถนนวัฒนธรรม และตลาดต้องชุม โซนตลาดก้าวหน้า จำนวน 2 ตลาด ได้แก่ ตลาด Green Market และตลาด Modern Trade โซนสินค้าเด่นตลาดคลองผดุงกรุงเกษม และโซนอาหารชวนชิม
อธิบดีกรมการพัฒนาชุมชุนได้กล่าวเสริมถึงการจัดแสดงนิทรรศการแนวคิดตลาดประชารัฐ ผลการดำเนินงาน และร้านค้าตัวอย่างตลาดคลองผดุงกรุงเกษม เพื่อเป็นต้นแบบให้ตลาดประชารัฐในไปขยายผล การแสดงศิลปวัฒนธรรมที่หมุนเวียนมาแสดงจาก 9 ตลาดประชารัฐ และการจำหน่ายสินค้าราคาประหยัด
ทั้งนี้ จะมีสินค้าคุณภาพดีมีคุณภาพมาจำหน่าย อาทิ กระเป๋าใบบัว จังหวัดลำปาง ละมุด 100 ปี จังหวัดอยุธยา ผ้ามะยมมัดย้อม จังหวัดแพร่ หมอนยางพารา จังหวัดชุมพร ผ้าทอพื้นเมืองลาวครั่ง จังหวัดสุพรรณบุรี ของเล่นโบราณ จังหวัดพระนครศรีอยุธยา สับปะรดตราดสีทอง จังหวัดตราด สบู่สาหร่ายเตา จังหวัดแพร่ และปลากะพงยักษ์ จังหวัดฉะเชิงเทรา เป็นต้น
ตอนท้ายของการแถลงข่าว รองเลขาธิการนายกรัฐมนตรีฝ่ายการเมืองได้กล่าว เชิญชวนประชาชนมาเที่ยวชมงาน “ตลาดประชารัฐ สร้างโอกาส สร้างอาชีพ สร้างรายได้” ซึ่งจะนำสินค้าคุณภาพดี และอาหารชวนชิมระดับ 5 ดาว มาจำหน่ายมากกว่า 170 ราย ระหว่างวันที่ 5 - 7 ธันวาคม 2560 ณ ตลาดคลองผดุงกรุงเกษม ข้างทำเนียบรัฐบาล รวมไปถึงตลาดประชารัฐกว่า 6,520 แห่งทุกจังหวัดทั่วประเทศ ใกล้บ้านท่าน...ใกล้ที่ไหน อุดหนุนได้ที่นั่น ตั้งแต่วันที่ 5 ธันวาคม2560 เป็นต้นไป เพื่อสนับสนุนเศรษฐกิจฐานรากในชุมชนท้องถิ่นให้มีรายได้และคุณภาพชีวิตที่ดีอย่างยั่งยืน
.....................................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8481
