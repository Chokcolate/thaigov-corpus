รัฐบาลไทย-ข่าวทำเนียบรัฐบาล-กรมสรรพสามิตชี้แจงกรณีการเรียกเก็บภาษี พร้อมเบี้ยปรับจากบริษัทเชฟรอน ในส่วนของกรมสรรพสามิต เผย บ.เชฟรอนได้มาชำระภาษีสรรพสามิตแล้วเมื่อ มี.ค.60

วันจันทร์ที่ 13 พฤศจิกายน 2560
กรมสรรพสามิตชี้แจงกรณีการเรียกเก็บภาษี พร้อมเบี้ยปรับจากบริษัทเชฟรอน ในส่วนของกรมสรรพสามิต เผย บ.เชฟรอนได้มาชำระภาษีสรรพสามิตแล้วเมื่อ มี.ค.60
กรมสรรพสามิตชี้แจงกรณีการเรียกเก็บภาษี พร้อมเบี้ยปรับจาก บ.เชฟรอน ในส่วนของกรมฯ  ภายหลังมีคำวินิจฉัยของ สคก. เผย บ.เชฟรอนได้มาชำระภาษีสรรพสามิตแล้วเมื่อมี.ค.60 ที่สำนักงานสรรพสามิต จ.ระยอง 1 โดยกรมฯ อยู่ระหว่างการดำเนินกฎหมายที่เกี่ยวข้องต่อไป
วันที่ 12 พฤศจิกายน 2560  นายกฤษฎา จีนะวิจารณะ อธิบดีกรมสรรพสามิต กรมสรรพสามิต กระทรวงการคลัง ชี้แจงกรณีการเรียกเก็บภาษี พร้อมเบี้ยปรับจากบริษัทเชฟรอน ในส่วนของกรมสรรพสามิต ตามที่ น.ส.รสนา โตสิตระกูล อดีต ส.ว.กทม. เรียกร้องนายกฯ สั่งการให้หน่วยงานที่เกี่ยวข้องดำเนินการเรียกเก็บภาษี พร้อมเบี้ยปรับจากบริษัทเชฟรอน หลังจากผ่านมาแล้ว 1 ปียังนิ่งเฉย ทั้งที่คณะกรรมการกฤษฎีกามีคำวินิจฉัยว่าการส่งน้ำมันไปใช้ที่แท่นขุดเจาะเป็นการค้าชายฝั่ง คือต้องเสียภาษีสรรพสามิต ภาษีมูลค่าเพิ่ม โดยมองว่าหากไม่ดำเนินการอาจจะทำให้สังคมหมดศรัทธา และตั้งข้อสงสัยกับนายกฯได้ว่าเอื้อประโยชน์ให้กับบริษัทเชฟรอน นั้น
กรมสรรพสามิต ขอชี้แจงในส่วนของกรมสรรพสามิต ว่า กรณีที่บริษัทขุดเจาะน้ำมันแห่งหนึ่งมีการขนส่งน้ำมันเชื้อเพลิงและผลิตภัณฑ์น้ำมันจากในราชอาณาจักรไปยังแท่นขุดเจาะปิโตรเลียมที่ตั้งอยู่บนไหล่ทวีป เพื่อใช้ในการสำรวจ และผลิตปิโตรเลียมตามที่เป็นข่าวนั้น มีความเกี่ยวข้องกับหน่วยงานราชการหลายหน่วยงาน และมีความซับซ้อนของข้อกฎหมาย เพื่อให้เกิดความเป็นธรรมกับภาคเอกชนและรักษาประโยชน์ของทางราชการ จึงได้มีการหารือไปยังสำนักงานคณะกรรมการกฤษฎีกาเพื่อขอคำวินิจฉัย
ภายหลังจากที่มีคำวินิจฉัยของสำนักงานคณะกรรมการกฤษฎีกาออกมาแล้ว กรมสรรพสามิตได้ศึกษาคำวินิจฉัยที่เกี่ยวข้องกับภาษีสรรพสามิตอย่างละเอียด และได้ดำเนินการตามกฎหมายและขั้นตอนที่เกี่ยวข้องเรียบร้อยแล้ว โดยบริษัท เชฟรอนได้มาชำระภาษีสรรพสามิตแล้วเมื่อเดือนมีนาคม 2560 ที่สำนักงานสรรพสามิต จังหวัดระยอง 1  ทั้งนี้ กรมสรรพสามิตอยู่ระหว่างการดำเนินกฎหมายที่เกี่ยวข้องต่อไป
-------------------------------

ที่มา : http://www.thaigov.go.th/news/contents/details/8020
