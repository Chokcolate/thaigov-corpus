รัฐบาลไทย-ข่าวทำเนียบรัฐบาล-กระทรวงดิจิทัลฯ เดินสายจัดอบรมปั้นวิทยากรแกนนำ “เน็ตประชารัฐ” เร่งขยายเครือข่าย “จิตอาสาเน็ตประชารัฐ” สร้างประโยชน์ให้ชุมชนทั่วประเทศ

วันพุธที่ 27 ธันวาคม 2560
กระทรวงดิจิทัลฯ เดินสายจัดอบรมปั้นวิทยากรแกนนำ “เน็ตประชารัฐ” เร่งขยายเครือข่าย “จิตอาสาเน็ตประชารัฐ” สร้างประโยชน์ให้ชุมชนทั่วประเทศ
กระทรวงดิจิทัลฯ
กระทรวงดิจิทัลฯ เร่งจัดอบรมหลักสูตร “การพัฒนาวิทยากรแกนนำเพื่อการใช้ประโยชน์จากโครงการเน็ตประชารัฐ” 5 รุ่น ตามเป้าหมาย 1,000 คน ช่วยถ่ายทอดความรู้สู่ผู้นำชุมชนทั้ง 24,700 หมู่บ้านในโครงการฯ ต่อยอดสร้างผู้รู้การใช้สื่อดิจิทัลเพิ่ม 100,000 คน พร้อมขยายผลสู่คนในชุมชนไม่น้อยกว่า 1,000,000 คน ผลักดันเป็นเครือข่าย “จิตอาสาเน็ตประชารัฐ” นำประโยชน์สู่ชุมชนอย่างยั่งยืน
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดิจิทัลฯ ได้จัดการอบรมหลักสูตร “การพัฒนาวิทยากรแกนนำเพื่อการใช้ประโยชน์จากโครงการเน็ตประชารัฐ” ภายใต้โครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ แล้วจำนวน 4 รุ่น และจะจัดรุ่นสุดท้ายที่จังหวัดเชียงใหม่ในวันที่ 21-22 ธันวาคมนี้ โดยร่วมมือกับสำนักงานส่งเสริมการศึกษานอกระบบและการศึกษาตามอัธยาศัย (กศน.) และสถาบันวิชาการทีโอที จัดกิจกรรมการสร้างการรับรู้การใช้ประโยชน์จากเน็ตประชารัฐ ให้ความรู้ด้านดิจิทัล รวมทั้งส่งเสริมการใช้งานเน็ตประชารัฐแก่ “วิทยากรแกนนำ” เพื่อไปต่อยอดให้ความรู้ความเข้าใจเกี่ยวกับเน็ตประชารัฐและการใช้งานอินเทอร์เน็ตในระดับพื้นฐาน ให้กับกลุ่มผู้นำชุมชนจาก 24,700 หมู่บ้าน สร้างการเรียนรู้ในการใช้ประโยชน์ และพร้อมรับกับการเปลี่ยนแปลงเทคโนโลยีดิจิทัลที่รวดเร็วอย่างรู้เท่าทัน
ทั้งนี้ เมื่อฝึกอบรมฯ ดังกล่าวครบทั้ง 5 รุ่นแล้ว จะมีวิทยากรแกนนำเน็ตประชารัฐตามเป้าหมาย 1,000 คน เป็นผู้แทนของกระทรวงดิจิทัลฯ ไปสร้างการรับรู้ให้กับผู้นำหมู่บ้านที่มีเน็ตประชารัฐ หมู่บ้านละ 4 คน ประกอบด้วย ผู้ใหญ่บ้าน กรรมการหมู่บ้าน อาสาสมัคร จปฐ. หรือผู้มีแววที่จะนำความรู้ไปถ่ายทอดต่อในหมู่บ้านของตนเอง ซึ่งจะสามารถสร้างผู้นำชุมชนให้มีความรู้ได้อีกประมาณ 100,000 คน เพื่อไปขยายผลสร้างความรู้ให้กับคนในหมู่บ้านเพิ่มเป็น 1,000,000 คน
“กระทรวงดิจิทัลฯ มีความมั่นใจว่าวิทยากรแกนนำจะเป็นกำลังสำคัญที่พร้อมจะนำความรู้ไปเผยแพร่ สร้างความเข้าใจและการรับรู้เกี่ยวกับประโยชน์จากเน็ตประชารัฐไปยังหมู่บ้านเป้าหมาย และประชาชนทั่วไปให้สามารถเข้าถึงและใช้ประโยชน์จากอินเทอร์เน็ตในชีวิตประจำวัน อีกทั้งสามารถเข้าถึงบริการของภาครัฐ บริการด้านสุขภาพ สิทธิประโยชน์ และมีความรู้ด้านกฎหมาย ตลอดจนการใช้เพื่อการสร้างเศรษฐกิจในชุมชน ด้วยการค้าขายสินค้าชุมชน ในลักษณะพาณิชย์อิเล็กทรอนิกส์ (e-commerce) นอกจากนั้นกระทรวงฯ มีเป้าหมายในการสร้างเครือข่ายการทำงานที่มีความยั่งยืนในรูปแบบอาสาสมัคร หรือ “จิตอาสาเน็ตประชารัฐ” ในทุกพื้นที่ เพื่อให้เกิดเครือข่ายการใช้ประโยชน์จากเน็ตประชารัฐที่เป็นรูปธรรมอย่างยั่งยืน โดยประชาชนคือส่วนสำคัญในการร่วมกันขับเคลื่อนนโยบายเศรษฐกิจดิจิทัลเพื่อสร้างประโยชน์ให้กับชุมชนและส่งต่อไปยังทุกภาคส่วนร่วมผลักดันการใช้เทคโนโลยีดิจิทัลเปลี่ยนผ่านประเทศไทยไปสู่ยุค 4.0” ปลัดกระทรวงดิจิทัลฯ กล่าว
********************

ที่มา : http://www.thaigov.go.th/news/contents/details/9074
