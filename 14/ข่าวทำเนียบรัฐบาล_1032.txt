รัฐบาลไทย-ข่าวทำเนียบรัฐบาล-นรม. เยี่ยมชมการจัดงานตลาดคลองผดุงกรุงเกษม “ตลาดเกษตร เกรดพรีเมี่ยม” จัดขึ้นระหว่างวันที่ 6-26 พฤศจิกายน 2560

วันอังคารที่ 7 พฤศจิกายน 2560
นรม. เยี่ยมชมการจัดงานตลาดคลองผดุงกรุงเกษม “ตลาดเกษตร เกรดพรีเมี่ยม” จัดขึ้นระหว่างวันที่ 6-26 พฤศจิกายน 2560
นายกรัฐมนตรี เยี่ยมชมการจัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “ตลาดเกษตร เกรดพรีเมี่ยม” โชว์สินค้าเกษตรคุณภาพเกรดพรีเมี่ยมจากเกษตรกรไทยทั่วประเทศ กระตุ้นผู้บริโภคพร้อมขยายโอกาสสู่ยุคไทยแลนด์ 4.0
วันนี้ ( 7 พฤศจิกายน 2560 ) เวลา 08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พล.อ.ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ และนางสาวดุจเดือน ศศะนาวิน รองปลัดกระทรวงเกษตรและสหกรณ์ มาพบ พลเอกประยุทธ์ จันทร์โอชา นายกรัฐมนตรี เพื่อประชาสัมพันธ์ งานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “ตลาดเกษตร เกรดพรีเมี่ยม” โดยนำสินค้าเกษตรเกรดคุณภาพดีจำนวนหลากหลายมาเสนอประชาชนในราคาย่อมเยา ทั้งนี้มี  นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เข้าร่วม
สำหรับสินค้าไฮไลท์ที่นำมาโรดโชว์ อาทิ การเปิดตัวข้าวพันธุ์ใหม่เพื่อสุขภาพ คือ พันธุ์ กข 43 Low Sugar ทองม้วนและคุกกี้ผลิตจากข้าวทับทิมชุมแพ ทั้งยังมีสินค้านวัตกรรมใหม่ ได้แก่ เครื่องสำอางสกัดจากหอมหัวใหญ่และข้าวทับทิมชุมแพ และมาร์คลดสิว ซึ่งสกัดจากเปลือกมังคุด ผ้าไหมไทยที่ได้รับเครื่องหมายรับรองตรานกยูงพระราชทาน มาร์คหน้าใยไหมทองคำ ส้มสายน้ำผึ้ง GAP ผลิตจากน้ำแร่ธรรมชาติ ปลาเค็มอบโอโซน ดอกกล้วยไม้พิศชมพูจากกลุ่มแปลงใหญ่ เครื่องประดับจากดอกกล้วยไม้จริง และมีการโชว์ “ปลาซิวสมพงษ์” ซึ่งสาบสูญไปนานกว่า 30 ปี และประเทศไทยสามารถเพาะพันธุ์กลับมาได้อีกครั้ง เป็นต้น
โอกาสนี้ นายกรัฐมนตรีได้กล่าวเชิญชวนประชาชนและผู้สนใจชาวกรุงเทพมหานครและปริมณฑล เข้าร่วม ชม ชิม ช้อป สินค้าเกษตรคุณภาพดีของเกษตรกรไทยทั่วประเทศ โดยเฉพาะอย่างยิ่ง การเลือกซื้อสินค้าเกษตรคุณภาพ เช่นข้าวสุขภาพที่ดีต่อใจ เพื่อร่วมเป็นส่วนหนึ่งในการขับเคลื่อนสินค้าเกษตร สู่ความมั่นคง มั่งคั่ง และยั่งยืน พร้อมขยายโอกาสสู่ยุคไทยแลนด์ 4.0 เพื่อคุณภาพชีวิตที่ดี ตามนโยบายของรัฐบาลต่อไป
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7877
