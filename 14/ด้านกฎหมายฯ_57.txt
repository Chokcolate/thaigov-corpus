รัฐบาลไทย-ข่าวทำเนียบรัฐบาล-ยธ.จับมือ หน่วยงานที่เกี่ยวข้องพัฒนากฎหมาย ด้านกระบวนการยุติธรรมให้สอดคล้องกับทิศทางการพัฒนาประเทศ

วันพฤหัสบดีที่ 4 พฤษภาคม 2560
ยธ.จับมือ หน่วยงานที่เกี่ยวข้องพัฒนากฎหมาย ด้านกระบวนการยุติธรรมให้สอดคล้องกับทิศทางการพัฒนาประเทศ
นายชาญเชาวน์ ไชยานุกิจ ปลัดกระทรวงยุติธรรม เป็นประธานการประชุมคณะอนุกรรมการพัฒนากฎหมายและการบังคับใช้ ครั้งที่ ๒/๒๕๖๐
เมื่อวันพฤหัสบดีที่ ๔ พฤษภาคม ๒๕๖๐ เวลา ๐๙.๐๐ น.
นายชาญเชาวน์ ไชยานุกิจ ปลัดกระทรวงยุติธรรม
เป็นประธานการประชุมคณะอนุกรรมการพัฒนากฎหมายและการบังคับใช้ ครั้งที่ ๒/๒๕๖๐
เพื่อพิจารณากรอบแนวทางการดำเนินการพัฒนากฎหมายด้านกระบวนการยุติธรรม
ให้มีความทันสมัยสอดคล้องกับทิศทางการพัฒนาประเทศ
รวมทั้งพิจารณาเกี่ยวกับการยกร่างพระราชบัญญัติโนตารี พ.ศ. ....
และร่างระเบียบสำนักนายกรัฐมนตรีว่าด้วยการขึ้นทะเบียนล่ามในกระบวนการยุติธรรม พ.ศ. ....
โดยมีนายวัลลภ นาคบัว ผู้อำนวยการสำนักงานกิจการยุติธรรม
นางสาวปิติกาญจน์ สิทธิเดช อธิบดีกรมคุ้มครองสิทธิและเสรีภาพ
พร้อมด้วยผู้แทนจากหน่วยงานที่เกี่ยวข้องในกระบวนการยุติธรรม เข้าร่วมฯ
ณ ห้องประชุมกระทรวงยุติธรรม ๒ ชั้น ๘ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ทั้งนี้ที่ประชุมมีมติเห็นชอบกรอบแนวทางสาขาของกฎหมายที่ต้องมีการพัฒนาให้สอดคล้อง
กับทิศทางการพัฒนาประเทศ จำนวน ๕ สาขา ประกอบด้วย
๑. กฎหมายที่สามารถเสริมสร้างการแข่งขันให้กับประเทศ
๒. กฎหมายที่เกี่ยวข้องกับกติการะหว่างประเทศ
๓. การปฏิรูปองค์กรและระบบในกระบวนการยุติธรรม
๔. กฎหมายว่าด้วยการป้องกันและปราบปรามยาเสพติด
และ ๕. กฎหมายเกี่ยวกับการป้องกันและปราบปรามการทุจริต
พร้อมกันนี้ยังเห็นชอบในหลักการของร่างพระราชบัญญัติโนตารี พ.ศ. ....
และร่างระเบียบสำนักนายกรัฐมนตรีว่าด้วยการขึ้นทะเบียนล่ามในกระบวนการยุติธรรม พ.ศ. ....
โดยมอบหมายให้ฝ่ายเลขานุการฯ ประสานกับหน่วยงานที่เกี่ยวข้อง
เพื่อปรับปรุงเนื้อหาก่อนนำเสนอต่อคณะกรรมการพัฒนาการบริหารงานยุติธรรมแห่งชาติพิจารณาต่อไป

ที่มา : http://www.thaigov.go.th/news/contents/details/3523
