รัฐบาลไทย-ข่าวทำเนียบรัฐบาล-รมว.ดิจิทัล หารือ รมว.กระทรวงการต่างประเทศ แห่งไอร์แลนด์ สร้างความร่วมมือด้าน ICT และการศึกษา

วันพฤหัสบดีที่ 9 พฤศจิกายน 2560
รมว.ดิจิทัล หารือ รมว.กระทรวงการต่างประเทศ แห่งไอร์แลนด์ สร้างความร่วมมือด้าน ICT และการศึกษา
รมว.ดิจิทัล
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมหารือกับนายจอห์น ฮัลลิแกน (H.E. Mr. John Halligan T.D.) รัฐมนตรีว่าการกระทรวงการต่างประเทศสำหรับการฝึกอบรมทักษะนวัตกรรม การวิจัย และพัฒนา สาธารณรัฐไอร์แลนด์ พร้อมด้วย นายเบร็นดัน รอเจอรส์ (H.E. Mr.Brendan Rogers) เอกอัครราชทูตสาธารณรัฐไอร์แลนด์ประจำประเทศไทย และคณะผู้แทน โดยทั้งสองฝ่ายได้แลกเปลี่ยนข้อมูลเกี่ยวกับนโยบายประเทศไทย 4.0 และแผนนโยบายเศรษฐกิจดิจิทัล รวมถึงความเป็นไปได้และโอกาสในการจัดทำความร่วมมือด้าน IT และทักษะที่เกี่ยวข้องในขับเคลื่อนเศรษฐกิจดิจิทัล ในโอกาสนี้ ฝ่ายไอร์แลนด์ ได้นำเสนอความก้าวหน้าและความเชี่ยวชาญในการจัดการระบบการศึกษา ซึ่งไอร์แลนด์มีสถาบันการศึกษาด้านเทคโนโลยี และการวิจัยและนวัตกรรม ที่มีชื่อเสียงและมีความเชี่ยวชาญเฉพาะด้าน เพื่อพัฒนาและสนับสนุนการดำเนินงานของ SMEs ของประเทศ พร้อมทั้งให้ความเห็นเกี่ยวกับการเสริมสร้างการเรียนรู้ให้กับประชาชนซึ่งเป็นเรื่องที่สำคัญและท้าทาย ทั้งนี้ ไอร์แลนด์ยินดีที่จะสนับสนุนและจัดทำความร่วมมือด้าน ICT เทคโนโลยีดิจิทัล และด้านการศึกษากับประเทศไทยในอนาคต เมื่อวันที่ 7 พฤศจิกายน 2560 ณ ห้องประชุมสำนักงานรัฐบาลอิเล็กทรอนิกส์ (องค์การมหาชน) อาคารบางกอกไทยทาวเวอร์ ถนนรางน้ำ กรุงเทพฯ
***********************

ที่มา : http://www.thaigov.go.th/news/contents/details/7940
