รัฐบาลไทย-ข่าวทำเนียบรัฐบาล-ไทยประกาศร่วมเป็นภาคีซิโอฟ่า พร้อมปฏิบัติตามข้อกำหนดการจัดการทรัพยากรประมงของประเทศสมาชิก

วันพุธที่ 26 เมษายน 2560
ไทยประกาศร่วมเป็นภาคีซิโอฟ่า พร้อมปฏิบัติตามข้อกำหนดการจัดการทรัพยากรประมงของประเทศสมาชิก
ไทยประกาศร่วมเป็นภาคีซิโอฟ่า พร้อมปฏิบัติตามข้อกำหนดการจัดการทรัพยากรประมงของประเทศสมาชิก คาดกองเรือไทยสามารถเข้าทำประมงถูกกฎหมายในพื้นที่ทางตอนใต้ของมหาสมุทรอินเดียมีผลตั้งแต่ 23 พ.ค.นี้
พลเอก ฉัตรชัย สาริกัลยะ  รัฐมนตรีว่าการกระทรวงเกษตรและสหกรณ์ เปิดเผยว่า เมื่อ 21 เม.ย.60 ที่ผ่านมาอัครราชทูต (ฝ่ายการเกษตร) พร้อมด้วยผู้แทนถาวรประเทศไทยประจำเอฟ เอ โอ ได้เข้ายื่นภาคยนุวัติสารของประเทศไทย เพื่อเข้าเป็นภาคีความตกลงว่าด้วยการทำประมงในพื้นที่ตอนใต้ของมหาสมุทรอินเดีย หรือ ซิโอฟ่า (South India Ocean Fisheries Agreement – SIOFA) ต่อที่ปรึกษากฎหมายของเอฟ เอ โอ ณ สำนักงานใหญ่ เอฟ เอ โอ กรุงโรม ประเทศอิตาลี โดยจะมีผลตั้งแต่วันที่ 23 พฤษภาคม 2560 เป็นต้นไป
สำหรับ SIOFA เป็นความตกลงระหว่างประเทศ ในการจัดการด้านการประมงระดับภูมิภาคที่มุ่งเน้นการใช้ประโยชน์จากทรัพยากรประมงจำพวกอื่นๆ นอกเหนือจากปลาทูน่า และปลาโอ ปัจจุบันมีประเทศสมาชิก 8 ประเทศ ได้แก่ เครือรัฐออสเตรีย หมู่เกาะคุก สหภาพยุโรป สาธารณรัฐฝรั่งเศส ประเทศญี่ปุ่น สาธารณรัฐเกาหลี สาธารณรัฐมอริเชียส และสาธารณรัฐเซเซลล์ ซึ่งพันธกรณีตามความตกลงฯ จะก่อให้เกิดความร่วมมือกันในกลุ่มประเทศสมาชิก เพื่อร่วมพิจารณากำหนดระเบียบปฏิบัติ ระเบียบการเงิน มาตรการบริหาร การจัดการ การอนุรักษ์ และการใช้ทรัพยากรจำพวกอื่นๆ อย่างสมเหตุสมผลให้เกิดประโยชน์สูงสุด มีการกำหนดโควตาการจับ และกำหนดเครื่องมือประมงสำหรับทำการประมงบริเวณพื้นท้องน้ำ โดยคำนึงถึงผลกระทบจากการทำประมงพื้นท้องน้ำทั่วทั้งพื้นที่ภายใต้ข้อตกลง SIOFA เพื่อให้มั่นใจว่าการทำประมงสำหรับพื้นที่ภายใต้ข้อตกลงเป็นไปอย่างยั่งยืน ตามหลักการของอนุสัญญาสหประชาชาติว่าด้วยกฎหมายทะเลฯ และกฎหมายระหว่างประเทศ
ดังนั้น เมื่อไทยเข้าร่วมเป็นภาคีฯ แล้วนอกจากกองเรือประมงนอกน่านน้ำไทยสามารถเข้าไปทำการประมงบริเวณพื้นท้องน้ำสำหรับพื้นที่ทางตอนใต้ของมหาสมุทรอินเดีย และมีโอกาสใช้ทรัพยากรประมงประเภทอื่นๆ อย่างเสมอภาคและเท่าเทียมกับประเทศอื่นๆ ซึ่งปัจจุบันมีกองเรือประมงนอกน่านน้ำไทยเข้าไปทำการประมงในมหาสมุทรอินเดียจำนวนทั้งสิ้น 14 ลำ ซึ่งครอบคลุมพื้นที่ในการดูแลรับผิดชอบของ SIOFA  ที่ส่วนใหญ่เป็นเรืออวนลากไม่ได้ทำการประมงทูน่า ขณะเดียวกัน ยังได้มีโอกาสเข้าร่วมพิจารณากำหนดระเบียบปฏิบัติ รวมถึงรับทราบมาตรการในการบริหารจัดการประมงของ SIOFA ด้วย เพื่อนำมาแจ้งชาวประมงได้ทราบและปฏิบัติตาม ซึ่งจะเป็นแนวทางหนึ่งที่จะช่วยให้เรือประมงไทยไม่ได้ทำผิดกฎหมาย ขาดการรายงาน และไร้การควบคุม หรือไอยูยูอีกด้วย
“พื้นที่มหาสมุทรอินเดียเป็นแหล่งทรัพยากรประมงที่มีศักยภาพของกองเรือประมงนอกน่านน้ำไทย มีทรัพยากรสัตว์น้ำอุดมสมบูรณ์และอยู่ใกล้ประเทศไทย ที่ผ่านมามีกองเรือประมงไทยเข้าไปทำการประมงในทะเลหลวงดังกล่าว ดังนั้น การเข้าร่วมเป็นภาคี SIOFA จะทำให้กองเรือประมงไทยสามารถทำการประมงโดยชอบด้วยกฎหมาย และสร้างโอกาสการทำประมงนอกน่านน้ำตามมาตรฐานสากลของกองเรือประมงไทยที่สามารถพัฒนาศักยภาพได้อีกมาก ซึ่งเรือประมงไทยที่จะเข้าไปทำประมงในพื้นที่ภายใต้ความตกลงฯ จะได้ปฏิบัติได้ถูกต้องตามมาตรการอนุรักษ์และการจัดการที่กำหนด” พลเอก ฉัตรชัย กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3286
