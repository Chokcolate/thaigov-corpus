รัฐบาลไทย-ข่าวทำเนียบรัฐบาล-กรมทางหลวงก่อสร้างทางหลวงหมายเลข 3 สายศรีราชา - อ่าวอุดม จังหวัดชลบุรี รองรับการเจริญเติบโตทางเศรษฐกิจของภาคตะวันออก

วันจันทร์ที่ 24 กรกฎาคม 2560
กรมทางหลวงก่อสร้างทางหลวงหมายเลข 3 สายศรีราชา - อ่าวอุดม จังหวัดชลบุรี รองรับการเจริญเติบโตทางเศรษฐกิจของภาคตะวันออก
กรมทางหลวง (ทล.) กระทรวงคมนาคม ดำเนินโครงการก่อสร้างทางหลวงหมายเลข 3 สายศรีราชา - อ่าวอุดม (รวมสะพานลอยข้ามแยกเข้าท่าเรือ) จังหวัดชลบุรี
เพื่อเพิ่มศักยภาพสายทาง เชื่อมโยงระบบขนส่งภายในประเทศ พัฒนาจุดเชื่อมต่อกับประเทศเพื่อนบ้าน และรองรับการเจริญเติบโตของระบบโลจิสติกส์ในอนาคต ปัจจุบันมีความคืบหน้ามากกว่าร้อยละ 92 กำหนดแล้วเสร็จเดือนกันยายน 2560
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่ากระทรวงคมนาคมได้พัฒนาโครงสร้างพื้นฐานด้านคมนาคมขนส่งและระบบโลจิสติกส์สอดคล้องกับแผนพัฒนาเศรษฐกิจและสังคมแห่งชาติ ฉบับที่ 12 ยุทธศาสตร์ชาติการพัฒนาพื้นที่ทางเศรษฐกิจ เพื่อสร้างโอกาสทางเศรษฐกิจให้กระจายตัวอย่างทั่วถึง ช่วยยกระดับคุณภาพชีวิตของประชาชน เชื่อมโยงระบบขนส่งภายในประเทศ และพัฒนาจุดเชื่อมต่อกับประเทศเพื่อนบ้าน ทั้งนี้ ทางหลวงหมายเลข 3 เดิม (บางนา - ตราด) เป็นเส้นทางหลักที่ใช้เชื่อมการคมนาคมขนส่งจากกรุงเทพฯ ไปยังจังหวัดในภาคตะวันออก เช่น จังหวัดชลบุรี ระยอง ตราด เป็นต้น ปัจจุบันภาคตะวันออกมีการขยายตัวทางเศรษฐกิจอย่างรวดเร็ว มีรถยนต์ขนาดเล็ก รถบรรทุกพ่วงขนาดใหญ่จำนวนมาก ปริมาณการจราจรประมาณ 50,000 คัน/วัน ทำให้การจราจรติดขัด และขาดความคล่องตัว เนื่องจากเป็นแหล่งอุตสาหกรรมหลัก และเป็นเส้นทางสู่ท่าเรือขนถ่ายสินค้าทางทะเลที่สำคัญเชื่อมไปประเทศต่าง ๆ ในแถบอาเซียนและทั่วโลก เช่น ท่าเรือเคอร์รี่สยามซีพอร์ต ท่าเรือศรีราชาฮาร์เบอร์ ท่าเรือแหลมฉบัง เป็นต้น รวมทั้งเป็นแหล่งท่องเที่ยวทางทะเลที่สำคัญแห่งหนึ่งของประเทศ
ทล. ได้ดำเนินการก่อสร้างทางหลวงหมายเลข 3 สายศรีราชา - อ่าวอุดม (รวมสะพานลอยข้ามแยกเข้าท่าเรือ) จังหวัดชลบุรี ระหว่าง กม.119+200 - 123+800 ระยะทาง 4.6 กิโลเมตร งบประมาณ 595,128,000 บาท ลักษณะโครงการก่อสร้างเป็นมาตรฐานทางชั้นพิเศษ ขนาด 8 ช่องจราจร ไป - กลับ ผิวทางแอสฟัลต์คอนกรีต พร้อมติดตั้งไฟฟ้าแสงสว่างและไฟสัญญาณจราจร ปัจจุบันการก่อสร้างมีความคืบหน้ามากกว่าร้อยละ 92 กำหนดแล้วเสร็จเดือนกันยายน ปี 2560 ประชาชนสามารถสอบถามข้อมูลเพิ่มเติมได้ที่ สำนักก่อสร้างสะพาน โทร 0 2354 6668 75 ต่อ 23303 หรือ สายด่วนกรมทางหลวง 1586 โทรฟรีตลอด 24 ชั่วโมง

ที่มา : http://www.thaigov.go.th/news/contents/details/5418
