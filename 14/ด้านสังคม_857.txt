รัฐบาลไทย-ข่าวทำเนียบรัฐบาล-รมว.พม. ลงพื้นที่ ตรวจเยี่ยมสถานคุ้มครองสวัสดิภาพผู้เสียหายจากการค้ามนุษย์ จ.สงขลา พร้อมติดตามความคืบหน้าโครงการบ้านประชารัฐ ต.ฉลุง อ.หาดใหญ่ จ.สงขลา

วันศุกร์ที่ 10 พฤศจิกายน 2560
รมว.พม. ลงพื้นที่ ตรวจเยี่ยมสถานคุ้มครองสวัสดิภาพผู้เสียหายจากการค้ามนุษย์ จ.สงขลา พร้อมติดตามความคืบหน้าโครงการบ้านประชารัฐ ต.ฉลุง อ.หาดใหญ่ จ.สงขลา
รมว.พม. ลงพื้นที่ ตรวจเยี่ยมสถานคุ้มครองสวัสดิภาพผู้เสียหายจากการค้ามนุษย์ จ.สงขลา พร้อมติดตามความคืบหน้าโครงการบ้านประชารัฐ ต.ฉลุง อ.หาดใหญ่ จ.สงขลา
วันนี้ (10 พ.ย. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมการดำเนินงานของสถานคุ้มครองสวัสดิภาพผู้เสียหายจากการค้ามนุษย์จังหวัดสงขลา อำเภอรัตภูมิ จังหวัดสงขลา พร้อมทั้งมอบนโยบายการคุ้มครองผู้เสียหายจากการค้ามนุษย์แก่เจ้าหน้าที่ผู้ปฏิบัติงาน และติดตามความคืบหน้าการก่อสร้างโครงการบ้านสวัสดิการข้าราชการ(เช่าซื้อ) ตำบลฉลุง อำเภอหาดใหญ่ จังหวัดสงขลา ซึ่งดำเนินโครงการโดยการเคหะแห่งชาติ (กคช.)
พลตำรวจเอก อดุลย์ กล่าวว่า รัฐบาลมีเจตนารมณ์ในการป้องกันและปราบปรามการค้ามนุษย์ให้หมดสิ้นไป โดยได้กำหนดนโยบายให้การป้องกันและปราบปรามการค้ามนุษย์เป็นวาระแห่งชาติ โดยมอบหมายให้กระทรวงการพัฒนาสังคมและความมั่นคงของมนุษย์ (พม.) เป็นหน่วยประสานงานหลักและให้ความคุ้มครองสวัสดิภาพผู้เสียหายจากการค้ามนุษย์ ภายใต้การดำเนินงานของสถานคุ้มครองสวัสดิภาพผู้เสียหายจากการค้ามนุษย์ จำนวน 8 แห่ง ทั่วประเทศ แบ่งออกเป็นสถานคุ้มครองฯ (ชาย) จำนวน 4 แห่ง และสถานคุ้มครองฯ (หญิง) จำนวน 4 แห่ง ซึ่งมีหน้าที่ให้ความคุ้มครองสวัสดิภาพแก่ผู้เสียหายจากการค้ามนุษย์ทั้งชายและหญิงในด้านสังคม สุขภาพร่างกายและจิตใจ ความปลอดภัย ความช่วยเหลือด้านกฎหมาย และกระบวนการส่งกลับภูมิลำเนาและคืนสู่สังคมอย่างปลอดภัย
พลตำรวจเอก อดุลย์ กล่าวต่อไปว่า สำหรับวันนี้ ตนได้ลงพื้นที่ตรวจเยี่ยมสถานคุ้มครองสวัสดิภาพผู้เสียหายจากการค้ามนุษย์จังหวัดสงขลา อำเภอรัตภูมิ จังหวัดสงขลา ซึ่งดำเนินงานคุ้มครองสวัสดิภาพผู้เสียหายจากการค้ามนุษย์เพศชาย อายุ 15 ปีขึ้นไป ทุกสัญชาติ โดยให้บริการครอบคลุมถึงปัจจัย 4 การบำบัดฟื้นฟูสภาพร่างกายและจิตใจ การให้ความช่วยเหลือทางกฎหมาย การฝึกอบรม พัฒนาทักษะอาชีพ ตลอดจนการส่งกลับไปยังประเทศภูมิลำเนาอย่างปลอดภัย ตาม พ.ร.บ. ป้องกันและปราบปรามการค้ามนุษย์ พ.ศ. 2551 ขณะนี้มีผู้รับบริการ ณ วันที่ 31 ตุลาคม 2560 รวมทั้งหมด 36 ราย ประกอบด้วย ผู้โยกย้ายถิ่นฐานในภาวะไม่ปกติ 16 คน เมียนมา 14 คน และเวียดนาม 6 คน ภายใต้การปฏิบัติงานของเจ้าหน้าที่ 31 คน จากนั้น ตนได้มอบนโยบายการคุ้มครองผู้เสียหายจากการค้ามนุษย์แก่เจ้าหน้าที่ผู้ปฏิบัติงาน โดยยึดหลักมาตรฐานสากล 5P และหลักสิทธิมนุษยชน รวมทั้งให้คำนึงถึงประโยชน์ของผู้เสียหายจากการค้ามนุษย์เป็นสำคัญ
พลตำรวจเอก อดุลย์ กล่าวเพิ่มเติมว่า นอกจากนี้ ตนยังได้ลงพื้นที่ติดตามความคืบหน้าการก่อสร้างโครงการบ้านสวัสดิการข้าราชการ(เช่าซื้อ) ตำบลฉลุง อำเภอหาดใหญ่ จังหวัดสงขลา จำนวน 491 หน่วย ซึ่งกระทรวง พม. โดยการเคหะแห่งชาติ (กคช.) เป็นหน่วยงานหลักในการดำเนินโครงการดังกล่าว ตามนโยบาย "บ้านประชารัฐ” ของรัฐบาล เพื่อให้ผู้มีรายได้น้อยได้มีกรรมสิทธิ์เป็นเจ้าของที่อยู่อาศัยของตนเอง ทั้งนี้ โครงการดังกล่าวเป็นโครงการสำหรับข้าราชการผู้มีรายได้น้อยที่มีรายได้ครัวเรือน 14,001 - 20,600 บาท/ครัวเรือน/เดือน และข้าราชการผู้มีรายได้ปานกลางค่อนข้างสูง ที่มีรายได้ครัวเรือน 33,301 บาท/ครัวเรือน/เดือน โดยใช้ระยะเวลาก่อสร้าง 18 – 20 เดือน และคาดว่าจะแล้วเสร็จภายในปี 2562

ที่มา : http://www.thaigov.go.th/news/contents/details/7983
