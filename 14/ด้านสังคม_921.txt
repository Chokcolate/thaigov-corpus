รัฐบาลไทย-ข่าวทำเนียบรัฐบาล-พม. เร่งช่วยเหลือ 3 พี่น้องชายหญิงวัย 4-12 ปี อาศัยกันเพียงลำพังในเพิงสังกะสีสภาพเก่าทรุดโทรม ไม่มีห้องน้ำและไฟฟ้าใช้ ที่ จ.บุรีรัมย์

วันศุกร์ที่ 24 พฤศจิกายน 2560
พม. เร่งช่วยเหลือ 3 พี่น้องชายหญิงวัย 4-12 ปี อาศัยกันเพียงลำพังในเพิงสังกะสีสภาพเก่าทรุดโทรม ไม่มีห้องน้ำและไฟฟ้าใช้ ที่ จ.บุรีรัมย์
พม. เร่งช่วยเหลือ 3 พี่น้องชายหญิงวัย 4-12 ปี อาศัยกันเพียงลำพังในเพิงสังกะสีสภาพเก่าทรุดโทรม ไม่มีห้องน้ำและไฟฟ้าใช้ ที่ จ.บุรีรัมย์ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ตรัง และ จ.กระบี่
วันนี้ (24 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 761/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางไพรวรรณ กล่าวว่า จากกรณีเด็กหญิงวัย 12 ปี ต้องรับภาระดูแลน้องชายวัย 8 ปีและน้องสาววัย 4 ปี ทั้ง 3 ชีวิต อาศัยอยู่กันเพียงลำพังในเพิงสังกะสีสภาพเก่าทรุดโทรมใกล้ผุพัง ไม่มีห้องน้ำ และไม่มีไฟฟ้าใช้ เนื่องจาก ผู้เป็นแม่ต้องไปทำงานรับจ้างที่ต่างจังหวัด เพื่อหาเงินจุนเจือครอบครัวเพียงคนเดียว รายได้ไม่เพียงพอค่าใช้จ่าย ที่อำเภอพลับพลาชัย จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว และการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ รวมทั้ง ให้ความช่วยเหลือและคำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาว พร้อมร่วมกันหาแนวทางการช่วยเหลือในระยะยาวต่อไป
นางไพรวรรณ กล่าวต่อไปว่า สำหรับกรณีชายหนุ่มวัย 27 ปี ที่ป่วยเป็นโรคประสาทตาเสื่อม จนพิการตาบอด 1 ข้าง แต่ต้องทำงานรับจ้างเก็บน้ำยาง ได้ค่าแรงวันละ 100 บาท เพื่อหารายได้จุนเจือครอบครัว และดูแลภรรยาที่กำลังตั้งครรภ์ 6 เดือน ทั้ง 2 ชีวิต อาศัยในบ้านสภาพเก่าทรุดโทรมใกล้ผุพัง ไม่สามารถกันฝนกันลมได้ ครอบครัวมีฐานะยากจน ที่อำเภอปะเหลียน จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ. ตรัง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ ช่วยเหลือดูแลเรื่องปรับปรุงซ่อมแซมปรับปรุงบ้านให้มีสภาพแข็งแรง ถูกสุขลักษณะ เหมาะสมกับคนพิการ รวมทั้ง ให้ความช่วยเหลือแนะนำในเรื่องการส่งเสริมการประกอบอาชีพเสริม เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยาวต่อไป
นางไพรวรรณ กล่าวเพิ่มเติมว่า อีกกรณีหญิงรายหนึ่ง ร้องขอความเป็นธรรม กรณีสามีแก่ชราวัย 77 ปี ประสบอุบัติเหตุถูกรถกระบะชนจนเสียชีวิต แต่ไม่เคยได้รับการช่วยเหลือใดๆจากคู่กรณี ซึ่งเหตุการณ์ผ่านมากว่า 3 เดือนแล้ว เคยไปเขียนคำร้องที่ศูนย์ดำรงธรรมจังหวัดกระบี่ แต่ไม่มีความคืบหน้าใดๆ เกรงว่าจะไม่ได้รับความเป็นธรรม ที่จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจของกระทรวง พม. พร้อมเร่งเยียวยาฟื้นฟูสภาพจิตใจครอบครัวอย่างใกล้ชิด รวมทั้ง ให้ความช่วยเหลือและคำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสมต่อไป

ที่มา : http://www.thaigov.go.th/news/contents/details/8335
