รัฐบาลไทย-ข่าวทำเนียบรัฐบาล-พม. กำชับทีม One Home เร่งเยียวยาจิตใจสาวทอมวัย 15 ปี ที่ถูกลุงเขยบังคับข่มขืนจนตั้งท้อง ที่ จ.บึงกาฬ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ลพบุรี

วันศุกร์ที่ 12 มกราคม 2561
พม. กำชับทีม One Home เร่งเยียวยาจิตใจสาวทอมวัย 15 ปี ที่ถูกลุงเขยบังคับข่มขืนจนตั้งท้อง ที่ จ.บึงกาฬ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ลพบุรี
พม. กำชับทีม One Home เร่งเยียวยาจิตใจสาวทอมวัย 15 ปี ที่ถูกลุงเขยบังคับข่มขืนจนตั้งท้อง ที่ จ.บึงกาฬ พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ลพบุรี
วันนี้ (12 ม.ค. 61) เวลา 08.30 น. กระทรวงการพัฒนาสังคมและความมั่นคงของมนุษย์ (พม.) โดย นายณรงค์ คงคำ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 20/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีหญิงสาวทอมวัย 15 ปี ถูกลุงเขยบังคับข่มขืนกระทำชำเราหลายครั้งจนตั้งครรภ์ 6 เดือน และข่มขู่ไม่ให้บอกใคร จนผู้เป็นย่าวัย 67 ปี พาร้องเรียนและดำเนินคดี ที่จังหวัดบึงกาฬ นั้น ตนได้กำชับให้ทีม One Home จังหวัดบึงกาฬ พัฒนาสังคมและความมั่นคงของมนุษย์จังหวัดบึงกาฬ (พมจ.บึงกาฬ) บ้านพักเด็กและครอบครัวจังหวัดบึงกาฬ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจหญิงสาวคนดังกล่าวอย่างใกล้ชิดโดยด่วน เพื่อให้สามารถกลับไปใช้ชีวิตในสังคมได้อย่างปกติสุข อีกทั้ง หญิงสาวคนดังกล่าว มีความประสงค์ให้บ้านพักเด็กและครอบครัวจังหวัดบึงกาฬรับอุปการะเด็กทารกไว้ในความดูแลในระยะยาวต่อไป พร้อมร่วมกันหาแนวทางการช่วยเหลือดูแลและคุ้มครองสวัสดิภาพของเด็กตามพระราชบัญญัติคุ้มครองเด็ก พ.ศ. 2546 ต่อไป ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานหรือคนในครอบครัวอย่างใกล้ชิด ติดตามพฤติกรรมความผิดปกติเป็นระยะ เพื่อป้องกันการเกิดเหตุในลักษณะดังกล่าวขึ้นอีก
สำหรับกรณีหญิงวัย 39 ปี ประสบอุบัติเหตุทางรถจักรยานยนต์ ได้รับบาดเจ็บสาหัส จนร่างกายพิการเป็นอัมพาตช่วงล่าง อาศัยอยู่กับพ่อแก่ชราที่ร่างกายพิการเดินไม่ได้ ลูกอีก 2 คน และสามีชาวกัมพูชา ซึ่งมีเพียงผู้เป็นสามีที่ทำงานหาเงินจุนเจือครอบครัวเพียงคนเดียว บ่อยครั้งที่ต้องหยุดงานเพื่ออยู่ดูแลทุกคนในบ้าน ทำให้มีรายได้ไม่เพียงพอค่าใช้จ่าย ที่จังหวัดลพบุรี นั้น ตนได้กำชับให้ทีม One Home จังหวัดลพบุรี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้งประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาลของผู้ที่ป่วยทั้งหมดอย่างใกล้ชิด และการศึกษาของเด็กทั้งหมดอย่างต่อเนื่อง รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/9361
