รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมเตรียมความพร้อมเฝ้าระวังจุดเสี่ยงน้ำท่วมขังสายทางในเขตพื้นที่กรุงเทพมหานครและปริมณฑล

วันพุธที่ 7 มิถุนายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมเตรียมความพร้อมเฝ้าระวังจุดเสี่ยงน้ำท่วมขังสายทางในเขตพื้นที่กรุงเทพมหานครและปริมณฑล
นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมเตรียมความพร้อมเฝ้าระวังจุดเสี่ยงน้ำท่วมขังสายทางในเขตพื้นที่กรุงเทพมหานครและปริมณฑล เมื่อวันที่ 2 มิถุนายน 2560
พร้อมด้วย นายชาติชาย ทิพย์สุนาวี ปลัดกระทรวงคมนาคม นายพิศักดิ์ จิตวิริยะวศิน อธิบดีกรมทางหลวงชนบท นายสรพงศ์ ไพฑูรย์พงษ์ ผู้ช่วยปลัดกระทรวงคมนาคม และนายสราวุธ ทรงศิวิไล รองอธิบดีกรมทางหลวง โดยมี ผู้แทนกรมทางหลวง (ทล.) กรมทางหลวงชนบท (ทช.) องค์กรปกครองส่วนท้องถิ่น (อปท.) ข้าราชการ และเจ้าหน้าที่ เข้าร่วมประชุม ณ ห้องประชุมแขวงทางหลวงชนบทปทุมธานี จังหวัดปทุมธานี
นายอาคม เติมพิทยาไพสิฐ กล่าวว่า กระทรวงคมนาคม โดย ทล. และ ทช. ดำเนินโครงการป้องกันปัญหาอุทกภัยโดยปรับปรุงยกระดับถนนและก่อสร้างกำแพงกั้นน้ำ เตรียมความพร้อม และความมั่นคงแข็งแรงของแนวคันกั้นน้ำที่อยู่บนโครงข่ายทางหลวงในเขตกรุงเทพฯ และปริมณฑล เพื่อป้องกันพื้นที่เศรษฐกิจจากอุทกภัย ทั้งนี้ ให้ ทล. และ ทช. บูรณาการร่วมกับหน่วยงานที่เกี่ยวข้อง อาทิ กรุงเทพมหานคร เทศบาล และ อปท. ตรวจสอบพื้นที่ที่เป็นจุดเฝ้าระวัง จุดที่สุ่มเสี่ยง/อ่อนไหวที่คาดว่าจะเกิดน้ำท่วมขังหรือทรุดตัว และจัดเจ้าหน้าที่ เครื่องจักร ยานพาหนะ เพื่อเตรียมพร้อมสนับสนุนทุกหน่วยงานที่ได้รับการประสาน กรณีเกิดเหตุฉุกเฉินให้ติดตั้งป้ายเตือน ป้ายแนะนำ และอุปกรณ์อำนวยความสะดวก เพื่อป้องกันไม่ให้เกิดอุบัติเหตุ รวมทั้งให้ติดตามสถานการณ์อย่างใกล้ชิด ตลอด 24 ชั่วโมง เพื่อแก้ไขปัญหาโดยเร็วและลดผลกระทบที่เกิดกับประชาชน
ทั้งนี้ ทล. ได้ตรวจพบจุดเสี่ยงน้ำท่วมขังในเขตพื้นที่กรุงเทพฯ และปริมณฑล จำนวน 20 จุด ได้แก่ กรุงเทพฯ นนทบุรี สมุทรปราการ และปทุมธานี อาทิ ถนนวิภาวดีรังสิต ถนนแจ้งวัฒนะ ถนนรามอินทรา ถนนสุวิทวงศ์ ถนนเกษตร - นวมินทร์ ถนนคู่ขนานวงแหวนกาญจนาภิเษก ถนนลำลูกกา ถนนงามวงศ์วาน ถนนติวานนท์ ถนนสุขุมวิท ถนนศรีนครินทร์ ถนนพหลโยธิน เป็นต้น
ในส่วนของ ทช. ได้ตรวจสอบและเตรียมความพร้อมของแนวคันกั้นน้ำที่อยู่บนโครงข่ายทางหลวงชนบท ตลอดจนการป้องกันในจุดที่มีความเสี่ยงที่จะมีน้ำหลากข้ามคันกั้นน้ำในพื้นที่จังหวัดปทุมธานี พระนครศรีอยุธยา สระบุรี และนครปฐม โดยจัดเจ้าหน้าที่เฝ้าระวังบริเวณที่มีความเสี่ยงสูง เช่น คลองระพีพัฒน์ คลอง 13 และคลองพระยาบันลือ เป็นต้น สำหรับมาตรการเฝ้าระวังป้องกันการเกิดอุทกภัยถนนคันกั้นน้ำ ให้เจ้าหน้าที่ติดตามข่าวสารจากกรมอุตุนิยมวิทยา บูรณาการข้อมูลการระบายน้ำกับกรมชลประทาน การวิเคราะห์ข้อมูลและวางแผนจัดเจ้าหน้าที่ออกตรวจตราสภาพระดับน้ำ และเตรียมเครื่องจักรกล วัสดุ อุปกรณ์ รวมทั้งประชาสัมพันธ์ให้ประชาชน และอาสาสมัครกรมทางหลวงชนบท (อส.ทช.) มีส่วนร่วมเฝ้าระวังแจ้งเตือนระดับน้ำทราบโดยเร็ว หากประชาชนพบเห็นสายทางชำรุดหรือน้ำท่วมผิวทาง สามารถแจ้งได้ที่ ศูนย์ปลอดภัยกระทรวงคมนาคม 1356 สายด่วนกรมทางหลวง 1586 และกรมทางหลวงชนบท 1146

ที่มา : http://www.thaigov.go.th/news/contents/details/4344
