รัฐบาลไทย-ข่าวทำเนียบรัฐบาล-นรม. มอบหมายให้ รอง นรม.วิษณุฯ เป็นประธานในพิธีมอบโล่และตรารับรองมาตรฐานการให้บริการของศูนย์ราชการสะดวก (GECC) ประจำปี พ.ศ. 2560

วันพฤหัสบดีที่ 21 กันยายน 2560
นรม. มอบหมายให้ รอง นรม.วิษณุฯ เป็นประธานในพิธีมอบโล่และตรารับรองมาตรฐานการให้บริการของศูนย์ราชการสะดวก (GECC) ประจำปี พ.ศ. 2560
นรม. มอบหมายให้ รอง นรม.วิษณุฯ เป็นประธานในพิธีมอบโล่และตรารับรองมาตรฐานการให้บริการของศูนย์ราชการสะดวก (GECC) เพื่อเป็นสัญลักษณ์แสดงถึงการให้บริการประชาชนของหน่วยงานของรัฐที่มีการให้บริการด้วยความ “สะดวก รวดเร็ว เข้าถึงงาน”
วันนี้ (21 กันยายน 2560) เวลา 13.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ได้มอบหมายให้ นายวิษณุ เครืองาม รองนายกรัฐมนตรี เป็นประธานในพิธีมอบโล่และตรารับรองมาตรฐานการให้บริการของศูนย์ราชการสะดวก (GECC) ประจำปี พ.ศ. 2560 ให้แก่หน่วยงานทั้งภาครัฐและรัฐวิสาหกิจที่ผ่านการรับรองมาตรฐานศูนย์ราชการสะดวก ประจำปี พ.ศ. 2560 จำนวน 242 หน่วยงาน ทั้งนี้เพื่อเป็นสัญลักษณ์แสดงถึงการให้บริการประชาชนของหน่วยงานของรัฐที่มีการให้บริการด้วยความ “สะดวก รวดเร็ว เข้าถึงงาน” ตามนโยบายของนายกรัฐมนตรี โดยมีผู้เข้าร่วมงาน ประกอบด้วย ปลัดนายกรัฐมนตรี ตัวแทนจากหน่วยงานภาครัฐและรัฐวิสาหกิจ ตลอดจนตัวแทนจากสภาหอการค้าแห่งประเทศไทย สภาอุตสาหกรรมแห่งประเทศไทย คณะผู้บริหารและเจ้าหน้าที่จากสำนักงานคณะกรรมการพัฒนาระบบราชการ และสำนักงานปลัดสำนักนายกรัฐมนตรีจำนวนประมาณ 500 คน
โอกาสนี้ นายจิรชัย มูลทองโร่ย ปลัดสำนักนายกรัฐมนตรี ได้กล่าวรายงานว่า สืบเนื่องจากนายกรัฐมนตรีได้มีนโยบายในคราวการประชุมคณะรัฐมนตรี เมื่อวันที่ 1 กันยายน 2558 ให้ทุกกระทรวง กรม จังหวัด และรัฐวิสาหกิจ ดำเนินการจัดให้มีศูนย์ราชการสะดวก หรือ Government Easy Contact Center ชื่อย่อว่า “GECC” เพื่อทำหน้าที่ให้คำแนะนำและอำนวยความสะดวกแก่ประชาชนที่มาขอรับบริการอย่างมีประสิทธิภาพและสร้างความเชื่อมั่นแก่ประชาชนต่อการให้บริการจากหน่วยงานของรัฐ และต่อมานายกรัฐมนตรีได้มีคำสั่งแต่งตั้งคณะกรรมการอำนวยการศูนย์ราชการสะดวกขึ้น โดยมีรองนายกรัฐมนตรี นายวิษณุ เครืองาม เป็นประธานกรรมการ โดยมีปลัดสำนักนายกรัฐมนตรีกับเลขาธิการคณะกรรมการพัฒนาระบบราชการ เป็นรองประธานกรรมการ ทั้งนี้ โดยในปี พ.ศ. 2560 มีหน่วยงานของรัฐที่ขอรับการรับรองมาตรฐานการให้บริการของศูนย์ราชการสะดวก จำนวนรวมทั้งสิ้น 431 ศูนย์ ซึ่งคณะกรรมการอำนวยการศูนย์ราชการสะดวกได้ตรวจพิจารณาและการให้บริการในพื้นที่แล้วรับรองมาตรฐานการให้บริการของศูนย์ราชการสะดวก จำนวน 242 ศูนย์
จากนั้น รองนายกรัฐมนตรี ได้กล่าวแสดงความยินดีกับตัวแทนหน่วยงานที่ได้รับมอบโล่และตรารับรองมาตรฐานฯ ว่า รัฐบาลโดยดำริของ พลเอกประยุทธ์ จันทร์โอชา นายกรัฐมนตรี มีความตั้งใจที่จะดำเนินการให้ประชาชนได้รับความสะดวกสบายในการใช้บริการติดต่อหน่วยงานของภาครัฐ ซึ่งได้ออกพระราชบัญญัติอำนวยความสะดวกฯ พร้อมจัดตั้งศูนย์ราชการสะดวก (Government Easy Contact Center GECC) ขึ้นมาเพื่อให้บริการประชาชนที่เข้ามาติดต่อให้ได้รับความสะดวกสบายมากยิ่งขึ้น โดยเป็นการพัฒนามาจาก One Stop Service เดิมและจะส่งผลให้ประชาชนมีความประทับใจในการอำนวยความสะดวกและประชาชนสามารถเข้าถึงในการให้บริการต่าง ๆ ของราชการได้อย่างมาตรฐาน ตลอดจนเป็นการเพิ่มโอกาสในการลงทุนของนักลงทุนชาวต่างประเทศ ทำให้เกิดความพึงพอใจการให้บริการของภาครัฐ และเข้ามาลงทุนในประเทศไทยมากขึ้นอีกด้วย
พร้อมกันนี้รองนายกรัฐมนตรี ได้มอบโล่รางวัลแก่หน่วยงานฯ จำนวนรวมทั้งสิ้น 242 ประกอบด้วย 11 กลุ่ม ได้แก่ 1.กระทรวง/กรม 2.การไฟฟ้าส่วนภูมิภาค 3.การประปาส่วนภูมิภาค 4.การประปานครหลวง 5.สำนักงานขนส่งจังหวัด 6.สำนักงานเขตกรุงเทพมหานคร 7.จังหวัด 8.สถานีรถไฟ 9.โรงพยาบาล 10.หน่วยงานส่วนกลางที่ตั้งในภูมิภาค และ11.เทศบาล (นคร/เมือง) ตามลำดับ พร้อมทั้งได้เดินเยี่ยมชมนิทรรศการและผลงานของหน่วยงานดังกล่าวที่จัดแสดง ณ ห้องโถงกลาง ตึกสันติไมตรี ด้วยความสนใจ
..............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6857
