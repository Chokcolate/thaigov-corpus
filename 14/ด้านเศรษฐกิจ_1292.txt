รัฐบาลไทย-ข่าวทำเนียบรัฐบาล-สมเด็จพระเจ้าอยู่หัว ทรงขอบใจธนาคารออมสิน

วันอังคารที่ 19 กันยายน 2560
สมเด็จพระเจ้าอยู่หัว ทรงขอบใจธนาคารออมสิน
สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาโปรดเกล้าฯให้พลตรีกัลย์สรรค์ จันทรเสน เชิญ "พระราชกระแส ทรงขอบใจ" มายัง นายชาติชาย พยุหนาวีชัย ผู้อำนวยการธนาคารออมสิน เนื่องในโอกาสที่ธนาคารออมสินสนองพระราโชบาย
สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาโปรดเกล้าฯให้พลตรีกัลย์สรรค์ จันทรเสน เชิญ "พระราชกระแส ทรงขอบใจ" มายัง นายชาติชาย พยุหนาวีชัย ผู้อำนวยการธนาคารออมสิน เนื่องในโอกาสที่ธนาคารออมสินสนองพระราโชบาย ด้านการส่งเสริมนิสัยมัธยัสถ์และอดออมแก่เด็กและเยาวชน โดยน้อมเกล้าฯ ถวายกระปุกออมสินภาพการ์ตูนฝีพระหัตถ์ แด่สมเด็จพระเจ้าอยู่หัว เพื่อพระราชทานแก่จิตอาสาเฉพาะกิจทั่วประเทศ (เฉพาะผู้ที่มีอายุต่ำกว่า 17 ปี) งานพระราชพิธีถวายพระเพลิง   พระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ในการนี้ คณะผู้บริหารและพนักงานได้ร่วมในพิธีรับพระราชกระแสโดยพร้อมเพรียงกัน ณ หอประชุมบุรฉัตร ธนาคารออมสิน สำนักงานใหญ่
สำหรับภาพการ์ตูนฝีพระหัตถ์ บนกระปุกออมสินนี้มี 2 ภาพ โดย ภาพที่ 1 เป็นภาพเกี่ยวกับการออม ทรงวาดเป็นภาพครอบครัวที่มีองค์ประกอบ คือ ภาพบ้าน ภาพสุนัขสัตว์เลี้ยง และภาพพ่อแม่ลูก 4 คน ที่มีใบหน้ายิ้มแย้มแจ่มใส โดยลูกทั้งสองคนกำลังหยอดเงินในกระปุกรูป "รถ" โดยทรงเขียนคำว่า "ค่าขนม" สื่อความว่า เด็กๆ สามารถออมเงินจากค่าขนมที่ได้รับเก็บใส่กระปุกออมสิน และทรงเขียนข้อความว่า "ครอบครัวสุขสันต์ช่วยกันเก็บออม"
ภาพที่ 2 เป็นภาพครอบครัวพร้อมข้อความลายพระหัตถ์ว่า "พลังของคนคิดดี ทำดี และมีกตัญญุตา เป็นพลังที่มีอานุภาพ ที่จะดำรงรักษาความสุข ความเจริญอย่างวัฒนาถาวร ของครอบครัว ชุมชนและชาติบ้านเมืองต่อไป" โดยทรงวาดภาพครอบครัวที่มี พ่อแม่และลูกชาย/หญิง รวม 4 คน ทุกคนมีใบหน้ายิ้มแย้ม ในภาพแม่ถือปิ่นโตยืนอยู่หน้าบ้านพร้อมกับลูกที่เตรียมตัวไปโรงเรียน โดยลูกทั้งสองคนพนมมือไหว้สวัสดี/ขอบคุณ โดยมีภาพของพ่อกำลังเตรียมขับรถยนต์ไปส่งลูกและมีภาพก้อนเมฆ พระอาทิตย์ สุนัขสัตว์เลี้ยง และต้นไม้ ซึ่งทุกองค์ประกอบล้วนมีรอยยิ้ม
ทั้งสองภาพ ทรงลงพระปรมาภิไธย และวันที่ 28 กรกฎาคม 2560 กำกับไว้ ซึ่งวันที่ 28 กรกฎาคม2560 คือวันสำคัญ เป็นวันเฉลิมพระชนมพรรษาปีแรกในรัชสมัย จึงเป็นความปลาบปลื้มปีติและสำนึกในพระมหากรุณาธิคุณเป็นล้นพ้น ของพนักงานธนาคารออมสินที่ สมเด็จพระเจ้าอยู่หัวได้พระราชทานภาพการ์ตูนฝีพระหัตถ์และพระราชทานราชานุญาตให้เชิญภาพพระราชทานทั้งสองภาพไปจัดทำกระปุกออมสินในโอกาสสำคัญวันเฉลิมพระชนมพรรษาในปีแรกนี้ โดยธนาคารออมสินได้ผลิตกระปุกสนองพระราโชบายจำนวนทั้งสิ้น 540,000 กระปุก

ที่มา : http://www.thaigov.go.th/news/contents/details/6776
