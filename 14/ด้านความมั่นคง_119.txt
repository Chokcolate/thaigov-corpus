รัฐบาลไทย-ข่าวทำเนียบรัฐบาล-“บิ๊กบี้”พร้อมลงพื้นที่ขอนแก่น เตรียมแรงงานขับเคลื่อนเศรษฐกิจในอนุภูมิภาคลุ่มน้ำโขง

วันจันทร์ที่ 29 พฤษภาคม 2560
“บิ๊กบี้”พร้อมลงพื้นที่ขอนแก่น เตรียมแรงงานขับเคลื่อนเศรษฐกิจในอนุภูมิภาคลุ่มน้ำโขง
รมว.แรงงาน เตรียมลงพื้นที่จังหวัดขอนแก่น ติดตามผลการดำเนินงานการเตรียมความพร้อม
ด้านแรงงาน 6 จังหวัดภาคตะวันออกเฉียงเหนือ (ขอนแก่น มหาสารคาม นครราชสีมา สุรินทร์ บุรีรัมย์ และชัยภูมิ) สนับสนุนการขับเคลื่อนเศรษฐกิจศูนย์กลางในอนุภูมิภาคลุ่มน้ำโขง
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า วันที่ 2 มิถุนายนนี้ พลเอก ศิริชัย ดิษฐกุล รัฐมนตรีว่าการกระทรวงแรงงาน และคณะจะลงพื้นที่จังหวัดขอนแก่น ติดตามผลการเตรียมความพร้อมด้านแรงงานเพื่อสนับสนุนการขับเคลื่อนเศรษฐกิจของกลุ่มประเทศในอนุภาคลุ่มน้ำโขง (Greater Mekong Sub-region Economic Cooperation : GMS)  เนื่องจากจังหวัดขอนแก่นเป็นเมืองเศรษฐกิจขนาดใหญ่ เป็นศูนย์กลางทางการค้า การลงทุน การบริการการคมนาคมขนส่ง และโลจิสติกส์ มีทำเลที่ตั้งที่ได้เปรียบเชิงยุทธศาสตร์ และกระตุ้นให้เกิดการลงทุน รวมทั้งยกระดับคุณภาพชีวิตของประชาชนในพื้นที่
นายอนันต์ชัย กล่าวต่อว่า การลงพื้นที่ในครั้งนี้ช่วงเช้า รัฐมนตรีว่าการกระทรวงแรงงาน จะได้รับฟังประเด็นปัญหา อุปสรรค ข้อเสนอแนะจากภาคเอกชน นักวิชาการ และหน่วยงานที่เกี่ยวข้อง ณ ห้องประชุมแก่นเมือง ชั้น 1 ศาลากลางจังหวัดขอนแก่น (หลังใหม่) อำเภอเมือง จังหวัดขอนแก่น จากนั้นจะได้มอบแนวทางการปฏิบัติราชการแก่หัวหน้าส่วนราชการภูมิภาคในสังกัดกระทรวงแรงงาน ของ 6 จังหวัดภาคตะวันออกเฉียงเหนือ ประกอบด้วย จังหวัดขอนแก่น มหาสารคาม นครราชสีมา สุรินทร์ บุรีรัมย์ และชัยภูมิ ส่วนช่วงบ่ายรัฐมนตรีว่าการกระทรวงแรงงานและคณะจะได้เยี่ยมชมกิจการและให้กำลังใจแรงงานในสถานประกอบกิจการ พร้อมมอบเครื่องหมายแก่ผู้ผ่านการทดสอบมาตรฐานฝีมือแรงงานแห่งชาติ ณ บริษัท ช.ทวี จำกัด (มหาชน) รวมทั้งตรวจเยี่ยมการดำเนินงานของบริษัท ฟินิคซ พัลพ แอนด์ เพเพอร์ จำกัด (มหาชน)
อ.น้ำพอง จ.ขอนแก่น ด้วย
“รัฐมนตรีว่าการกระทรวงแรงงาน ได้ให้ความสำคัญกับการเตรียมความพร้อมแรงงานเพื่อการพัฒนาเศรษฐกิจตามนโยบายของรัฐบาล โดยกระตุ้นให้เกิดการพัฒนาในวงกว้าง นำไปสู่การสร้างงาน สร้างรายได้ และคุณภาพชีวิตที่ดีขึ้นแก่ประชาชนในพื้นที่” นายอนันต์ชัย กล่าว
--------------------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ – ข่าว/
29 พฤษภาคม 2560

ที่มา : http://www.thaigov.go.th/news/contents/details/4116
