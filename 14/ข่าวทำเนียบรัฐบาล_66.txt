รัฐบาลไทย-ข่าวทำเนียบรัฐบาล-นายกรัฐมนตรีเผยร่าง พ.ร.บ.ปิโตรเลียม ต้องปฏิบัติตามข้อศึกษา และข้อสังเกต ระบุต้องหาวิธีที่เหมาะสมกับสถานการณ์พลังงานของประเทศไทย

วันศุกร์ที่ 31 มีนาคม 2560
นายกรัฐมนตรีเผยร่าง พ.ร.บ.ปิโตรเลียม ต้องปฏิบัติตามข้อศึกษา และข้อสังเกต ระบุต้องหาวิธีที่เหมาะสมกับสถานการณ์พลังงานของประเทศไทย
นายกรัฐมนตรีเผยร่าง พ.ร.บ.ปิโตรเลียม ต้องปฏิบัติตามข้อศึกษา และข้อสังเกต ระบุต้องหาวิธีที่เหมาะสมกับสถานการณ์พลังงานของประเทศไทย
วันนี้ (31 มีนาคม 2560) เวลา 11.30 น. ณ บริเวณทางเชื่อมตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีให้สัมภาษณ์ภายหลังการกล่าวมอบนโยบายวันข้าราชการพลเรือน ประจำปี 2560ถึงกรณีสภานิติบัญญัติแห่งชาติ (สนช.) ให้ความเห็นชอบร่างพระราชบัญญัติ (พ.ร.บ.) ปิโตรเลียม (ฉบับที่ ..) พ.ศ. ....  โดยให้จัดตั้งบรรษัทน้ำมันแห่งชาติ (Nation Oil Company) หรือ NOC ภายใน 1 ปี ไว้ในข้อสังเกต ว่า ในนามของรัฐบาลต้องรับมาปฏิบัติทั้งหมด เพราะเมื่อร่าง พ.ร.บ.ดังกล่าวประกาศบังคับใช้ ต้องปฏิบัติตามข้อสังเกต ส่วนผลการศึกษาจะออกมาอย่างไร เหมาะสมหรือไม่นั้น เป็นอีกเรื่องหนึ่ง ต้องหาวิธีการที่เหมาะสมกับสถานการณ์ทางพลังงานของประเทศไทย โดยได้นำแบบอย่างจากต่างประเทศมาศึกษาควบคู่ไปด้วย
นายกรัฐมนตรีกล่าวว่า จะทำงานตามความรู้สึกไม่ได้ ด้วยความไม่ไว้เนื้อเชื่อใจไม่ได้ เพราะเรื่องนี้เกี่ยวข้องกับหลายวงจรธุรกิจ ซึ่งเชื่อมโยงกันทั้งหมด ถ้าทำดี ผลกระทบก็ดีเหมือนกันทั้งหมด แต่ถ้าทำเสีย ก็จะเสียไปทั้งหมด ซึ่งปัญหา คือ ธุรกิจและเศรษฐกิจจะเดินต่อไปอย่างไร ต้องไม่ทำให้มีผลกระทบกับระบบเดิม โดยไม่จำเป็น และต้องระมัดระวังไม่ทำให้วงจรธุรกิจเสียหายในวงกว้าง
นายกรัฐมนตรีกล่าวว่า การเสนอความคิดเห็นเรื่องใดก็ตาม หรือต้องการให้รัฐบาลรับทราบความเดือดร้อนขอให้ไปร้องเรียนที่ศูนย์ดำรงธรรม อย่ามาล้อมทำเนียบรัฐบาล รวมถึงสถานที่ราชการ ไม่เช่นนั้นรัฐบาลจำเป็นต้องบังคับใช้กฎหมายอย่างเคร่งครัด ซึ่งไม่ได้ขู่ แต่ต้องรักษาระเบียบของบ้านเมือง เพราะทำให้รัฐบาลทำอะไรไม่ได้เลย ต้องไว้เนื้อเชื่อใจกันบ้าง อะไรไม่ดีก็ขอให้บอก รัฐบาลพร้อมรับฟังและยอมแก้ไขให้ แต่ต้องเป็นเจตนาที่บริสุทธิ์ เพราะรัฐบาลตั้งใจจะทำทุกอย่าง โดยไม่ทำให้ปัญหาเกิดขึ้นมาใหม่อีก
-----------------------------------

ที่มา : http://www.thaigov.go.th/news/contents/details/2806
