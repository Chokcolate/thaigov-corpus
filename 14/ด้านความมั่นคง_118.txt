รัฐบาลไทย-ข่าวทำเนียบรัฐบาล-“บิ๊กบี้” เตรียมยื่นจดทะเบียนสัตยาบันสาร ฉ. 111 ชู Green Jobs บนเวที ILO ณ นครเจนีวา

วันจันทร์ที่ 29 พฤษภาคม 2560
“บิ๊กบี้” เตรียมยื่นจดทะเบียนสัตยาบันสาร ฉ. 111 ชู Green Jobs บนเวที ILO ณ นครเจนีวา
“บิ๊กบี้” เตรียมยื่นจดทะเบียนสัตยาบันสาร ฉ. 111 ชู Green Jobs บนเวที ILO ณ นครเจนีวา
วันที่ 29 พฤษภาคม 2560 นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน แถลงผลการประชุมกระทรวงแรงงาน ณ ห้องแถลงข่าว ชั้น 5 อาคารกระทรวงแรงงาน รวม 4 ประเด็น ได้แก่ การเข้าร่วมการประชุมใหญ่ประจำปีขององค์การแรงงานระหว่างประเทศ (ILO) สมัยที่ 106 ณ นครเจนีวา สมาพันธรัฐสวิส โดย พลเอก ศิริชัย ดิษฐกุล รัฐมนตรีว่าการกระทรวงแรงงาน จะเดินทางไปเข้าร่วมประชุมพร้อมคณะผู้แทนภาครัฐ ผู้แทนฝ่ายนายจ้าง และผู้แทนฝ่ายลูกจ้าง ระหว่างวันที่ 11 – 17 มิถุนายนนี้ ซึ่งจะมีการประชุมร่วมกับรัฐมนตรีว่าการกระทรวงแรงงานจากกลุ่มประเทศในอาเซียน เพื่อหารือแนวทางการบริหารจัดการและแก้ไขปัญหาแรงงานร่วมกัน จากนั้นได้มีกำหนดการเข้าพบผู้อำนวยการใหญ่องค์การแรงงานระหว่างประเทศ เพื่อยื่นจดทะเบียนสัตยาบันสารอนุสัญญาองค์การแรงงานระหว่างประเทศฉบับที่ 111 ซึ่งเป็นอนุสัญญาว่าด้วยความเท่าเทียมในการจ้างงานและอาชีพ โดยกำหนดให้ประเทศที่ให้สัตยาบันนั้น ต้องมีนโยบายและมาตรการเกี่ยวกับการจ้างงานและอาชีพในระดับชาติ เพื่อใช้ในการป้องกันและขจัดการเลือกปฏิบัติในการจ้างงาน ในโอกาสเดียวกันนี้ รมว.แรงงานจะกล่าวถ้อยแถลงต่อที่ประชุมใหญ่ เกี่ยวกับการให้ความสำคัญเรื่อง Green Jobs ในประเทศไทย ซึ่งการทำงานจะคำนึงถึงสิ่งแวดล้อมด้วย โดยถือเป็นแนวปฏิบัติของทุกหน่วยงานในสังกัดกระทรวงแรงงาน
สำหรับความปลอดภัยในการทำงาน ซึ่งเป็นเรื่องสำคัญที่รมว.แรงงานได้เน้นย้ำหน่วยงานที่รับผิดชอบให้ความสำคัญในการดูแลความปลอดภัยของแรงงาน โดยเมื่อปีที่ผ่านมา กระทรวงแรงงานได้มีการจัดทำบันทึกข้อตกลงความร่วมมือโครงการความปลอดภัยและอาชีวอนามัย หรือ Safety Thailand ซึ่งบูรณาการร่วมกับ 6 กระทรวง ที่มุ่งเน้นเกี่ยวกับการลดการประสบอันตรายจากกิจการก่อสร้าง อัคคีภัย การขนส่ง และสารเคมีอันตราย รวมทั้งจะขยายความร่วมมือเพิ่มขึ้นจาก 6 เป็น 10 กระทรวง ได้แก่ กระทรวงการท่องเที่ยวและกีฬา กระทรวงวิทยาศาสตร์และเทคโนโลยี กระทรวงทรัพยากรธรรมชาติและสิ่งแวดล้อม และกระทรวงศึกษาธิการ รวมถึงภาคีภาคเอกชน อาทิ สภาอุตสาหกรรม สภาหอการค้าแห่งประเทศไทย และการนิคมอุตสาหกรรม ที่จะเข้ามาร่วมบูรณาการโครงการ Safety Thailand อีกด้วย นอกจากนี้กระทรวงแรงงานจะจัดงานความปลอดภัยอาชีวอนามัยแห่งชาติ ครั้งที่ 31 ระหว่างวันที่ 29 มิถุนายน – 1 กรกฎาคม 2560 ณ ศูนย์นิทรรศการและการประชุมไบเทค บางนา ซึ่งในการจัดงานครั้งนี้ ได้รับความร่วมมือจากหน่วยงานจากกระทรวงต่างๆ ที่ได้ทำบันทึกข้อตกลงร่วมกัน โดยจะมีการจัดสัมมนาทางวิชาการ การจัดนิทรรศการ รวมถึงเวทีกิจกรรมที่มุ่งเน้น ส่งเสริมการรักษาความปลอดภัยในการทำงาน และการป้องกันอุบัติเหตุจากการทำงาน เป็นต้น
นายอนันต์ชัย กล่าวต่อว่า รมว.แรงงาน ยังได้มีกำหนดการไปตรวจเยี่ยมและติดตามผลการดำเนินงานของหน่วยงานในสังกัดกระทรวงแรงงาน 6 จังหวัดในภาคตะวันออกเฉียงเหนือ ระหว่างวันที่ 1 – 2 มิถุนายนนี้ เพื่อรับฟังปัญหา อุปสรรค และข้อเสนอแนะจากผู้ประกอบการภาคเอกชน เพื่อนำมาวางแผนแก้ไขปัญหาในทางปฏิบัติ นอกจากนี้ จะได้เข้าตรวจเยี่ยมสถานประกอบการภาคเอกชน 2 แห่ง คือ บริษัท ช. ทวี จำกัด (มหาชน) และ บริษัท ฟินิคซ พัลพ แอนด์ เพเพอร์ จำกัด (มหาชน) จังหวัดขอนแก่นด้วย

ที่มา : http://www.thaigov.go.th/news/contents/details/4114
