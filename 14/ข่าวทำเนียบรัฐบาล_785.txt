รัฐบาลไทย-ข่าวทำเนียบรัฐบาล-นรม.ย้ำไม่ติดใจผลโพลล์ของสถาบันพระปกเกล้า แนะใช้ความระมัดระวังในการนำเสนอ เสี่ยงทำคนสับสนยกย่องการทุจริตผิดกฎหมายเป็นสิ่งดี

วันอาทิตย์ที่ 10 กันยายน 2560
นรม.ย้ำไม่ติดใจผลโพลล์ของสถาบันพระปกเกล้า แนะใช้ความระมัดระวังในการนำเสนอ เสี่ยงทำคนสับสนยกย่องการทุจริตผิดกฎหมายเป็นสิ่งดี
นรม.ย้ำไม่ติดใจผลโพลล์ของสถาบันพระปกเกล้า แนะใช้ความระมัดระวังในการนำเสนอ เสี่ยงทำคนสับสนยกย่องการทุจริตผิดกฎหมายเป็นสิ่งดี แจงข้อมูลคนละเวลาและสถานการณ์เปรียบเทียบกันไม่ได้
วันนี้ (9 กันยายน 2560) พลโท สรรเสริญ แก้วกำเนิด เปิดเผยว่า พลเอก ประยุทธ์ จันทร์โอชา นายกรัฐมนตรี กล่าวถึงผลสำรวจความเห็นของประชาชนต่อความเชื่อมั่นในตัวนายกรัฐมนตรีในช่วงระยะเวลา 15 ปีที่ผ่านมา ซึ่งจัดทำโดยสถาบันพระปกเกล้า ว่า ส่วนตัวไม่ได้ติดใจหรือไม่พอใจผลคะแนนจากโพลล์ครั้งนี้ เพียงแต่เห็นว่าการนำเอาผลสำรวจที่รวมอดีตนายกรัฐมนตรีที่มีความผิดและอยู่ระหว่างหลบหนีมานำเสนอเผยแพร่แก่สาธารณะ อาจไม่เหมาะสมนัก เพราะอาจทำให้ประชาชนเกิดความสับสน และเห็นว่าการทำผิดกฎหมาย ทุจริตคอร์รัปชัน เป็นเรื่องที่ยอมรับได้
“นายกฯ เห็นว่า การนำเสนอข้อมูลบางเรื่องอาจต้องใช้ความระมัดระวัง เพราะสุ่มเสี่ยงที่จะเกิดความเข้าใจหรือความขัดแย้งในสังคมได้ พร้อมทั้งได้ฝากให้สติกับพี่น้องประชาชนในการเลือกรับข่าวสารด้วยว่า ควรอ่านและศึกษารายละเอียดของข่าวให้ชัดเจน ไม่อ่านหรือตีความเฉพาะแค่เพียงพาดหัวข่าวแต่อย่างเดียว”
อย่างไรก็ตาม สถาบันพระปกเกล้าได้ออกมาชี้แจงแล้วว่า การนำเสนอรายงานผลสำรวจความคิดเห็นความเชื่อมั่นนายกรัฐมนตรี ไม่ได้มีการเปรียบเทียบความเชื่อมั่นต่อนายกรัฐมนตรีแต่ละคน แต่มีผู้นำไปเปรียบเทียบกันเอง เพราะในทางปฏิบัติแล้วไม่สามารถนำไปเปรียบเทียบกันได้ เนื่องจากเกิดขึ้นคนละช่วงเวลาและคนละสถานการณ์ นอกจากนี้ ในรายงานยังมีข้อมูลของนายกรัฐมนตรีคนอื่นด้วย ไม่ใช่มีเพียงแค่ 2 คน เท่านั้น

ที่มา : http://www.thaigov.go.th/news/contents/details/6550
