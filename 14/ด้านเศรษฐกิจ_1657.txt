รัฐบาลไทย-ข่าวทำเนียบรัฐบาล-พาณิชย์จับมือ WEF  เสริมจุดแข็ง แก้จุดอ่อน หวังดันอันดับขีดแข่งขันของไทยดีเพิ่มขึ้น พร้อมดึงบิ๊กธุรกิจและภาคส่วนต่างๆ ร่วมวงวางกรอบขับเคลื่อนประเทศ

วันพุธที่ 15 พฤศจิกายน 2560
พาณิชย์จับมือ WEF  เสริมจุดแข็ง แก้จุดอ่อน หวังดันอันดับขีดแข่งขันของไทยดีเพิ่มขึ้น พร้อมดึงบิ๊กธุรกิจและภาคส่วนต่างๆ ร่วมวงวางกรอบขับเคลื่อนประเทศ
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยถึงความคืบหน้าการจัดการประชุม  Competitiveness and Inclusive Growth : Navigating towards Thailand 4.0
ซึ่งกระทรวงพาณิชย์ สำนักงานคณะกรรมการพัฒนาการเศรษฐกิจและสังคมแห่งชาติ และ World Economic Forum (WEF) จะร่วมกันจัดขึ้นในวันที่ 20 พฤศจิกายน 2560 ณ โรงแรมอนันตรา สยาม กรุงเทพฯ นี้ว่า จะเป็นการหารือระหว่างผู้แทนจากหลากหลายกลุ่ม เกี่ยวกับประเด็นสำคัญที่ต้องเร่งดำเนินการในการพัฒนาขีดความสามารถทางการแข่งขันของไทยเพื่อวางรากฐานการพัฒนาประเทศในอนาคตตั้งแต่บัดนี้
รัฐมนตรีว่าการกระทรวงพาณิชย์กล่าวว่า ในปี 2017 นี้ WEF ได้จัดอันดับความแข่งขันของไทยเป็นลำดับที่ 32 โดยเป็นการเพิ่มขึ้น 2 อันดับจากเดิมที่ 34 โดยมีเรื่องที่ทำได้ดีขึ้น เช่น โครงสร้างพื้นฐานของไทย ที่ดีขึ้นอย่างชัดเจน ทั้งคุณภาพถนน โครงสร้างระบบราง ท่าเรือ การขนส่งทางอากาศ โดยเฉพาะอย่างยิ่งสัดส่วนการเป็นสมาชิกโทรศัพท์มือถือ ไทยขยับขึ้นมาจากอันดับ 55 ปีที่แล้ว มาอยู่อันดับ 5 อัตราการเข้าเรียนในระดับมัธยมศึกษา จากอันดับที่ 84 มาอยู่ที่อันดับ 8 ของโลก รวมถึงมูลค่าผลิตภัณฑ์มวลรวม หรือ GDP ไทยได้รับการจัดอันดับอยู่ที่ 20 ซึ่งถือเป็นระดับที่สูงมากเช่นกัน
นอกจากนี้ อันดับของประเทศไทยยังได้รับการจัดอันดับดีขึ้นอีกหลายประเด็น ทั้งด้านประสิทธิภาพแรงงาน ด้านสภาพแวดล้อมด้านหน่วยงาน ด้านการศึกษาขั้นสูงและการฝึกอบรม ด้านสภาพแวดล้อมทางเศรษฐกิจมหภาค และที่สำคัญคือด้านนวัตกรรม และด้านความพร้อมเทคโนโลยี ที่ได้รับการจัดอันดับที่สูงขึ้น  อย่างมีนัยสำคัญในปีนี้ด้วย ทำให้ปีนี้ WEF ไม่มีคำแนะนำประเทศไทยแบบเฉพาะเจาะจง แต่ให้คำแนะนำทั่วไป คือ การใช้นวัตกรรมควรพัฒนาให้ครอบคลุมทั่วประเทศ
อย่างไรก็ตาม ในระยะยาว WEF มองว่า ไทยยังมีจุดอ่อนที่ต้องเร่งปรับปรุงอีกหลายด้าน ซึ่งการมาจัดการประชุมของ WEF ในครั้งนี้ จะนำเสนอประเด็นที่เห็นว่าไทยควรเดินหน้าพัฒนาให้เร็วขึ้น ได้แก่ (1) การพัฒนา  ด้านสถาบันเพื่อให้มีธรรมาภิบาล (2) การปรับ/ลดกฎระเบียบเพื่อสร้างความมีประสิทธิภาพของตลาดและสินค้า (3) การสร้างความพร้อมทางเทคโนโลยี (4) การสร้างสภาพแวดล้อมที่เอื้อต่อการสร้างนวัตกรรม และ (5)การพัฒนาการศึกษาและทักษะ โดยทาง WEF ได้ส่งผู้เชี่ยวชาญมานำเสนอประเด็นเหล่านี้อย่างลึกและตรงไปตรงมา และจะเสนอให้ไทยให้ความสำคัญกับการมีนโยบายเศรษฐกิจแบบมีส่วนร่วม (inclusive growth policy) เพื่อลดความเหลื่อมล้ำในระยะยาว
นางอภิรดีกล่าวว่า งานครั้งนี้นอกจากมีรัฐมนตรีและหัวหน้าส่วนราชการที่เกี่ยวข้องเข้าร่วมแล้ว จะมี CEO ของบริษัทชั้นนำ เช่น ปตท. ไทยเบฟ ซีพี ธนาคารกรุงเทพ ซึ่งเป็นสมาชิกของ WEF ร่วมเป็นผู้อภิปราย พร้อมกับตัวแทนจาก Oxfam UNDP ESCAP ธนาคารโลก บริษัทที่ปรึกษาชั้นนำระหว่างประเทศ เช่น PwC และยังมีผู้แทนจากกลุ่มเทคสตาร์ทอัพ กลุ่มเกษตรกรออร์แกนิค บริษัทขนาดกลางที่เป็นผู้นำด้านเทคโนโลยี SME และหอการค้าต่างประเทศในไทย เข้าร่วมการระดมสมองอย่างคับคั่ง โดยเป้าหมายคือ หาแนวทางนโยบายให้ภาครัฐและภาคเอกชน ในการปฏิรูปเศรษฐกิจไทย ให้รองรับกับความเปลี่ยนแปลงที่กำลังเกิดขึ้นในโลก อย่างรวดเร็ว
“การจัดงานของ WEF เรื่องความสามารถในการแข่งขันของไทยครั้งนี้ ดิฉันมั่นใจว่าจะช่วยเสริมการจัดทำแผนปฏิรูปของไทย ที่นายกรัฐมนตรี พลเอกประยุทธ์ จันทร์โอชา ให้ความสำคัญอย่างมากในขณะนี้ เชื่อว่าจะได้ความคิดและข้อเสนอแนะที่เป็นรูปธรรมและนำไปใช้ในการกำหนดนโยบายและมาตรการทางเศรษฐกิจได้ต่อไป” นางอภิรดีกล่าวในตอนท้าย

ที่มา : http://www.thaigov.go.th/news/contents/details/8083
