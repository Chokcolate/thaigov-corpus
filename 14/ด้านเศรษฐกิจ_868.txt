รัฐบาลไทย-ข่าวทำเนียบรัฐบาล-ก.คลัง เร่งขับเคลื่อน กอช. มอบหมายคลังจังหวัดเป็นหน่วยรับสมัครสมาชิก

วันจันทร์ที่ 17 กรกฎาคม 2560
ก.คลัง เร่งขับเคลื่อน กอช. มอบหมายคลังจังหวัดเป็นหน่วยรับสมัครสมาชิก
กระทรวงการคลังเร่งขับเคลื่อนกองทุนการออมแห่งชาติ (กอช.) ขยายฐานสมาชิก พร้อมเสริมสร้างวินัยการออม โดยมอบหมายให้สำนักงานคลังจังหวัดเป็นหน่วยบริการรับสมัครสมาชิกและการนำส่งเงินสะสม กอช.
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. เผยถึงผลการประชุมคณะกรรมการกองทุนการออมแห่งชาติ (กอช.) ครั้งที่ผ่านมาว่า ที่ประชุมมีมติเดินหน้าขับเคลื่อนภารกิจการสร้างฐานสมาชิกของกองทุนและส่งเสริมการออมให้เข้าถึงประชาชนผู้เป็นแรงงานนอกระบบ โดยจะร่วมมือกับสำนักงานคลังจังหวัดทั่วประเทศ เพื่อทำหน้าที่เป็นตัวกลางในการอำนวยความสะดวกให้กับประชาชน ทั้งการรับสมัครสมาชิกและการนำส่งเงินสะสม เพื่อเพิ่มโอกาสในการเข้าถึงระบบการออมเพื่อการชราภาพแก่ประชาชนในส่วนภูมิภาคอย่างทั่วถึงและครอบคลุมทุกพื้นที่ อย่างไรก็ดีคาดว่าจะสามารถลงนามสัญญาได้เร็วๆ นี้
“เดิมสำนักงานคลังในแต่ละจังหวัดได้ให้การสนับสนุน กอช. โดยช่วยทำหน้าที่เป็นสื่อกลางในการให้ข้อมูลข่าวสาร ประชาสัมพันธ์ถึงบทบาท หน้าที่ และสิทธิประโยชน์ที่พึงได้รับเมื่อเป็นสมาชิก กอช. แก่ประชาชนในพื้นที่ที่รับผิดชอบอยู่แล้ว และหลังจากนี้จะเป็นการดำเนินการขยายผลไปสู่การเป็นหน่วยบริการแก่ประชาชน โดยประชาชนจะสามารถทำการสมัครสมาชิก รวมถึงนำส่งเงินสะสมผ่านทางสำนักงานคลังจังหวัดได้โดยตรง ไม่ว่าจะเป็นที่สำนักงานคลังจังหวัดหรือการลงพื้นที่จังหวัดเคลื่อนที่ โดยทางกระทรวงการคลังได้มอบหมายให้การหาสมาชิกของ กอช. เป็นอีกหนึ่งภารกิจหลักของสำนักงานคลังจังหวัด เพื่อเพิ่มช่องทางอำนวยความสะดวกแก่ประชาชนในการสมัครสมาชิกและส่งเงินสะสม ล่าสุด กอช. และสำนักงานคลังจังหวัดอยู่ในระหว่างดำเนินการร่วมกัน โดยจะสามารถเปิดให้บริการแก่ประชาชนได้ในเร็ววันนี้” นายสมพรฯ กล่าว
กอช. ยังคงเร่งผลักดันระบบการออมเพื่อการชราภาพให้สะดวกในการเข้าถึงและครอบคลุมในทุกพื้นที่ยิ่งขึ้น จึงจำเป็นต้องอาศัยความร่วมมือจากหน่วยงานภาคี เพื่อสร้างเครือข่ายการออม ที่จะมาช่วยกันสื่อสารประชาสัมพันธ์และสร้างความรู้ความเข้าใจแก่ประชาชนต่อไป
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ และที่สถาบันการเงินชุมชนที่เข้าร่วมโครงการ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 213, 224
Email : info@nsf.or.th

ที่มา : http://www.thaigov.go.th/news/contents/details/5266
