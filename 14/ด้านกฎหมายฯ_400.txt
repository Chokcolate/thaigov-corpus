รัฐบาลไทย-ข่าวทำเนียบรัฐบาล-"ยุติธรรม" ผนึกกำลังร่วมกับภาคเอกชน คืนคนดีสู่สังคมอย่างยั่งยืน

วันศุกร์ที่ 2 กุมภาพันธ์ 2561
"ยุติธรรม" ผนึกกำลังร่วมกับภาคเอกชน คืนคนดีสู่สังคมอย่างยั่งยืน
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม มอบหมายให้ นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม เป็นประธานการประชุมคณะทำงานพัฒนาและส่งเสริมอาชีพผู้กระทำผิดอย่างยั่งยืน ครั้งที่ ๑/๒๕๖๑
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
มีนโยบายส่งเสริมคนดีสู่สังคม โดยการพัฒนาอาชีพและส่งเสริมอาชีพผู้ต้องขัง ผู้พ้นโทษ
รวมตลอดถึงครอบครัวของผู้ต้องขังให้มีอาชีพ สามารถดำรงชีวิตในสังคมได้อย่างเป็นปกติสุข
ไม่หวนกลับไปกระทำผิดซ้ำ มุ่งเน้นให้ผู้ต้องขังมีงานทำในระหว่างที่ต้องโทษ หรือหลังพ้นโทษ
รวมถึงการให้ความช่วยเหลือกลุ่มผู้ต้องขังที่ผ่านการฝึกวิชาชีพแล้วและยังไม่ตัดสินใจประกอบอาชีพทันที
หลังพ้นโทษ ตลอดจนสมาชิกในครอบครัวของผู้ต้องขังที่ประสงค์ขอรับการช่วยเหลือ
โดยให้บูรณาการการทำงานร่วมกันระหว่างภาครัฐ ภาคเอกชน และภาคประชาสังคม
เพื่อให้ผู้พ้นโทษสามารถดำรงชีวิตเป็นปกติสุขอย่างมั่นคงและยั่งยืน
เพื่อขับเคลื่อนนโยบายดังกล่าว เมื่อวันพฤหัสบดีที่ ๑ กุมภาพันธ์ ๒๕๖๑ เวลา ๑๓.๓๐ น.
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
มอบหมายให้ นายพงศธร สัจจชลพันธ์ ผู้ช่วยรัฐมนตรีประจำกระทรวงยุติธรรม
เป็นประธานการประชุมคณะทำงานพัฒนาและส่งเสริมอาชีพผู้กระทำผิดอย่างยั่งยืน ครั้งที่ ๑/๒๕๖๑
โดยมี ผู้แทนจากหน่วยงานในสังกัดกระทรวงยุติธรรม ได้แก่
กรมราชทัณฑ์ กรมพินิจและคุ้มครองเด็ก และเยาวชน กรมคุมประพฤติ ผู้แทนหอการค้าไทย
ผู้แทนภาคเอกชนที่เกี่ยวข้อง และผู้แทนการธนาคาร เข้าร่วมประชุมฯ
ณ ห้องประชุมสำนักนโยบายและยุทธศาสตร์ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
โดยผลการประชุมสรุปได้ดังนี้
๑. มุ่งผลสัมฤทธิ์ที่วัดได้ ให้ผู้ต้องขังมีงานทำขณะต้องขัง หรือมีงานทำทันทีหลังพ้นโทษ
หรือนำความรู้และการสนับสนุนจากโครงการไปประกอบอาชีพอิสระหลังพ้นโทษ
๒. กลุ่มเป้าหมายครอบคลุมถึงสมาชิกในครอบครัวผู้ต้องขังที่สมัครใจร่วมโครงการ
๓. เป็นไปตามความถนัด และความสมัครใจของผู้ต้องขัง
๔. หากเป็นอาชีพผลิตสินค้าเพื่อจำหน่าย ควรเริ่มที่ผลิตภัณฑ์ที่สะท้อนอัตลักษณ์ของท้องถิ่น
๕. ยกระดับคุณภาพให้เป็นแรงงานมีฝีมือ โดยมีหน่วยงานที่ได้รับความเชื่อถือรับรองมาตรฐาน (Certify)
๖. ครบวงจร ทั้งความรู้ + ทักษะ + ความรู้ด้านการตลาด+ ทุน + การพัฒนาและรับรองประพฤตินิสัย
ให้เป็นที่ยอมรับของสังคม
นอกจากนี้ ที่ประชุมได้ร่วมกันกำหนดแนวทางในการดำเนินงานของคณะกรรมการฯ
พร้อมทั้งหารือแลกเปลี่ยนความคิดเห็นร่วมกัน โดยมอบฝ่ายเลขานุการนำข้อมูลและข้อเสนอ
ที่ได้รับจากที่ประชุม  ไปยกร่างแนวทางการดำเนินงานที่ครอบคลุมกลุ่มเป้าหมาย
พร้อมกับกำหนดเป้าหมายในการทำงาน รวมทั้งกรอบเวลาในการทำงาน และการประเมินผลเป็นระยะ
นำเสนอที่ประชุมเพื่อพิจารณาให้ความเห็นชอบ ก่อนนำไปขับเคลื่อนร่วมกัน

ที่มา : http://www.thaigov.go.th/news/contents/details/9812
