รัฐบาลไทย-ข่าวทำเนียบรัฐบาล-นายกฯ ให้กำลังใจทัพกีฬาไทยในซีเกมส์ พร้อมชื่นชมพระปรีชาพระองค์หญิง ทรงคว้าเหรียญเงินขี่ม้าเดรสซาจ ชี้เตรียมพัฒนาสมาคมกีฬาและยกระดับคุณภาพนักกีฬาไทยให้โดดเด่นระดับภูมิภาค

วันพุธที่ 23 สิงหาคม 2560
นายกฯ ให้กำลังใจทัพกีฬาไทยในซีเกมส์ พร้อมชื่นชมพระปรีชาพระองค์หญิง ทรงคว้าเหรียญเงินขี่ม้าเดรสซาจ ชี้เตรียมพัฒนาสมาคมกีฬาและยกระดับคุณภาพนักกีฬาไทยให้โดดเด่นระดับภูมิภาค
นายกรัฐมนตรีให้กำลังใจนักกีฬาทีมชาติไทยที่เข้าร่วมการแข่งขันกีฬาซีเกมส์ ครั้งที่ 29 ณ ประเทศมาเลเซีย  พร้อมขอให้ลงเล่นทุกนัดด้วยความตั้งใจและอดทน ทำหน้าที่ของตนเองอย่างเต็มที่
วันนี้ (23 ส.ค. 60) พลเอก ประยุทธ์ จันทร์โอชา นายกรัฐมนตรี ให้กำลังใจนักกีฬาทีมชาติไทยที่เข้าร่วมการแข่งขันกีฬาซีเกมส์ ครั้งที่ 29 ณ ประเทศมาเลเซีย โดยขอให้ลงเล่นทุกนัดด้วยความตั้งใจและอดทน ทำหน้าที่ของตนเองอย่างเต็มที่ ทุกประเทศนั้นมุ่งหวังให้ตนเองประสบความสำเร็จมากที่สุด แต่การแข่งขันกีฬาย่อมมีแพ้มีชนะ ผู้ที่ได้รับชัยชนะย่อมมีความยินดี ส่วนผู้ที่พ่ายแพ้จะต้องไม่ท้อถอย และควรกลับไปทบทวนว่ามีข้อบกพร่องอย่างไร เพื่อพัฒนาแก้ไขให้ดีขึ้นต่อไป
“นายกฯ ยังได้ชื่นชมในพระปรีชาสามารถของพระเจ้าหลานเธอ พระองค์เจ้าสิริวัณณวรีนารีรัตน์ ที่ทรงนำทัพนักกีฬาขี่ม้าทีมชาติไทย คว้าเหรียญเงินจากการแข่งขันขี่ม้าประเภทศิลปะบังคับม้ามาครองได้สำเร็จ สร้างความปลื้มปีติให้กับคนไทย และยังทรงเป็นแรงบันดาลใจแก่นักกีฬาที่เหลือให้ทำผลงานให้ดีที่สุดอีกด้วย”
นอกจากนี้ นายกรัฐมนตรียังกล่าวด้วยว่า หลังจากจบการแข่งขันกีฬาซีเกมส์ครั้งนี้แล้ว ได้สั่งการให้กระทรวงการท่องเที่ยวและกีฬาไปหาแนวทางพัฒนางานของสมาคมกีฬาประเภทต่าง ๆ ให้ดีขึ้น เช่น การสรรหาคณะกรรมการและผู้ฝึกสอนที่มีคุณภาพ รวมทั้งยกระดับศักยภาพของนักกีฬารุ่นใหม่ให้ถึงขั้นสูงสุด ตั้งแต่การคัดเลือกดาวเด่นในระดับโรงเรียน เพื่อส่งต่อไปฝึกฝีมือในโรงเรียนกีฬาและพัฒนาต่อจนถึงทีมชาติ เนื่องจากที่ผ่านมาเป็นที่น่าสังเกตว่า การแข่งขันกีฬาประเภททีม นักกีฬาไทยทำผลงานได้ดีขึ้น แต่ประเภทบุคคลเริ่มประสบปัญหา ทั้งนี้ นายกรัฐมนตรีมุ่งหวังให้ประเทศไทยมีความโดดเด่นในเรื่องกีฬาในภูมิภาคอาเซียน และส่งเสริมให้นักกีฬาของไทยมีความพร้อมทั้งร่างกาย จิตใจ และทักษะความสามารถในระดับต้น ๆ
……………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6129
