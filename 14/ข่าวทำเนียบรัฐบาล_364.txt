รัฐบาลไทย-ข่าวทำเนียบรัฐบาล-รอง ลธน.ม.เรณูฯ เชิญชวนอุดหนุนผลไม้หลากชนิด รสชาติดี ที่ตลาดคลองผดุงกรุงเกษม ข้างทำเนียบรัฐบาล 1 - 24 มิ.ย. 60 ระหว่างเวลา 10.00 - 19.00 น.พร้อมเปิดบริการทุกวัน

วันศุกร์ที่ 16 มิถุนายน 2560
รอง ลธน.ม.เรณูฯ เชิญชวนอุดหนุนผลไม้หลากชนิด รสชาติดี ที่ตลาดคลองผดุงกรุงเกษม ข้างทำเนียบรัฐบาล 1 - 24 มิ.ย. 60 ระหว่างเวลา 10.00 - 19.00 น.พร้อมเปิดบริการทุกวัน
รอง ลธน.ม.เรณูฯ เชิญชวนอุดหนุนผลไม้หลากชนิด รสชาติดี ที่ตลาดคลองผดุงกรุงเกษม ข้างทำเนียบรัฐบาล 1 - 24 มิ.ย. 60 ระหว่างเวลา 10.00 - 19.00 น.พร้อมเปิดบริการทุกวัน
วันนี้ (16 มิถุนายน 2560) เวลา 16.00 น. ณ ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เปิดเผยว่าในเดือนมิถุนายน 2560 ตลาดคลองผดุงกรุงเกษม ข้างทำเนียบรับบาล จัดโดยกรมการพัฒนาชุมชน กระทรวงมหาดไทย ร่วมกับบริษัท ประชารัฐรักสามัคคี จำกัดพร้อมผู้ประกอบการที่สนับสนุนโครงการประชารัฐ โดยนำผลิตภัณฑ์ บริษัท ประชารัฐรักสามัคคี จำกัด และบริษัทภายในเครือข่ายมาจำหน่ายผลิตภัณฑ์ที่มีความหลากหลายในราคาย่อมเยา ภายใต้แนวคิด “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ทั้งนี้ มีการจัดขึ้นอย่างต่อเนื่องเป็นระยะเวลา 3 เดือน ตั้งแต่เดือนพฤษภาคม - กรกฎาคม 2560 ณ ตลาดคลองผดุงกรุงเกษม ข้างทำเนียบรัฐบาล ระหว่างเวลา 10.00 - 19.00 น.พร้อมเปิดบริการทุกวันไม่เว้นวันหยุดราชการและวันหยุดนักขัตฤกษ์
รองเลขาธิการนายกรัฐมนตรีฝ่ายการเมือง เปิดเผยเพิ่มเติมว่า สำหรับเดือนมิถุนายนนี้นั้น จัดขึ้นระหว่างวันที่ 1 - 24 มิถุนายน 2560โดยเน้นผลิตภัณฑ์ทางการเกษตรที่ปลอดภัยกับผู้บริโภค เช่น ข้าวไรซ์เบอรี่ ข้าวเกษตรอินทรีย์ ข้าวหอมมะลิ ข้าวสังข์หยด และข้าวพันธุ์ต่าง ๆ ที่ดีต่อสุขภาพ ตลอดจนผลไม้ตามฤดูกาล เช่น เงาะ มะม่วง มังคุด สัปปะรด ส้มโอ มะละกอ แตงโมพันธุ์เมล่อน อะโวคาโด ลางสาด กล้วยหอม กล้วยน้ำว้า และทุเรียน โดยเฉพาะอย่างยิ่ง ทุเรียนพันธุ์หลงลับแลจากจังหวัดอุตรดิตถ์ ซึ่งรสชาติดีและถูกปากถูกใจประชาชนเป็นอย่างมาก อีกทั้งไม่จำเป็นต้องเสียเวลาเดินทางไปถึงจังหวัดอุตรดิตถ์ แต่ได้นำมาจำหน่ายที่ตลาดคลองผดุงกรุงเกษม ข้างทำเนียบรัฐบาล เพื่ออำนวยความสะดวกแก่ประชาชนชาวกรุงเทพมหานครและปริมณฑลในราคาย่อมเยา
รองเลขาธิการนายกรัฐมนตรีฝ่ายการเมือง เปิดเผยอีกว่า นอกจากมีผลไม้และข้าวเกษตรอินทรีย์ที่ดีต่อสุขภาพหลากหลายพันธุ์แล้ว เดือนมิถุนายน 2560 นี้ ยังมีผลิตภัณฑ์ไฮไลท์ที่น่าสนใจอีกมากมาย เช่น ผลิตภัณฑ์จัดสวนด้วยไม้ไผ่จากจังหวัดชลบุรี เครื่องประดับมุกทั้งสร้อยคอ กำไล และแหวนที่ดีไซน์ทันสมัย ตลอดจนผ้าทอมือจากหลายจังหวัดทั่วทุกภูมิภาคที่ลวดลายสวยงามและมีรสนิยมร่วมสมัย ตลอดจนอาหารจาก 4 ภูมิภาค รสชาติอร่อย เช่น เนื้อโคขุนจากอำเภอกำแพงแสน จังหวัดนครปฐม หมูยอแท้จากจังหวัดอุบลราชธานี กุนเชียงปลาสลิดจากจังหวัดสุพรรณบุรี ลูกชิ้นปลาทูจากจังหวัดสงขลา ปลาสลิดจากอำเภอบางบ่อ จังหวัดสมุทรปราการ ขนมหวานนานาชนิดจากจังหวัดเพชรบุรี เป็นต้น ขนมเปี๊ยะจากจังหวัดสุพรรณบุรี ขนมเบื้องชาโคล ไอศรีมผสมเนื้อมะพร้าวอ่อน ข้าวเหนียวมูนและมะม่วงน้ำดอกไม้สุก ขนมปลากริมไข่เต่า ขนมชั้น ขนมสอดใส้ ทุเรียนพันธุ์หลงหลิน จากจังหวัดอุตรดิตถ์ ที่ดีต่อสุขภาพและทุเรียนทอดกรอบจากจังหวัดระยอง รวมทั้งกระเป๋าผ้าไทยจากแนวคิดและนโยบายของนายกรัฐมนตรีที่ออกแบบสวยล้ำทันสมัย เช่น กระเป๋าศิรดา จากจังหวัดลำปาง เป็นต้น
รองเลขาธิการนายกรัฐมนตรีฝ่ายการเมือง เปิดเผยในตอนท้ายอีกว่า พลเอกประยุทธ์ จันทร์โอชา นายกรัฐมนตรี มุ่งหวังให้รูปแบบตลาดคลองผดุงกรุงเกษมได้ขยายผลสู่ทุกภูมิภาคของประเทศ ซึ่งจะทำให้ตลาดคลองผดุงฯ เป็นแหล่ง ชม ชิม ช้อป ของพี่น้องประชาชนครอบคลุมทุกจังหวัด ซึ่งจะตอบโจทย์วิถีชีวิตของคนไทย โดยส่วนใหญ่ที่นิยมชมชอบเดินตลาดอยู่แล้ว ซึ่งจะส่งผลต่อยอดให้มีการกระจายรายได้สู่ชุมชนอย่างทั่วถึง อีกทั้งเป็นการเพิ่มรายได้ให้ผู้ประกอบการรายย่อยและกลุ่มเกษตรกรมีรายได้เสริมมากขึ้น จากการนำผลผลิตทางการเกษตรมาจำหน่ายในตลาดคลองผดุงฯ
***************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4601
