รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม เป็นประธานในพิธีปล่อยเรือลงน้ำ โครงการต่อเรือตรวจการณ์ขนาดความยาวไม่น้อยกว่า 70 ฟุต ของกรมเจ้าท่า

วันจันทร์ที่ 25 กันยายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม เป็นประธานในพิธีปล่อยเรือลงน้ำ โครงการต่อเรือตรวจการณ์ขนาดความยาวไม่น้อยกว่า 70 ฟุต ของกรมเจ้าท่า
นายพิชิต อัคราทิตย์ รัฐมนตรีช่วยว่าการกระทรวงคมนาคม เป็นประธานในพิธีปล่อยเรือลงน้ำ โครงการต่อเรือตรวจการณ์ขนาดความยาวไม่น้อยกว่า 70 ฟุต ของกรมเจ้าท่า ในวันที่ 23 กันยายน 2560
โดยมี นางธิดา พรภาวนา ภริยารัฐมนตรีช่วยว่าการกระทรวงคมนาคม เป็นผู้ประกอบพิธีปล่อยเรือตรวจการณ์ 701 ลงน้ำ และมีนายศรศักดิ์ แสนสมบัติ อธิบดีกรมเจ้าท่า นายวิรัตน์ ชนะสิทธิ์ กรรมการผู้จัดการ บริษัท อิตัลไทย มารีน จำกัด ผู้บริหารกรมเจ้าท่า และเจ้าหน้าที่ของบริษัท อิตัลไทย มารีน จำกัด ร่วมให้การต้อนรับ ณ อู่ต่อเรือ บริษัท อิตัลไทย มารีน จำกัด จังหวัดสมุทราปราการ
นายพิชิต อัคราทิตย์ กล่าวว่า กระทรวงคมนาคมเห็นความสำคัญในภารกิจของกรมเจ้าท่า (จท.) ซึ่งดูแลความปลอดภัยในการขนส่งทางน้ำ ป้องกันมลภาวะ และปกป้องสิ่งแวดล้อมทางน้ำ ค้นหาและช่วยเหลือผู้ประสบภัยทางน้ำ รวมทั้งร่วมปฏิบัติงานดูแลความมั่นคงและผลประโยชน์แห่งชาติทางทะเล กระทรวงฯ จึงให้การสนับสุนการต่อเรือตรวจการณ์ทางทะเล เพื่อเพิ่มขีดความสามารถและศักยภาพในการปฏิบัติงานตามภารกิจของ จท. โดยเรือตรวจการณ์ จท. 701 จะปฏิบัติงานในพื้นที่เกาะสมุย เกาะพะงัน จังหวัดสุราษฎร์ธานี ซึ่งเป็นพื้นที่ท่องเที่ยวทางทะเลที่สำคัญของประเทศไทย อันจะสร้างความเชื่อมั่นให้แก่นักท่องเที่ยว ประชาชนที่สัญจรทางน้ำ และจะส่งผลดีต่อเศรษฐกิจการท่องเที่ยวของประเทศในภาพรวม โดยกระทรวงฯ จะให้การสนับสนุนการต่อเรือเพิ่มเติมให้ครอบคลุมพื้นที่ทางทะเลทั้งในฝั่งอ่าวไทยและฝั่งอันดามันต่อไป
นายศรศักดิ์ แสนสมบัติ กล่าวเพิ่มเติมว่า จท. ได้ว่าจ้างบริษัท อิตัลไทย มารีน จำกัด ต่อเรือตรวจการณ์ขนาดความยาวไม่น้อยกว่า 70 ฟุต จำนวน 1 ลำ โดยลงนามในสัญญาจ้างต่อเรือ เมื่อวันที่ 15 สิงหาคม 2559 เพื่อรองรับภารกิจตรวจตราและดูแลความปลอดภัยในการเดินเรือโดยสาร เรือประมง เรือขนส่งสินค้า การปฏิบัติการขจัดคราบน้ำมันรั่วไหลลงสู่ทะเล ตลอดจนปฏิบัติการร่วมค้นหาและช่วยเหลือผู้ประสบภัยทางทะเล และสนับสนุนการตรวจตราการทำประมงผิดกฎหมาย ขาดการรายงาน และไร้การควบคุม (IUU FISHING) และการตรวจตรา ปราบปรามการค้ามนุษย์ ให้การสนับสนุนการปฏิบัติงานเพื่อรักษาความมั่นคง และผลประโยชน์ของชาติทางทะเลในพื้นที่เกาะสมุย เกาะพะงัน จังหวัดสุราษฎร์ธานี โดยเรือตรวจการณ์ จท. 701 มีคุณลักษณะตัวเรือและเก๋งเรือสร้างด้วยอลูมิเนียมอัลลอยด์ มีการทรงตัวดี มั่นคง และปลอดภัยสูง มีศักภาพตามมาตรฐานของสมาคมจัดชั้นเรือ ซึ่งตัวเรือมีความยาวตลอดลำ 21.59 เมตร ความกว้าง 5.33 เมตร กินน้ำลึก 1.12 เมตร ความเร็วสูงสุดไม่ต่ำกว่า 25 นอต รัศมีปฏิบัติการ 350 ไมล์ทะเล และมีเจ้าหน้าที่ประจำเรือและเจ้าหน้าที่ปฏิบัติงาน จำนวน 10 นาย

ที่มา : http://www.thaigov.go.th/news/contents/details/6924
