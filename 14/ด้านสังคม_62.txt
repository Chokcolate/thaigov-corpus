รัฐบาลไทย-ข่าวทำเนียบรัฐบาล-สธ.เตือนประชาชนระวังอันตรายจากพายุฤดูร้อน กำชับสถานบริการในสังกัดเตรียมพร้อมไม่ให้กระทบการบริการ

วันเสาร์ที่ 1 เมษายน 2560
สธ.เตือนประชาชนระวังอันตรายจากพายุฤดูร้อน กำชับสถานบริการในสังกัดเตรียมพร้อมไม่ให้กระทบการบริการ
กระทรวงสาธารณสุข เตือนประชาชนระวังอันตรายจากพายุฤดูร้อนและลูกเห็บ ขอให้อยู่ในที่พักอาศัยที่มั่นคงแข็งแรง หากได้รับบาดเจ็บหรือเจ็บป่วยฉุกเฉิน โทรแจ้งขอความช่วยเหลือที่หมายเลข 1669 ฟรี ตลอด 24 ชั่วโมง
วันนี้ (1 เมษายน 2560) โนายแพทย์เกียรติภูมิ วงศ์รจิต รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า ตามที่กรมอุตุนิยมวิทยา ได้ประกาศเตือนในช่วงวันที่ 31 มีนาคม – 4 เมษายน 2560 ประเทศไทยบริเวณภาคเหนือ ภาคตะวันออกเฉียงเหนือ ภาคกลาง และภาคตะวันออก จะเกิดพายุฤดูร้อนมีพายุฝนฟ้าคะนอง ฟ้าผ่า ลมกระโชกแรง กับมีลูกเห็บตกในบางพื้นที่ และอากาศจะคลายความร้อนลง                  ส่วนในภาคใต้ จะมีฝนเพิ่มขึ้นและมีฝนตกหนักหลายพื้นที่ ประชาชนอาจได้รับอันตรายจากสิ่งปลูกสร้าง ป้ายโฆษณา ต้นไม้ที่ถูกพายุพัดทำลาย ถูกฟ้าผ่า และลูกเห็บได้ จึงขอให้อยู่ในที่พักอาศัยที่มั่นคงแข็งแรง หลีกเลี่ยงเข้าใกล้สิ่งก่อสร้างที่อาจเป็นอันตรายขณะเกิดพายุลมแรง เช่น ป้ายโฆษณา ต้นไม้ใหญ่ เสาไฟฟ้า รวมทั้งดูแลรักษาความอบอุ่นของร่างกาย โดยเฉพาะเด็กเล็ก ผู้สูงอายุ ผู้ป่วยเรื้อรัง มีโอกาสป่วยเป็นไข้หวัดจากสภาพอากาศ ที่แปรปรวนได้ง่าย หากได้รับบาดเจ็บหรือเจ็บป่วยฉุกเฉิน โทรขอความช่วยเหลือได้ที่หมายเลข 1669 ฟรี  ตลอด 24 ชั่วโมง
ในส่วนการเตรียมการสถานบริการสาธารณสุข ขอให้หน่วยงานทุกแห่ง ทั้งสำนักงานสาธารณสุขจังหวัด สำนักงานสาธารณสุขอำเภอ และโรงพยาบาล ติดตามสถานการณ์จากกรมอุตุนิยมวิทยาอย่างใกล้ชิด และเตรียมแผนรับมือไม่ให้กระทบบริการประชาชน โดย 1.สำรวจความแข็งแรงของตัวอาคาร  หลังคา  ป้ายประกาศ ไฟส่องสว่าง ตัดแต่งต้นไม้ รื้อถอนป้าย สิ่งก่อสร้างที่เป็นอันตราย พร้อมซ่อมแซมให้มีความปลอดภัย ตรวจสอบระบบระบายน้ำ ทำความสะอาดรางน้ำฝนท่อระบายน้ำไม่ให้อุดตัน ขนย้ายเวชภัณฑ์เครื่องมือแพทย์ไว้ในที่สูง 2.จัดเตรียมระบบสำรองไฟ  สำรองยาเวชภัณฑ์ น้ำมัน ออกซิเจน และทรัพยากรต่างๆ ที่จำเป็นต่อการจัดบริการประชาชนให้เพียงพอ และ3.เตรียมแผนการจัดบริการนอกสถานที่และแผนการเคลื่อนย้ายผู้ป่วย กรณีอาคารบริการหรือสาธารณูปโภคได้รับความเสียหายจนไม่สามารถให้บริการได้ตามแผนทางวางไว้

ที่มา : http://www.thaigov.go.th/news/contents/details/2823
