รัฐบาลไทย-ข่าวทำเนียบรัฐบาล-ปลัด พม. ลงพื้นที่ จ.เชียงใหม่ หารือนางวีรวรรณ มอสบี้ ผอ.โครงการฮัก (HUG)

วันศุกร์ที่ 27 ตุลาคม 2560
ปลัด พม. ลงพื้นที่ จ.เชียงใหม่ หารือนางวีรวรรณ มอสบี้ ผอ.โครงการฮัก (HUG)
ปลัด พม. ลงพื้นที่ จ.เชียงใหม่ หารือนางวีรวรรณ มอสบี้ ผอ.โครงการฮัก (HUG) และมูลนิธิโซเอ อินเตอร์เนชั่นแนล เพื่อเพิ่มประสิทธิภาพในการช่วยเหลือคุ้มครองผู้เสียหายจากการค้ามนุษย์ โดยเฉพาะเด็ก
วันนี้ (27 ต.ค. 60) เวลา 10.00 น. ที่จังหวัดเชียงใหม่ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่จังหวัดเชียงใหม่ เพื่อหารือในเรื่องการดำเนินงานด้านการป้องกันและแก้ไขปัญหาการค้ามนุษย์ การช่วยเหลือคุ้มครองเด็กที่ถูกล่วงละเมิดทางเพศผ่านทางอินเตอร์เน็ต การจัดตั้งศูนย์ช่วยเหลือเด็กจากการค้ามนุษย์ และการจัดตั้งสถานคุ้มครองเอกชนดูแลผู้เสียหายจากการค้ามนุษย์ ร่วมกับนางวีรวรรณ มอสบี้ ผู้อำนวยการโครงการฮัก (HUG) จังหวัดเชียงใหม่ ในฐานะองค์กรพัฒนาเอกชนของประเทศไทย ที่ได้รับรางวัล TIP Report Hero ปี 2560 จากกระทรวงการต่างประเทศ สหรัฐอเมริกา นางเจนนิเฟอร์ ฮาร์ไฮ (Mrs. Jennifer Harhigh) และมูลนิธิโซเออินเตอร์เนชั่นเนล (ZOE)
นายพุฒิพัฒน์ กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะหน่วยประสานงานหลักในการป้องกันและปราบปรามการค้ามนุษย์ และเจ้าภาพหลักในการให้ความคุ้มครองสวัสดิภาพแก่ผู้เสียหายจากการค้ามนุษย์ทั้งด้านสังคม สุขภาพร่างกายและจิตใจ ความปลอดภัย และการส่งกลับคืนสู่สังคม ทั้งนี้ เพื่อส่งเสริมความร่วมมือกับภาคประชาสังคมในการให้ความคุ้มครองสวัสดิภาพแก่ผู้เสียหายจากการค้ามนุษย์ ตนในฐานะผู้แทนกระทรวง พม. และเลขานุการคณะกรรมการป้องกันและปราบปรามการค้ามนุษย์ จึงได้ลงพื้นที่จังหวัดเชียงใหม่ เพื่อหารือร่วมกับนางวีรวรรณ มอสบี้ ผู้อำนวยการโครงการฮัก (HUG) จังหวัดเชียงใหม่ ในเรื่องการช่วยเหลือคุ้มครองเด็กที่ถูกล่วงละเมิดทางเพศผ่านทางอินเตอร์เน็ตและการจัดตั้งศูนย์ช่วยเหลือเด็กจากการค้ามนุษย์ พร้อมทั้งเยี่ยมชม การดำเนินงานช่วยเหลือคุ้มครองเด็กที่ถูกล่วงละเมิดทางเพศ
นายพุฒิพัฒน์ กล่าวต่อว่า นางวีรวรรณ มอสบี้ ผู้อำนวยการโครงการฮัก (HUG) จังหวัดเชียงใหม่ ซึ่งเป็นผู้แทนองค์กรพัฒนาเอกชนของไทยที่ได้รับรางวัล TIP Report Hero ปี 2560 จากกระทรวงการต่างประเทศสหรัฐอเมริกา เนื่องในโอกาสสหรัฐอเมริกาเผยแพร่ TIP Report ประจำปี 2560 ซึ่งได้มีโอกาสกล่าวสุนทรพจน์ ณ กรุงวอชิงตัน สหรัฐอเมริกา เมื่อวันที่ 27 มิถุนายน 2560 โดยนางวีรวรรณ มอสบี้ ได้เริ่มต้นการทำงานด้านการต่อต้านการค้ามนุษย์เมื่อ 6 ปีที่ผ่านมา และเมื่อวันที่ 5 มิถุนายน 2560 รัฐบาล โดยกระทรวงการพัฒนาสังคมและความมั่นคงของมนุษย์ (พม.) ได้จัดงานวันต่อต้านการค้ามนุษย์ ประจำปี 2560 ณ ทำเนียบรัฐบาล กรุงเทพฯ โดยมี พลเอก ประยุทธ์ จันทร์โอชา นายกรัฐมนตรี เป็นประธานและได้มอบรางวัลให้กับนางวีรวรรณ มอสบี้ ในฐานะเป็นหนึ่งในคณะทำงานปราบปรามอาชญากรรมทางอินเตอร์เน็ตที่เกี่ยวข้องกับการล่วงละเมิดเด็ก ซึ่งสะท้อนให้เห็นถึงความมุ่งมั่นและการอุทิศตนในการต่อต้านการค้ามนุษย์ โดยเฉพาะการช่วยเหลือคุ้มครองเด็กที่ถูกล่วงละเมิดทางเพศ และเด็กที่ถูกล่อลวงเข้าสู่ขบวนการค้ามนุษย์
นายพุฒิพัฒน์ กล่าวต่อไปว่า จากนั้น ตนได้เข้าเยี่ยมชมการดำเนินงานช่วยเหลือคุ้มครองผู้เสียหายจากการค้ามนุษย์ในภาคเหนือของมูลนิธิโซเอ อินเตอร์เนชั่นแนล (ZOE) พร้อมหารือในเรื่องการจัดตั้งสถานคุ้มครองเอกชนดูแลผู้เสียหายฯ และการช่วยเหลือเด็กที่ประสบปัญหาทางสังคม ซึ่งทาง ZOE ได้รับเด็กมาดูแลต่อ ด้วยมีความพร้อม
ทั้งอาคารที่พักและลานกิจกรรมสำหรับเด็ก
"สำหรับการจัดตั้งสถานคุ้มครองเอกชนดูแลผู้เสียหายจากการค้ามนุษย์ เพื่อส่งเสริมให้ผู้เสียหายฯ ได้มีสิทธิ โอกาส และทางเลือกในการเข้ารับการช่วยเหลือคุ้มครองสวัสดิภาพ นอกเหนือจากของภาครัฐ โดยคำนึงถึงศักดิ์ศรีของความเป็นมนุษย์ และประโยชน์สูงสุดของผู้เสียหายฯ เป็นสำคัญ อีกทั้งเป็นการส่งเสริมให้ภาคเอกชนเข้ามามีส่วนร่วมในการช่วยเหลือคุ้มครองผู้เสียหายฯ ด้วยการจัดเตรียมสิ่งอำนวยความสะดวก เช่น ห้องพัก ห้องพยาบาล ห้องอาหาร และห้องกิจกรรม รวมทั้งการจัดระบบรักษาความปลอดภัย ตามมาตรฐานสากล” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/7639
