รัฐบาลไทย-ข่าวทำเนียบรัฐบาล-สำนักงานนโยบายและแผนการขนส่งและจราจรนำเสนอผลการศึกษาและรับฟังความคิดเห็นโครงการศึกษาจัดทำแผนแม่บทบูรณาการพัฒนาระบบการจราจรในเขตกรุงเทพมหานครและปริมณฑล

วันศุกร์ที่ 15 ธันวาคม 2560
สำนักงานนโยบายและแผนการขนส่งและจราจรนำเสนอผลการศึกษาและรับฟังความคิดเห็นโครงการศึกษาจัดทำแผนแม่บทบูรณาการพัฒนาระบบการจราจรในเขตกรุงเทพมหานครและปริมณฑล
สำนักงานนโยบายและแผนการขนส่งและจราจร (สนข.) กระทรวงคมนาคม จัดสัมมนารับฟังความคิดเห็นโครงการศึกษาจัดทำแผนแม่บทบูรณาการพัฒนาระบบการจราจรในเขตกรุงเทพมหานครและปริมณฑล
นายไพรินทร์ ชูโชติถาวร รัฐมนตรีช่วยว่าการกระทรวงคมนาคม เป็นประธานเปิดการสัมมนารับฟังความคิดเห็นโครงการศึกษาจัดทำแผนแม่บทบูรณาการพัฒนาระบบการจราจรในเขตกรุงเทพมหานครและปริมณฑล เมื่อวันที่ 13 ธันวาคม 2560 ณ ห้อง Jubilee Ballroom โรงแรม เดอะ เบอร์เคลีย์ โฮเตล โดยมี นายชัยวัฒน์ ทองคำคูณ ผู้อำนวยการ สนข. ผู้แทนจากหน่วยงานภาครัฐ ภาคเอกชน สมาคมผู้ประกอบการที่เกี่ยวข้องกับการคมนาคมขนส่งในเขตกรุงเทพมหานครและปริมณฑล และสื่อมวลชน เข้าร่วมการสัมมนาฯ
นายไพรินทร์ ชูโชติถาวร กล่าวว่า ปัญหาการจราจรในเขตกรุงเทพมหานครและปริมณฑล ส่งผลให้เกิดความสูญเสียทางด้านเศรษฐกิจ ทั้งเวลาและค่าใช้จ่ายที่ต้องเสียเปล่าระหว่างการเดินทาง กระทรวงคมนาคมและหน่วยงานที่เกี่ยวข้องได้ดำเนินการแก้ไขปัญหาการจราจรติดขัดมาอย่างต่อเนื่อง หน่วยงานต่าง ๆ ได้มีแผนงานก่อสร้างและมาตรการแก้ไขปัญหาทั้งทางถนน ทางราง และทางน้ำ แต่ขาดการบูรณาการร่วมกันเพื่อให้เห็นจุดแข็งและจุดอ่อนของการแก้ไขปัญหาการจราจรอย่างจริงจัง ดังนั้น รัฐบาล โดยกระทรวงคมนาคมจึงได้มอบให้ สนข. ดำเนินการศึกษาจัดทำแผนแม่บทบูรณาการพัฒนาระบบการจราจรในเขตกรุงเทพมหานครและปริมณฑล โดยมีวัตถุประสงค์ ดังนี้
1. ศึกษา วิเคราะห์ปัญหาด้านการจราจรในกรุงเทพมหานครและปริมณฑล และขีดความสามารถการรองรับความต้องการเดินทาง ภายใต้การวางแผนพัฒนาเมือง การพัฒนาโครงสร้างพื้นฐานด้านการคมนาคม และการจัดระบบการจราจรในปัจจุบันและตามแผนงานในอนาคต รวมถึงโครงข่ายถนน สะพาน ทางพิเศษ ระบบขนส่งมวลชน และจุดเชื่อมต่อการเดินทาง
2. ศึกษา ทบทวนข้อมูลการบูรณาการพัฒนาระบบการจราจรในประเทศที่มีแนวปฏิบัติที่ดี (Best Practice) ที่มีรูปแบบและลักษณะเมืองใกล้เคียงกับกรุงเทพมหานคร
3. จัดทำแผนแม่บทบูรณาการพัฒนาระบบการจราจรในเขตกรุงเทพมหานครและปริมณฑล โดยการศึกษา วิเคราะห์ และจัดทำข้อเสนอแนะทิศทางการพัฒนาด้านระบบการจัดการจราจร ให้สอดคล้องกับการพัฒนาเมือง การพัฒนาระบบโครงสร้างพื้นฐานด้านการจราจรอย่างบูรณาการ สอดคล้องและลดความซ้ำซ้อนการดำเนินงานได้อย่างมีประสิทธิภาพ
4. สนับสนุนทางวิชาการในการเสนอแนะนโยบาย และ/หรือแผนการจัดระบบการจราจรในเขตกรุงเทพมหานครและปริมณฑล และเพิ่มพูนความรู้ ศักยภาพการปฏิบัติงานของเจ้าหน้าที่ในการวิเคราะห์และวางแผนระบบการจราจรและขนส่งให้กับเจ้าหน้าที่ของ สนข. และหน่วยงานที่เกี่ยวข้อง
ทั้งนี้ โครงการศึกษาจัดทำแผนแม่บทฯ อยู่ระหว่างการจัดทำรายงานฉบับกลาง (Interim Report) ซึ่งจากการศึกษาได้ผลการทบทวนข้อมูลแผนงาน/โครงการของหน่วยงานที่เกี่ยวข้องด้านการจราจร การวิเคราะห์ขีดความสามารถการรองรับความต้องการเดินทางในเขตกรุงเทพมหานครและปริมณฑลทั้งทางถนน ทางราง และทางน้ำ ในช่วงปี 2560 - 2572 รวมทั้งทำให้ทราบจุดแข็งและจุดอ่อน และสามารถเสนอแนวทาง การแก้ไขเพิ่มเติมเพื่อจัดทำเป็นแผนแม่บทฯ ที่มีแผนงาน/โครงการในภาพรวมที่มีความชัดเจน เช่น การเสนอแนวทางการก่อสร้างถนนสายใหม่ การจัดทำทางลอดหรือทางยกระดับในทางแยกที่สำคัญ การแก้ไขปัญหาคอขวด การใช้เทคโนโลยีในการแก้ไขปัญหาการจราจร การบังคับใช้กฎหมาย การกำหนดมาตรการ/นโยบายต่าง ๆ เพื่อเป็นกรอบการแก้ไขปัญหาการจราจรเชื่อมโยงครบทุกมิติ ซึ่งตลอดระยะเวลาของการดำเนินการศึกษาโครงการฯ สนข. ได้คำนึงถึงความสำคัญของประชาชน โดยเปิดโอกาสให้ทุกภาคส่วนร่วมแลกเปลี่ยนข้อคิดเห็นและข้อเสนอแนะ เพื่อนำไปสู่การจัดทำแผนแม่บทฯ ร่วมกัน ซึ่ง สนข. จะนำข้อคิดเห็นไปปรับปรุง แก้ไขแผนแม่บทฯ ให้มีความครบถ้วน สมบูรณ์ และสอดคล้องกับสถานการณ์ในปัจจุบัน เพื่อให้ประชาชนได้รับประโยชน์สูงสุดต่อไป

ที่มา : http://www.thaigov.go.th/news/contents/details/8796
