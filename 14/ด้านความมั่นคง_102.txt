รัฐบาลไทย-ข่าวทำเนียบรัฐบาล-มหาดไทยสุดปลื้ม OTOP Midyear 2017 เดินหน้า 5 วัน ยอดขายทะลุกว่า 512 ล้านบาท

วันอังคารที่ 23 พฤษภาคม 2560
มหาดไทยสุดปลื้ม OTOP Midyear 2017 เดินหน้า 5 วัน ยอดขายทะลุกว่า 512 ล้านบาท
มหาดไทยสุดปลื้ม OTOP Midyear 2017 เดินหน้า 5 วัน ยอดขายทะลุกว่า 512 ล้านบาท
ขอเชิญชวนพี่น้องประชาชนร่วมอุดหนุนสินค้าภูมิปัญญาไทย สร้างรายได้กระจายลงสู่ชุมชน
วันนี้ (23 พ.ค. 60) นายชยพล  ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย โดยกรมการพัฒนาชุมชน ได้จัดงาน OTOP Midyear 2017 ขึ้นในระหว่างวันที่ 18 - 25 พฤษภาคม 2560 ณ อาคารชาเลนเจอร์ 1-3 ศูนย์แสดงสินค้าและการประชุมอิมแพค เมืองทองธานี ภายใต้แนวคิด “BEST LOCAL TO GLOBAL : ภูมิใจ ภูมิปัญญาไทย ระดับโลก” เพื่อจัดแสดงและจำหน่ายสินค้าโอทอป ซึ่งถือเป็นงานส่งเสริมการตลาดที่ยิ่งใหญ่ที่สุดในรอบกลางปี โดยรวบรวมสุดยอดผลิตภัณฑ์โอทอปที่มีความหลากหลาย อาทิ ผลิตภัณฑ์ OTOP ที่เป็นสินค้า Brand Name ผลิตภัณฑ์ Cluster กระเป๋า (OTOP BRAND NAME) 35 แบรนด์, ผลิตภัณฑ์ OTOP Premium เพื่อส่งออก, OTOP ขึ้นเครื่องบิน และการแสดงผลงานศิลปิน OTOP ผู้ถ่ายทอดภูมิปัญญาสู่คนรุ่นใหม่ โดยในงานนี้มีสุดยอดสินค้า OTOP คุณภาพดีจากทุกภาคทั่วประเทศมานำเสนอมากกว่า 10,000 รายการ 3,000 ร้านค้า
ภาพรวมของการจัดงานตั้งแต่เปิดจำหน่ายเมื่อวันที่ 18 พฤษภาคมที่ผ่านมาจนถึงวันนี้ (22 พ.ค.) รวม 5 วันได้รับการตอบรับอย่างดีมากจากพี่น้องประชาชน มีผู้เข้าเยี่ยมชมและเลือกซื้อสินค้าภายในงานแล้วกว่า 2.23 แสนคน มียอดจำหน่ายทะลุกว่า 512.5 ล้านบาท เป็นยอดจำหน่ายภายในงานจำนวน 457.378 ล้านบาท และยอดสั่งซื้อจำนวน 55.142 ล้านบาท ผลิตภัณฑ์ที่ได้รับความนิยมเลือกซื้ออันดับแรก คือ กลุ่มผ้าและเครื่องแต่งกาย รองลงมา คือ กลุ่มของใช้และของตกแต่งฯ และกลุ่มผลิตภัณฑ์อาหารและของฝากต่างๆ ที่ผ่านการคัดสรรความอร่อยมาจากทั่วประเทศ นอกจากนี้ ยังมีผลิตภัณฑ์ของกลุ่ม OTOP Best Seller ที่ได้รับความนิยมเป็นอย่างดีมียอดจำหน่ายรวมกว่า 48 ล้านบาท
รองปลัดกระทรวงมหาดไทย กล่าวเพิ่มเติมว่า การจัดงานในครั้งนี้ นับว่าเป็นโอกาสดีที่จะได้แสดงให้เห็นถึงความก้าวหน้าในการพัฒนาผลิตภัณฑ์ OTOP สินค้าไทย ซึ่งเป็นความภาคภูมิใจของคนไทยที่แสดงผลงานจากภูมิปัญญาไทยที่มีคุณภาพระดับโลก โดยเฉพาะสินค้าระดับ Premium ซึ่งส่งออกไปจำหน่ายยังต่างประเทศที่นำมาจัดแสดง
และจำหน่ายในงานนี้ด้วย โอกาสนี้ จึงขอประชาสัมพันธ์เชิญชวนพี่น้องประชาชนเข้าเที่ยวชมและเลือกซื้อสินค้าได้ตั้งแต่เวลา 10.00 - 21.00 น. ณ อาคารชาเลนเจอร์ 1 - 3 อิมแพคเมืองทองธานี จนถึงวันที่ 25 พฤษภาคมนี้ โดยในช่วง 3 วันสุดท้าย ผู้จัดงานได้จัดกิจกรรมส่งเสริมการขายไว้มากมาย ทั้งโปรโมชั่น ลด แลก แจก แถม และลุ้นรับของรางวัลภายในงาน โดยเฉพาะวันสุดท้ายมีลุ้นรางวัลใหญ่ สร้อยคอทองคำหนัก 10 บาท โทรศัพท์ Samsung S8, โทรทัศน์ Samsung LED 55 นิ้ว และจักรยานพับได้ ทั้งนี้ กระทรวงมหาดไทยคาดหวังว่าการจัดงาน OTOP Midyear 2017 ในครั้งนี้ จะเป็นการกระตุ้นเศรษฐกิจฐานราก เพิ่มช่องทางการตลาดให้กับผลิตภัณฑ์ OTOP และช่วยสร้างงาน สร้างอาชีพ และกระจายรายได้ให้กับผู้ผลิต ผู้ประกอบการ OTOP ตลอดจนสมาชิกกลุ่มต่างๆ เพื่อเป็นการกระตุ้นเศรษฐกิจในภาพรวมของประเทศ และที่สำคัญคือเม็ดเงินที่ได้จากการจำหน่ายผลิตภัณฑ์ฯ จะได้กระจายลงไปสู่ชุมชน สร้างการหมุนเวียนและกระจายรายได้ไปสู่พี่น้องประชาชน OTOP ทั่วประเทศตามเป้าหมายของกระทรวงมหาดไทยและรัฐบาล

ที่มา : http://www.thaigov.go.th/news/contents/details/3939
