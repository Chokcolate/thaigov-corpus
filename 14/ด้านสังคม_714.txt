รัฐบาลไทย-ข่าวทำเนียบรัฐบาล-รมว.พม. ชื่นชมเด็กหนุ่มวัย 15 ปี ครัวฐานะยากจน แต่สู้ชีวิต รับจ้างทำงานหารายได้เลี้ยงดูตัวเองและตาทวดแก่ชราวัย 79 ปี ที่ จ.อุบลราชธานี

วันศุกร์ที่ 29 กันยายน 2560
รมว.พม. ชื่นชมเด็กหนุ่มวัย 15 ปี ครัวฐานะยากจน แต่สู้ชีวิต รับจ้างทำงานหารายได้เลี้ยงดูตัวเองและตาทวดแก่ชราวัย 79 ปี ที่ จ.อุบลราชธานี
รมว.พม. ชื่นชมเด็กหนุ่มวัย 15 ปี ครัวฐานะยากจน แต่สู้ชีวิต รับจ้างทำงานหารายได้เลี้ยงดูตัวเองและตาทวดแก่ชราวัย 79 ปี ที่ จ.อุบลราชธานี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.บุรีรัมย์
วันนี้ (29 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 724/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหนุ่มวัย 15 ปี ครอบครัวมีฐานะยากจน แต่สู้ชีวิต รับจ้างทำงานเป็นลูกจ้างที่อู่ซ่อมรถ ไร่พริก และไร่มันสำปะหลัง เพื่อหารายได้จุนเจือครอบครัวเลี้ยงดูตัวเอง และตาทวดแก่ชรา วัย 79 ปี ที่ป่วยเป็นโรคเบาหวาน ความดัน และไขมันอุดตันในเส้นเลือด เดินไม่ค่อยสะดวก ทั้ง 2 ชีวิต อาศัยอยู่กัน เพียงลำพัง อาศัยขอข้าววัดกินประทังชีวิต ที่จังหวัดอุบลราชธานี นั้น ตนขอชื่นชมเด็กหนุ่มคนดังกล่าว ที่มีความขยันหมั่นเพียร กตัญญู มุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กหนุ่มคนดังกล่าวในระยะยาว และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายชราคนดังกล่าวอย่างต่อเนื่อง นอกจากนี้ ให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีชายชราวัย 70 ปี ต้องออกเดินเท้าแต่เช้ามืดทุกวัน เป็นระยะทางกว่า 10 กิโลเมตร เพื่อไปขอข้าววัดกินประทังชีวิต ถูกลูกหลานทอดทิ้งให้อยู่เพียงลำพัง ไม่เคยกลับมาเหลียวแล ที่อำเภอประโคนชัย จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคม ของครอบครัวดังกล่าวเพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายและความเหมาะสมในระยะยาวต่อไป

ที่มา : http://www.thaigov.go.th/news/contents/details/7081
