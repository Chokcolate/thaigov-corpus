รัฐบาลไทย-ข่าวทำเนียบรัฐบาล-นรม. มอบหมายให้ฝ่ายความมั่นคง และ สตช. สอบสวนหาข้อเท็จจริงกรณีหมุดคณะราษฎรหาย ยืนยันจะทำทุกอย่างเพื่อให้แผ่นดินมีความสุข

วันอังคารที่ 18 เมษายน 2560
นรม. มอบหมายให้ฝ่ายความมั่นคง และ สตช. สอบสวนหาข้อเท็จจริงกรณีหมุดคณะราษฎรหาย ยืนยันจะทำทุกอย่างเพื่อให้แผ่นดินมีความสุข
นายกรัฐมนตรีมอบหมายให้ฝ่ายความมั่นคง และสำนักงานตำรวจแห่งชาติสอบสวนข้อเท็จจริงกรณีหมุดคณะราษฎรหาย ยืนยันจะทำทุกอย่างเพื่อให้แผ่นดินมีความสุข
วันนี้ (18 เมษายน 2560) เวลา 13.20 น. ณ บริเวณห้องโถงตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการเป็นประธานประชุมคณะรัฐมนตรีกรณีหมุดคณะราษฎร หรือหมุดก่อกำเนิดรัฐธรรมนูญที่บริเวณลานพระบรมรูปทรงม้าหายไป และถูกแทนด้วยหมุดใหม่ที่มีข้อความใหม่แทนในจุดเดิมว่า ได้มอบหมายให้ฝ่ายความมั่นคง และสำนักงานตำรวจแห่งชาติติดตามสืบสวนสอบสวนหาข้อเท็จจริง ซึ่งประเทศไทยเป็นประชาธิปไตยมา 80 ปีแล้ว พร้อมกล่าวยืนยันว่า ตนเองก็เป็นประชาธิปไตย ซึ่งที่สำคัญประชาธิปไตยอยู่ในใจทุกคน ขอให้เรื่องดังกล่าวเป็นหน้าที่ของกระบวนการสืบสวนสอบสวน สำหรับการรวมกลุ่มเพื่อทวงหมุดคืนนั้น ไม่ได้ก่อให้เกิดประโยชน์ และขอให้ระมัดระวังในการเคลื่อนไหว เพราะไม่ต้องการให้บ้านเมืองติดขัด เดินต่อไปไม่ได้ โดยรัฐบาลจำเป็นต้องใช้กฎหมายถ้าเกิดผลกระทบ มีความเดือนร้อนขึ้น และขอให้เคารพ ปฏิบัติตามกฎหมายด้วย
นายกรัฐมนตรีกล่าวต่อไปว่า ประเทศไทยกำลังเดินหน้าเข้าสู่ประชาธิปไตย ทุกคนต้องการประชาธิปไตย   และต้องการเดินหน้าสู่เลือกตั้ง เพื่อให้ได้รัฐบาลที่มีธรรมาภิบาล พร้อมกล่าวยืนยันว่า จะพยายามทำทุกอย่าง เพื่อให้แผ่นดินนี้มีความสุข จึงต้องการขอความร่วมมืออะไรที่ไม่ใช่ประเด็นคอขาดบาดตายจนเกินไป อย่านำมาเป็นประเด็นให้แก้ไข ซึ่งเข้าใจความรู้สึกของประชาชนดีเพราะเป็นเรื่องของประวัติศาสตร์ และขอให้มองอนาคตว่าจะทำอย่างไรดีกว่า ขออย่าโต้แย้งกันไปกันมา
---------------------------------

ที่มา : http://www.thaigov.go.th/news/contents/details/3118
