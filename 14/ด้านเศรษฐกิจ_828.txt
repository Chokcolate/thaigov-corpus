รัฐบาลไทย-ข่าวทำเนียบรัฐบาล-งานเปิดตัวผลิตภัณฑ์สิ่งทอที่มีคุณสมบัติพิเศษ

วันศุกร์ที่ 7 กรกฎาคม 2560
งานเปิดตัวผลิตภัณฑ์สิ่งทอที่มีคุณสมบัติพิเศษ
รองปลัดกระทรวงอุตสาหกรรม และประธานบอร์ดสถาบันพัฒนาอุตสาหกรรมสิ่งทอ เป็นประธานเปิดตัวผลิตภัณฑ์สิ่งทอที่มีคุณสมบัติพิเศษ Filagen Grand Opening
วันนี้ (7 กรกฎาคม 2560) นางสาวนิสากร จึงเจริญธรรม รองปลัดกระทรวงอุตสาหกรรม และประธานบอร์ดสถาบันพัฒนาอุตสาหกรรมสิ่งทอ เป็นประธานเปิดตัวผลิตภัณฑ์สิ่งทอที่มีคุณสมบัติพิเศษ Filagen Grand Opening  โดยกิจกรรมในครั้งนี้ ผู้ประกอบการอุตสาหกรรมสิ่งทอไทยนำผลิตภัณฑ์เข้าร่วมแสดงกว่า 15 บริษัท ณ ศูนย์การค้าสยามพารากอน
นางสาวนิสากรฯ กล่าวว่า ผลิตภัณฑ์สิ่งทอดังกล่าวเกิดจากการนำนวัตกรรมเส้นใยคอลลาเจนประยุกต์ใช้กับอุตสาหกรรมสิ่งทอของไทย โดยการนำเอาคอลลาเจนสกัดจากเกล็ดปลา Milk Fish ซึ่งมีคุณสมบัติในการป้องกันรังสียูวีและการเก็บรักษาความชุ่มชื่นของผิวกาย  มาใส่ในเส้นใยวิสโคสเรยอน
โดยมีผลการทดสอบและมาตรฐานรับรองเส้นใยฟิลาเจน  สามารถนำไปทำเป็นผลิตภัณฑ์ได้อย่างหลากหลายรูปแบบ เป็นการเพิ่มมูลค่าให้กับผลิตภัณฑ์  โดยเป็นความร่วมมือและสนับสนุนผู้ประกอบการไทยในอุตสาหกรรมสิ่งทอ ตั้งแต่อุตสาหกรรมต้นน้ำ กลางน้ำ และปลายน้ำ โดยเริ่มต้นตั้งแต่กระบวนการฉีดเส้นใย จนถึงกระบวนการปั่นเป็นเส้นด้าย รวมไปถึงผลิตภัณฑ์ดังกล่าวยังมีส่วนในการช่วยส่งเสริมการสร้างงานให้กับคนภายในประเทศ รวมถึงการสนับสนุนกลุ่มวิสาหกิจชุมชนในประเทศไทย ให้มีแนวคิดในการพัฒนาอุตสาหกรรมสิ่งทอในยุคอุตสาหกรรม 4.0
สำหรับสถานการณ์ปัจจุบันของอุตสาหกรรมสิ่งทอและเครื่องนุ่งห่มทั้งภายในประเทศและต่างประเทศมีอัตราการแข่งขันที่สูงขึ้นอย่างต่อเนื่อง ประกอบกับนโยบายไทยแลนด์ 4.0 ของทางภาครัฐ ที่ผลักดันเศรษฐกิจที่ขับเคลื่อนด้วยนวัตกรรม ดังนั้นผู้ประกอบการในอุตสาหกรรมสิ่งทอและเครื่องนุ่งห่มต้องตื่นตัวในเรื่องการพัฒนาขีดความสามารถในการแข่งขันให้มากขึ้น ผ่านการประยุกต์ใช้นวัตกรรมเทคโนโลยีมากยิ่งขึ้น ตั้งแต่การเพิ่มประสิทธิภาพ-ลดต้นทุนการผลิต การเพิ่มมูลค่าผลิตภัณฑ์ ตลอดจนการสร้างเครือข่ายในกลุ่มอุตสาหกรรม เพื่อขับเคลื่อนอุตสาหกรรมมูลค่าสูงในปัจจุบันให้มีศักยภาพเพิ่มขึ้นอย่างต่อเนื่อง นางสาวนิสากร กล่าวทิ้งท้าย

ที่มา : http://www.thaigov.go.th/news/contents/details/5113
