รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการข้อมูลข่าวสารของราชการ ครั้งที่ 3/2560 พร้อมให้สัมภาษณ์การดูแลสิทธิประโยชน์ของผู้บริโภค

วันพฤหัสบดีที่ 27 เมษายน 2560
รมต.นร. ออมสินฯ เป็นประธานการประชุมคณะกรรมการข้อมูลข่าวสารของราชการ ครั้งที่ 3/2560 พร้อมให้สัมภาษณ์การดูแลสิทธิประโยชน์ของผู้บริโภค
รมต.นร. ออมสินฯ เป็นประธานการประชุมคณะกรรมการข้อมูลข่าวสารของราชการ ครั้งที่ 3/2560 พร้อมให้สัมภาษณ์การดูแลสิทธิประโยชน์ของผู้บริโภค
วันนี้ (27 เมษายน 2560) เวลา 09.30 น. ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการข้อมูลข่าวสารของราชการ ครั้งที่ 3/2560
ภายหลังเลิกประชุมเวลาประมาณ 12.00 น. รัฐมนตรีประจำสำนักนายกรัฐมนตรีได้แถลงผลการประชุมฯ ว่า
วันนี้เป็นการประชุมคณะกรรมการข้อมูลข่าวสารของราชการ ครั้งที่ 3/2560 โดยมีการพูดคุยหารือกันในหลายประเด็น แต่สาระสำคัญที่มีการพูดหารือกันในวันนี้ ได้แก่ เรื่องของการเปิดเผยข้อมูลของทางราชการ ในกรณีที่มีการขอข้อมูลต่าง ๆ แล้วไม่สามารถดำเนินการให้ข้อมูลได้ ดังนั้นจึงควรต้องมาดูในรายละเอียดต่าง ๆ เช่น มติคณะรัฐมนตรี หรือในรายละเอียดของรัฐธรรมนูญฉบับใหม่ว่า ในรายละเอียดดังกล่าวจะมีผลต่อการเปิดเผยข้อมูลของภาครัฐที่สามารถทำได้มากขึ้นได้อย่างไร
ทั้งนี้ ได้มอบหมายให้คณะอนุกรรมการไปดำเนินการพิจารณาในเรื่องของการเปิดเผยข้อมูลภาครัฐให้มีการเปิดเผยให้มากขึ้น แต่ทั้งนี้ข้อมูลต่าง ๆ ของภาครัฐก็ได้มีการเปิดเผยอยู่แล้วในระดับหนึ่ง โดยจะทำอย่างไรให้มีการเปิดเผยข้อมูลได้มากขึ้น เพื่อให้พี่น้องประชาชนสามารถเข้าถึงข้อมูลภาครัฐได้มากขึ้นกว่าเดิม แต่ข้อมูลที่ได้ไปนั้นจะต้องไม่นำไปทำให้ใครเสียหาย โดยอยู่ในระหว่างการพิจารณาในรายละเอียดเพิ่มเติม เพื่อไม่ให้ส่งผลกระทบถึงพี่น้องประชาชน
จากนั้น รัฐมนตรีประจำสำนักนายกรัฐมนตรี ได้ตอบคำถามสื่อมวลชนเพิ่มเติมในเรื่อง กรณีโทรศัพท์มือถือยี่ห้อหัวเว่ย ในประเด็นเรื่องเกี่ยวกับหน่วยความจำของมือถือหัวเว่ยรุ่นเมท 9 และพี 10 ว่าไม่ตรงสเปคกับที่มีการวางจำหน่ายไว้ว่า ได้ให้ทาง กสทช. ที่เกี่ยวข้องและดูแลด้านเทเลคอม ให้ไปดำเนินการตรวจสอบสเปคต่าง ๆ ของมือถือยี่ห้อดังกล่าวว่ามีการจดทะเบียนสเปคตรงตามที่มีการอนุมัติตามที่อนุมัติไว้หรือไม่ หากไม่ตรงสเปคตามที่อนุมัติไว้ก็ต้องมีการเรียกเข้ามาเพื่อดำเนินการในอย่างใดหนึ่งอย่างหนึ่ง ซึ่งในสัปดาห์หน้าจะมีความชัดเจนมากขึ้น
อย่างไรก็ตาม ในส่วนการช่วยเหลือพี่น้องประชาชนนั้นได้ให้ทาง สคบ. และ กสทช. ไปเร่งตรวจสอบและหาข้อสรุปร่วมกันแล้วมานำมาเสนอในที่ประชุมในสัปดาห์หน้า ซึ่งผลความคืบหน้าต่าง ๆ น่าจะทราบผลได้ภายในสัปดาห์หน้า ทั้งนี้ มือถือในรุ่นดังกล่าวนั้นทางบริษัทเจ้าของผลิตภัณฑ์น่าจะมีการระงับการจำหน่ายไว้แล้ว
โอกาสนี้ ได้ตอบคำถามผู้สื่อข่าว กรณี ธปท. เตือน สกุลเงิน Onecoin ไม่สามารถใช้ชำระหนี้ได้ตามกฎหมายว่า กำลังดำเนินตรวจสอบในเรื่องดังกล่าวอยู่ โดยได้กล่าวย้ำว่าเทคโนโลยีในยุคปัจจุบันได้มีการเปลี่ยนแปลงไปเร็วมากจนทางรัฐบาลจำเป็นต้องตามเทคโนโลยีให้ทัน ก็เพื่อช่วยเหลือพี่น้องประชาชนในฐานะผู้บริโภคไม่ให้ถูกรัดเอาเปรียบ ซึ่งเข้าใจว่าการทำธุรกิจในยุคสมัยใหม่นั้น ทางผู้ประกอบการต่างก็ได้นำเทคโนโลยีมาช่วยในการประกอบธุรกิจเพื่อให้เกิดความสะดวกและรวดเร็ว ในส่วนทางรัฐบาลก็มีหน้าที่ช่วยเหลือพี่น้องประชาชน โดยย้ำว่าไม่มีการทำธุรกิจใดที่จะให้ผลประโยชน์มหาศาลกับพี่น้องประชาชน ดังนั้นจำเป็นที่พี่น้องประชาชนจะต้องใช้วิจารณาญาณและความระมัดระวังให้ดีในการลงทุนต่าง ๆ ด้วยความรอบคอบ โดยทาง สคบ. ได้รายงานผ่านทางรัฐบาล ซึ่งทางรัฐบาลก็ได้ติดตามอยู่อย่างใกล้ชิดในทุกเรื่อง
ในส่วนประเด็นการซื้อสินค้าทางออนไลน์แล้วไม่ได้รับสินค้านั้น รัฐมนตรีรัฐมนตรีประจำสำนักนายกรัฐมนตรี ได้กล่าวว่าการชื้อสินค้าทางออนไลน์ในยุคปัจจุบันกำลังได้รับความนิยมอย่างมาก เช่น ประเทศสหรัฐอเมริกาในขณะนี้ที่กำลังประสบปัญหาในเรื่องของห้างสรรพสินค้าต่าง ๆ ทยอยปิดตัวลง ก็เพราะคนหันไปซื้อสินค้าทางออนไลน์กันมากขึ้น ซึ่งในเรื่องดังกล่าวนี้ทางรัฐบาลจำเป็นต้องเข้าไปดูแลอย่างใกล้ชิด โดยให้ทาง สคบ. ดูแลในส่วนนี้เพื่อรักษาสิทธิประโยชน์ของผู้บริโภคไม่ให้ถูกเอารัดเอาเปรียบจากผู้ประกอบธุรกิจอีก
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3356
