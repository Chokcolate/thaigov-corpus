รัฐบาลไทย-ข่าวทำเนียบรัฐบาล-กพร. จับมือญี่ปุ่น พัฒนาทรัพยากรมนุษย์ด้านแรงงาน รับไทยแลนด์ 4.0

วันอังคารที่ 20 มิถุนายน 2560
กพร. จับมือญี่ปุ่น พัฒนาทรัพยากรมนุษย์ด้านแรงงาน รับไทยแลนด์ 4.0
นายธีรพล ขุนเมือง อธิบดีกรมพัฒนาฝีมือแรงงาน เปิดเผยว่ากรมพัฒนาฝีมือแรงงาน (กพร.) กระทรวงแรงงาน ในฐานะเป็นองค์กรหลักในการพัฒนาฝีมือแรงงานให้มีมาตรฐานสากล  รองรับกับความต้องการของตลาดแรงงานทั้งในเชิงปริมาณและคุณภาพ อันเป็นการเพิ่มขีดความสามารถของประเทศ
นายธีรพล ขุนเมือง อธิบดีกรมพัฒนาฝีมือแรงงาน เปิดเผยว่า กรมพัฒนาฝีมือแรงงาน (กพร.) กระทรวงแรงงาน ในฐานะเป็นองค์กรหลักในการพัฒนาฝีมือแรงงานให้มีมาตรฐานสากล  รองรับกับความต้องการของตลาดแรงงานทั้งในเชิงปริมาณและคุณภาพ อันเป็นการเพิ่มขีดความสามารถของประเทศในการแข่งขันในเวทีเศรษฐกิจระดับชาติและนานาชาติ พร้อมทั้งยังเป็นการตอบสนองนโยบาย 8 วาระปฏิรูป กระทรวงแรงงาน ในการ“เพิ่มผลิตภาพแรงงานสู่ Thailand 4.0” ของ พลเอก ศิริชัย ดิษฐกุล รัฐมนตรีว่าการกระทรวงแรงงาน ด้วยนั้น แนวทางสำคัญหนึ่งในการขับเคลื่อนยุทธศาสตร์เพื่อตอบโจทย์ดังกล่าวก็คือการร่วมมือกับประเทศชั้นนำด้านเทคโนโลยีและดิจิตอลอย่างประเทศญี่ปุ่น เช่น ร่วมกับสมาคมพัฒนาความสามารถทางวิชาชีพ ประเทศญี่ปุ่น (Japan Vocational Ability Development Association: JAVADA) อันเป็นองค์กรหลักภายใต้กระทรวงสาธารณสุขแรงงานและสวัสดิการสังคม ประเทศญี่ปุ่น ในการดำเนินโครงการส่งเสริมระบบการประเมินทักษะฝีมือแรงงาน (Skill Evaluation System Promotion Program (SESPP)) ที่ทางญี่ปุ่นสนับสนุนให้ประเทศภูมิภาคเอเชียตะวันออกเฉียงใต้สร้างและปรับปรุงระบบการประเมินผลทักษะ โดยการถ่ายทอดระบบการทดสอบและฝึกอบรมทักษะแบบญี่ปุ่นที่พัฒนาขึ้นในภาครัฐและเอกชน ผ่านการฝึกอบรม สัมมนา และการทดลองการประเมินทักษะเพื่อสร้างแรงงานที่มีทักษะขั้นสูง
นายธีรพล กล่าวต่อไปว่าที่ผ่านมามีแนวทางในการขับเคลื่อนโครงการ SESPP ประกอบด้วย 3 กิจกรรม ได้แก่ กิจกรรมที่หนึ่ง วิธีการประเมินทักษะ กิจกรรมที่สอง การฝึกผู้ประเมิน และกิจกรรมที่สาม การทดลองประเมินผลทักษะ โดยญี่ปุ่นได้ส่งผู้เชี่ยวชาญมาให้ความรู้ในกิจกรรมเหล่านี้ผ่านการฝึกอบรมสาขาช่างกลึง ระดับ 2 (machining (turning)) ตามมาตรฐานของประเทศญี่ปุ่น โดยมาตรฐานค่อนข้างมีความแตกต่างกับมาตรฐานของประเทศไทย ผู้เข้ารับการฝึกอบรมเป็นครูฝึกของกพร. และพนักงานบริษัท JTEKT Automotive ตลอดระยะเวลาการฝึกอบรม 36 ชั่วโมง ผู้เข้ารับการฝึกอบรมจะได้เรียนรู้ทั้งภาคทฤษฎีและปฏิบัติเกี่ยวกับวิธีการประเมินทักษะ การทดสอบมาตรฐานฝีมือแรงงาน และการทดลองประเมินผลทักษะ โดยใช้หน่วยงานในสังกัดกพร. สถาบันพัฒนาฝีมือแรงงาน 1 สมุทรปราการ (สพร. 1 สมุทรปราการ) เป็นสถานที่ฝึกอบรม หลังจากผ่านการฝึกอบรมเจ้าหน้าที่ของทั้งสองหน่วยงานสามารถนำความรู้ไปถ่ายทอดให้กับแรงงานในสาขาเทคโนโลยีชั้นสูงได้อย่างประสิทธิภาพ
“สำหรับในปีนี้ (2560) กระทรวงสาธารณสุขแรงงานและสวัสดิการสังคม ประเทศญี่ปุ่นให้บริษัท JTB Corporate Sales Inc. เป็นผู้ดำเนินโครงการ SESPP แทน JAVADA มีแผนงานจัดฝึกอบรมในสาขา Sequence Control  ณ สถาบันพัฒนาบุคลากรในอุตสาหกรรมยานยนต์และชิ้นส่วนอะไหล่ยานยนต์ จึงได้จัดให้มีการประชุมหารือระหว่างสองหน่วยงานเพื่อหาแนวทางในการดำเนินงานต่างๆ โดยกพร. พร้อมให้ความร่วมมือเป็นอย่างดี เพราะเป็นการตอบโจทย์การพัฒนาบุคลากรด้านแรงงานให้ทันต่อการเปลี่ยนแปลงของอุตสาหกรรมและเทคโนโลยีสมัยใหม่โดยเฉพาะในกลุ่ม 10 อุตสาหกรรมเป้าหมายของรัฐบาลที่เป็นกลไกขับเคลื่อนเศรษฐกิจเพื่ออนาคต (New Engine of Growth) และการเป็นเชื่อมความสัมพันธ์ระหว่างสองประเทศให้ดียิ่งขึ้นด้วย” อธิบดีกพร.กล่าว
กรมพัฒนาฝีมือแรงงาน/
กระทรวงแรงงาน

ที่มา : http://www.thaigov.go.th/news/contents/details/4651
