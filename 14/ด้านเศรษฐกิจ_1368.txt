รัฐบาลไทย-ข่าวทำเนียบรัฐบาล-การทางพิเศษแห่งประเทศไทยจัดสัมมนารับฟังความคิดเห็นโครงการระบบทางด่วนขั้นที่ 3 สายเหนือ ตอน N2 เชื่อมต่อถนนวงแหวนรอบนอกกรุงเทพมหานคร ด้านตะวันออก

วันพุธที่ 27 กันยายน 2560
การทางพิเศษแห่งประเทศไทยจัดสัมมนารับฟังความคิดเห็นโครงการระบบทางด่วนขั้นที่ 3 สายเหนือ ตอน N2 เชื่อมต่อถนนวงแหวนรอบนอกกรุงเทพมหานคร ด้านตะวันออก
การทางพิเศษแห่งประเทศไทย (กทพ.) กระทรวงคมนาคม จัดสัมมนารับฟังความคิดเห็นของประชาชนต่อโครงการระบบทางด่วนขั้นที่ 3 สายเหนือ ตอน N2 เชื่อมต่อถนนวงแหวนรอบนอกกรุงเทพมหานคร ด้านตะวันออก
เพื่อรวบรวมข้อคิดเห็นและข้อเสนอแนะไปประกอบการดำเนินโครงการให้มีความเหมาะสมและสอดคล้องกับความต้องการของประชาชนและผู้ใช้บริการมากที่สุด
พลเอก วิวรรธน์ สุชาติ ประธานกรรมการ กทพ. เป็นประธานการสัมมนารับฟังความคิดเห็นของประชาชน ครั้งที่ 1 (ปฐมนิเทศโครงการ) งานทบทวนศึกษาความเหมาะสมทางด้านวิศวกรรม เศรษฐกิจ การเงิน และผลกระทบสิ่งแวดล้อม และงานทบทวนและออกแบบรายละเอียดของโครงการระบบทางด่วนขั้นที่ 3 สายเหนือ ตอน N2 เชื่อมต่อถนนวงแหวนรอบนอกกรุงเทพมหานคร ด้านตะวันออก เมื่อวันที่ 26 กันยายน 2560 ณ โรงแรมรามาการ์เด้นส์ โดยมีผู้แทนจากหน่วยงานภาครัฐ เอกชน และประชาชน เข้าร่วมการสัมมนา
พลเอก วิวรรธน์ สุชาติ กล่าวว่า คณะรัฐมนตรีได้ให้ความเห็นชอบให้ กทพ. ดำเนินโครงการระบบทางด่วนขั้นที่ 3 สายเหนือ กทพ. จึงได้ดำเนินการก่อสร้างเสาตอม่อโครงการฯ พร้อมการก่อสร้างถนนประเสริฐมนูกิจ ต่อมาได้ชะลอการดำเนินโครงการฯ เพื่อพิจารณารูปแบบการก่อสร้างให้มีความเหมาะสมและเกิดประโยชน์ต่อประชาชนมากที่สุด แต่เนื่องจากสภาพการจราจรบนถนนประเสริฐมนูกิจมีความหนาแน่นมาก กทพ. จึงได้เสนอความจำเป็นเร่งด่วนการแก้ไขปัญหาจราจรต่อหัวหน้าคณะรักษาความสงบแห่งชาติ (คสช.) ซึ่งหัวหน้า คสช. ได้ให้ความเห็นชอบในหลักการ โดยบรรจุโครงการฯ ไว้ในแผนปฏิบัติการด้านคมนาคม ระยะเร่งด่วน พ.ศ. 2560 และให้ กทพ. ดำเนินโครงการฯ เฉพาะตอน N2 และ E-W Corridor ด้านตะวันออก เพื่อแก้ไขปัญหาจราจรบนถนนประเสริฐมนูกิจ ตั้งแต่บริเวณทางแยกเกษตรศาสตร์ถึงถนนวงแหวนรอบนอกกรุงเทพมหานคร ด้านตะวันออก ระยะทางประมาณ 10.5 กิโลเมตร ขนาด 4 ช่องจราจรไป - กลับ โดยไม่เวนคืนที่ดินเพิ่มเติม จุดเริ่มต้นโครงการฯ อยู่ทางด้านทิศตะวันออกของอุโมงค์เกษตรศาสตร์ บริเวณเสาตอม่อที่ 10 ของถนนประเสริฐมนูกิจ และผนวกเสาตอม่อเข้ากับโครงการสะพานข้ามทางแยกบนถนนประเสริฐมนูกิจของกรมทางหลวง จำนวน 5 แห่ง ได้แก่ แยกวังหิน แยกเสนานิคม แยกสุคนธสวัสดิ์ แยกนวลจันทร์ และแยกนวมินทร์ ซึ่งเป็นการบูรณาการการแก้ไขปัญหาจราจรร่วมกันระหว่างระบบทางหลวงและระบบทางพิเศษ เสริมสร้างพื้นที่การรองรับปริมาณจราจรของโครงข่ายให้มีประสิทธิภาพมากยิ่งขึ้น
กทพ. ได้ว่าจ้างกลุ่มบริษัทที่ปรึกษา ประกอบด้วย บริษัท เอพซิลอน จำกัด บริษัท เอ็ม เอ เอ คอนซัลแตนท์ จำกัด และบริษัท เทสโก้ จำกัด ดำเนินงานทบทวนศึกษาความเหมาะสมทางด้านวิศวกรรม เศรษฐกิจ การเงิน และผลกระทบสิ่งแวดล้อม และงานทบทวนและออกแบบรายละเอียดโครงการฯ ทั้งนี้ กทพ. ให้ความสำคัญกับการมีส่วนร่วมของประชาชน จึงได้จัดสัมมนารับฟังความคิดเห็นครั้งนี้ขึ้น เพื่อให้ประชาชนและหน่วยงานที่เกี่ยวข้องรับทราบข้อมูลโครงการฯ อย่างถูกต้อง ตลอดจนเปิดโอกาสให้แสดงความคิดเห็น ประเด็นข้อกังวล และข้อเสนอแนะต่าง ๆ ซึ่งจะนำมาประกอบการวางแผนการประเมินผลกระทบสิ่งแวดล้อม กำหนดมาตรการป้องกันและแก้ไขผลกระทบสิ่งแวดล้อมอย่างครอบคลุมและครบถ้วน ผู้สนใจสามารถสอบถามข้อมูลเพิ่มเติมและร่วมแสดงความคิดเห็นได้ที่ www.new.exat.co.th และ Facebook : ทางด่วน-N2-เชื่อมต่อวงแหวนตะวันออก

ที่มา : http://www.thaigov.go.th/news/contents/details/7004
