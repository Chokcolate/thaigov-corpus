รัฐบาลไทย-ข่าวทำเนียบรัฐบาล-ผู้แทนกระทรวงมหาดไทยร่วมแถลงข่าว กอร.พระราชพิธี เรื่อง การดำเนินงานพระราชพิธีส่วนกลางและส่วนภูมิภาค

วันจันทร์ที่ 16 ตุลาคม 2560
ผู้แทนกระทรวงมหาดไทยร่วมแถลงข่าว กอร.พระราชพิธี เรื่อง การดำเนินงานพระราชพิธีส่วนกลางและส่วนภูมิภาค
ผู้แทนกระทรวงมหาดไทยร่วมแถลงข่าว กอร.พระราชพิธี เรื่อง การดำเนินงานพระราชพิธีส่วนกลางและส่วนภูมิภาค
วันนี้ 14 ตุลาคม 2560 เวลา 13.30 น. ณ ห้องสุรศักดิ์มนตรี ศาลาว่าการกลาโหม นายวิบูลย์ รัตนาภรณ์วงศ์ ผู้ตรวจราชการกระทรวงมหาดไทย เป็นผู้แทนปลัดกระทรวงมหาดไทย ร่วมแถลงข่าวกองอำนวยการร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร เรื่อง การดำเนินงานพระราชพิธีส่วนกลางและส่วนภูมิภาค โดยกล่าวว่า พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายฉัตรชัย พรหมเลิศ ปลัดกระทรวงมหาดไทย ได้กำชับและติดตามความคืบหน้าการจัดเตรียมงานพิธีถวายดอกไม้จันทน์ของภาคประชาชนในส่วนภูมิภาคมาอย่างต่อเนื่อง เพื่อให้การดำเนินการเป็นไปด้วย “ความเรียบร้อย ถูกต้อง งดงาม และสมพระเกียรติอย่างสูงสุด”
โดยในขณะนี้กระทรวงมหาดไทยได้ดำเนินการก่อสร้างพระเมรุมาศจำลองในทุกจังหวัดทั่วประเทศ 76 แห่ง เสร็จสมบูรณ์ 100% แล้วจำนวนทั้งสิ้น 68 จังหวัด ในส่วนจังหวัดที่เหลือแล้วเสร็จกว่า 95% และจะเสร็จสมบูรณ์ภายในวันที่ 15 ตุลาคม (วันพรุ่งนี้) อย่างแน่นอน นอกจากนี้ กระทรวงมหาดไทยได้ดำเนินการจัดสร้างซุ้มถวายดอกไม้จันทน์ จำนวน 802 แห่ง แบ่งเป็น ซุ้มถวายดอกไม้จันทน์ ขนาดกลาง จำนวน 649 แห่ง ซุ้มถวายดอกไม้จันทน์ แบบขนาดเล็ก จำนวน 153 แห่ง ซึ่งกระจายอยู่ทุกอำเภอ โดยจะเสร็จสมบูรณ์ภายในวันที่ 15 ตุลาคมนี้เช่นเดียวกัน
ด้านการดำเนินการก่อสร้างสถานที่เผาดอกไม้จันทน์ของประชาชนในส่วนภูมิภาค หรือ “พระจิตกาธาน” ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร กระทรวงมหาดไทย ได้มอบหมายให้กรมโยธาธิการและผังเมืองรับผิดชอบในส่วนของจังหวัดซึ่งเป็นที่ตั้งของพระเมรุมาศจำลอง จำนวน 76 แห่ง และกรมการปกครองจะรับผิดชอบในส่วนของของอำเภอที่มิได้เป็นที่ตั้งของพระเมรุมาศจำลอง ดำเนินการจัดสร้างพระจิตกาธานตามแบบแปลนของกรมโยธาธิการและผังเมือง จำนวน 802 แห่ง ทั่วประเทศ ซึ่งจุดก่อสร้างพระจิตกาธานจะอยู่ห่างจากซุ้มถวายดอกไม้จันทน์ประมาณ 20 – 30 เมตร มีกำหนดแล้วเสร็จภายในวันที่ 20 ตุลาคม 2560
ด้านการอำนวยการของ กอร. ร่วมพระราชพิธีในส่วนภูมิภาค กระทรวงมหาดไทยได้มีการจัดตั้งศูนย์อำนวยการและประสานการจัดพิธีถวายดอกไม้จันทน์ในส่วนภูมิภาคของกระทรวงมหาดไทยขึ้น ตั้งแต่วันที่ 22 กันยายน 2560 ทำหน้าที่ในการติดตาม ประสานงาน เร่งรัด และแก้ไขปัญหากับส่วนภูมิภาค โดยมีการประชุมผ่านระบบ VDO Conference จากกระทรวงมหาดไทยไปยังทุกจังหวัดและทุกอำเภอ ในทุกวันพฤหัสบดี เวลา 13.30 น. โดยใกล้ชิด จนกว่าจะเสร็จสิ้น
พระราชพิธี
สำหรับในส่วนภูมิภาคทุกจังหวัดได้จัดตั้งกองอำนวยการร่วมงานพระราชพิธีถวายพระเพลิงพระบรมศพฯจังหวัด โดยมีผู้ว่าราชการจังหวัดเป็นผู้อำนวยการศูนย์ฯระดับจังหวัด และระดับอำเภอมีนายอำเภอเป็นผู้อำนวยการศูนย์ฯ ในลักษณะเช่นเดียวกับส่วนกลาง  มีองค์ประกอบจากส่วนราชการต่าง ๆ ในพื้นที่ เพื่อประสานงานให้กับหน่วยงานด้านการรักษาความปลอดภัยและการรักษาความสงบเรียบร้อยในพื้นที่
ด้านจิตอาสาเฉพาะกิจฯ กระทรวงมหาดไทยโดยกรมการปกครองได้เปิดรับลงทะเบียนจิตอาสาเฉพาะกิจระหว่างวันที่ 1-30 กันยายน 2560 มีจำนวนผู้ลงทะเบียนทั้งสิ้น 4 ล้านคนเศษ แยกเป็น 1. ต่างประเทศ จำนวน 8,603 คน  2. สนามเสือป่าและกรุงเทพมหานคร (50 เขต) จำนวน 3.64 แสนคน 3. ในส่วนภูมิภาค 878 อำเภอ จำนวน 3.6 ล้านคน แบ่งเป็น 8  ประเภทงาน ได้แก่ 1. งานดอกไม้จันทน์ 2. งานประชาสัมพันธ์ 3. งานโยธา 4.งานขนส่ง 5.งานบริการประชาชน 6.งานบริการด้านการแพทย์ 7.งานรักษาความปลอดภัย 8. งานจราจร โดยขณะนี้ทุกอำเภออยู่ระหว่างประชุมซักซ้อมจิตอาสาเฉพาะกิจฯ แต่ละประเภทเพื่อให้มีความพร้อมในการปฏิบัติงานทั้งก่อน (18 – 25 ตุลาคม 2560) ในวันพิธี (26 ตุลาคม 2560) และหลังวันพิธี (27-31 ตุลาคม 2560)
ด้านการใช้โดรนในส่วนภูมิภาค กระทรวงมหาดไทย ขอเรียนว่า การใช้โดรนต้องเป็นไปตามมติคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ หรือ กสทช. และประกาศกระทรวงคมนาคมที่เกี่ยวข้อง ทั้งนี้ การปฏิบัติในส่วนภูมิภาคถือปฏิบัติเช่นเดียวกับส่วนกลาง
สุดท้าย ผู้ตรวจราชการกระทรวงมหาดไทย กล่าวเพิ่มเติมว่า กระทรวงมหาดไทยมีความพร้อมในการจัดพิธีถวายดอกไม้จันทน์ของประชาชนในส่วนภูมิภาค และพร้อมอำนวยความสะดวกให้กับประชาชนร่วมกับจิตอาสาเฉพาะกิจฯ ในแต่ละพื้นที่ทั่วประเทศ 76 จังหวัดอย่างพร้อมเพียงให้เป็นไปด้วยความเรียบร้อยและสมพระเกียรติอย่างยิ่ง
ในโอกาสนี้ ขอเชิญพี่น้องประชาชนชาวไทยในทั่วทุกพื้นที่ของประเทศได้ร่วมกันน้อมจิตถวายความจงรักภักดีแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยสามารถเดินทางไปเข้าร่วมพิธีถวายดอกไม้จันทน์ ณ พระเมรุมาศจำลอง และซุ้มถวายดอกไม้จันทน์ทั้ง 878 แห่งทั่วประเทศพร้อมกับพระราชพิธีในส่วนกลาง โดยกระทรวงมหาดไทยได้มีการติดตั้งจอ LED ขนาดใหญ่ ถ่ายทอดสดพระราชพิธีฯ จากมณฑลพิธีท้องสนามหลวงไปทุกพื้นที่ ซึ่งพี่น้องประชาชนจะมีความรู้สึกเสมือนอยู่ในงานพระราชพิธีฯในส่วนกลาง
ครั้งที่ 148/2560

ที่มา : http://www.thaigov.go.th/news/contents/details/7422
