รัฐบาลไทย-ข่าวทำเนียบรัฐบาล-บก.ออกระบบการชำระเงินกลางของบริการภาครัฐ พร้อมให้บริการปี 61

วันอังคารที่ 29 สิงหาคม 2560
บก.ออกระบบการชำระเงินกลางของบริการภาครัฐ พร้อมให้บริการปี 61
กรมบัญชีกลางเร่งพัฒนาระบบการรับชำระเงินกลางของบริการภาครัฐ เพิ่มช่องทางการให้บริการรับชำระเงินค่าบริการจากประชาชน นิติบุคคลหรือภาคธุรกิจให้ได้รับความสะดวกและรวดเร็วยิ่งขึ้น
กรมบัญชีกลางเร่งพัฒนาระบบการรับชำระเงินกลางของบริการภาครัฐ เพิ่มช่องทางการให้บริการรับชำระเงินค่าบริการจากประชาชน นิติบุคคลหรือภาคธุรกิจให้ได้รับความสะดวกและรวดเร็วยิ่งขึ้น และให้การนำเงินส่งคลังของหน่วยงานภาครัฐเข้าสู่ระบบเงินคงคลังได้รวดเร็วยิ่งขึ้น คาดเริ่มใช้ ม.ค. 61 เป็นต้นไป
นางสาวอรนุช ไวนุสิทธิ์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยว่าระบบการรับชำระเงินกลางของบริการภาครัฐ หรือ e-Payment Portal of Government เป็นระบบงานเบ็ดเสร็จสำหรับการรับชำระเงินผ่านระบบออนไลน์ของส่วนราชการทุกหน่วยงาน ทั้งนี้ เพื่อเพิ่มช่องทางการให้บริการรับชำระเงินค่าบริการจากประชาชนให้กับหน่วยงานภาครัฐด้วยอิเล็กทรอนิกส์อย่างครบวงจร และครอบคลุมการทำธุรกรรมระหว่างภาครัฐกับภาคเอกชนและประชาขน เช่น การจ่ายค่าปรับ ค่าเช่า ค่าใบรับรอง ค่าธรรมเนียม โดยไม่จำเป็น
ต้องมาติดต่อที่ส่วนราชการด้วยตนเอง ซึ่งปัจจุบันบางกรณีผู้รับบริการต้องติดต่อกับหลายหน่วยงานเพื่อขอรับบริการจึงทำให้เสียเวลาเป็นอย่างมาก ระบบนี้จะช่วยให้ผู้รับบริการได้รับความสะดวก รวดเร็ว ลดระยะเวลาและประหยัดค่าเดินทาง เหมาะกับการใช้ชีวิตของคนรุ่นใหม่ในยุคไทยแลนด์ 4.0
โฆษกกรมบัญชีกลาง กล่าวต่อว่า การชำระเงินของประชาชน นิติบุคคล หรือภาคธุรกิจ สามารถใช้งานผ่านระบบเว็บไซต์กลางของระบบการรับชำระเงินกลางของบริการภาครัฐ และเลือกรายการที่ต้องชำระในระบบของบริการหน่วยงานภาครัฐที่กำหนดไว้ เมื่อถึงขั้นตอนการชำระเงิน สามารถเลือกชำระเงินผ่าน Online Payment โดยจ่ายชำระด้วยบัตรเครดิต/บัตรเดบิต หรือพิมพ์ใบแจ้งการชำระเงิน (Bill Payment) จากระบบฯ เพื่อนำไปชำระเงินผ่านช่องทางต่างๆ ได้ เช่น Counter ธนาคาร, Counter Service, Internet Banking, Mobile Banking เป็นต้น
ขณะนี้กรมบัญชีกลางได้หารือร่วมกับสมาคมธนาคารไทยเกี่ยวกับแผนการดำเนินงานต่างๆ โดยจะเริ่มใช้งาน กับหน่วยงานนำร่องจำนวน 20 หน่วยงาน ภายในเดือนมกราคม 2561 ก่อนจะขยายผลครบทุกส่วนราชการต่อไป

ที่มา : http://www.thaigov.go.th/news/contents/details/6276
