รัฐบาลไทย-ข่าวทำเนียบรัฐบาล-การท่องเที่ยวแห่งประเทศไทยชี้แจง ข้อวิจารณ์เรื่องการใช้งบประมาณดำเนินโครงการ The Michelin Guide Thailand

วันพุธที่ 10 มกราคม 2561
การท่องเที่ยวแห่งประเทศไทยชี้แจง ข้อวิจารณ์เรื่องการใช้งบประมาณดำเนินโครงการ The Michelin Guide Thailand
การท่องเที่ยวแห่งประเทศไทยชี้แจง ข้อวิจารณ์เรื่องการใช้งบประมาณดำเนินโครงการ The Michelin Guide Thailand
วันอาทิตย์ที่ 10 ธันวาคม 2560 นายยุทธศักดิ์ สุภสร ผู้ว่าการการท่องเที่ยวแห่งประเทศไทย ชี้แจงข้อวิจารณ์เรื่องการใช้งบประมาณดำเนินโครงการ The Michelin Guide Thailand ดังต่อไปนี้
1. แผนวิสาหกิจของการท่องเที่ยวแห่งประเทศไทย (ททท.) พ.ศ. 2560-2564 ได้กำหนดยุทธศาสตร์พัฒนาภาพลักษณ์สู่การเป็นแหล่งท่องเที่ยวยอดนิยมที่นักท่องเที่ยวนึกถึงและเลือกที่จะมาเยือน โดยเน้นนักท่องเที่ยวกลุ่มที่มีความสนใจเฉพาะและมีรายได้สูงผ่านการส่งมอบประสบการณ์ของวิถีไทยอันมีเอกลักษณ์ เพื่อขับเคลื่อนการท่องเที่ยวของประเทศไปสู่ความยั่งยืน โดยในปี พ.ศ. 2565 เป็นต้นไปจะมุ่งเน้นพัฒนาการท่องเที่ยวเพื่อดึงดูดนักท่องเที่ยวระดับ Luxury เข้าสู่การเป็น Premium Destination ซึ่งการบรรลุเป้าหมายดังกล่าวได้นั้น ต้องอาศัยการผลักดันอุตสาหกรรมท่องเที่ยวอย่างต่อเนื่องในระยะยาว
2. การท่องเที่ยวด้านอาหาร (Gastronomy Tourism) นับเป็นส่วนสำคัญในการสร้างประสบการณ์ทางการท่องเที่ยวที่ทรงคุณค่า จากข้อมูลขององค์การการท่องเที่ยวโลก (UNWTO) ระบุว่าการท่องเที่ยวด้านอาหาร สามารถสร้างรายได้มูลค่ารวม 150,000 ล้านเหรียญสหรัฐ และสำหรับประเทศไทย ในปี พ.ศ. 2558 มีรายได้จากการท่องเที่ยวด้านอาหารรวม 546,000 ล้านบาท คิดเป็นร้อยละ 20 ของรายได้จากการท่องเที่ยว ดังนั้น การส่งเสริมการท่องเที่ยวด้านอาหารจึงเป็นส่วนสำคัญของอุตสาหกรรมท่องเที่ยวที่สามารถสร้างประสบการณ์ทางการท่องเที่ยวได้ และเป็นสินค้าและบริการที่มีโอกาสและศักยภาพสูงในการส่งเสริมให้มีคุณภาพและมาตรฐานที่ได้รับการยอมรับในระดับสากล อันนำมาสู่การพัฒนาเศรษฐกิจของประเทศผ่านการเพิ่มมูลค่าให้กับสินค้าและบริการที่มีรากฐานทางวัฒนธรรมและวิถีอันเป็นเอกลักษณ์ของประเทศไทย รวมถึงการสร้างภาพลักษณ์การเป็นแหล่งท่องเที่ยวยอดนิยม
3. ททท. ได้ตั้งเป้าหมายให้นักท่องเที่ยวมีการใช้จ่ายในหมวดอาหารเพิ่มขึ้นเป็นร้อยละ 25 ของรายได้จากการท่องเที่ยวทั้งหมด 3 ล้านล้านบาทในปี 2561 หรือคิดเป็นมูลค่าประมาณ 750,000 ล้านบาท ไปพร้อม ๆ กับการผลักดันให้ประเทศไทยให้เป็นเมืองหลวงอาหารแห่งเอเชีย หรือ Gastronomy Capital of Asia ซึ่งปัจจุบันหลาย ๆ ประเทศมีความพยายามในการ แข่งขันเพื่อผลักดันให้เป็นเมืองหลวงอาหาร โดยเฉพาะประเทศญี่ปุ่น ซึ่งเป็นประเทศที่มีร้านอาหารได้รับมิชลินสตาร์มากที่สุด ครอบคลุมเมืองสำคัญ เช่น โตเกียว เกียวโต นารา และโอซากา เช่นเดียวกับประเทศอินโดนีเซียและเวียดนามก็นับเป็นประเทศคู่แข่งด้านอาหารของไทยเช่นกัน ดังนั้น ประเทศไทยจึงต้องเร่งขับเคลื่อนการท่องเที่ยวด้านอาหารให้เป็นอาวุธสำคัญในการส่งเสริมการท่องเที่ยวในอนาคต
4. ททท. จึงจัดทำโครงการ The Michelin Guide Thailand ร่วมกับบริษัท มิชลินทราเวลพาร์ทเนอร์ จำกัด ซึ่งเป็นบริษัทผู้จัดทำคู่มือแนะนำร้านอาหาร The Michelin Guide ที่ได้รับความเชื่อถือและความนิยมของนักชิมทั่วโลก เป็นเครื่องหมายรับประกันมาตรฐานของร้านอาหารและผู้ปรุงอาหารระดับโลก เพื่อสร้างการรับรู้การท่องเที่ยวด้านอาหารให้เป็นที่รับรู้อย่างกว้างขวาง สร้างกระแสให้เกิดการเดินทางมาประเทศไทย พร้อมทั้งกระตุ้นให้เกิดการใช้จ่ายด้านอาหารจากนักท่องเที่ยวที่เดินทางมาประเทศไทยเพิ่มมากขึ้น อีกทั้งเป็นการกระตุ้นให้อุตสาหกรรมด้านอาหารของประเทศไทยพัฒนาความเป็นเลิศทั้งด้านคุณภาพอาหารและบริการให้ดียิ่งขึ้น โดยเป็นโครงการต่อเนื่องเป็นระยะเวลา 5 ปี (พ.ศ. 2560-2564)
5. ผลที่ได้รับจากการดำเนินโครงการ The Michelin Guide Thailand
- สร้างการรับรู้ความพร้อมของประเทศไทยในด้านการเป็นแหล่งท่องเที่ยวด้านอาหาร (Gastronomy Tourism) และส่งเสริมภาพลักษณ์ประเทศไทยในฐานะแหล่งท่องเที่ยวที่เป็นจุดหมายปลายทางยอดนิยมสำหรับนักท่องเที่ยวทั่วโลกผ่านวัฒนธรรมและการท่องเที่ยวด้านอาหารได้จำนวนไม่น้อยกว่า 150 ล้านคน
- ช่วยผลักดันไทยให้เป็นเมืองหลวงอาหารแห่งเอเชีย (Gastronomy Capital of Asia) ได้ในอนาคต
- เกิดการสร้างมูลค่าเพิ่มให้แก่สินค้าทางการท่องเที่ยวด้านอาหารของประเทศไทย จากการรับประกันคุณภาพและมาตรฐานการบริการของร้านอาหารโดยมิชลิน ซึ่งได้รับการยอมรับและเชื่อถือในระดับสากล
- สามารถสร้างรายได้จากค่าใช้จ่ายของนักท่องเที่ยวชาวต่างชาติที่มีการใช้จ่ายด้านอาหารและเครื่องดื่มประมาณ 320,000 ล้านบาทหรือเพิ่มขึ้นไม่น้อยกว่าร้อยละ 6 จากปี 2560
- เกิดการแข่งขันของผู้ประกอบการด้านอาหารในการพัฒนาสินค้าและบริการให้มีคุณภาพ เพื่อสร้างโอกาสให้กิจการของตนเองพัฒนาให้อยู่ในระดับมาตรฐานสากล ส่งผลให้ภาพรวมสินค้าและบริการที่เกี่ยวเนื่องกับอุตสาหกรรมอาหารของประเทศไทยมีคุณภาพสามารถแข่งขันในตลาดโลกได้
- มีส่วนให้เกิดการสร้างรายได้และยกระดับมาตรฐานของเกษตรกรไทย ทั้งด้านราคาและคุณภาพ
- ช่วยยกระดับร้านอาหารประเภท ร้านอาหารริมทาง (Street Food) ของไทย เช่น ร้านอาหารย่านเยาวราช ประตูน้ำ ประตูผี บริเวณรอบเกาะรัตนโกสินทร์ ให้ได้รับรางวัลมิชลินสตาร์และบันทึกไว้ในหนังสือ The Michelin Guide Thailand
อนึ่ง ในงานแถลงข่าวและงานมอบรางวัลมิชลินสตาร์ ที่ผ่านมาได้สร้างการรับรู้แก่นักท่องเที่ยวผ่านสื่อมวลชนชั้นนำทั้งในประเทศและต่างประเทศทันที รวมกว่า 70 ล้านคน ประกอบด้วย สื่อโทรทัศน์ เช่น สถานีโทรทัศน์หลักของไทยที่นำเสนอในช่วง Prime Time ทั้งหมด รวมถึงสื่อโทรทัศน์ต่างประเทศ เช่น CNN BCC และสื่อชั้นนำในยุโรป อเมริกา เอเชีย สื่อสิ่งพิมพ์ ทั้งหนังสือพิมพ์ รวมถึงนิตยสารชั้นนำที่นำเสนอข่าวเศรษฐกิจ อาหาร ท่องเที่ยว สุขภาพ ครอบครัว สื่อวิทยุ สื่อออนไลน์ Blogger และ Influencer ชื่อดังที่นำเสนอข้อมูลท่องเที่ยวในประเทศไทยและมีผู้ติดตามรายการเป็นจำนวนมาก เช่น Richard Barrow, Roger Wu จากฮ่องกง, Anne Chan จากฮ่องกง และการเชิญผู้มีชื่อเสียงและเชฟชื่อดังเข้าร่วมงานแถลงข่าวและงานมอบรางวัลมิชลิน สตาร์ ยังช่วยสร้างการนำเสนอภาพข่าวและประชาสัมพันธ์ผ่านหน้าเพจของบุคคลดังกล่าวได้อีกทางหนึ่งด้วย
--------------------

ที่มา : http://www.thaigov.go.th/news/contents/details/8678
