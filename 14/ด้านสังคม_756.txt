รัฐบาลไทย-ข่าวทำเนียบรัฐบาล-รมว.พม. ชื่นชมนักเรียนหญิง 4 คน ที่เข้าช่วยชีวิตผู้ประสบอุบัติจนรอดชีวิตจากการจมน้ำอย่างไม่ลังเล ที่ จ.กระบี่

วันพฤหัสบดีที่ 12 ตุลาคม 2560
รมว.พม. ชื่นชมนักเรียนหญิง 4 คน ที่เข้าช่วยชีวิตผู้ประสบอุบัติจนรอดชีวิตจากการจมน้ำอย่างไม่ลังเล ที่ จ.กระบี่
รมว.พม. ชื่นชมนักเรียนหญิง 4 คน ที่เข้าช่วยชีวิตผู้ประสบอุบัติจนรอดชีวิตจากการจมน้ำอย่างไม่ลังเล ที่ จ.กระบี่ พร้อมย้ำเตือนสังคมช่วยกันดูแลผู้สูงอายุที่อยู่เพียงลำพังในบ้านอย่างใกล้ชิด เพื่อป้องกันเหตุหญิงชราถูกข่มขืนกระทำชำเรา
วันนี้ (12 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 733/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีนักเรียนหญิง 4 คน เข้าช่วยเหลือผู้ประสบอุบัติเหตุทางรถยนต์พลิกคว่ำตกลงไปในคลอง โดยทั้ง 4 คน ได้ช่วยเหลือผู้ประสบอุบัติเหตุออกจากรถได้อย่างปลอดภัย ที่อำเภอคลองท่อม จังหวัดกระบี่ นั้น ตนขอชื่นชมนักเรียนหญิงทั้ง 4 คน ที่กล้าหาญ มีน้ำใจ โดยไม่นิ่งดูดาย ตัดสินใจอย่างไม่ลังเลใจในการเข้าไปช่วยเหลือผู้ที่กำลังประสบความยากลำบากที่อาจมีอันตรายถึงชีวิต นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมหน่วยงานที่เกี่ยวข้องในพื้นที่ ลงพื้นที่เพื่อตรวจสอบข้อเท็จจริง และให้ขวัญกำลังใจแก่นักเรียนหญิงทั้ง 4 คน เพื่อให้ทำความดีแก่สังคมต่อไป ทั้งนี้ หากมีความต้องการความช่วยเหลือในด้านสวัสดิการต่างๆ ทางหน่วยงานในพื้นที่ของกระทรวง พม. พร้อมให้ ความช่วยเหลือตามภารกิจของกระทรวง พม. ต่อไป
พลตำรวจเอก อดุลย์ กล่าวต่อไปว่า สำหรับกรณีเด็กชายวัย 9 ขวบ ซึ่งถูกแม่และพ่อเลี้ยง ทุบตีทำร้ายร่างกายจนทำให้ต้องหนีออกจากบ้านแล้วไปอาศัยหลับนอนที่หน้าร้านสะดวกซื้อแห่งหนึ่ง โดยไม่ได้รับประทานอาหารและน้ำเป็นเวลาหลายวัน ทำให้ร่างกายอ่อนเพลียไม่มีแรง แต่เคราะห์ดีมีพลเมืองดีพบเห็น จึงแจ้งเจ้าหน้าที่เข้าช่วยเหลือ ที่อำเภอกบินทร์บุรี จังหวัดปราจีนบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดปราจีนบุรี (พมจ.ปราจีนบุรี) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. ซึ่งขณะนี้ เด็กได้เข้ารับ การรักษาตัวอยู่ที่โรงพยาบาลเรียบร้อยแล้ว ภายหลังการประเมินทางสังคมของครอบครัวของเด็ก พบว่ายังไม่พร้อม ที่จะรับเด็กชายกลับไปดูแล ทั้งนี้ กระทรวง พม. มีหน่วยงานในพื้นที่ คือ บ้านพักเด็กและครอบครัวจังหวัดปราจีนบุรี พร้อมให้การคุ้มครองดูแลเด็กชายดังกล่าวตามพระราชบัญญัติคุ้มครองเด็ก พ.ศ. 2546
พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 91 ปี พิการนอนป่วยติดเตียง อาศัยอยู่ เพียงลำพังในบ้านพัก แต่ถูกชายชราวัย 60 ปี พยายามก่อเหตุข่มขืนกระทำชำเรา จนทำให้ได้รับบาดเจ็บ ที่จังหวัดลำปาง นั้น ตนได้กำชับให้พัฒนาสังคมและความมั่นคงของมนุษย์จังหวัดลำปาง (พมจ.ลำปาง) พร้อมหน่วยงาน ที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของหญิงชราดังกล่าว เพื่อให้ การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมเร่งเยียวยาฟื้นฟูสภาพจิตใจ ของหญิงชราอย่างใกล้ชิด และประสานหน่วยงานที่เกี่ยวข้องในพื้นที่ดูแลช่วยเหลือในเรื่องการตรวจสุขภาพและ การรักษาพยาบาลของหญิงชราอย่างต่อเนื่องและลงพื้นที่เยี่ยมบ้านเพื่อติดตามเฝ้าระวังและดูแลเป็นระยะอย่างต่อเนื่อง ทั้งนี้ ปัญหาหญิงสูงอายุที่ถูกกระทำในลักษณะดังกล่าวเกิดขึ้นอย่างต่อเนื่อง จึงขอความร่วมมือจากสังคม ให้ช่วยกันเฝ้าระวังและดูแลผู้สูงอายุอย่างใกล้ชิด เพื่อป้องกันการเกิดเหตุในลักษณะดังกล่าวซ้ำขึ้นมาอีก โดยเฉพาะผู้สูงอายุที่พักอาศัยอยู่เพียงลำพังภายในบ้าน

ที่มา : http://www.thaigov.go.th/news/contents/details/7363
