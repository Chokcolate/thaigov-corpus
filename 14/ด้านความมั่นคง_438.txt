รัฐบาลไทย-ข่าวทำเนียบรัฐบาล-รมว.มท. เป็นประธานพิธีมอบรางวัลและประกาศเกียรติคุณนายอำเภอแหวนเพชร ปลัดอำเภอดีเด่น (ปลัดอำเภอแหวนทองคำ) หมู่บ้านดีเด่น (บ้านสวย เมืองสุข) และสำนักทะเบียนดีเด่น ประจำปี 2560

วันศุกร์ที่ 1 ธันวาคม 2560
รมว.มท. เป็นประธานพิธีมอบรางวัลและประกาศเกียรติคุณนายอำเภอแหวนเพชร ปลัดอำเภอดีเด่น (ปลัดอำเภอแหวนทองคำ) หมู่บ้านดีเด่น (บ้านสวย เมืองสุข) และสำนักทะเบียนดีเด่น ประจำปี 2560
รมว.มท. เป็นประธานพิธีมอบรางวัลและประกาศเกียรติคุณนายอำเภอแหวนเพชร ปลัดอำเภอดีเด่น (ปลัดอำเภอแหวนทองคำ) หมู่บ้านดีเด่น (บ้านสวย เมืองสุข) และสำนักทะเบียนดีเด่น ประจำปี 2560
วันนี้ (1 ธ.ค. 6 0) เวลา 09.00 ณ ห้องประชุมราชสีห์ ศาลาว่าการกระทรวงมหาดไทย พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีมอบรางวัลและประกาศเกียรติคุณแก่นายอำเภอแหวนเพชร ปลัดอำเภอดีเด่น (ปลัดอำเภอแหวนทองคำ) หมู่บ้านดีเด่น (บ้านสวย เมืองสุข) และ สำนักทะเบียนดีเด่นประจำปี 2560 ซึ่งกรมการปกครอง จัดขึ้นเพื่อเสริมสร้างขวัญและกำลังใจแก่บุคลากรที่ประพฤติปฏิบัติดีอย่างต่อเนื่องและเป็นแบบอย่างที่ดี โดยมี นายฉัตรชัย พรหมเลิศ ปลัดกระทรวงมหาดไทย และผู้บริหารระดับสูงของกระทรวงมหาดไทยให้เกียรติเข้าร่วมพิธี
โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้แสดงความยินดีและชื่นชมกับผู้ที่ได้รับรางวัล โดยกล่าวว่า ทุกท่านที่ได้รับรางวัลเป็นผู้ที่มีความรู้ความสามารถ มีคุณธรรม จริยธรรม และมีผลงานดีเด่นเป็นพิเศษเป็นที่ประจักษ์ชัดเจนจนได้รับการเห็นพ้องยอมรับจากประชาชนและทุกฝ่ายที่เกี่ยวข้อง สมควรที่จะได้รับรางวัลและประกาศเกียรติคุณ ตามโครงการนายอำเภอแหวนเพชร ประจำปีพ.ศ.2560 โครงการคัดเลือกปลัดอำเภอดีเด่นปลัดอำเภอแหวนทองคำประจำปีพศ 2560 โครงการคัดเลือกหมู่บ้านดีเด่นบ้านสวยเมืองสุขประจำปี 2560 และโครงการคัดเลือกสำนักทะเบียนดีเด่น ประจำปี 2560 ซึ่ง “นายอำเภอและปลัดอำเภอ” เป็นผู้ที่ต้องปฏิบัติภารกิจด้านการปกครองของไทยมาเป็นเวลากว่าครึ่งศตวรรษแล้ว ในระยะเวลาที่ยาวนานนี้ นายอำเภอและปลัดอำเภอทุกท่านทั้งในอดีตและปัจจุบันได้อุทิศทั้งแรงกายแรงใจและสติปัญญา เพื่อปฏิบัติหน้าที่บำบัดทุกข์บำรุงสุขแก่ราษฎรพร้อมนำนโยบายของรัฐไปปฏิบัติเกิดผลเป็นรูปประธรรมในพื้นที่ ซึ่งถือเป็นจุดเชื่อมระหว่างประชาชนกับภาครัฐอันจะสร้างประโยชน์สุขให้กับประชาชนในพื้นที่อย่างแท้จริงและยั่งยืน
สำหรับผู้ที่ได้รับรางวัลนายอำเภอแหวนเพชร ในปี 2560 ประกอบด้วย รางวัลชนะเลิศ 5 รางวัล ได้แก่ 1) นายณรงค์ จีนอ่ำ ปลัดจังหวัดอุดรธานี (ครั้งดำรงตำแหน่ง นายอำเภอเมืองเลย จ.เลย) 2) นายณรงค์ศักดิ์ หอมมาลัย ปลัดจังหวัดราชบุรี (ครั้งดำรงตำแหน่ง นายอำเภอชนแดน จ.เพชรบูรณ์) 3) ว่าที่ร้อยตรี วิกรม จากที่ นายอำเภอเมืองภูเก็ต จังหวัดภูเก็ต (ครั้งดำรงตำแหน่ง นายอำเภอถลาง จ.ภูเก็ต) 4) นายสำรวย เกษกุล ปลัดจังหวัดหนองบัวลำภู (ครั้งดำรงตำแหน่ง นายอำเภอขุขันธ์ จ.ศรีสะเกษ) 5) นายโอม เชื้อแหลม นายอำเภอสายบุรี จังหวัดปัตตานี รางวัลชมเชย 5 รางวัล ได้แก่ 1) นายกฤษณพันธ์ เดชครุธ นายอำเภอเมืองชลบุรี จังหวัดชลบุรี (ครั้งดำรงตำแหน่ง นายอำเภอวังสมบูรณ์ จ.สระแก้ว) 2) นายจิรศักดิ์ ตะปะโจทย์ นายอำเภอบ้านฉาง จังหวัดระยอง 3) นายชรินทร์ ทองสุข นายอำเภอเมืองนนทบุรี จังหวัดนนทบุรี (ครั้งดำรงตำแหน่ง นายอำเภอเมืองลพบุรี จ.ลพบุรี) 4) นายศิริชัย ไตรสารศรี นายอำเภอคลองหลวง จังหวัดปทุมธานี 5) นายปรีชา นวลน้อย นายอำเภอสุไหงโก-ลก จังหวัดนราธิวาส.
ครั้งที่ 187/ 2560 ​
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8489
