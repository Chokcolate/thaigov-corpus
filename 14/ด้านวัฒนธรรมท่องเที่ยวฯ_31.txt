รัฐบาลไทย-ข่าวทำเนียบรัฐบาล-วธ. ร่วมกับ กต. จัดนิทรรศการ “ภาพถ่ายฟิล์มกระจกวิถีไทย” นำภาพถ่ายพระมหากษัตริย์-การแสดงวัฒนธรรม-วิถีชีวิตคนไทยในอดีต ทรงคุณค่า-หาชมยาก ไปจัดแสดงฉลองความสัมพันธ์ 24 ปี ไทย-เช็ก

วันอังคารที่ 13 มิถุนายน 2560
วธ. ร่วมกับ กต. จัดนิทรรศการ “ภาพถ่ายฟิล์มกระจกวิถีไทย” นำภาพถ่ายพระมหากษัตริย์-การแสดงวัฒนธรรม-วิถีชีวิตคนไทยในอดีต ทรงคุณค่า-หาชมยาก ไปจัดแสดงฉลองความสัมพันธ์ 24 ปี ไทย-เช็ก
วธ. ร่วมกับ กต. จัดนิทรรศการ “ภาพถ่ายฟิล์มกระจกวิถีไทย”นำภาพถ่ายพระมหากษัตริย์-การแสดงวัฒนธรรม-วิถีชีวิตคนไทยในอดีต ทรงคุณค่า-หาชมยาก ไปจัดแสดงฉลองความสัมพันธ์ 24 ปี ไทย-เช็ก
นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เปิดเผยว่า กระทรวงวัฒนธรรม (วธ.) มีนโยบายเสริมสร้างความสัมพันธ์ เกียรติภูมิและภาพลักษณ์ที่ดี เพื่อความเป็นไทย    สู่สากล โดยพัฒนาความร่วมมือทางวัฒนธรรมกับนานาชาติ ในส่วนสาธารณรัฐเช็กกับประเทศไทย มีความร่วมมือ เผยแพร่และแลกเปลี่ยนความรู้ด้านวัฒนธรรมและประวัติศาสตร์ระหว่างกันตลอดมา โดยปีนี้ วธ.ได้ร่วมกับกระทรวงการต่างประเทศ (กต.) และพิพิธภัณฑสถานแห่งชาติเช็กจัด “นิทรรศการภาพถ่ายฟิล์มกระจกวิถีไทย” ระหว่างมิ.ย.-ก.ย. 2560 ณ ลานด้านหน้าพิพิธภัณฑ์ Náprstek Museum of Asian, African and American Cultures กรุงปราก สาธารณรัฐเช็ก เพื่อให้คนไทยและชาวสาธารณรัฐเช็ก ศึกษาเรียนรู้ด้านประวัติศาสตร์ วิถีชีวิต วัฒนธรรมและประเพณีของคนไทยในอดีต อีกทั้งเพื่อเฉลิมฉลองความสัมพันธ์ทางการทูตไทย-เช็ก ครบรอบ 24 ปี และกระชับความสัมพันธ์ของทั้งสองประเทศให้แน่นแฟ้น รวมทั้งเป็นการเผยแพร่ศิลปวัฒนธรรมไทยให้แพร่หลายระดับนานาชาติมากขึ้นอีกด้วย
นายวีระ กล่าวอีกว่า นิทรรศการครั้งนี้นำภาพถ่ายฟิล์มกระจกไปจัดแสดงทั้งหมด 27 ภาพ เป็นภาพจากสมัยรัชกาลที่ 4-7 แห่งราชวงศ์จักรี ที่สำนักหอจดหมายเหตุแห่งชาติ กรมศิลปากร คัดเลือก แต่ละภาพแสดงถึงเหตุการณ์ประวัติศาสตร์ของไทยในอดีต ในส่วนพระมหากษัตริย์และพระบรมวงศานุวงศ์ ศิลปวัฒนธรรม ประเพณีและวิถีชีวิตของคนไทยในยุคเก่า ล้วนแต่เป็นภาพถ่ายที่มีความงดงาม ทรงคุณค่าและหาชมได้ยากยิ่ง
สำหรับภาพถ่ายฟิล์มกระจก ที่จัดแสดงในนิทรรศการฯ ทั้งหมด 27 ภาพ แบ่งเป็น 7 หมวด ได้แก่  1.พระบรมฉายาลักษณ์พระมหากษัตริย์ไทย รัชกาลที่ 4–7 อาทิ รัชกาลที่ 4 ฉลองพระองค์ชุดขาวทรงธรรม รัชกาลที่ 4 ทรงเสลี่ยงสถลมารคเสด็จถวายผ้าพระกฐิน ณ วัดพระเชตุพน (วัดโพธิ์) รัชกาลที่ 5  ขณะพระชนมายุ 9 ชันษา รัชกาลที่ 6 ฉลองพระองค์ชุดนายร้อยแซนเฮิสต์ เป็นต้น รัชกาลที่ 6 เสด็จชลมารคเรือสุพรรณหงส์ เมื่อปี 2469 2. เจ้านายฝ่ายใน อาทิ สมเด็จพระเทพศิรินทราบรมราชินี เจ้าจอมมารดาเปี่ยม สมเด็จเจ้าฟ้านิภานภดลและสมเด็จเจ้าฟ้ามาลินีนภดารา เป็นต้น 3. วิถีชีวิตริมน้ำ เช่น ตลาดน้ำหัวรอหน้าพระราชวังจันทร์เกษม วิถีชีวิตริมน้ำคลองมหานาก 4. พระราชพิธี อาทิพระราชพิธีโสกันต์รัชกาลที่ 7 พระราชพิธีโสกันต์สมเด็จพระเจ้าลูกเธอเจ้าฟ้าวไลยอลงกรณ์ กรมหลวงเพชรบุรีราชสิรินธร เป็นต้น 5.ประชาชนชาวสยาม เช่น ขุนนางผู้ชาย คนไทยริมน้ำในจังหวัดนนทบุรี 6. ความสัมพันธ์กับต่างประเทศ อาทิ รัชกาลที่ 5 รับเสด็จพระเจ้าซาเรวิกแห่งจักรวรรดิรัสเซียและเจ้าชาย Georg Valdemar แห่งเดนมาร์ก ณ พระราชวังบางปะอิน เมื่อปี 2433 และ 7. การแสดงนาฏศิลป์และดนตรี เช่น การแสดงโขนกลางแปลง ละครรำพอกหน้าขาว เมื่อปี 2409 วงดนตรีไทย เมื่อปี 2472 สมโภชพระตำหนักเปี่ยมสุข เป็นต้น
ทั้งนี้นอกจากนิทรรศการดังกล่าวยังมีกิจกรรมแลกเปลี่ยนความรู้ด้านวิชาการระหว่างทั้งสองประเทศ โดย รมว.วธ.ไทย บรรยายพิเศษเรื่อง“Culture Heritage of Mankind: Protection and Promotion Policies in Thailand”และนางสาวิตรี สุวรรณสถิต ที่ปรึกษาวธ. บรรยายหัวข้อ “Perspective of Thai Art and Culture through Glass Plate Negative Photographs ในวันที่ 9 มิถุนายนนี้ ที่พิพิธภัณฑ์ Náprstek Museum of Asian ณ กรุงปราก สาธารณรัฐเช็กด้วย

ที่มา : http://www.thaigov.go.th/news/contents/details/4487
