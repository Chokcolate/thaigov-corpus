รัฐบาลไทย-ข่าวทำเนียบรัฐบาล-กรุงไทยร่วมกับนครปฐมสร้างสังคมไร้เงินสดเต็มรูปแบบจังหวัดแรกของประเทศ

วันพุธที่ 14 กุมภาพันธ์ 2561
กรุงไทยร่วมกับนครปฐมสร้างสังคมไร้เงินสดเต็มรูปแบบจังหวัดแรกของประเทศ
ธนาคารกรุงไทย ร่วมเปิดงาน “นครปฐม 1st Cashless City" โดยธนาคารจะให้บริการ KRUNGTHAI QR Code แก่หน่วยงานราชการ องค์กรปกครองส่วนท้องถิ่น และหน่วยงานที่ให้บริการแก่ประชาชน
ในวันนี้ (14 กุมภาพันธ์ 2561) นายชาญนะ เอี่ยมแสง ผู้ว่าราชการจังหวัดนครปฐม และ นายลือชัย ชัยปริญญา รองกรรมการผู้จัดการใหญ่ สายงานเครือข่ายธุรกิจขนาดเล็กและรายย่อย ธนาคารกรุงไทย ร่วมเปิดงาน “นครปฐม 1st Cashless City" โดยธนาคารจะให้บริการ KRUNGTHAI QR Code แก่หน่วยงานราชการ องค์กรปกครองส่วนท้องถิ่น และหน่วยงานที่ให้บริการแก่ประชาชน เพื่ออำนวยความสะดวกแก่ประชาชนในการชำระค่าธรรมเนียมและบริการต่างๆ ผ่าน QR Code ซึ่งเป็นจังหวัดแรกที่ก้าวสู่สังคมไร้เงินสดเต็มรูปแบบ ตามแผนยุทธศาสตร์การพัฒนาโครงสร้างระบบการชำระเงินแบบอิเล็กทรอนิกส์แห่งชาติ โดยมีข้าราชการ ประชาชนร่วมงานกว่า 250 คน ที่บริเวณลานด้านหน้าองค์พระปฐมเจดีย์ นอกจากนี้ ธนาคารยังได้จัดโปรโมชั่นพิเศษ “สแกนจ่าย ง่ายติ๊ดเดียว” ชำระค่าอาหารและเครื่องดื่มภายในงาน ในราคาเพียง 1 บาท เมื่อสแกน QR Code ผ่าน KTB netbank หรือแอปพลิเคชัน เป๋าตัง
นายชาญนะ เอี่ยมแสง เปิดเผยว่า จังหวัดนครปฐมเป็นจังหวัดที่มีความสำคัญทั้งด้านเศรษฐกิจและวัฒนธรรม โดยมีผลิตภัณฑ์มวลรวมต่อหัว (GPP per capita) สูงเป็นอันดับ 1 ของกลุ่มจังหวัดภาคกลางตอนล่าง 1 และสูงเป็นอันดับ 11 ของประเทศ ซึ่งทางจังหวัดเล็งเห็นถึงความสำคัญของการนำเทคโนโลยีมาขับเคลื่อนเศรษฐกิจและพัฒนาคุณภาพชีวิตของประชาชน ตามนโยบาย Thailand 4.0 ของรัฐบาล โดยเฉพาะแผนยุทธศาสตร์การพัฒนาโครงสร้างระบบการชำระเงินแบบอิเล็กทรอนิกส์แห่งชาติ ซึ่งจังหวัดนครปฐมจะเป็นจังหวัดแรกของประเทศที่หน่วยงานราชการและองค์กรบริหารส่วนท้องถิ่นกว่า 220 หน่วยงาน ที่ครอบคลุมทั้งจังหวัด จะให้บริการรับชำระเงินด้วย QR Code เพื่อเพิ่มความสะดวกสบายและความรวดเร็วในการชำระค่าธรรมเนียมต่างๆ กับชาวนครปฐม ลดการใช้เงินสด ลดต้นทุนการบริหารจัดการเงินสด และก้าวสู่สังคมไร้เงินสดอย่างเต็มรูปแบบ โดยมีธนาคารกรุงไทยเป็นกำลังสำคัญในการผลักดันความสำเร็จดังกล่าว
นายลือชัย ชัยปริญญา กล่าวว่า จากการที่ธนาคารได้ร่วมผลักดันแผนยุทธศาสตร์ National e-Payment  ของรัฐบาลอย่างต่อเนื่อง เพื่อเสริมสร้างศักยภาพและขับเคลื่อนสังคมไทยก้าวสู่การเป็น Digital Economy เพิ่มศักยภาพการแข่งขันของประเทศ  ล่าสุด ธนาคารได้ร่วมกับจังหวัดนครปฐมขยายบริการ KRUNGTHAI QR Code ไปยังหน่วยงานราชการ และองค์กรปกครองส่วนท้องถิ่น รวมทั้งหน่วยงานรัฐ ที่ให้บริการแก่ประชาชนภายในจังหวัดนครปฐม เช่น ที่ทำการสถานีตำรวจ ที่ทำการไฟฟ้า สำนักงานประปา ที่ว่าการอำเภอเมืองนครปฐม สรรพากรอำเภอเมืองนครปฐม เป็นต้น เพื่อให้ประชาชนได้รับความสะดวก รวดเร็ว และปลอดภัยในการชำระค่าธรรมเนียมต่างๆ ซึ่งจังหวัดนครปฐมจะเป็นจังหวัดแรกที่ก้าวสู่สังคมไร้เงินสดอย่างเต็มรูปแบบ และธนาคารมีแผนขยายบริการ QR Code ไปยังหน่วยงานรัฐในทุกจังหวัดทั่วประเทศ นอกจากนี้ ธนาคารยังได้พัฒนาแอปพลิเคชั่น เป๋าตัง สำหรับลูกค้าในการชำระเงินด้วย QR Code ซึ่งสามารถยืนยันการชำระเงินด้วยการสแกนลายนิ้วมือ
ฝ่ายสื่อสารองค์กรและภาพลักษณ์
โทร. 0-2208-4176

ที่มา : http://www.thaigov.go.th/news/contents/details/10094
