รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐเช็กประจำประเทศไทยเข้าเยี่ยมคารวะรองนายกรัฐมนตรี

วันจันทร์ที่ 22 พฤษภาคม 2560
เอกอัครราชทูตสาธารณรัฐเช็กประจำประเทศไทยเข้าเยี่ยมคารวะรองนายกรัฐมนตรี
เอกอัครราชทูตสาธารณรัฐเช็กประจำประเทศไทยเข้าเยี่ยมคารวะรองนายกรัฐมนตรี
วันนี้(17 พ.ค. 2560) เวลา 11.30 น. นายมาเร็ก ลิบชีตซกี (H.E. Mr. Marek Libřický) เอกอัครราชทูตสาธารณรัฐเช็กประจำประเทศไทย เข้าเยี่ยมคารวะนายวิษณุ  เครืองาม รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีรู้สึกยินดีอย่างยิ่งที่ได้นายมาเร็ก ลิบชีตซกี มาเป็นเอกอัครราชทูตสาธารณรัฐเช็กประจำประเทศไทย เนื่องจากเอกอัครราชทูตฯมีประสบการณ์ในกรมเอเชียและแปซิฟิกของสาธารณรัฐเช็กมาตลอดก่อนมารับหน้าที่ในประเทศไทย พร้อมกล่าวแสดงความขอบคุณสาธารณรัฐเช็กที่ไม่ได้แสดงท่าทีเชิงลบต่อสถานการณ์การเมืองไทย โดยได้แสดงความเข้าใจและยังมีปฏิสัมพันธ์กับไทยมาอย่างต่อเนื่อง ในโอกาสนี้ รองนายกรัฐมนตรีและเอกอัครราชทูตฯ ได้หารือถึงเรื่องสถานการณ์ทางการเมืองของไทยและสาธารณรัฐเช็ก รองนายกรัฐมนตรีกล่าวเน้นย้ำว่า รัฐบาลกำลังปฏิรูปด้านต่างๆและยังคงเดินหน้าตามโรดแมพเพื่อนำประเทศไทยไปสู่ประเทศที่มีประชาธิปไตยอย่างยั่งยืน ซึ่งทางด้านเอกอัครราชทูตฯ ก็ได้แสดงความเข้าใจเพราะทราบดีว่าแต่ละประเทศมีบริบทและสถานการณ์ทางการเมืองที่แตกต่างกัน พร้อมขอให้รัฐบาลไทยประสบความสำเร็จในการปฏิรูปประเทศและนำพาประเทศไปสู่ประเทศที่มีประชาธิปไตยอย่างยั่งยืน
รองนายกรัฐมนตรีและเอกอัครราชทูตฯยังหารือในเรื่องความร่วมมือทางด้านการลงทุนและการท่องเที่ยว เอกอัครราชทูตฯกล่าวว่า สาธารณรัฐเช็กให้ความสำคัญกับการค้าและการลงทุนกับไทย โดยได้พยายามสร้างการรับรู้ให้กับนักลงทุนของสาธารณรัฐเช็กเกี่ยวกับโอกาสในการลงทุนในไทยและพยายามผลักดันให้นักลงทุนของสาธารณรัฐเช็กเข้ามาลงทุนในโครงการต่างๆที่น่าสนใจ อาทิ การลงทุนในโครงการพัฒนาระเบียงเศรษฐกิจภาคตะวันออก (EEC) และการระบบขนส่งมวลชนในจังหวัดภูเก็ตและเชียงใหม่ เป็นต้น ส่วนทางด้านการท่องเที่ยว รองนายกรัฐมนตรีและเอกอัครราชทูตฯต่างยินดีที่ประชาชนของทั้งสองประเทศต่างเดินทางไปท่องเที่ยวซึ่งกันและกัน นอกจากนี้ ทั้งสองฝ่ายยังสนับสนุนให้ไทยและสาธารณรัฐเช็กเปิดเที่ยวบินตรงระหว่างกันเพื่อเป็นการส่งเสริมการท่องเที่ยวของทั้งสองประเทศมากขึ้น

ที่มา : http://www.thaigov.go.th/news/contents/details/3793
