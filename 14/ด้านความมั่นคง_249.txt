รัฐบาลไทย-ข่าวทำเนียบรัฐบาล-กระทรวงมหาดไทยขอเชิญร่วมบำเพ็ญกุศลถวายผ้าพระกฐินพระราชทาน ของกระทรวงมหาดไทย ประจำปี พ.ศ.2560 ในวันพฤหัสบดีที่ 2 พฤศจิกายน 2560 ณ วัดราชสิทธารามราชวรวิหาร กรุงเทพมหานคร

วันศุกร์ที่ 18 สิงหาคม 2560
กระทรวงมหาดไทยขอเชิญร่วมบำเพ็ญกุศลถวายผ้าพระกฐินพระราชทาน ของกระทรวงมหาดไทย ประจำปี พ.ศ.2560 ในวันพฤหัสบดีที่ 2 พฤศจิกายน 2560 ณ วัดราชสิทธารามราชวรวิหาร กรุงเทพมหานคร
กระทรวงมหาดไทยขอเชิญร่วมบำเพ็ญกุศลถวายผ้าพระกฐินพระราชทาน
ของกระทรวงมหาดไทย ประจำปี พ.ศ.2560
ในวันพฤหัสบดีที่ 2 พฤศจิกายน 2560 ณ วัดราชสิทธารามราชวรวิหาร กรุงเทพมหานคร
วันนี้ (18 ส.ค. 60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ในปี 2560 กระทรวงมหาดไทยได้รับพระมหากรุณาธิคุณโปรดเกล้าโปรดกระหม่อมพระราชทานผ้าพระกฐิน เพื่อนำไปถวายพระสงฆ์ที่จำพรรษา ณ วัดราชสิทธารามราชวรวิหาร แขวงวัดอรุณ เขตบางกอกใหญ่ กรุงเทพมหานคร โดยกำหนดถวายผ้าพระกฐินพระราชทาน ในวันพฤหัสบดีที่ 2 พฤศจิกายน 2560 เวลา 14.00 น. โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธี
“การถวายผ้าพระกฐิน หรือ การทอดกฐิน” เป็นประเพณีที่ปฏิบัติสืบต่อกันมาเป็นเวลานาน และควรที่จะอนุรักษ์และส่งเสริมให้คงอยู่สืบไป เพื่อเป็นการทำนุบำรุงพระพุทธศาสนาในโอกาสนี้ กระทรวงมหาดไทยจึงขอเชิญชวนผู้มีจิตศรัทธา ข้าราชการ ลูกจ้าง และพนักงานในสังกัดกระทรวงมหาดไทย ตลอดจนประชาชนและบริษัทห้างร้านต่างๆ ร่วมเป็นเจ้าภาพทำบุญถวายผ้าพระกฐินพระราชทานของกระทรวงมหาดไทย เพื่อถวายเป็นพระราชกุศล โดยร่วมทำบุญบริจาคปัจจัยได้ที่ กองคลัง สำนักงานปลัดกระทรวงมหาดไทย หรือโอนเงินเข้าบัญชีเงินฝากธนาคารออมสิน สาขามหาดไทย ประเภทเผื่อเรียก ชื่อบัญชี “กฐินมหาดไทย 60” เลขที่บัญชี 020209323755 โดยสามารถสอบถามรายละเอียดเพิ่มเติมได้ที่ กองคลัง สำนักงานปลัดกระทรวงมหาดไทย หมายเลขโทรศัพท์ 0 2225 6211
สำหรับประวัติและความเป็นมาของวัดราชสิทธาราม เป็นพระอารามหลวงชั้นโท ชนิดราชวรวิหาร เดิมชื่อว่า “วัดพลับ” ตั้งอยู่ริมคลองบางกอกใหญ่ แขวงวัดอรุณ เขตบางกอกใหญ่ กรุงเทพมหานคร ซึ่งเป็นวัดเก่าแก่มีมาตั้งแต่สมัยกรุงศรีอยุธยา เมื่อพระบาทสมเด็จพระพุทธยอดฟ้าจุฬาโลกมหาราช ได้ทรงพระกรุณาโปรดเกล้าฯ ให้สร้างวัดขึ้นใหม่อีกแห่งหนึ่งซึ่งอยู่ติดกันกับวัดพลับ แล้วโปรดเกล้าฯ ให้รวมเป็นวัดเดียวกัน แล้วเรียกว่าวัดพลับเช่นเดิม และเป็นที่จำพรรษาของพระญาณสังวรเถร (สุก) พระราชาคณะฝ่ายวิปัสสนาธุระที่ทรงเคารพเลื่อมใส และโปรดให้พระบรมวงศานุวงศ์มาศึกษากรรมฐานกับพระญาณสังวรเถร ทำให้วัดราชสิทธารามเป็นสำนักปฏิบัติธรรมที่สำคัญมาแต่ครั้งนั้น ต่อมาในรัชสมัยพระบาทสมเด็จพระนั่งเกล้าเจ้าอยู่หัว รัชกาลที่ 3 ทรงโปรดเกล้าฯ ให้บูรณะและสร้างเสนาสนะเพิ่มเติม เช่น พระเจดีย์ พระอุโบสถ พระวิหาร ศาลาการเปรียญ ตำหนักเก๋งจีน และพระราชทานนามใหม่ว่าวัดราชสิทธารามตั้งแต่ปี พ.ศ.2374 โดยเฉพาะพระเจดีย์ซึ่งต่อมาพระบาทสมเด็จพระจอมเกล้าเจ้าอยู่หัว รัชกาลที่ 4 ทรงโปรดให้บูรณะและพระราชทานนามว่า “พระสิริจุมภฏเจดีย์” นอกจากนี้ ภายในวัดราชสิทธารามมีถาวรวัถตุที่สำคัญ ได้แก่ พระอุโบสถ ที่สร้างแบบทรงไทย ภายในพระอุโบสถมีพระประธานพระพุทธรูปปางมารวิชัย ซึ่งปั้นในสมัยรัชกาลที่ 2 และรัชกาลที่ 3 และมีภาพเขียนจิตรกรรมฝาผนังเกี่ยวกับเรื่องชาดก และนรก สวรรค์ ซึ่งได้รับการยอมรับว่าเป็นเพชรน้ำหนึ่งของจิตรกรรมฝาผนังของไทย พระวิหารหลวง เป็นพระวิหารทรงไทย สร้างขึ้นเมื่อพ.ศ.2507 พระตำหนักจันทน์ ที่ประทับสำหรับทรงเจริญวิปัสสนาธุระของพระบาทสมเด็จพระนั่งเกล้าเจ้าอยู่หัว รัชกาลที่ 3 ขณะที่ทรงผนวช และ พระเจดีย์องค์ใหญ่ 2 องค์ บริเวณด้านหน้าพระอุโบสถ คือ พระสิราศนเจดีย์ และ พระสิริจุมภฏเจดีย์.
ครั้งที่ 119/2560

ที่มา : http://www.thaigov.go.th/news/contents/details/6044
