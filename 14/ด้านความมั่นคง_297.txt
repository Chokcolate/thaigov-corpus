รัฐบาลไทย-ข่าวทำเนียบรัฐบาล-มหาดไทยกำชับทุกจังหวัดคุมเข้มสถานบริการหรือสถานประกอบการที่เปิดให้บริการในลักษณะที่คล้ายกับสถานบริการที่อยู่บริเวณใกล้เคียงสถานศึกษาให้ปฏิบัติตามกฎหมายอย่างเคร่งครัด

วันจันทร์ที่ 11 กันยายน 2560
มหาดไทยกำชับทุกจังหวัดคุมเข้มสถานบริการหรือสถานประกอบการที่เปิดให้บริการในลักษณะที่คล้ายกับสถานบริการที่อยู่บริเวณใกล้เคียงสถานศึกษาให้ปฏิบัติตามกฎหมายอย่างเคร่งครัด
มหาดไทยกำชับทุกจังหวัดคุมเข้มสถานบริการหรือสถานประกอบการที่เปิดให้บริการในลักษณะที่คล้ายกับสถานบริการที่อยู่บริเวณใกล้เคียงสถานศึกษาให้ปฏิบัติตามกฎหมายอย่างเคร่งครัด
วันนี้ (11 ก.ย.60) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ด้วยปรากฏข่าวมีสถานบริการหรือสถานประกอบการที่เปิดให้บริการในลักษณะที่คล้ายกับสถานบริการที่อยู่บริเวณใกล้เคียงสถานศึกษากระทำการฝ่าฝืนกฎหมาย อาทิ มีการขายเครื่องดื่มแอลกอฮอล์ใกล้สถานศึกษา จัดให้มีกิจกรรมมั่วสุมดื่มสุราในสถานบริการ ปล่อยปละละเลยให้เยาวชนที่มีอายุต่ำกว่า 20 ปีบริบูรณ์เข้าใช้บริการโดยไม่มีการตรวจบัตรประจำตัวประชาชน เปิดเกินเวลาที่กฎหมายกำหนด จำหน่ายเครื่องดื่มแอลกอฮอล์ให้กับผู้มีอายุต่ำกว่า 20 ปีบริบูรณ์ รวมทั้งจำหน่ายเครื่องดื่มแอลกอฮอล์ด้วยวิธีการที่ผิดกฎหมาย โดยจัดโปรโมชั่นลดราคา ซึ่งพลเอก ประยุทธ์ จันทร์โอชา นายกรัฐมนตรี ได้มีบัญชาให้ทุกพื้นที่เข้มงวดกวดขันกับการตรวจตราดูแลไม่ให้มีการฝ่าฝืนกฎหมายในลักษณะดังกล่าว หากพบการกระทำความผิดให้ดำเนินการตามกฎหมายอย่างเด็ดขาด
ดังนั้น เพื่อเป็นการเข้มงวดกวดขันให้มีการบังคับใช้กฎหมายอย่างเคร่งครัด และเป็นการสร้างความสงบสุขให้แก่สังคมตามนโยบายของรัฐบาล และนโยบายลดอบายมุข สร้างสุขให้สังคม กระทรวงมหาดไทย โดยกรมการปกครอง จึงได้กำชับให้ทุกจังหวัดกำกับดูแลและควบคุมสถานบริการหรือสถานประกอบการที่เปิดให้บริการในลักษณะที่คล้ายกับสถานบริการที่อยู่บริเวณใกล้เคียงสถานศึกษาให้ปฏิบัติตามกฎหมายอย่างเคร่งครัด ตามแนวทาง ดังนี้
1. บูรณาการฝ่ายปกครองร่วมกับหน่วยงานที่เกี่ยวข้องในพื้นที่ให้เข้มงวดในการตรวจตราสถานบริการหรือสถานประกอบการที่เปิดให้บริการในลักษณะที่คล้ายกับสถานบริการที่อยู่กับบริเวณใกล้เคียงสถานศึกษา ให้ปฏิบัติตามพระราชบัญญัติสถานบริการ พ.ศ.2509 พระราชบัญญัติสุรา พ.ศ.2493 พระราชบัญญัติควบคุมเครื่องดื่มแอลกอฮอล์ พ.ศ.2551 คำสั่งหัวหน้าคณะรักษาความสงบแห่งชาติ ที่ 22/2558 ลงวันที่ 22 กรกฎาคม 2558 และคำสั่งหัวหน้าคณะรักษาความสงบแห่งชาติ ที่ 46/2559 ลงวันที่ 29 กรกฎาคม 2559 โดยห้ามมิให้มีการกระทำความผิดเกี่ยวกับการยินยอมหรือปล่อยปละละเลยให้ผู้มีอายุต่ำกว่า 20 ปีบริบูรณ์เข้าไปใช้บริการ ห้ามมิให้มีการขายเครื่องดื่มแอลกอฮอล์แก่ผู้มีอายุต่ำกว่า 20 ปีบริบูรณ์ และห้ามมิให้มีการขายเครื่องดื่มแอลกอฮอล์โดยวิธีผิดกฎหมาย เช่น การจัดโปรโมชั่นลดราคา แจก แถม กวดขันมิให้มีการเปิดเกินเวลาตามที่กฎหมายกำหนด รวมทั้งป้องกันมิให้มีการกระทำความผิดเกี่ยวกับยาเสพติด หากพบการกระทำความผิดให้ดำเนินการตามกฎหมายอย่างเด็ดขาด
2. กำกับดูแลมิให้สถานบริการหรือสถานประกอบการที่เปิดให้บริการในลักษณะที่คล้ายกับสถานบริการมีพฤติการณ์ก่อให้เกิดความเดือดร้อนรำคาญทางเสียงแก่ผู้อยู่อาศัยในบริเวณใกล้เคียง
3. ประชาสัมพันธ์สร้างจิตสำนึกให้ผู้ประกอบการสถานบริการหรือสถานประกอบการที่เปิดให้บริการในลักษณะที่คล้ายกับสถานบริการให้ความร่วมมือปฏิบัติตามระเบียบ กฎหมาย
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยขอความร่วมมือผู้ปกครองดูแลแนะนำ ตักเตือนบุตรหลานให้ปฏิบัติตนอยู่ในทางที่ถูกต้อง อย่ากระทำการใดที่เป็นการฝ่าฝืนกฎหมาย ทั้งนี้ หากพี่น้องประชาชนพบเห็นการกระทำผิดของสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ สามารถแจ้งเบาะแสการกระทำความผิดได้ที่ศูนย์ดำรงธรรมกระทรวงมหาดไทย ศูนย์ดำรงธรรมจังหวัด ศูนย์ดำรงธรรมอำเภอ ทางสายด่วนโทร. 1567 ตลอด 24 ชั่วโมง.
ครั้งที่ 129/2560

ที่มา : http://www.thaigov.go.th/news/contents/details/6584
