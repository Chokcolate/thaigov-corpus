รัฐบาลไทย-ข่าวทำเนียบรัฐบาล-พาณิชย์จับมือภาครัฐและเอกชนจีน ขยายตลาดลำไยไทย สู่แดนมังกร

วันศุกร์ที่ 21 กรกฎาคม 2560
พาณิชย์จับมือภาครัฐและเอกชนจีน ขยายตลาดลำไยไทย สู่แดนมังกร
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า ได้รับรายงานจากพาณิชย์จังหวัดเชียงใหม่ ว่าได้ดำเนินการเพิ่มช่องทางการจำหน่ายผลผลิตลำไยของเกษตรกร และขยายตลาดลำไยของไทยในประเทศจีน โดยได้จัดประชุมกับหน่วยงานที่เกี่ยวข้อง
อาทิ กงสุลใหญ่จีนประจำเชียงใหม่ ผู้ประกอบการส่งออกไทย ผู้ประกอบการนำเข้าลำไย จากจีน บริษัท ประชารัฐรักสามัคคี จำกัด และหน่วยงานราชการที่เกี่ยวข้องไปเมื่อต้นสัปดาห์ที่ผ่านมา
โดยในที่ประชุม ฝ่ายจีนขอทราบประมาณการผลผลิตลำไยในบริเวณ 8 จังหวัดภาคเหนือ ได้แก่ เชียงใหม่ เชียงราย ลำพูน ลำปาง พะเยา แพร่ น่าน และตาก เพื่อที่จะสามารถคาดการณ์ปริมาณผลผลิตที่จะออกสู่ตลาดในภาพรวมได้ นอกจากนั้นแล้ว ที่ประชุมยังเห็นควรให้มีการส่งเสริมการแปรรูปลำไยเนื้อสีทองและลำไยกระป๋องให้มากขึ้นเพื่อความสะดวกในด้านการขนส่ง อีกทั้งยังเห็นควรให้มีการนำผลผลิตลำไยสดของไทยไปออกจัดจำหน่ายในงานแฟร์ใหญ่ๆ ของจีน เช่น กวางโจแฟร์ เป็นต้น ตลอดจนการจัดงานแสดงและจำหน่ายผลผลิตลำไยในประเทศ เช่น งานเอ็กซ์โปรลานนา และงานแฟร์เฉพาะลำไยสดและผลิตภัณฑ์จากลำไย ทุกชนิด เป็นต้น สำหรับในด้านการส่งเสริมการใช้ช่องทางตลาด E-commerce นั้น ปัจจุบันกระทรวงพาณิชย์ โดยกรมส่งเสริมการค้าระหว่างประเทศ ก็ได้มีความร่วมมือกับเว็บไซต์ชื่อดังอย่าง Alibaba.com ของจีน เพื่อส่งเสริมให้ผู้ประกอบการไทยสามารถขยายตลาดและกระจายสินค้าไทยในตลาดจีนได้สะดวกและรวดเร็วมากยิ่งขึ้น
รัฐมนตรีว่าการกระทรวงพาณิชย์ ได้กล่าวเพิ่มเติมว่า สำนักงานพาณิชย์จังหวัดเชียงใหม่ยังได้รายงานว่าขณะนี้ผู้ประกอบการจีนได้เริ่มเข้ามาซื้อลำไยจากจังหวัดเชียงใหม่และจังหวัดทางภาคเหนือกันบ้างแล้ว โดยทางสำนักงานพาณิชย์จังหวัดเชียงใหม่ได้มีโอกาสร่วมหารือกับผู้ประกอบการส่งออกของไทย และผู้ประกอบการนำเข้าผลไม้จีน ในการเจรจารับซื้อลำไยระหว่างผู้ประกอบการทั้งสองฝ่าย โดยเมื่อวันที่ 19 กรกฎาคม 2560 ที่ผ่านมา สำนักงานพาณิชย์จังหวัดเชียงใหม่ได้นำผู้ประกอบการนำเข้าผลไม้จีนเข้าเยี่ยมชมจุดรับซื้อลำไย ที่ อ.สารภี จ.เชียงใหม่ เพื่อดูขนาด คุณภาพ กระบวนการ คัดแยกเกรด การบรรจุผลผลิตลำไยในตะกร้า หลังจากนั้นก็ได้มีการหารือกันในรายละเอียดการซื้อขาย ซึ่งคาดว่าจะหาข้อสรุปได้ในเร็ววันนี้ โดยในเบื้องต้นผู้ประกอบการนำเข้าผลไม้จีนมีความพึงพอใจในด้านคุณภาพ และกระบวนการในการ คัดแยกเกรด ตลอดจนการบรรจุสินค้าของไทยเป็นอันมาก และมีความต้องการที่จะรับซื้อผลผลิตลำไยสด ประมาณวันละ 10-15 ตู้ (23 ตัน/ตู้) นอกจากนั้นแล้วผู้ประกอบการจีนยังมีกำหนดการที่จะเข้าไปดูลำไยที่จะทำการซื้อขาย ณ จุดรับซื้อของผู้ประกอบการส่งออกที่ได้เข้าร่วมโครงการกระจายผลผลิตลำไย ปี 2560 ในอีก 2 อำเภอ ได้แก่  สันป่าตอง และจอมทอง ต่อไป
ทั้งนี้การเชื่อมโยงผลผลิตลำไยระหว่างแหล่งผลิตกับผู้บริโภคในครั้งนี้ อยู่ภายใต้โครงการกระจายผลผลิตลำไย ปี 2560 ซึ่งเป็นความร่วมมือกันระหว่างสำนักงานพาณิชย์จังหวัดเชียงใหม่กับหน่วยงานทั้งภาครัฐและภาคเอกชนในพื้นที่ ซึ่งถือได้ว่าเป็นการเพิ่มช่องทางการตลาดสินค้าลำไยของไทย และยังเป็นการกระตุ้นการบริโภคลำไยของไทยให้เพิ่มสูงขึ้น อีกทั้งจะทำให้ราคาลำไยของไทยมีเสถียรภาพมากยิ่งขึ้น นอกเหนือจากการส่งเสริมการขยายตลาดลำไยของไทยในประเทศจีนแล้ว กระทรวงพาณิชย์ยังได้มีมาตรการในการเร่งกระจายผลผลิตลำไยสดสู่ผู้บริโภคโดยตรงทุกจังหวัดที่มิใช่แหล่งผลิตโดยอาศัยพาณิชย์ภาค หรือ MINI MOC ทั้ง 6 ภาค ที่กระทรวงพาณิชย์ได้จัดตั้งขึ้น เป็นกลไกในการดำเนินการกระจายสินค้าด้วยอีกทางหนึ่ง

ที่มา : http://www.thaigov.go.th/news/contents/details/5360
