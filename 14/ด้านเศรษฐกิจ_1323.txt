รัฐบาลไทย-ข่าวทำเนียบรัฐบาล-กรมทางหลวงชนบททดลองปูผิวจราจรแบบพอรัสแอสฟัลต์บนถนนราชพฤกษ์ เพิ่มความปลอดภัย ลดการลื่นไถล และระบายน้ำได้ดี

วันศุกร์ที่ 22 กันยายน 2560
กรมทางหลวงชนบททดลองปูผิวจราจรแบบพอรัสแอสฟัลต์บนถนนราชพฤกษ์ เพิ่มความปลอดภัย ลดการลื่นไถล และระบายน้ำได้ดี
กรมทางหลวงชนบท (ทช.) กระทรวงคมนาคม ทดลองบูรณะถนนเป็นผิวจราจรแบบพอรัสแอสฟัลต์  ซึ่งเป็นวัสดุผสมที่ได้จากการผสมร้อนระหว่างมวลรวมกับแอสฟัลต์ซีเมนต์สำหรับพอรัสแอสฟัลต์คอนกรีต เพิ่มประสิทธิภาพสายทาง ลดการสะท้อนของแสงไฟ ลดเสียงรบกวน และสามารถระบายน้ำได้ดี
นายพิศักดิ์ จิตวิริยะวศิน อธิบดีกรมทางหลวงชนบท กล่าวว่า ทช. ได้ดำเนินการทดลองบูรณะถนนเป็นผิวจราจรแบบพอรัสแอสฟัลต์ (Porous Asphalt) ซึ่งเป็นวัสดุผสมที่ได้จากการผสมร้อนระหว่างมวลรวมกับแอสฟัลต์ซีเมนต์สำหรับพอรัสแอสฟัลต์คอนกรีต โดยควบคุมอัตราส่วนและอุณหภูมิตามที่กำหนด ซึ่งผลการประเมินจากการทดลองใช้ในการบูรณะทางหลวงชนบทสาย นบ.3021 ถนนราชพฤกษ์ อำเภอเมือง อำเภอบางกรวย จังหวัดนนทบุรี ระยะทาง 2.280 กิโลเมตร มีความหนา 5 เซนติเมตร งบประมาณ 32.980 ล้านบาท พบว่า ผิวจราจรแบบพอรัสแอสฟัลต์มีลักษณะผิวหน้าหยาบ มีความพรุนสูง สามารถระบายน้ำได้ดี น้ำไม่ขังทั้งขณะฝนตกและหลังฝนตก ช่วยเพิ่มสมรรถนะการขับขี่ รถไม่ลื่นไถล ลดการสะท้อนของแสงไฟ ช่วยลดเสียงรบกวน และดูดซับเสียงได้ดี ซึ่ง ทช. จะดำเนินการประเมินผลหลังเปิดใช้งานถนนสายดังกล่าวเป็นระยะต่อไป
ทั้งนี้ ปี 2561 ทช. จะดำเนินการทดลองใช้ถนนที่ปูผิวจราจรแบบพอรัสแอสฟัลต์ในการบูรณะถนนทางหลวงชนบทสาย นบ.1020 (ถนนนครอินทร์) อำเภอเมือง อำเภอบางกรวย จังหวัดนนทบุรี และจะนำผลการทดลองเผยแพร่ประชาสัมพันธ์ให้ได้รับทราบ ทั้งนี้ หากผลการทดลองอยู่ในระดับดีมาก ทช. จะได้พิจารณานำไปใช้ในการบูรณะถนนทางหลวงชนบทในสายทางอื่น ๆ ต่อไป

ที่มา : http://www.thaigov.go.th/news/contents/details/6873
