รัฐบาลไทย-ข่าวทำเนียบรัฐบาล-รอง นรม.วิษณุฯ ชี้แจงความคืบหน้าการดำเนินงานด้านกฎหมายของรัฐบาลแก่สื่อมวลชน ในกิจกรรม “สื่ออยากรู้รัฐบาลอยากเล่า” หัวข้อ “กฎหมายหลายรส อนาคตประเทศไทย”

วันพฤหัสบดีที่ 25 มกราคม 2561
รอง นรม.วิษณุฯ ชี้แจงความคืบหน้าการดำเนินงานด้านกฎหมายของรัฐบาลแก่สื่อมวลชน ในกิจกรรม “สื่ออยากรู้รัฐบาลอยากเล่า” หัวข้อ “กฎหมายหลายรส อนาคตประเทศไทย”
รอง นรม.วิษณุฯ กล่าวย้ำว่า การเลือกตั้งเป็นไปตามขั้นตอนของ Road map
วันนี้ (25 มกราคม 2561) เวลา 13.30 น. ณ ตึกภักดีบดินทร์ ทำเนียบรัฐบาล นายวิษณุ เครืองาม รองนายกรัฐมนตรี ได้ชี้แจงความคืบหน้าการดำเนินงานด้านกฎหมายของรัฐบาลแก่สื่อมวลชนในกิจกรรม “สื่ออยากรู้ รัฐบาลอยากเล่า” หัวข้อ “กฎหมายหลายรส อนาคตประเทศไทย” ประเด็นกฎหมายเกี่ยวข้องกับการเลือกตั้ง สรุปสาระสำคัญว่า
กฎหมายที่เกี่ยวข้องกับการเลือกตั้งนั้น มีกระบวนการตามขั้นตอนขณะนี้อยู่ระหว่างการพิจารณาของสภานิติบัญญัติแห่งชาติ โดยอยู่ในขั้นตอนการพิจารณาของคณะกรรมาธิการร่วม 3 ฝ่าย ซึ่งคาดว่าจะแล้วเสร็จ ภายในปลายเดือนกุมภาพันธ์ 2561 จากนั้นจะเป็นขั้นตอนที่นำความขึ้นกราบบังคมทูลสมเด็จพระเจ้าอยู่หัวเพื่อทรงมีพระบรมราชวินิจฉัยและลงพระปรมาภิไธย โดยมีระยะเวลาตามกฎหมาย 90 วัน ก็ประมาณเดือนมิถุนายน 2561 จากนั้น คณะรัฐมนตรีจะนำไปแจ้งให้ คสช. ทราบ เพื่อนำไปสู่การประชุมร่วมกับคณะกรรมการที่เกี่ยวข้อง อาทิ คณะกรรมการการเลือกตั้ง (กกต.) คณะกรรมาธิการร่างรัฐธรรมนูญ (กรธ.) และพรรคการเมืองทุกพรรค เพื่อมีมติเห็นชอบร่วมกันในการพิจารณากำหนดวันเลือกตั้งต่อไป
************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9633
