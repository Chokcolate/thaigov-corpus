รัฐบาลไทย-ข่าวทำเนียบรัฐบาล-รมว.สธ.กำชับให้คณะกรรมการตรวจสอบข้อเท็จจริงกรณีอุบัติเหตุรถชนในกระทรวงสาธารณสุขให้เสร็จสิ้นเร็วที่สุด

วันพฤหัสบดีที่ 16 พฤศจิกายน 2560
รมว.สธ.กำชับให้คณะกรรมการตรวจสอบข้อเท็จจริงกรณีอุบัติเหตุรถชนในกระทรวงสาธารณสุขให้เสร็จสิ้นเร็วที่สุด
รัฐมนตรีว่าการกระทรวงสาธารณสุข กำชับคณะกรรมการตรวจสอบข้อเท็จจริงกรณีอุบัติเหตุรถชนรปภ.ในกระทรวงสาธารณสุข ให้ได้ข้อเท็จจริงเบื้องต้นให้เสร็จสิ้นโดยเร็วที่สุด เพื่อพิจารณาดำเนินการต่อไป
รัฐมนตรีว่าการกระทรวงสาธารณสุข กำชับคณะกรรมการตรวจสอบข้อเท็จจริงกรณีอุบัติเหตุรถชนรปภ.ในกระทรวงสาธารณสุข ให้ได้ข้อเท็จจริงเบื้องต้นให้เสร็จสิ้นโดยเร็วที่สุด เพื่อพิจารณาดำเนินการต่อไป
วันนี้ (16 พฤศจิกายน 2560) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์เกี่ยวกับกรณีอุบัติเหตุรถชนพนักงานรักษาความปลอดภัย (รปภ.) ในกระทรวงสาธารณสุข ว่า ได้สั่งการให้ปลัดกระทรวงสาธารณสุข กำชับคณะกรรมการตรวจสอบข้อเท็จจริง ที่มีนายแพทย์ณัฐวุฒิ ประเสริฐสิริพงศ์ ผู้ตรวจราชการกระทรวงสาธารณสุข และนิติกร กลุ่มเสริมสร้างวินัยและคุณธรรม เป็นกรรมการและเลขานุการ เร่งดำเนินการตรวจสอบข้อเท็จจริงให้เสร็จสิ้นโดยเร็วที่สุดเนื่องจากอยู่ในความสนใจของสังคม เพื่อนำไปประกอบการพิจารณาดำเนินการต่อไป เช่น เป็นการทำความผิดทางวินัยหรือไม่ เกิดความเสียหายใดแก่ทางราชการซึ่งจะต้องหาผู้รับผิดชอบชดใช้หรือไม่ ซึ่งคณะกรรมการชุดนี้ไม่มีอำนาจเกี่ยวกับคดีทางอาญา
สำหรับจะมีกรณีขับขี่ขณะเมาสุราหรือไม่ คณะกรรมการฯ จะตรวจสอบ โดยอาจนำข้อมูลจากเจ้าหน้าที่ตำรวจมาประกอบการพิจารณา หากพบข้อเท็จจริงว่าเป็นเช่นนั้น จะรายงานให้ผู้บังคับบัญชาผู้มีอำนาจ แต่งตั้งคณะกรรมการสอบสวนทางวินัยต่อไป
***********************************  16 พฤศจิกายน 2560

ที่มา : http://www.thaigov.go.th/news/contents/details/8129
