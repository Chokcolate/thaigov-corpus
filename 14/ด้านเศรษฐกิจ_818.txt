รัฐบาลไทย-ข่าวทำเนียบรัฐบาล-บูรณาการ 7 หน่วยงานภาครัฐ ร่วมกับภาคประชาชน ปฏิบัติการคืนผืนป่าทั่วประเทศไทย

วันพฤหัสบดีที่ 6 กรกฎาคม 2560
บูรณาการ 7 หน่วยงานภาครัฐ ร่วมกับภาคประชาชน ปฏิบัติการคืนผืนป่าทั่วประเทศไทย
บูรณาการ 7 หน่วยงานภาครัฐ ร่วมกับภาคประชาชน ปฏิบัติการคืนผืนป่าทั่วประเทศไทย ภายใต้แนวคิด “9 สัปดาห์ สู่วันมหามงคล” สานต่อพระราชปณิธานรัชกาลที่ 9 และเฉลิมพระเกียรติสมเด็จพระเจ้าอยู่หัว รัชกาลที่ 10
นายเลิศวิโรจน์ โกวัฒนะ รองปลัดกระทรวงเกษตรและสหกรณ์ เปิดเผยภายหลังแถลงข่าวโครงการโปรยเมล็ดพันธุ์พืชเพื่อสร้างความชุ่มชื้นและเพิ่มผืนป่าทั่วประเทศไทย ว่า กระทรวงเกษตรและสหกรณ์ โดยกรมฝนหลวงและการบินเกษตร ได้จัดทำโครงการโปรยเมล็ดพันธุ์พืชทางอากาศ หลังการปฏิบัติการฝนหลวงประจำวัน ในพื้นที่แหล่งต้นน้ำ ภายใต้แนวคิด “9 สัปดาห์ สู่วันมหามงคล” เป็นการคืนผืนป่าเพื่อสานต่อพระราชปณิธานพระบาทสมเด็จพระปรมินทรมหาภูมิพลอดุลยเดช และเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร อีกทั้งยังเป็นการเพิ่มความชื้นให้กับพื้นที่ป่าไม้ ซึ่งถือเป็นโครงการหนึ่งในการสร้างความสมบูรณ์ให้แก่ทรัพยากรป่าไม้ อีกทั้งยังเป็นการให้ทุกฝ่ายตระหนักในคุณค่าของป่าต้นน้ำ และน้อมนำแนวพระราชดำริศาสตร์พระราชาสู่การพัฒนาอย่างยั่งยืน เพื่อเป็นแนวทางในการสร้างความเข้าใจและการมีส่วนร่วมของประชาชน รักษาระบบนิเวศป่าไม้และสิ่งแวดล้อม ทำให้พื้นที่ป่าไม้ต้นน้ำ สามารถทำหน้าที่ได้อย่างมีประสิทธิภาพ และเอื้อประโยชน์ต่อพื้นที่ชุมชนได้อย่างยั่งยืน รวมถึงเป็นการเร่งขยายพันธุ์กล้าไม้กลายเป็นสภาพป่าธรรมชาติต่อไป โดยบูรณาการทุกภาคส่วนร่วมดำเนินการ ได้แก่ กระทรวงเกษตรและสหกรณ์ โดยกรมฝนหลวงและการบินเกษตร กรมชลประทาน กองทัพบก โดยกองทัพภาคที่ 2 จังหวัดนครราชสีมา มณฑลทหารบกที่ 15 จังหวัดเพชรบุรี และมณฑลทหารบกที่ 31 จังหวัดนครสวรรค์ กรมป่าไม้ กรมอุทยานแห่งชาติ สัตว์ป่า และพันธุ์พืช กรมการปกคลอง และกรมการปกคลองส่วนท้องถิ่น รวมถึงเกษตรกร อาสาสมัครฝนหลวง และประชาชนทั่วไป
นายสุรสีห์ กิตติมณฑล อธิบดีกรมฝนหลวงและการบินเกษตร กล่าวเพิ่มเติมว่า โครงการโปรยเมล็ดพันธุ์พืชเพื่อสร้างความชุ่มชื้นและเพิ่มผืนป่าทั่วประเทศไทย ได้มีการเตรียมความพร้อมการปั้นเมล็ดพันธุ์พืช  เพื่อเตรียมเมล็ดพันธุ์พืชสำหรับใช้โปรยในโครงการดังกล่าว ซึ่งมีเมล็ดพันธุ์พืชในโครงการและพื้นที่เป้าหมาย ได้แก่ 1) ภาคกลาง โปรยเมล็ดพันธุ์พืช จำนวน 10 ชนิด คือ กัลปพฤกษ์ กาฬพฤกษ์ ขี้เหล็ก แดง มะค่าแต้ พฤกษ์ ราชพฤกษ์ (คูน) สาธร (กระเจาะ) สีเสียด (สีเสียดแก่น) และอะราง (นนทรีป่า) ในพื้นที่เป้าหมายบริเวณอุทยานแห่งชาติน้ำหนาว และอุทยานแห่งชาติเขาค้อ จังหวัดเพชรบูรณ์ 2) ภาคตะวันออกเฉียงเหนือ โปรยเมล็ดพันธุ์พืช จำนวน 2 ชนิด คือ ไผ่รวก และพะยูง ในพื้นที่เป้าหมายบริเวณอุทยานแห่งชาติเข้าใหญ่ จังหวัดนครราชสีมา และ 3) ภาคใต้ โปรยเมล็ดพันธุ์พืช จำนวน 2 ชนิด คือประดู่ (ตีปีก) และมะค่าโมง ในพื้นที่เป้าหมายบริเวณอุทยานแห่งชาติแก่งกระจาน จังหวัดเพชรบูรณ์
ทั้งนี้ โครงการโปรยเมล็ดพันธุ์พืชเพื่อสร้างความชุ่มชื้นและเพิ่มผืนป่าทั่วประเทศไทย ได้เริ่มดำเนินการระยะที่ 1 ตั้งแต่เดือนเมษายน – กรกฎาคม 2560 ในการเตรียมเมล็ดพันธุ์ และจะเริ่มปฏิบัติการโปรยเมล็ดพันธุ์ ตั้งแต่วันที่ 20 กรกฎาคม – กันยายน 2560 นี้
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@opsmoac.go.th
moac58@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/5065
