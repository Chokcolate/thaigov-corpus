รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือชายชราพิการวัย 79 ปี และครอบครัวหญิงชราวัย 69 ปี รวม 8 ชีวิต ที่ต้องอยู่อย่างยากลำบาก หลังน้ำเข้าท่วมบ้านนานหลายวัน ที่ จ.ชัยภูมิ

วันพฤหัสบดีที่ 3 สิงหาคม 2560
รมว.พม. กำชับ จนท. เร่งช่วยเหลือชายชราพิการวัย 79 ปี และครอบครัวหญิงชราวัย 69 ปี รวม 8 ชีวิต ที่ต้องอยู่อย่างยากลำบาก หลังน้ำเข้าท่วมบ้านนานหลายวัน ที่ จ.ชัยภูมิ
รมว.พม. กำชับ จนท. เร่งช่วยเหลือชายชราพิการวัย 79 ปี และครอบครัวหญิงชราวัย 69 ปี รวม 8 ชีวิต ที่ต้องอยู่อย่างยากลำบาก หลังน้ำเข้าท่วมบ้านนานหลายวัน ที่ จ.ชัยภูมิ
วันนี้ (3 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 684/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายชราวัย 79 ปี ร่างกายพิการ ช่วยเหลือตัวเองไม่ค่อยได้ ต้องอาศัยอยู่เพียงลำพัง ภายหลังน้ำท่วมบ้านนานหลายวัน ทำให้ขาดแคลนอาหาร ต้องอดมื้อกินมื้อ และกรณีครอบครัวหญิงชรา วัย 69 ปี ถูกน้ำท่วมบ้านนานหลายวัน ซึ่งภายในบ้านมีผู้อาศัยอยู่รวมกันถึง 8 ชีวิต ทั้งเด็ก คนชรา และคนพิการ ที่ไม่สามารถช่วยเหลือตัวเองได้ ขณะนี้ ได้รับความเดือดร้อนอย่างมาก เนื่องจากไม่มีห้องน้ำใช้และน้ำที่เข้าท่วม เริ่มเน่าเสียและส่งกลิ่นเหม็น ที่อำเภอจัตุรัส จังหวัดชัยภูมิ นั้น ตนได้กำชับให้พัฒนาสังคมและความมั่นคงของมนุษย์จังหวัดชัยภูมิ (พมจ.ชัยภูมิ) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้านเพื่อตรวจสอบข้อเท็จจริงและ ให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือฟื้นฟูในด้านต่างๆ หลังน้ำลด พร้อมดูแลในเรื่อง การรักษาพยาบาลอาการป่วยของผู้ป่วยทั้งหมดอย่างต่อเนื่อง รวมทั้งปรับปรุงที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุและคนพิการ พร้อมทั้งร่วมกันหาแนวทางการช่วยเหลือดูแลในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณี สองสามี-ภรรยาแก่ชราวัย 81 ปี และ 78 ปี ต้องรับภาระเลี้ยงดูลูกชายวัย 56 ปี ที่มีอาการป่วย และหลานชายอีก 2 คน วัย 7 ขวบ และ 14 ปี ซึ่งทั้ง 5 ชีวิตอาศัยใน บ้านสภาพเก่าทรุดโทรม ครอบครัวมีฐานะยากจน ด้านหญิงชรา เปิดเผยว่า ตนเองและสามีคิดถึงลูกชายอีกคน ที่หายตัวไปนานกว่า 24 ปี ภายหลังทราบจากเพื่อนบ้านว่า ลูกชายไปเป็นลูกเรือประมงและไม่สามารถติดต่อได้ ที่อำเภอนากลาง จังหวัดหนองบัวลำภู นั้น ตนได้กำชับให้พัฒนาสังคมและความมั่นคงของมนุษย์จังหวัดหนองบัวลำภู (พมจ.หนองบัวลำภู) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและผู้สูงอายุของกระทรวง พม. พร้อม มอบสิ่งของเครื่องใช้ที่จำเป็นและอุปกรณ์การเรียน อีกทั้งการศึกษาของเด็กทั้ง 2 คน อย่างต่อเนื่องในระยะยาว นอกจากนี้ ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด และเรื่องการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุ รวมทั้ง การให้คำปรึกษาแนะนำในเรื่องสิทธิสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาวต่อไป

ที่มา : http://www.thaigov.go.th/news/contents/details/5689
