รัฐบาลไทย-ข่าวทำเนียบรัฐบาล-SME Development Bank จัดงาน “ต่อยอดธุรกิจด้วยบริการแฟคตอริ่งสู่ Smart SMEs” หนุนผู้ประกอบการ เสริมสภาพคล่องธุรกิจ ให้มีทุนหมุนเวียนต่อเนื่อง

วันอังคารที่ 10 ตุลาคม 2560
SME Development Bank จัดงาน “ต่อยอดธุรกิจด้วยบริการแฟคตอริ่งสู่ Smart SMEs” หนุนผู้ประกอบการ เสริมสภาพคล่องธุรกิจ ให้มีทุนหมุนเวียนต่อเนื่อง
ธพว. จัดงาน “ต่อยอดธุรกิจด้วยบริการแฟคตอริ่งสู่ Smart SMEs” โดยเชิญผู้ประกอบการ SMEs อาทิ ธุรกิจรับเหมาก่อสร้าง ธุรกิจขายปลีก-ส่ง อุปโภค-บริโภค ที่จดทะเบียนเป็นนิติบุคคล เข้าร่วมรับฟัง แนะนำบริการสินเชื่อของธนาคารและขอรับฟังข้อเสนอแนะ
ในวันนี้ (10 ตุลาคม 2560) นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank หรือ ธพว.) จัดงาน “ต่อยอดธุรกิจด้วยบริการแฟคตอริ่งสู่ Smart SMEs” โดยเชิญผู้ประกอบการ SMEs อาทิ ธุรกิจรับเหมาก่อสร้าง ธุรกิจขายปลีก-ส่ง อุปโภค-บริโภค ที่จดทะเบียนเป็นนิติบุคคล เข้าร่วมรับฟัง แนะนำบริการสินเชื่อของธนาคารและขอรับฟังข้อเสนอแนะ หลักเกณฑ์แนวทางปฏิบัติที่ให้ผู้ประกอบการรายเล็กเข้าถึงบริการสินเชื่อได้มากขึ้นและสอดคล้องกับข้อเท็จจริงสภาพแวดล้อมของธุรกิจและคู่ค้าด้วยสินเชื่อ Factoring เพื่อมาตรการเร่งเบิกจ่ายแฟคตอริ่งทั่วไทยในวันเดียว และ มาตรการเร่งเบิกจ่ายแฟคตอริ่งคู่ค้าเอกชน ระยะที่ 2 วงเงินรวม 12,000 ล้านบาท เพื่อช่วยเหลือผู้ประกอบการ SMEs เสริมสภาพคล่องธุรกิจในช่วงเศรษฐกิจชะลอตัว ซึ่งจะช่วยให้ผู้ประกอบการที่มีปัญหาเงินจมจากการส่งสินค้าและยังไม่สามารถเรียกเก็บเงินจากคู่ค้าได้มีเงินทุนหมุนเวียนไม่สะดุด ฟรี! ยกเว้นค่าธรรมเนียมบริการจัดเก็บหนี้ ( อัตราเหมาจ่าย 1,000 บาท/ราย/ลูกหนี้ หรือ 0.1-1 % ของมูลหนี้ที่นำมาโอนสิทธิ ) โดยรับซื้อหนี้การค้าสูงถึง 90% ของมูลหนี้ที่รับโอนสิทธิ์ ให้วงเงินสูงสุด 15 ล้านบาท ตั๋วสัญญาใช้เงินแต่ละฉบับสูงสุดไม่เกิน 180 วัน อัตราดอกเบี้ยพิเศษ MFR -1%* ต่อปี (*กรณีลูกค้าที่มีลูกหนี้การค้าเป็นหน่วยงานราชการ) ซึ่งจะช่วยให้ผู้ประกอบการ SMEs ลดต้นทุนดำเนินงาน พร้อมทั้งยังเสริมสภาพคล่องกิจการ  ให้มีเงินทุนต่อเนื่องไม่ต้องรอเรียกเก็บเงินจากลูกหนี้การค้าเป็นเวลานาน โดยครั้งนี้มีผู้ประกอบการ SMEs สนใจเข้าร่วมงานและใช้บริการแฟคตอริ่งจำนวนกว่า 20 กิจการ ณ สำนักงานใหญ่ SME Development Bank
ทั้งนี้ ภายในงานยังส่งเสริมให้ผู้ประกอบการพัฒนาศักยภาพธุรกิจ ก้าวสู่ SMART SMEs  โดยเพิ่มขีดความสามารถในการแข่งขัน สร้างโอกาสทางการตลาด  ผลักดันปรับตัวทางธุรกิจสู่ยุคดิจิทัล 4.0 และจะต่อยอดดำเนินการจัดอบรมให้ความรู้ที่เกี่ยวข้องเกี่ยวกับ พรบ.การจัดซื้อจัดจ้าง และบริการพัสดุภาครัฐ พ.ศ. 2560 เพื่อรองรับการปรับตัวในการดำเนินธุรกิจและสร้างความเข้าใจที่ดีกับธุรกิจของผู้ประกอบการ SMEs ในการปฏิบัติงานกับหน่วยงานภาครัฐ
สำหรับผู้ประกอบการที่สนใจ เพียงนำเอกสารการแจ้งหนี้ของลูกหนี้การค้าที่ผ่านกระบวนการวางบิลเรียบร้อยแล้ว มาติดต่อใช้บริการแฟคตอริ่ง เปลี่ยนเอกสารใบแจ้งหนี้เป็นเงินสดกับธนาคาร โดยไม่ต้องรอให้ครบกำหนดเรียกเก็บเงินจากลูกหนี้การค้ารับเงินคืนได้ภายใน 1 วัน สามารถสอบถามข้อมูลได้ที่ ธพว.ทุกสาขาทั่วประเทศ หรือติดต่อ Call Center โทร. 1357 และติดตามข่าวสารของ ธพว. ผ่านช่องทาง facebook.com/SMEDevelopmentBank
ข้อมูลเพิ่มเติมติดต่อ : นางอุบลรัตน์ ค่าแพง  ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม  โทร. 085-980-7861,02-265-4574-5

ที่มา : http://www.thaigov.go.th/news/contents/details/7270
