รัฐบาลไทย-ข่าวทำเนียบรัฐบาล-ปลัดกระทรวงมหาดไทยเป็นประธานเปิดโครงการมหาดไทย 5 รัฐกิจสัมพันธ์ รวมพลังสร้างสุขให้ประชาชน เน้นย้ำ “คืนคนดีให้สังคมให้โอกาสเป็นคนดีมีคุณภาพ”

วันศุกร์ที่ 11 สิงหาคม 2560
ปลัดกระทรวงมหาดไทยเป็นประธานเปิดโครงการมหาดไทย 5 รัฐกิจสัมพันธ์ รวมพลังสร้างสุขให้ประชาชน เน้นย้ำ “คืนคนดีให้สังคมให้โอกาสเป็นคนดีมีคุณภาพ”
ปลัดกระทรวงมหาดไทยเป็นประธานเปิดโครงการมหาดไทย 5 รัฐกิจสัมพันธ์ รวมพลังสร้างสุขให้ประชาชน เน้นย้ำ “คืนคนดีให้สังคมให้โอกาสเป็นคนดีมีคุณภาพ”
วันนี้ (11 ส.ค.60) เวลา 10.30 น. ณ อาคารอเนกประสงค์ อาคารสำนักงานใหญ่ การประปานครหลวง (กปน.) นายกฤษฎา บุญราช ปลัดกระทรวงมหาดไทย เป็นประธานในพิธีเปิดโครงการมหาดไทย 5 รัฐกิจสัมพันธ์ รวมพลังสร้างสุขให้ประชาชน โดยมี พันตำรวจโท ดร.พงษ์ธร ธัญญสิริ หัวหน้าผู้ตรวจราชการกระทรวงยุติธรรม ร่วมกับหน่วยงานรัฐวิสาหกิจในสังกัดกระทรวงมหาดไทยและภาคีเครือข่าย ได้แก่ การประปานครหลวง (กปน.) การประปาส่วนภูมิภาค (กปภ.) การไฟฟ้านครหลวง (กฟน.) การไฟฟ้าส่วนภูมิภาค (กฟภ.) องค์การตลาด (อต.) และกรมราชทัณฑ์ ร่วมในพิธี
สำหรับโครงการมหาดไทย 5 รัฐกิจสัมพันธ์ รวมพลังสร้างสุขให้ประชาชน เป็นหนึ่งในโครงการของขวัญปีใหม่ 2560 ที่กระทรวงมหาดไทยมอบให้ประชาชนซึ่ง 5 หน่วยงานรัฐวิสาหกิจในสังกัดกระทรวงมหาดไทยจัดขึ้น เพื่อพัฒนาความรู้และเสริมสร้างอาชีพด้านประปา ไฟฟ้า และรุกขกรให้แก่ผู้ต้องขังที่ใกล้จะพ้นโทษจากเรือนจำหรือทัณฑสถาน เพื่อร่วมแรงร่วมใจคืนคนดีสู่สังคม โดยได้จัดทำหลักสูตรพัฒนาความรู้และเสริมสร้างทักษะอาชีพด้านประปา ไฟฟ้า และรุกขกรให้แก่ผู้ต้องขังที่ใกล้จะพ้นโทษร่วมกับกรมราชทัณฑ์ กระทรวงยุติธรรม
ปลัดกระทรวงมหาดไทย เปิดเผยว่า กระทรวงมหาดไทยมีภารกิจหน้าที่ “บำบัดทุกข์ บำรุงสุข” ให้กับพี่น้องประชาชน และพลเอก อนุพงษ์ เผ่าจินดา รัฐมนตรีว่าการกระทรวงมหาดไทยได้มอบนโยบายให้ 5 หน่วยงานรัฐวิสาหกิจในสังกัดกระทรวงมหาดไทยเข้าไปมีบทบาทในการให้บริการสังคมส่วนรวมมากขึ้น การดำเนินโครงการมหาดไทย 5 รัฐกิจสัมพันธ์ รวมพลังสร้างสุขให้ประชาชนในครั้งนี้ ถือเป็นการบูรณาการความร่วมมือในการดำเนินการตามนโยบายรัฐบาลเพื่อเพิ่มโอกาสการประกอบอาชีพให้กับผู้ที่เคยกระทำผิดพลาดในชีวิต และกลับคืนสู่สังคมได้อย่างปกติสุข โดยหลักสูตรการฝึกอบรมที่จัดขึ้นตามโครงการนี้จะเน้นการถ่ายทอดองค์ความรู้และทักษะวิชาชีพด้านการช่างที่เกี่ยวข้องกับสาธารณูปโภคพื้นฐาน เช่น การประปา-ไฟฟ้า ประกอบด้วยหลักสูตร ดังนี้ 1) หลักสูตรช่างประปาเบื้องต้น ได้แก่ ระบบไฟฟ้าในงานประปา ความรู้เรื่องปั๊มน้ำและถังพักน้ำ การเปลี่ยนอุปกรณ์งานประปาภายในบ้าน และการต่อท่อประปา 2) หลักสูตรการเดินสายไฟฟ้าภายในอาคาร ได้แก่ การเดินไฟฟ้า และการแก้ไขไฟฟ้าขัดข้องภายในอาคาร การเลือกใช้อุปกรณ์ไฟฟ้า และความรู้ในการปฏิบัติงานเกี่ยวกับไฟฟ้าอย่างปลอดภัย และ 3) หลักสูตรการตัดต้นไม้ตามหลักรุกขกรรม ได้แก่ การวินิจฉัยไม้ยืนต้น การตัดแต่งและศัลยกรรมต้นไม้ใหญ่ให้ถูกหลักวิชาการ ตลอดจนการดูแลตัดแต่งกิ่งไม้ของต้นไม้ใหญ่ใกล้แนวระบบไฟฟ้าอย่างถูกต้อง เป็นต้น ทั้งนี้ ในแต่ละหลักสูตรจะใช้ระยะเวลาการฝึกอบรม 2 วัน โดยจะสอดแทรกเนื้อหาในหลักสูตรเตรียมความพร้อมก่อนปล่อยตัวผู้ต้องหา (เรือนจำโครงสร้างเบา) ตามที่กรมราชทัณฑ์ได้กำหนดให้มีการอบรมขึ้นในระหว่างเดือนมิถุนายน-กันยายน 2560
ปลัดกระทรวงมหาดไทย กล่าวเพิ่มเติมว่า ความร่วมมือของหน่วยงานรัฐวิสาหกิจในสังกัดกระทรวงมหาดไทยกับภาคีเครือข่ายในครั้งนี้นอกจากจะเป็นประโยชน์ในการสร้างโอกาสในการประกอบอาชีพให้กับผู้ที่เคยกระทำผิดพลาดในชีวิตและกลับคืนสู่สังคมได้อย่างปกติสุขสอดคล้องกับนโยบายคืนคนดีสู่สังคมของรัฐบาลแล้ว ยังเป็นการเพิ่มคนดีที่มีคุณภาพให้กับสังคมและประเทศชาติอีกด้วย และกระทรวงมหาดไทยคาดหวังว่าความร่วมมือในครั้งนี้จะเป็นก้าวสำคัญที่ 5 รัฐวิสาหกิจในสังกัดกระทรวงมหาดไทยจะได้ดำเนินโครงการที่เป็นประโยชน์ให้กับประชาชนและสังคมในอนาคตต่อไป.
ครั้งที่ 114/2560

ที่มา : http://www.thaigov.go.th/news/contents/details/5890
