รัฐบาลไทย-ข่าวทำเนียบรัฐบาล-รมว.ดิจิทัลฯ เยี่ยมชมโครงการเคเบิลใต้น้ำระหว่างประเทศ AAE-1 ที่จังหวัดสตูล

วันศุกร์ที่ 28 เมษายน 2560
รมว.ดิจิทัลฯ เยี่ยมชมโครงการเคเบิลใต้น้ำระหว่างประเทศ AAE-1 ที่จังหวัดสตูล
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นำคณะผู้บริหารและสื่อมวลชนเยี่ยมชมโครงการเคเบิลใต้น้ำระหว่างประเทศ AAE-1 (Asia-Africa-Europe1) โดยบริษัท ทีโอที จำกัด (มหาชน) รัฐวิสาหกิจในสังกัดกระทรวงดิจิทัลฯ ได้ร่วมกับกลุ่มลงทุนจากบริษัทโทรคมนาคมชั้นนำระหว่างประเทศ ดำเนินการก่อสร้างเคเบิลใต้น้ำความจุสูงระบบแรกที่มีเส้นทางหลักผ่านประเทศไทย เพื่อเชื่อมโยงไปยัง 17 ประเทศ และเพิ่มวงจรระหว่างประเทศรองรับบรอดแบนด์ของประเทศไทย ให้มีความหลากหลายและเพียงพอต่อการใช้งานในปัจจุบันและอนาคตระยะยาว สำหรับระบบ AAE-1 ถือเป็นเคเบิลใต้น้ำระหว่างประเทศ 1 ใน 3 ระบบ ที่ ทีโอที ได้รับอนุมัติจากคณะรักษาความสงบแห่งชาติ (คสช.) เมื่อปี 2557 ปัจจุบันมีความคืบหน้าโดยรวมมากกว่า 85 เปอร์เซ็นต์ กำหนดเปิดใช้งานในส่วนของเส้นทางประเทศไทย-สิงคโปร์ และไทย - ฝรั่งเศส ในไตรมาสสองของปี 2560 นอกจากจะนำมาใช้เพื่อเพิ่มคุณภาพการให้บริการบรอดแบนด์อินเทอร์เน็ตของลูกค้าแล้ว ยังมีแผนให้บริการวงจรระหว่างประเทศแก่ผู้ให้บริการรายอื่นๆ เพื่อสนับสนุนนโยบายไทยแลนด์ 4.0 ของรัฐบาล และเป็นช่องทางให้ผู้คนทั่วโลกสามารถเข้าถึงข้อมูลด้านต่าง ๆ ของประเทศไทย เช่น สถานที่ท่องเที่ยว สินค้าตามหมู่บ้านชนบทต่าง ๆ ของไทย ฯลฯ ซึ่งจะช่วยเพิ่มโอกาสในการสร้างรายได้ และยกระดับคุณภาพชีวิตของประชาชนทั้งประเทศให้ดีขึ้นอีกด้วย ณ สถานีเคเบิล ใต้น้ำปากบารา ตำบลปากน้ำ อำเภอละงู จังหวัดสตูล  เมื่อวันที่ 21 เมษายน 2560
*********************

ที่มา : http://www.thaigov.go.th/news/contents/details/3365
