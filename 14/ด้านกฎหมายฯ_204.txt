รัฐบาลไทย-ข่าวทำเนียบรัฐบาล-"ยุติธรรม" สร้างการรับรู้ด้านงานยุติธรรมให้แก่เครือข่ายภาคประชาชนในพื้นที่ จ. ระนอง เพื่อเป็นกลไกนำความยุติธรรมสู่ประชาชนในพื้นที่

วันพุธที่ 6 กันยายน 2560
"ยุติธรรม" สร้างการรับรู้ด้านงานยุติธรรมให้แก่เครือข่ายภาคประชาชนในพื้นที่ จ. ระนอง เพื่อเป็นกลไกนำความยุติธรรมสู่ประชาชนในพื้นที่
นายธวัชชัย ไทยเขียว รองปลัดกระทรวงยุติธรรม เป็นประธานเปิดโครงการตรวจเยี่ยมและติดตามการปฏิบัติงานของสำนักงานยุติธรรมจังหวัดและศูนย์ยุติธรรมชุมชน ประจำปีงบประมาณ พ.ศ. ๒๕๖๐
เมื่อวันอังคารที่ ๕ กันยายน ๒๕๖๐ เวลา ๐๙.๐๐ น.
นายธวัชชัย ไทยเขียว รองปลัดกระทรวงยุติธรรม
เป็นประธานเปิดโครงการตรวจเยี่ยมและติดตามการปฏิบัติงาน
ของสำนักงานยุติธรรมจังหวัดและศูนย์ยุติธรรมชุมชน ประจำปีงบประมาณ พ.ศ. ๒๕๖๐
รองปลัดกระทรวงยุติธรรม กล่าวว่า กระทรวงยุติธรรม มุ่งเน้นการอำนวยความยุติธรรม
ให้แก่ประชาชนอย่างเสมอภาคและเท่าเทียมกัน โดยมีกลไกงานบริการประชาชน
เพื่อลดความเหลื่อมล้ำด้านการเข้าถึงกระบวนการยุติธรรม อาทิ กองทุนยุติธรรม
ซึ่งจะช่วยเหลือประชาชนที่ยากจน และได้รับความเดือดร้อน ไม่ได้รับความเป็นธรรม
โดยให้ความช่วยเหลือประชาชนในการดำเนินคดี เช่น สนับสนุนค่าทนายความ ค่าธรรมเนียมศาล
ค่าที่พัก ค่าพาหนะ ฯลฯ การขอปล่อยตัวชั่วคราวผู้ต้องหาหรือจำเลย การช่วยเหลือผู้ถูกละเมิด
หรือได้รับผลกระทบจากการถูกละเมิดสิทธิมนุษยชน และการให้ความรู้ด้านกฎหมายแก่ประชาชน
นอกจากนี้ ยังมีการช่วยเหลือเยียวยากลุ่มผู้เสียหายและจำเลยในคดีอาญา
ตามพระราชบัญญัติค่าตอบแทนผู้เสียหาย
และค่าทดแทน และค่าใช้จ่ายแก่จำเลยในคดีอาญา พ.ศ. ๒๕๔๔
(และที่แก้ไขเพิ่มเติม (ฉบับที่ ๒) พ.ศ. ๒๕๕๙ เพื่อสร้างความเสมอภาคด้านความยุติธรรม
ให้แก่ประชาชนทุกกลุ่ม อีกทั้งยังมีศูนย์ยุติธรรมชุมชน
ซึ่งถือเป็นความร่วมมือระหว่างภาครัฐและภาคประชาชนในการร่วมกัน
สร้างสังคมแห่งความยุติธรรมให้เกิดขึ้นในทุกพื้นที่ ซึ่งจะช่วยส่งเสริมให้ประชาชนเข้าถึง
การบริการด้านงานยุติธรรมได้อย่างทั่วถึง เสมอภาค และเสียค่าใช้จ่ายน้อยที่สุด
โดยมีเครือข่ายภาคประชาชนในพื้นที่จังหวัดระนอง อาทิ คณะกรรมการศูนย์ยุติธรรมชุมชน
คณะกรรมการกองทุนหมู่บ้านฯ อาสาสมัครของหน่วยงานในสังกัดกระทรวงยุติธรรม เป็นต้น เข้าร่วมฯ จำนวนกว่า ๗๐๐ คน
ณ โรงแรม Tinidee ตำบลเขานิเวศน์ อำเภอเมือง จังหวัดระนอง
โอกาสนี้ รองปลัดกระทรวงยุติธรรม ได้มอบเงินช่วยเหลือประชาชนที่ยื่นขอรับค่าตอบแทน
ตามพระราชบัญญัติค่าตอบแทนผู้เสียหาย และค่าทดแทน และค่าใช้จ่าย
แก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙
จำนวน ๒ ราย ได้แก่ ๑) นายดุสิต น้อยแสง ผู้เสียหายในคดีอาญากรณีมีผู้ขับรถ
โดยประมาทเฉี่ยวชนจนได้รับบาดเจ็บสาหัส จำนวน ๑๕๓,๑๔๐ บาท และ
๒) นายยุพา พรหมพัตร จำเลยในคดีอาญาในความผิดฐานมีเจตนาฆ่าโดยไตร่ตรองไว้ก่อน
จำนวน ๑๖๙,๖๐๐ บาท
พร้อมทั้งมอบเงินตามพระราชบัญญัติกองทุนยุติธรรม พ.ศ. ๒๕๕๘
ให้แก่นางอารมณ์ คงคุ้ม เพื่อเป็นค่าจ้างทนายความในการต่อสู้คดี
กรณีถูกฟ้องเป็นจำเลยในคดีกู้ยืมเงิน จำนวน ๒๘,๐๐๐ บาท
รวมเป็นเงินทั้งสิ้น ๓๕๐,๗๔๐ บาท

ที่มา : http://www.thaigov.go.th/news/contents/details/6459
