รัฐบาลไทย-ข่าวทำเนียบรัฐบาล-จังหวัดเชียงใหม่ พัฒนาระบบบริการการแพทย์ฉุกเฉินครบวงจร ด้วย EMS และ ER คุณภาพ

วันอังคารที่ 23 มกราคม 2561
จังหวัดเชียงใหม่ พัฒนาระบบบริการการแพทย์ฉุกเฉินครบวงจร ด้วย EMS และ ER คุณภาพ
จังหวัดเชียงใหม่ พัฒนาระบบการแพทย์ฉุกเฉินครบวงจร ช่วยผู้ป่วยวิกฤตฉุกเฉินรอดชีวิต ประชาชนมั่นใจเรียกใช้บริการผ่านสายด่วน 1669 เฉลี่ย 3,500 รายต่อเดือน
วันนี้ (23 มกราคม 2561) ที่โรงพยาบาลนครพิงค์ จ.เชียงใหม่  นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ภายหลังตรวจเยี่ยมการจัดระบบการแพทย์ฉุกเฉินจังหวัดเชียงใหม่ ว่า การพัฒนาระบบการแพทย์ฉุกเฉินครบวงจรเป็นนโยบายสำคัญของกระทรวงสาธารณสุข ที่เร่งรัดให้เกิดขึ้นในโรงพยาบาลทุกแห่ง เพื่อรองรับผู้ป่วยวิกฤตฉุกเฉินจากโรคฉุกเฉินทั่วไป และบาดเจ็บฉุกเฉิน ตอบสนองนโยบายเจ็บป่วยฉุกเฉินวิกฤตมีสิทธิทุกที่ (UCEP) โดยใช้การพัฒนาระบบการดูแลผู้ป่วยวิกฤตฉุกเฉิน ณ จุดเกิดเหตุ (EMS คุณภาพ)และห้องฉุกเฉินคุณภาพ (ER คุณภาพ)
โดยที่จังหวัดเชียงใหม่ โรงพยาบาลทุกแห่ง ทั้งโรงพยาบาลนครพิงค์ และโรงพยาบาลชุมชน 23 แห่ง     ได้พัฒนาระบบ EMS คุณภาพ เพิ่มความครอบคลุมของหน่วยปฏิบัติการฉุกเฉินหรือหน่วยกู้ชีพ และพัฒนาการปฏิบัติงานของหน่วยปฏิบัติการฉุกเฉินให้ได้มาตรฐาน สามารถดูแลและนำส่งผู้ป่วยไปยังห้องฉุกเฉิน โรงพยาบาลได้อย่างรวดเร็ว มีประสิทธิภาพ ปัจจุบันมีหน่วยปฏิบัติการฉุกเฉินจำนวน 215 หน่วย ให้บริการตลอด 24 ชั่วโมง ผ่านหมายเลข 1669 ในปี  2560 มีประชาชนใช้บริการ ผ่านสายด่วน 1669 (ศูนย์กู้ชีพเวียงพิงค์) เฉลี่ย 3,500รายต่อเดือน หน่วยกู้ชีพเข้าถึงผู้ป่วยวิกฤติ ณ จุดเกิดเหตุภายใน 8 นาที ร้อยละ 73 ผู้ป่วยได้รับบริการ ณ จุดเกิดเหตุอย่างปลอดภัยและมีประสิทธิภาพ ทั้งการดูแลทางเดินหายใจ การห้ามเลือด และการดามกระดูก ร้อยละ 97
นอกจากนี้ ได้พัฒนาให้ห้องฉุกเฉินโรงพยาบาลทุกแห่ง ให้บริการประชาชนได้อย่างรวดเร็วและมีประสิทธิภาพ เพื่อลดการเสียชีวิตและความพิการของผู้ป่วย โดยจัดให้มีแพทย์ประจำห้องฉุกเฉินตลอด 24 ชั่วโมง มีระบบคัดแยกผู้ป่วยมาตรฐานเดียวกันทุกโรงพยาบาล ผู้ป่วยวิกฤตฉุกเฉินจะได้รับการตรวจรักษาก่อนตามลำดับความเร่งด่วน มีระบบช่องทางด่วน (Fast Track) ในกลุ่มโรคที่มีความเสี่ยงสูง เช่น ผู้ป่วยโรคหลอดเลือดหัวใจ   โรคหลอดเลือดสมอง และผู้ป่วยบาดเจ็บที่ศีรษะ เป็นต้น พร้อมระบบส่งต่อที่รวดเร็ว หากต้องรักษาในโรงพยาบาลที่มีศักยภาพสูงกว่า ส่วนในพื้นที่ห่างไกล พื้นที่สูงที่มีการเดินทางลำบากจะมีระบบการลำเลียงผู้ป่วยวิกฤตฉุกเฉินทางอากาศยานด้วยความร่วมมือของกองทัพ ภาคเอกชนอีกด้วย
ในรอบ 3 เดือนแรกของปีงบประมาณ 2561 โรงพยาบาลนครพิงค์ มีผู้ป่วยวิกฤตฉุกเฉินมาใช้บริการที่ห้องฉุกเฉินรวม 3,037 คน ในจำนวนนี้เป็นผู้ป่วยหัวใจหยุดเต้นก่อนถึงโรงพยาบาล 23 รายได้รับการช่วยฟื้นคืนชีพ   จนมีชีวิตรอด 8ราย คิดเป็นร้อยละ 36  ส่วนผู้ป่วยวิกฤตที่ได้รับการรักษาในโรงพยาบาลมีอัตราการเสียชีวิตภายใน 24 ชั่วโมงเพียงร้อยละ 1.4
****************************************  23 มกราคม 2561

ที่มา : http://www.thaigov.go.th/news/contents/details/9564
