รัฐบาลไทย-ข่าวทำเนียบรัฐบาล-รมว.พม. เป็นประธานการประชุมคณะกรรมการคุ้มครองคนไร้ที่พึ่ง ครั้งที่ 1/2560

วันจันทร์ที่ 24 เมษายน 2560
รมว.พม. เป็นประธานการประชุมคณะกรรมการคุ้มครองคนไร้ที่พึ่ง ครั้งที่ 1/2560
รมว.พม. เป็นประธานการประชุมคณะกรรมการคุ้มครองคนไร้ที่พึ่ง ครั้งที่ 1/2560 พร้อมเร่งขับเคลื่อนยุทธศาสตร์การคุ้มครองคนไร้ที่พึ่ง พ.ศ. 2560 – 2564
วันนี้ (24 เม.ย. 60) เวลา 13.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการคุ้มครองคนไร้ที่พึ่ง ครั้งที่ 1/2560
เพื่อพิจารณายุทธศาสตร์การคุ้มครองคนไร้ที่พึ่ง พ.ศ. 2560-2564 ณ ห้องประชุม ชั้น 8 กระทรวงการพัฒนาสังคมฯ
สะพานขาว กรุงเทพฯ
พลตำรวจเอก อดุลย์ กล่าวว่า รัฐบาล โดยกระทรวงการพัฒนาสังคมและความมั่นคงของมนุษย์ (พม.) ได้รับมอบหมายให้เป็นหน่วยงานหลักในการแก้ไขปัญหาคนไร้ที่พึ่ง โดยบูรณาการร่วมกับหน่วยงานที่เกี่ยวข้องทั้งภาครัฐและภาคเอกชน ดำเนินการในรูปแบบคณะกรรมการคุ้มครองคนไร้ที่พึ่ง ตามพระราชบัญญัติการคุ้มครองคนไร้ที่พึ่ง พ.ศ. 2557 ซึ่งการประชุมในวันนี้ ที่ประชุมมีมติเห็นชอบร่างยุทธศาสตร์การคุ้มครองคนไร้ที่พึ่ง พ.ศ. 2560-2564 โดยมีวิสัยทัศน์ คือ คนไร้ที่พึ่งได้รับการคุ้มครองและเข้าถึงสิทธิเพื่อการมีคุณภาพชีวิตประกอบด้วย 5 ยุทธศาสตร์ ดังนี้ 1) การพัฒนาระบบการทำงานและคุณภาพการให้บริการเพื่อส่งเสริมการเข้าถึงสิทธิของคนไร้ที่พึ่ง 2) การเสริมสร้างความรู้ความเข้าใจแก่สังคมและชุมชนในการดูแลและอยู่ร่วมกันกับคนไร้ที่พึ่ง 3) การสร้างความร่วมมือระหว่างหน่วยงานของภาครัฐและภาคีเครือข่ายในการคุ้มครองดูแลคนไร้ที่พึ่ง 4) การพัฒนาศักยภาพและเสริมพลังบุคลากรเจ้าหน้าที่ในการให้บริการ และ 5) การป้องกันและเฝ้าระวังกลุ่มเสี่ยงมิให้ตกเป็นคนไร้ที่พึ่ง โดยมอบหมายให้กรมพัฒนาสังคมและสวัสดิการ (พส.) จัดทำแผนปฏิบัติการตามยุทธศาสตร์ รวมทั้งแจ้งหน่วยงานที่เกี่ยวข้องดำเนินการต่อไป
พลตำรวจเอก อดุลย์ กล่าวต่อไปว่า ที่ประชุมยังได้รับทราบรายงานการดำเนินงานของคณะอนุกรรมการ 4 คณะดังนี้ คณะอนุกรรมการพัฒนามาตรการกลไกเพื่อการคุ้มครองคนไร้ที่พึ่ง คณะอนุกรรมการคุ้มครองและพิทักษ์สิทธิของบุคคลที่มีสถานะทางทะเบียนราษฎรแต่ยังไม่ได้รับการรับรองสถานะทางทะเบียนราษฎร คณะอนุกรรมการสหวิชาชีพในการคุ้มครองคนไร้ที่พึ่ง และคณะอนุกรรมการประเมินและติดตามผลการคุ้มครองคนไร้ที่พึ่ง ซึ่งมีผลการดำเนินงานที่สำคัญ ได้แก่ ผลการตรวจสอบสถานะทางทะเบียนราษฎรของผู้ใช้บริการในสถานคุ้มครองคนไร้ที่พึ่ง 4 แห่ง ซึ่งได้รับการแก้ไขปัญหา จำนวน 335 ราย และการยกร่างคู่มือการดำเนินงานในการคุ้มครองคนไร้ที่พึ่งเพื่อเป็นแนวทางให้ทีมสหวิชาชีพในระดับจังหวัด เป็นต้น รวมทั้งได้รับทราบความก้าวหน้าการวิจัยและพัฒนาเพื่อคนไร้ที่พึ่ง โดยมีแผนการขับเคลื่อนงานระยะต่อไป ดังนี้ การจัดตั้งศูนย์เครือข่ายคนไร้ที่พึ่งในเขตพื้นที่ กทม. การพัฒนาศักยภาพพนักงานเจ้าหน้าที่ตามพระราชบัญญัติการคุ้มครองคนไร้ที่พึ่ง พ.ศ. 2557 การประชาสัมพันธ์ปฏิบัติการข้อมูลข่าวสาร IO ด้านคนไร้ที่พึ่ง การวิจัยและพัฒนาการจัดสวัสดิการสังคมและการคุ้มครองคนไร้ที่พึ่ง และการส่งเสริมภาคประชารัฐให้มีบทบาทในการคุ้มครองคนไร้ที่พึ่งในชุมชน
พลตำรวจเอก อดุลย์ กล่าวเพิ่มเติมว่า นอกจากนี้ ที่ประชุมยังได้เสนอแนวทางการจัดระเบียบคนไร้ที่พึ่ง คนขอทานในบริเวณสนามหลวงในห้วงเวลางานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดชดังนี้ 1) ก่อนงานพิธีจัดระเบียบเข้มข้นในบริเวณสนามหลวงและโดยรอบ กำชับจังหวัดปริมณฑลติดตามเฝ้าระวังการเคลื่อนย้ายของคนไร้ที่พึ่ง 2) ช่วงระหว่างงานพิธี จัดสถานที่รองรับ จัดระบบโซนนิ่งคัดกรอง พาหนะรับส่ง และที่พักเฉพาะกิจให้คนไร้ที่พึ่ง ผู้ใช้ชีวิตในที่สาธารณะ ผู้มาพักค้างแรมในสนามหลวง และ 3) หลังงานพิธีจัดบริการในลักษณะ Welfare Station เคลื่อนที่ เพื่อให้บริการ เชิญชวนให้กลุ่มเป้าหมายเข้ารับการฟื้นฟู และพัฒนา ทั้งนี้หากพบเห็นคนไร้ที่พึ่งคนขอทาน และผู้ประสบปัญหาทางสังคม สามารถแจ้งศูนย์ช่วยเหลือสังคม โทร. 1300 ตลอด 24 ชั่วโมง

ที่มา : http://www.thaigov.go.th/news/contents/details/3263
