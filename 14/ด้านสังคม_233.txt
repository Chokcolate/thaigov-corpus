รัฐบาลไทย-ข่าวทำเนียบรัฐบาล-“โฆษกสธ.”มอบนายแพทย์สาธารณสุขจังหวัดนครศรีธรรมราช ดูแลครอบครัวแพทย์รพ.ลำปลายมาศที่เสียชีวิต

วันพฤหัสบดีที่ 18 พฤษภาคม 2560
“โฆษกสธ.”มอบนายแพทย์สาธารณสุขจังหวัดนครศรีธรรมราช ดูแลครอบครัวแพทย์รพ.ลำปลายมาศที่เสียชีวิต
โฆษกกระทรวงสาธารณสุข ขอแสดงความเสียใจกับครอบครัวหมอบอลที่เสียชีวิต มอบนายแพทย์สาธารณสุขจังหวัดนครศรีธรรมราช เป็นตัวแทนกระทรวงสาธารณสุขร่วมเป็นเจ้าภาพสวดอภิธรรมศพ ที่จังหวัดนครศรีธรรมราช และให้การช่วยเหลือครอบครัว
วันนี้ (18 พฤษภาคม 2560) นายแพทย์เกียรติภูมิ วงศ์รจิต รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์กรณีนายแพทย์ฐาปกรณ์ ทองเกื้อ หรือคุณหมอบอล แพทย์ใช้ทุนปี 3 ที่โรงพยาบาลลำปลายมาศ จังหวัดบุรีรัมย์เสียชีวิตว่า จากการตรวจสอบข้อเท็จจริงจากผู้อำนวยการโรงพยาบาลลำปลายมาศ ว่า นายแพทย์ท่านนี้อยู่ปฏิบัติหน้าที่ในวันที่เกิดเหตุจริง และไม่ได้ขอแลกเวรกับแพทย์เวรท่านอื่นเพราะคิดว่าตนเองเจ็บป่วยเล็กน้อย ยังห่วงผู้ป่วยจึงอยู่ปฏิบัติหน้าที่ในการดูแลผู้ป่วยได้ ซึ่งจากการบอกเล่าของผู้ร่วมปฏิบัติงานนายแพทย์ท่านนี้เป็นผู้มีความมุ่งมั่น ตั้งใจปฏิบัติงาน ในการดูแลผู้ป่วย
ต่อมานายแพทย์ท่านนี้มีอาการเฉียบพลันก็ยังสามารถสั่งการรักษาตัวเองได้ โดยให้น้ำเกลือ และปฏิบัติหน้าที่ต่อ หลังจากนั้นนายแพทย์ท่านนี้มีการทรุดลง ทางโรงพยาบาลได้ส่งไปรักษาต่อที่โรงพยาบาลบุรีรัมย์ ด้วยอาการปอดติดเชื้อซึ่งทางโรงพยาบาลฯ ให้การดูแลรักษาอย่างดีที่สุดและได้เสียชีวิตในเวลาต่อมา
กระทรวงสาธารณสุขต้องขอแสดงความเสียใจกับครอบครัวของผู้เสียชีวิต แม้ตัวเองไม่สบายยังห่วงที่จะดูแลผู้ป่วย ได้มอบหมายให้นายแพทย์สาธารณสุขจังหวัดนครศรีธรรมราช เป็นผู้แทนกระทรวงสาธารณสุข  ร่วมเป็นเจ้าภาพสวดอภิธรรมศพ ที่วัดท่าโพธิ์ ตำบลท่าวัง อำเภอเมือง จังหวัดนครศรีธรรมราช และให้การช่วยเหลือครอบครัวต่อไป
******************* 18 พฤษภาคม 2560

ที่มา : http://www.thaigov.go.th/news/contents/details/3831
