รัฐบาลไทย-ข่าวทำเนียบรัฐบาล-รองนายกรัฐมนตรีให้โอวาทนักกีฬาผู้เปลี่ยนอวัยวะทีมชาติไทยก่อนเดินทางไปเข้าร่วมการแข่งขันกีฬาผู้เปลี่ยนอวัยวะโลก

วันพุธที่ 21 มิถุนายน 2560
รองนายกรัฐมนตรีให้โอวาทนักกีฬาผู้เปลี่ยนอวัยวะทีมชาติไทยก่อนเดินทางไปเข้าร่วมการแข่งขันกีฬาผู้เปลี่ยนอวัยวะโลก
รองนายกรัฐมนตรีให้โอวาทนักกีฬาผู้เปลี่ยนอวัยวะทีมชาติไทยก่อนเดินทางไปเข้าร่วมการแข่งขันกีฬาผู้เปลี่ยนอวัยวะโลก
วันนี้ (20 มิถุนายน 2560) เวลา 15.00 น. ณ ทำเนียบรัฐบาล นักกีฬาผู้เปลี่ยนอวัยวะทีมชาติไทย และเจ้าหน้าที่ จำนวน 60 คน เข้าพบพลเอก ธนะศักดิ์ ปฏิมาประกร รองนายกรัฐมนตรี เพื่อรับโอวาทและอำลา ก่อนเดินทางเข้าร่วมการแข่งขันกีฬาผู้เปลี่ยนอวัยวะโลก (21st World Transplant Games) ณ เมืองมาละกา ราชอาณาจักรสเปน โดยมีรองเลขาธิการนายกรัฐมนตรีฝ่ายการเมือง (พลเรือเอก อิทธิคมน์ ภมรสูต) รองผู้ว่าการการกีฬาแห่งประเทศไทย (พันโท รุจ แสงอุดม) และรองปลัดกระทรวงการท่องเที่ยวและกีฬา (นายอาณัติ ชวนะเกรียงไกร) เข้าร่วมด้วย
รองนายกรัฐมนตรี กล่าวในนามรัฐบาล แสดงความยินดีที่ได้รับคัดเลือกเป็นตัวแทนประเทศไทยไปแข่งขันกีฬาในครั้งนี้ โดยรู้สึกยินดีและเป็นเกียรติที่ได้มาให้โอวาทแก่นักกีฬาผู้เปลี่ยนอวัยวะทีมชาติไทย และเจ้าหน้าที่ในวันนี้ ก่อนเดินทางไปร่วมการแข่งขันกีฬาผู้เปลี่ยนอวัยวะโลก ครั้งที่ 21 ระหว่างวันที่ 25 มิ.ย. – 2 ก.ค. 60 นี้
ในโอกาสนี้ รองนายกรัฐมนตรียังได้กล่าวชื่นชมนักกีฬาถึงความเป็นผู้มีพลัง และมีจิตใจที่เข้มแข็ง พร้อมขอบคุณนักกีฬาที่ได้ร่วมกันสร้างชื่อเสียงให้กับประเทศไทยเป็นอย่างมากจากการแข่งขันครั้งที่ผ่านมา และหวังว่าในครั้งนี้จะสามารถนำเหรียญกลับมาได้อย่างที่ตั้งเป้าไว้
นอกจากนี้ รองนายกรัฐมนตรีกล่าวว่า ในฐานะนักกีฬา นอกจากจะเป็นตัวแทนประเทศไปร่วมการแข่งขันแล้ว ยังเป็นการไปทำหน้าที่ทูตวัฒนธรรม ที่จะต้องนำขนบธรรมเนียมประเพณี วัฒนธรรม และเอกลักษณ์ไปเผยแพร่แก่นานาประเทศอีกด้วย
ในตอนท้าย รองนากยรัฐมนตรีได้กล่าวอวยพรให้คณะนักกีฬาและเจ้าหน้าที่ทุกคนประสบความสำเร็จในการแข่งขัน นำความภาคภูมิใจมาสู่ประเทศไทย
*****************************
นักกีฬา และเจ้าหน้าที่ที่เข้าพบประกอบไปด้วย นักกีฬา 50 คน และเจ้าหน้าที่ 11 คน โดยไทยส่งนักกีฬาเข้าร่วมแข่งขัน 8 ชนิดกีฬา ได้แก่ โรดเรส กอล์ฟ เปตอง โบว์ลิ่ง จักรยาน เทเบิลเทนนิส แบดมินตัน และกรีฑา ซึ่งผลการแข่งขันครั้งที่ 20 ณ ประเทศอาเจนติน่าที่ผ่านมา ไทยติดอันดับ 9 ของโลก ได้รับ 20 เหรียญทอง 25 เหรียญเงิน และ 18 เหรียญทองแดง จากการแข่งขัน 8 ชนิดกีฬา ได้แก่ โรดเรส กอล์ฟ เตโจ เปตอง โบว์ลิ่ง เทเบิลเทนนิส แบดมินตัน และกรีฑา

ที่มา : http://www.thaigov.go.th/news/contents/details/4669
