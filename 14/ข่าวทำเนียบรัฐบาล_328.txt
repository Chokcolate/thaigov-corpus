รัฐบาลไทย-ข่าวทำเนียบรัฐบาล-รองนายกรัฐมนตรีระบุ ไทยต้องบูรณาการทุกส่วนสร้างความพร้อมโครงสร้างพื้นฐานด้านเทคโนโลยี

วันอังคารที่ 13 มิถุนายน 2560
รองนายกรัฐมนตรีระบุ ไทยต้องบูรณาการทุกส่วนสร้างความพร้อมโครงสร้างพื้นฐานด้านเทคโนโลยี
รองรับการเป็นศูนย์กลางข้อมูลและโทรคมนาคมอาเซียน
วันนี้ (8 มิ.ย.60) เวลา 13.30 น. ณ ห้อง GH201 ศูนย์นิทรรศการและการประชุมไบเทค บางนา
พลอากาศเอก ประจิน จั่นตอง รองนายกรัฐมนตรี เปิดการประชุม“โครงสร้างพื้นฐานของศูนย์ข้อมูลในยุคไทยแลนด์ 4.0 : Data Center Infrastructure of Thailand 4.0” ซึ่งจัดโดยสมาคมนักวิจัยแห่งประเทศไทย โดยกล่าวชื่นชมถึงความตั้งใจของผู้จัดงานในครั้งนี้ ที่มีแนวคิดที่จะผลักดันให้ประเทศไทยเป็น ASEAN Data Center Hub ซึ่งการที่ประเทศไทยจะเป็น ASEAN Data Center Hub นั้น การเตรียมความพร้อมในด้านเทคโนโลยีโครงสร้างพื้นฐาน จึงเป็นเรื่องจำเป็นและเร่งด่วน ที่จะต้องพิจารณาให้เป็นวาระแห่งชาติ เพื่อให้สอดคล้องกับการยกระดับให้ประเทศไทยมีความพร้อมในการที่จะก้าวไปสู่ยุคไทยแลนด์ 4.0 และเพิ่มศักยภาพและความสามารถในการแข่งขันในระดับนานาชาติได้อย่างแท้จริง
พร้อมกันนี้ รองนายกรัฐมนตรีได้กล่าวปาฐกถา เรื่อง “ศูนย์กลางศูนย์ข้อมูลอาเซียน (ASEAN Data Center Hub)” โดยกล่าวว่า ปัจจุบันอยู่ในยุคของการปฏิวัติข้อมูลข่าวสาร ซึ่งเป็นวิถีที่ก้าวเข้าสู่ยุคแห่งคลื่นอินเทอร์เน็ต หรือ Wave of Internet เป็นการสร้างโครงสร้างและฐานรากของโลกออนไลน์ การที่ประเทศไทยจะก้าวไปสู่ยุคไทยแลนด์ 4.0 จึงควรจะมีความพร้อมหรือได้การสนับสนุนจากภาครัฐ ภาคเอกชน และภาคการศึกษาเพื่อให้ประเทศไทยเป็นศูนย์กลางศูนย์ข้อมูลอาเซียน (ASEAN Data Center Hub) ทั้งนี้ ประเทศไทยเป็น Land Link หรือ ระเบียงเศรษฐกิจอนุภูมิภาคลุ่มแม่น้ำโขง (GMS Economic Corridors)
ที่เชื่อมกลุ่มประเทศอาเซียนและเอเชียเข้าด้วยกัน ซึ่งเป็นเสมือนสะพานแผ่นดิน (Land Bridge)
ที่เชื่อมสองทะเลเข้าด้วยกันจากพม่าสู่เวียดนาม หรือจากทะเลอันดามันสู่ทะเลจีนใต้ ฉะนั้นการที่จะพัฒนาให้ประเทศไทยเป็นศูนย์กลางศูนย์ข้อมูลอาเซียน (ASEAN Data Center Hub) มิใช่เรื่องที่เป็นไปไม่ได้อีกต่อไป การปรับระบบโครงสร้างพื้นฐานด้านไฟฟ้า โทรคมนาคม ศูนย์ข้อมูลและมาตรฐาน บุคลากรทางด้านเทคโนโลยีสารสนเทศและการสื่อสาร รวมทั้งนโยบายและกฎหมายที่รองรับเพื่อให้ผู้ที่สนใจทั้งในประเทศและต่างประเทศรับทราบและสนใจเข้ามาลงทุนจึงเป็นเรื่องที่จำเป็นและเร่งด่วน โดยเน้นย้ำว่า กระทรวงดิจิทัลเพื่อเศรษฐกิจและสังคม กระทรวงพลังงาน และกระทรวงศึกษาธิการ เป็นหน่วยงานที่เกี่ยวข้องโดยตรง และจะต้องบูรณาการวางแผนรองรับในภาพรวม ทั้งนี้ หากประเทศไทยมีการบริหารจัดการระบบโครงสร้างพื้นฐานที่ดีก็จะเป็นศูนย์กลางข้อมูลและศูนย์กลางโทรคมนาคมของอาเซียนได้

ที่มา : http://www.thaigov.go.th/news/contents/details/4400
