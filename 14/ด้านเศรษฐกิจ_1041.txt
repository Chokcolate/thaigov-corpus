รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมหารือผู้บริหารสูงสุดฮ่องกง ริเริ่มความร่วมมือ “หนึ่งแถบ หนึ่งเส้นทาง”

วันอังคารที่ 8 สิงหาคม 2560
รมว.ดิจิทัลฯ ร่วมหารือผู้บริหารสูงสุดฮ่องกง ริเริ่มความร่วมมือ “หนึ่งแถบ หนึ่งเส้นทาง”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมให้การต้อนรับ นางแคร์รี หล่ำ (Carrie Lam) ผู้บริหารสูงสุดเขตปกครองพิเศษฮ่องกง ในฐานะแขกของ ดร.สมคิด จาตุศรีพิทักษ์ รองนายกรัฐมนตรี พร้อมทั้งได้มีการหารือร่วมกับรัฐมนตรีฝ่ายเศรษฐกิจของประเทศไทยหลายท่าน โดยระหว่างการหารือกันในครั้งนี้ ทั้งสองฝ่ายได้ให้ความสำคัญเรื่องของโอกาสและลู่ทางการขยายความร่วมมือระหว่างกัน โดยเฉพาะในด้านการค้า การลงทุน เศรษฐกิจสร้างสรรค์ และความร่วมมือในการพัฒนาระเบียงเศรษฐกิจพิเศษภาคตะวันออก หรือ อีอีซี ของไทย ซึ่งทั้งสองฝ่ายเห็นพ้องที่จะเพิ่มพูนความร่วมมือภายใต้ข้อริเริ่ม “หนึ่งแถบ หนึ่งเส้นทาง (One Belt One Road)” โดยฝ่ายไทยได้ผลักดันการจัดตั้งกลไกหารือทวิภาคีด้านเศรษฐกิจ ด้านวิชาการ และวัฒนธรรม ให้ครอบคลุมในทุกมิติ รวมทั้งผลักดันให้ฝ่ายฮ่องกงพิจารณาการเปิดสำนักงานเศรษฐกิจและการค้าฮ่องกงในประเทศไทยอีกด้วย การหารือกันในครั้งนี้มีขึ้น เมื่อวันที่ 4 สิงหาคม 2560 ณ กระทรวงการต่างประเทศ ถนนศรีอยุธยา เขตราชเทวี กรุงเทพฯ
************************

ที่มา : http://www.thaigov.go.th/news/contents/details/5788
