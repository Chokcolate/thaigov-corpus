รัฐบาลไทย-ข่าวทำเนียบรัฐบาล-ปิดการประชุมสัมมนาจัดทำแผนจัดการศึกษาแบบบูรณาการเพื่อรองรับการพัฒนาระเบียงเศรษฐกิจพิเศษภาคตะวันออก (Eastern Economic Corridor : EEC)

วันพุธที่ 29 มีนาคม 2560
ปิดการประชุมสัมมนาจัดทำแผนจัดการศึกษาแบบบูรณาการเพื่อรองรับการพัฒนาระเบียงเศรษฐกิจพิเศษภาคตะวันออก (Eastern Economic Corridor : EEC)
พล.อ.อ.ประจิน จั่นตอง รองนายกรัฐมนตรี รับฟังสรุปแผนจัดการศึกษาและเป็นประธานปิดการประชุมสัมมนาทางวิชาการการจัดทำแผนจัดการศึกษาแบบบูรณาการเพื่อรองรับการพัฒนาระเบียงเศรษฐกิจพิเศษภาคตะวันออก (Eastern Economic Corridor : EEC)
โดยมี พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ, พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ, นางสุจิตรา พัฒนะภูมิ รองเลขาธิการคณะกรรมการการศึกษาขั้นพื้นฐาน, นายอำนาจ วิชยานุวัติ ผู้ช่วยเลขาธิการคณะกรรมการการศึกษาขั้นพื้นฐาน ตลอดจนคณะกรรมการศึกษาธิการจังหวัด ศึกษานิเทศก์จากสำนักงานเขตพื้นที่การศึกษา ผู้บริหารการศึกษา ครูจากโรงเรียนในโครงการ และตัวแทนผู้ประกอบการภาคเอกชน เข้าร่วมประมาณ 1,000 คน
ภาคเช้า
ในช่วงเช้าวันเดียวกัน เวลา 9.00 น., พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ ได้มอบแนวทางนโยบายในการจัดทำแผนจัดการศึกษาแบบบูรณาการเพื่อรองรับการพัฒนาระเบียงเศรษฐกิจพิเศษภาคตะวันออก
พล.อ.สุรเชษฐ์ ชัยวงศ์ กล่าวว่า ก่อนที่จะมีการประชุมสัมมนาในครั้งนี้ ได้ไปเยี่ยมเยียนและพบปะในการประชุมการขับเคลื่อนการจัดการศึกษาแบบบูรณาการระเบียงเศรษฐกิจพิเศษภาคตะวันออก (Eastern Economic Corridor : EEC) ครบทั้ง 3 จังหวัด ที่จังหวัดชลบุรี เมื่อวันที่ 23 มกราคม, จังหวัดฉะเชิงเทรา เมื่อวันที่ 6 กุมภาพันธ์ และจังหวัดระยอง เมื่อวันที่ 20 กุมภาพันธ์ที่ผ่านมา ซึ่งในการประชุมแต่ละครั้ง ได้ฟังสรุปผลการจัดทำแผนยุทธศาสตร์แบบบูรณาการของแต่ละจังหวัดด้วยความชื่นชม มีความริเริ่มที่จะทำให้แผนจัดการศึกษามีความสมบูรณ์ แต่ก็ได้เสนอแนะให้มีการทบทวนพัฒนาแผนดังกล่าว โดยพิจารณาความเคลื่อนไหวทางเศรษฐกิจและสังคมที่เกี่ยวข้องให้มีความต่อเนื่อง
ส่วนการประชุมครั้งนี้ได้เชิญทั้ง 3 จังหวัดมาแลกเปลี่ยนเรียนรู้ ต่อยอดร่วมกัน เพื่อให้แผนจัดการศึกษามีความสมบูรณ์มากที่สุด หลังจากนี้ สพฐ.จะให้กลับไปทบทวนแผนแต่ละจังหวัดห้วงระยะเวลาหนึ่ง แล้วจึงจะกลับมาทบทวนแผนซ้ำอีกครั้งในช่วงเดือนเมษายนนี้ เพื่อให้แน่ใจว่าเป็นแผนจัดการศึกษาที่สมบูรณ์ที่สุดที่จะให้โรงเรียนทั้ง 3 จังหวัดนำไปใช้ในช่วงเปิดภาคเรียน ปีการศึกษา 2560 ต่อไป
เราทราบกันดีว่า รัฐบาลได้กำหนดกรอบยุทธศาสตร์ชาติ ระยะ 20 ปี (พ.ศ.2560-2579) เพื่อการพัฒนาประเทศในระยะยาว และกระทรวงศึกษาธิการได้ร่างแผนการศึกษาแห่งชาติ พ.ศ.2560-2579 โดยมีวัตถุประสงค์เพื่อพัฒนาระบบและกระบวนการจัดการศึกษาที่มีคุณภาพและมีประสิทธิภาพ เพื่อพัฒนาคนไทยให้เป็นพลเมืองดี มีคุณลักษณะ ทักษะ และสมรรถนะ ซึ่งผ่านความเห็นชอบจากคณะรัฐมนตรีแล้วเมื่อวันที่ 14 มีนาคม 2560 โดยมี 6 ยุทธศาสตร์หลักที่สำคัญ คือ
ยุทธศาสตร์ที่ 1 การจัดการศึกษาเพื่อความมั่นคงของสังคมและประเทศชาติ
ยุทธศาสตร์ที่ 2 การผลิตและพัฒนากำลังคน การวิจัย และนวัตกรรมเพื่อสร้างขีดความสามารถในการแข่งขันของประเทศ
ยุทธศาสตร์ที่ 3 การพัฒนาศักยภาพคนทุกช่วงวัย และการสร้างสังคมแห่งการเรียนรู้
ยุทธศาสตร์ที่ 4 การสร้างโอกาส ความเสมอภาค และความเท่าเทียมทางการศึกษา
ยุทธศาสตร์ที่ 5 การจัดการศึกษาเพื่อสร้างเสริมคุณภาพชีวิตที่เป็นมิตรกับสิ่งแวดล้อม
ยุทธศาสตร์ที่ 6 การพัฒนาประสิทธิภาพของระบบบริหารจัดการศึกษา
ในการจัดทำแผนการศึกษา จำเป็นที่จะต้องคำนึงถึงความสอดคล้องกับนโยบายสำคัญของรัฐบาลและกระทรวงศึกษาธิการในเรื่องต่าง ๆ บางส่วน ดังนี้
การทำงานประชารัฐ ซึ่งประเด็นสำคัญคือ การพัฒนาคน ที่เกิดความร่วมมือการทำงานร่วมกันทั้ง 3 ส่วน คือ ภาครัฐ ภาคเอกชน และภาคประชาสังคมในทุกมิติ
ไทยแลนด์ 4.0 ซึ่งเป็นเรื่องของการพัฒนาเศรษฐกิจด้วยนวัตกรรมและภูมิปัญญา (Creativity & Innovation Smart THAILAND) แต่ก็ต้องไม่ลืมที่จะวางแผนการศึกษาให้สอดคล้องกับไทยแลนด์ 1.0 ซึ่งเป็นเรื่องของเกษตรกรรม, 2.0 เป็นเรื่องของอุตสาหกรรมเล็กหรืออุตสาหกรรมเบา, 3.0 อุตสาหกรรมหนักหรืออุตสาหกรรมที่มีความสลับซับซ้อน
การจัดการศึกษาแบบบูรณาการในเขตพัฒนาเศรษฐกิจพิเศษ 10 พื้นที่ทั่วประเทศ คือ กาญจนบุรี เชียงราย ตาก สงขลา นราธิวาส มุกดาหาร นครพนม หนองคาย สระแก้ว และตราด หรือเมืองต้นแบบ "สามเหลี่ยมมั่นคง มั่งคั่ง ยั่งยืน" ที่ อ.หนองจิก อ.เบตง และ อ.สุไหงโก-ลก
นโยบายที่รองนายกรัฐมนตรี (สมคิด จาตุศรีพิทักษ์ และ พล.อ.อ.ประจิน จั่นตอง) กล่าวในการประชุมครั้งนี้ เช่น เศรษฐกิจสร้างสรรค์ (Creative Economy), เศรษฐกิจชุมชน (Local Economy) ฯลฯ
การศึกษาทางไกล ซึ่งในหลวงรัชกาลที่ 9 ได้พระราชทานแนวทางการจัดการศึกษาทางไกลผ่านดาวเทียม  (DLTV) มาตั้งแต่ปี 2538 และกระทรวงศึกษาธิการ โดย สพฐ.ได้นำมาขยายผลเพิ่มเติมจนสมบูรณ์ครบถ้วนครอบคลุมโรงเรียนขนาดเล็กทั่วประเทศแล้ว และจะขยายเข้าสู่โรงเรียนขนาดกลาง สพฐ. รวมทั้งโรงเรียนเอกชน  โรงเรียน ตชด. โรงเรียนพระปริยัติธรรมต่อไป รวมถึงการขยายจอภาพรับชมให้มีขนาดใหญ่ขึ้น พร้อมทั้งเสริมระบบการพัฒนาคุณภาพศึกษาทางไกลผ่านเทคโนโลยีสารสนเทศ (Distance Learning InformationTechnology : DLIT) ที่มี 5 รูปแบบ คือ DLIT Classroom, Resources, Library, Professional Learning Community : PLC, Assessment ในโรงเรียนขนาดกลางและโรงเรียนขนาดใหญ่
STEM Education ซึ่ง สพฐ. ร่วมกับ สสวท. และโรงเรียนเอกชน จัดทำศูนย์สะเต็มศึกษาในโรงเรียนหลายแห่งทั่วประเทศ
ความร่วมมือการส่งเสริมเศรษฐกิจผู้ประกอบการในชุมชนท้องถิ่น ปีที่ 2  ภายใต้โครงการการส่งเสริมการเรียนรู้ตลอดชีวิตด้วยเทคโนโลยีดิจิทัล เพื่อให้ประเทศก้าวสู่ Digital THAILAND ที่มุ่งเน้นการพัฒนาระยะยาวอย่างต่อเนื่องและยั่งยืน ซึ่งผลดำเนินโครงการในปีที่ผ่านมา เป็นความร่วมมือระหว่าง 3 หน่วยงาน คือ สำนักงาน กศน. กระทรวงดิจิทัลเพื่อเศรษฐกิจและสังคม และดีแทค ได้จัดการอบรมให้ความรู้แก่ครู กศน.ตำบล จำนวน 9,080 คน โดยวิทยากรจากเครือข่ายเน็ตอาสาของดีแทคกว่า 500 คน เพื่อพัฒนาครู กศน. ให้เป็นวิทยากรแกนนำที่มีความรู้ความชำนาญด้านการใช้งานดิจิทัล และสามารถถ่ายทอดองค์ความรู้ด้านการใช้สมาร์ทโฟน การค้าออนไลน์ การทำการตลาดดิจิทัลผ่านศูนย์ดิจิทัลชุมชนทั่วประเทศ จำนวน 7,424 แห่ง ให้กับประชาชนสามารถเข้าถึงกว่า 4 แสนคน ซึ่งในจำนวนนี้มีประชาชนประมาณ 42,000 คน ที่สามารถพัฒนาองค์ความรู้ด้านเทคโนโลยีดิจิทัลสู่การเป็นผู้ประกอบการร้านค้าออนไลน์ได้สำเร็จ และการดำเนินโครงการในปี 2560 จะขยายความร่วมมือเพิ่มขึ้นกับอีก 2 กระทรวง คือกระทรวงเกษตรและสหกรณ์ และกระทรวงพาณิชย์ เพื่อขยายความร่วมมือในการพัฒนาผู้ที่มีขีดความสามารถอยู่แล้ว ให้ได้รับการยกระดับการใช้ประโยชน์จากความรู้เทคโนโลยีดิจิทัลเพื่อการพัฒนาการค้าในเชิงธุรกิจต่อไป
พล.อ.สุรเชษฐ์ กล่าวฝากในที่ประชุมถึงการจัดทำแผนด้วยว่า "เราจะทำ นำความคิด จิตฝักใฝ่ หมั่นไตร่ตรอง" สิ่งเหล่านี้เป็นส่วนหนึ่งของนโยบายรัฐบาล แต่ยังคงมีอีกหลายเรื่องที่เกี่ยวข้อง รวมทั้งงานด้านอาชีวศึกษาและอุดมศึกษา หลายเรื่องอาจมองดูเป็นภาพรวม แต่เมื่อเจาะลงไปในระดับพื้นที่ ก็ล้วนมีส่วนเกี่ยวข้องทั้งสิ้น โดยขอให้คณะกรรมการศึกษาธิการจังหวัด (กศจ.) ทั้ง 3 จังหวัด นำข้อมูลนโยบายดังกล่าวไปพิจารณาดำเนินการ และที่สำคัญที่สุด คือ จะต้องสอดคล้องกับหลักปรัชญาเศรษฐกิจพอเพียง ศาสตร์พระราชา ซึ่งมีคุณค่าอย่างที่สุดสำหรับคนไทย ไม่ว่าจะเป็นหลักการทรงงาน หรือหลักธรรมาภิบาล โดยคำนึงถึงการเปลี่ยนแปลงของโลกในศตวรรษที่ 21 ด้วย เพื่อให้แผนจัดการศึกษาสอดคล้องเชื่อมโยงกันและเกิดประสิทธิภาพมากที่สุด.
ภาคบ่าย
ต่อมาในเวลา 15.00 น. ได้เป็นพิธีปิดการประชุมสัมมนา  โดย พล.อ.อ.ประจิน จั่นตอง รองนายกรัฐมนตรี ได้รับฟังผลการประชุมสัมมนา โดยมีนายอำนาจ วิชยานุวัติ ผู้ช่วยเลขาธิการคณะกรรมการการศึกษาขั้นพื้นฐาน นำเสนอร่วมกับตัวแทนทั้ง 3 จังหวัด
จังหวัดชลบุรี : นำเสนอโดย นายเกษม เนียมสันเทียะ รองผู้อำนวยการสำนักงานเขตพื้นที่การศึกษาประถมศึกษาชลบุรี เขต 1
(ร่าง) ยุทธศาสตร์การจัดการจัดการศึกษาเพื่อรองรับการพัฒนาระเบียงเศรษฐกิจพิเศษภาคตะวันออก จังหวัดชลบุรี ภายใต้วิสัยทัศน์ “ยกระดับคุณภาพการศึกษา ก้าวหน้าทางวิทยาศาสตร์ เทคโนโลยี และนวัตกรรม นำสู่มาตรฐานการจัดการศึกษาระดับนานาชาติ” โดยมียุทธศาสตร์ 6 ด้าน คือ
ยุทธศาสตร์ที่ 1 การสร้างความเข้าใจ เข้าถึง พัฒนา เพื่อสร้างความมั่นคง โดยใช้กลยุทธ์ : การสร้างเครือข่ายความร่วมมือกับทุกภาคส่วน ในการสร้างความเข้มแข็งของชุมชนด้านอาชีพ
ยุทธศาสตร์ที่ 2 การสร้างเครือข่ายระหว่างสถานศึกษาภายใน-ภายนอกในระดับต่าง ๆ และเครือข่ายกับภาคเอกชน ประชาคม และประชารัฐ เพื่อความสามารถในการแข่งขัน โดยใช้กลยุทธ์ : การสร้างเครือข่ายความร่วมมือด้านงานอาชีพเพื่อความสามารถในการแข่งขัน
ยุทธศาสตร์ที่ 3 การแสวงหาต้นทุนและกลุ่มผู้นำ ในการเป็นตัวแทนการเปลี่ยนแปลง เพื่อการพัฒนาและเสริมสร้างศักยภาพคน โดยใช้กลยุทธ์ : การพัฒนาและเสริมสร้างศักยภาพคน
ยุทธศาสตร์ที่ 4 การสร้างการเรียนของนักเรียนนักศึกษา ด้วยโครงการทำแล้วต้องขาย เพื่อสร้างโอกาส ความเสมอภาค และเท่าเทียมกันทางสังคม ภายใต้หลักการพัฒนาตามหลักปรัชญาของเศรษฐกิจพอเพียง โดยใช้กลยุทธ์ : การเสริมสร้างศักยภาพบุคคลเพื่อการเป็นผู้ประกอบการ
ยุทธศาสตร์ที่ 5 การสอน การแนะนำ ทั้งในและนอกระบบการศึกษา เพื่อสร้างการเติบโตของคุณภาพชีวิตที่เป็นมิตรต่อสิ่งแวดล้อม โดยใช้กลยุทธ์ : ส่งเสริมคุณภาพชีวิตที่เป็นมิตรต่อสิ่งแวดล้อม
ยุทธศาสตร์ที่ 6 การขับเคลื่อนธุรกิจ เศรษฐกิจประเทศ ด้วยงานวิจัยทุกระดับ เพื่อการปรับสมดุลและพัฒนาระบบการจัดการ บริหารจัดการภาครัฐ โดยใช้กลยุทธ์ : การขับเคลื่อนธุรกิจ เศรษฐกิจประเทศ ด้วยงานวิจัยและพัฒนานวัตกรรม
จังหวัดระยอง : นำเสนอโดย นายธวัชชัย อุ่ยพานิช ผู้อำนวยการสำนักงานเขตพื้นที่การศึกษาประถมศึกษาระยอง เขต 1
(ร่าง) ยุทธศาสตร์การจัดการจัดการศึกษาเพื่อรองรับการพัฒนาระเบียงเศรษฐกิจพิเศษภาคตะวันออก จังหวัดระยอง ภายใต้วิสัยทัศน์ “ขับเคลื่อนธุรกิจ เศรษฐกิจ ด้วยการศึกษา อย่างเชื่อมโยงสอดคล้องต่อเนื่องทุกระดับ” โดยมียุทธศาสตร์ 5 ด้าน คือ
ยุทธศาสตร์ที่ 1 การสร้างเครือข่ายระหว่างสถานศึกษาภายใน-ภายนอกในระดับต่าง ๆ และเครือข่ายกับภาคเอกชน ประชาคม และประชารัฐ เพื่อความสามารถในการแข่งขัน โดยใช้กลยุทธ์ : การสร้างเครือข่ายความร่วมมือด้านงานอาชีพเพื่อความสามารถในการแข่งขัน
ยุทธศาสตร์ที่ 2 การแสวงหาต้นทุนและกลุ่มผู้นำ ในการเป็นตัวแทนการเปลี่ยนแปลง เพื่อการพัฒนาและเสริมสร้างศักยภาพคน โดยใช้กลยุทธ์ : การพัฒนาและเสริมสร้างศักยภาพคน
ยุทธศาสตร์ที่ 3 การสร้างการเรียนของนักเรียนนักศึกษา ด้วยโครงการทำแล้วต้องขาย เพื่อสร้างโอกาส ความเสมอภาค และเท่าเทียมกันทางสังคม ภายใต้หลักการพัฒนาตามหลักปรัชญาของเศรษฐกิจพอเพียง โดยใช้กลยุทธ์ : การเสริมสร้างศักยภาพบุคคลเพื่อการเป็นผู้ประกอบการ
ยุทธศาสตร์ที่ 4 การสอนการแนะนำทั้งในและนอกระบบการศึกษา เพื่อสร้างการเติบโตของคุณภาพชีวิตที่เป็นมิตรต่อสิ่งแวดล้อม โดยใช้กลยุทธ์ : ส่งเสริมคุณภาพชีวิตที่เป็นมิตรต่อสิ่งแวดล้อม
ยุทธศาสตร์ที่ 5 การขับเคลื่อนธุรกิจ เศรษฐกิจประเทศ ด้วยงานวิจัยทุกระดับ เพื่อการปรับสมดุลและพัฒนาระบบการจัดการ บริหารจัดการภาครัฐ โดยใช้กลยุทธ์ : การขับเคลื่อนธุรกิจ เศรษฐกิจประเทศ ด้วยงานวิจัยและพัฒนานวัตกรรม
จังหวัดฉะเชิงเทรา : นำเสนอโดย ดร.กวินทร์เกียรติ นนธ์พละ ผู้อำนวยการสำนักงานเขตพื้นที่การศึกษาประถมศึกษาฉะเชิงเทรา เขต 1
(ร่าง) ยุทธศาสตร์การจัดการจัดการศึกษาเพื่อรองรับการพัฒนาระเบียงเศรษฐกิจพิเศษภาคตะวันออก จังหวัดฉะเชิงเทรา ภายใต้วิสัยทัศน์ “จัดการศึกษาในทุกระดับให้สอดคล้องต่อการขับเคลื่อนนวัตกรรม ที่มุ่งสู่การสร้างมูลค่าเพิ่ม 10 อุตสาหกรรมหลักของจังหวัดฉะเชิงเทราอย่างยั่งยืน และทุกภาคส่วนมีส่วนร่วม” โดยมียุทธศาสตร์ 6 ด้าน คือ
ยุทธศาสตร์ที่ 1 การสร้างความเข้าใจ เข้าถึง พัฒนา เพื่อสร้างความมั่นคง โดยใช้กลยุทธ์ : การสร้างเครือข่ายความร่วมมือกับทุกภาคส่วน ในการสร้างความเข้มแข็งของชุมชนด้านอาชีพ
ยุทธศาสตร์ที่ 2 การสร้างเครือข่ายระหว่างสถานศึกษาภายใน ภายนอกในระดับต่าง ๆ และเครือข่ายกับภาคเอกชน ประชาคม และประชารัฐ เพื่อความสามารถในการแข่งขัน โดยใช้กลยุทธ์ : การสร้างเครือข่ายความร่วมมือด้านงานอาชีพเพื่อความสามารถในการแข่งขัน
ยุทธศาสตร์ที่ 3 การแสวงหาต้นทุนและกลุ่มผู้นำ ในการเป็นตัวแทนการเปลี่ยนแปลง เพื่อการพัฒนาและเสริมสร้างศักยภาพภคน โดยใช้กลยุทธ์ : การพัฒนาและเสริมสร้างศักยภาพคน
ยุทธศาสตร์ที่ 4 การสร้างการเรียนของนักเรียนนักศึกษา ด้วยโครงการทำแล้วต้องขาย เพื่อสร้างโอกาส ความเสมอภาค และเท่าเทียมกันทางสังคม ภายใต้หลักการพัฒนาตามหลักปรัชญาของเศรษฐกิจพอเพียง โดยใช้กลยุทธ์ : การเสริมสร้างศักยภาพบุคคลเพื่อการเป็นผู้ประกอบการ
ยุทธศาสตร์ที่ 5 การสอน การแนะนำ ทั้งในและนอกระบบการศึกษา เพื่อสร้างการเติบโตของคุณภาพชีวิตที่เป็นมิตรต่อสิ่งแวดล้อม โดยใช้กลยุทธ์ : ส่งเสริมคุณภาพชีวิตที่เป็นมิตรต่อสิ่งแวดล้อม
ยุทธศาสตร์ที่ 6 การขับเคลื่อนธุรกิจ เศรษฐกิจประเทศ ด้วยงานวิจัยทุกระดับ เพื่อการปรับสมดุลและพัฒนาระบบการจัดการ บริหารจัดการภาครัฐ โดยใช้กลยุทธ์ : การขับเคลื่อนธุรกิจ เศรษฐกิจประเทศ ด้วยงานวิจัยและพัฒนานวัตกรรม
จากนั้น พล.อ.อ.ประจิน จั่นตอง กล่าวแสดงความชื่นชมและขอบคุณผู้มีส่วนเกี่ยวข้องในการจัดงานครั้งนี้ ซึ่งเป็นการดำเนินการที่สอดคล้อง ทันสมัย และทันต่อเหตุการณ์ พร้อมกล่าวแสดงความยินดีต่อพื้นที่ทั้ง 3 จังหวัดดังกล่าวซึ่งได้รับเลือกให้เป็นพื้นที่เขตเศรษฐกิจพิเศษภาคตะวันออก ที่จะเป็นหน้าต่างสำคัญของประเทศไทย รวมถึงจะเป็นพื้นที่สำคัญในการสร้างงาน สร้างความรู้ สร้างความสุขให้กับผู้คนในพื้นที่ ในพื้นที่คาบเกี่ยวและในพื้นที่ต่อเนื่อง ซึ่งอานิสงส์นี้ก็จะเกิดต่อสังคมไทยโดยรวมด้วย รวมทั้งขอแสดงความยินดีที่ทุกคนที่ได้มีโอกาสรับฟังข้อมูลที่สำคัญจาก ดร.สมคิด จาตุศรีพิทักษ์ รองนายกรัฐมนตรี ซึ่งเชื่อว่าคงจะได้แนวคิดและเห็นภาพที่จะเกิดขึ้นจากข้อมูลที่ได้รับฟังจากปัจจุบันนี้เป็นต้นไป
ทั้งนี้ รัฐบาลโดยการนำของ พล.อ.ประยุทธ์ จันทร์โอชา นายกรัฐมนตรี ได้ตั้งความหวังและมีความจริงใจในการขับเคลื่อนประเทศไทยให้ก้าวไปข้างหน้า โดยอาศัยยุทธศาสตร์ชาติระยะ 20 ปี เป็นแนวทางในการพัฒนาประเทศโดยรวม พร้อมทั้งอาศัยการขับเคลื่อนจากการปฏิรูปในด้านต่าง ๆ ทั้งด้านความมั่นคง ด้านเศรษฐกิจ ด้านสังคม และด้านระบบราชการ รวมทั้งการปฏิรูปการศึกษา ที่จะต้องดำเนินการให้สอดคล้องกับเป้าหมายในการพัฒนาประเทศ ไม่ว่าจะการก้าวสู่ Thailand 4.0 การเพิ่มพูนความรู้ความสามารถในด้านเทคโนโลยีใหม่ ๆ เพื่อเปลี่ยนประเทศให้มีศักยภาพในการแข่งขันกับประเทศเพื่อนบ้าน นำไปสู่การปรับเปลี่ยนทิศทางในการแข่งขันกับสังคมโลกยุคปัจจุบัน
ดังนั้นการปฏิรูปการศึกษา จึงถือว่ามีบทบาทสำคัญในการที่จะทำให้ประเทศไทยอยู่ในเกณฑ์ที่สามารถแข่งขันกับนานาประเทศ ซึ่งการประชุมสัมมนาทางวิชาการในครั้งนี้ ถือว่าทุกคน ณ ที่นี้ ได้ให้ความสำคัญและมองงานในเชิงวิสัยทัศน์เป็นภาพเดียวกันกับรัฐบาลแล้ว ซึ่งเป็นเรื่องที่น่าชื่นชมยิ่งนัก
โอกาสนี้ พล.อ.อ.ประจิน จั่นตอง ได้ให้ข้อเสนอแนะต่อการจัดทำแผนยุทธศาสตร์พัฒนาระเบียงเศรษฐกิจพิเศษภาคตะวันออกของทั้ง 3 จังหวัด ดังนี้
เน้นย้ำความต่อเนื่อง เมื่อได้เริ่มต้นกำหนดยุทธศาสตร์และวางแผนงานเพื่อพัฒนาการศึกษาพร้อมระบุกลุ่มเป้าหมายแล้ว ก็ควรที่จะต้องดำเนินการให้เกิดความต่อเนื่องในทุกกลุ่มเป้าหมายอย่างสอดคล้องต้องกัน โดยมีการกำหนดแผนงานเป็นระยะตามช่วงเวลาที่จะดำเนินการ แต่ให้มีความยืดหยุ่นมากเพียงพอต่อการทบทวนหรือปรับเปลี่ยนได้ในระยะที่เหมาะสม เพื่อให้สอดคล้องกับบริบทของพื้นที่และสภาพการณ์ที่เปลี่ยนแปลงไป
การศึกษาระดับภูมิภาคอาจเป็นโมเดลเปลี่ยนการศึกษาประเทศ แม้ขณะนี้สิ่งที่กำลังดำเนินการอาจดูเหมือนเป็นงานการศึกษาในระดับภูมิภาค (Regional Education) แต่ในความเป็นจริงแล้ว สิ่งที่กำลังดำเนินการอาจเป็นโมเดล (Model) ที่สำคัญ นำไปสู่การปรับปรุงการศึกษาของประเทศครั้งใหญ่ ดังนั้น จึงขอให้ทุกคนมีความภาคภูมิใจว่า เรากำลังจะเปลี่ยนแปลงประเทศไทยและเปลี่ยนแปลงระบบการศึกษาของประเทศ ที่จะทำให้คนไทยมีความรู้ เข้าถึงเทคโนโลยีได้ง่ายขึ้น สามารถทำงานได้ในบริบทของเทคโนโลยีสมัยใหม่ ไม่ว่าจะเป็น 10 อุตสาหกรรมเป้าหมาย, การก้าวเข้าสู่ Thailand 4.0, การสร้าง World Class Product เป็นต้นแม้จะเป็นการดำเนินการงานด้านการศึกษาในระดับภูมิภาค แต่ก็เป็นการศึกษาในระดับภูมิภาคที่อยู่ในระดับ World Class ทั้งในแง่ของการศึกษาและแง่ของผลผลิตที่จะตามมาด้วย
คำนึงถึงคุณภาพเป็นสำคัญ ขอให้การดำเนินงานคำถึงคุณภาพอย่างรอบด้าน ซึ่งคำว่าคุณภาพ ไม่ว่าจะใช้คำว่า “Quality Eastern Economic Corridor” แบบตรงตัว หรือ “Smart Eastern Economic Corridor” หรือจะใช้คำอื่นใดก็ตาม แต่ขอให้ให้ความสำคัญกับเรื่องของคุณภาพซึ่งมีความหมายครอบคลุมในหลายด้าน อาทิ ด้านชีวิตความเป็นอยู่ (Smart Living), ด้านเทคโนโลยี (Smart Technology), ด้านการคมนาคมขนส่ง (Smart Logistics), ด้านความปลอดภัยในชีวิตและทรัพย์สิน (Smart City), ด้านสิ่งแวดล้อม (Smart Environment) และที่สำคัญก็คือด้านการบริหารจัดการของภาครัฐในท้องที่ (Smart Local Government) ซึ่งการบริหารจัดการภาครัฐในภาพใหญ่ ได้มีการกำหนดยุทธศาสตร์เพิ่มประสิทธิภาพการบริหารจัดการ ทั้งการบริหารกิจการบ้านเมืองที่ดี (Good Governance) และ e-Government อยู่แล้ว ดังนั้น การบริหารจัดการในระดับพื้นที่ก็ต้องเน้นความสำคัญของการรักษาคุณภาพและประสิทธิภาพการทำงานของภาครัฐเช่นเดียวกัน
ทำงานอย่างเสียสละ มีจิตสาธารณะ ลดผลกระทบที่จะเกิดขึ้น เนื่องจากทั้ง 3 จังหวัด เป็นกลุ่มจังหวัดที่มีความคล้ายคลึงและเหมือนกันในหลายส่วน จึงควรที่จะทำงานโดยเน้นการประสานงานอย่างบูรณาการ โดยยึดมั่นในความเสียสละ มีจิตสาธารณะ และเอื้ออาทรต่อผู้คนที่อยู่ในพื้นที่ ให้พวกเขาเหล่านั้นได้รับผลกระทบน้อยที่สุด เพราะการพัฒนาเมืองย่อมจะส่งผลกระทบต่อผู้คนที่อยู่ในพื้นที่อย่างแน่นอน ไม่ว่าจะเป็นเจ้าของที่ดิน ผลกระทบจากการเดินทาง ผลกระทบด้านสิ่งแวดล้อม เป็นต้น ทั้งนี้ เมื่อการศึกษาช่วยพัฒนาคนทุกช่วงวัยตั้งแต่แรกเกิดไปจนถึงผู้สูงอายุ ให้สามารถอยู่ในพื้นที่ได้อย่างมีความสุข มีงานทำ มีรายได้ที่ดี ขออย่าลืมหันกลับมาดูแลผู้ด้อยโอกาสและผู้ที่มีโอกาสน้อยกว่าด้วย
ในท้ายที่สุดนี้ ขอแสดงความชื่นชมและขอบคุณผู้มีส่วนเกี่ยวข้องในการจัดงานครั้งนี้อีกครั้ง และขอเป็นกำลังใจให้กับผู้ทำงานทุกคน ซึ่งหากมีสิ่งใดที่ตนจะช่วยประสานงานหรือร่วมผลักดันได้ ก็มีความยินดีและพร้อมที่จะให้ความร่วมมือเสมอ ทั้งนี้ขอให้ทุกคนโชคดีและประสบความสำเร็จดังที่หวังไว้
นางสุจิตรา พัฒนะภูมิ รองเลขาธิการคณะกรรมการการศึกษาขั้นพื้นฐาน ได้เป็นผู้กล่าวรายงานปิดการประชุมสัมมนาทางวิชาการครั้งนี้ด้วยว่า ตามคำสั่งหัวหน้าคณะรักษาความสงบแห่งชาติ ที่ 2/2560 เรื่อง การพัฒนาระเบียงเศรษฐกิจพิเศษภาคตะวันออก ซึ่งเป็นพื้นที่ในบริเวณจังหวัดฉะเชิงเทรา ชลบุรี และระยอง รวมถึงเขตจังหวัดอื่นที่ติดต่อหรือเกี่ยวข้อง โดยกระทรวงศึกษาธิการได้เห็นความสำคัญในการพัฒนาศักยภาพและกำลังคนในพื้นที่ดังกล่าว มีการบูรณาการการจัดการศึกษาทั้งในและนอกระบบ ตลอดจนส่งเสริมสนับสนุนการจัดทำแผนจัดการศึกษาแบบบูรณาการนำไปสู่การปฏิบัติอย่างเป็นรูปธรรม
จึงได้ดำเนินการจัดการประชุมสัมมนาทางวิชาการการจัดทำแผนจัดการศึกษาแบบบูรณาการเพื่อรองรับการพัฒนาระเบียงเศรษฐกิจพิเศษภาคตะวันออก มีวัตถุประสงค์เพื่อให้ผู้เข้าประชุมได้แลกเปลี่ยนเรียนรู้และมีการวางแผนการดำเนินงานร่วมกัน เพื่อให้ผู้มีส่วนร่วมในการจัดการศึกษาของแต่ละพื้นที่ ได้บูรณาการแผนการดำเนินงานอย่างต่อเนื่องและเชื่อมโยง และเพื่อให้กระทรวงศึกษาธิการได้ใช้ข้อมูลจากการประชุมสัมมนาไปวางแผนการดำเนินงาน ตลอดจนสนับสนุนการจัดการศึกษาให้ตรงตามความต้องการจำเป็นของแต่ละพื้นที่
โดยมีผู้เข้าประชุมสัมมนารวมทั้งสิ้น 1,000 คน อาทิ คณะกรรมการศึกษาธิการจังหวัด (กศจ.) ผู้บริหาร และศึกษานิเทศก์จากสำนักงานเขตพื้นที่การศึกษา ผู้บริหารสถานศึกษา ครูจากโรงเรียนในโครงการ ภาคเอกชน ชุมชน รวมทั้งผู้บริหารระดับสูงจากกระทรวงศึกษาธิการ โดยมีกิจกรรม ประกอบด้วย การให้ความรู้เกี่ยวกับการจัดทำแผนการศึกษาแบบบูรณาการจากทุกภาคส่วน โดยวิทยากรจากมหาวิทยาลัยบูรพา มหาวิทยาลัยรังสิต และโรงเรียนเสนาธิการทหารบก ตลอดจนการจัดนิทรรศการ 10 อุตสาหกรรมในเขตระเบียงเศรษฐกิจพิเศษภาคตะวันออก นิทรรศการของกระทรวงศึกษาธิการ และนิทรรศการของแต่ละจังหวัด

ที่มา : http://www.thaigov.go.th/news/contents/details/2702
