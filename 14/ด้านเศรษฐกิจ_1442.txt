รัฐบาลไทย-ข่าวทำเนียบรัฐบาล-“สนธิรัตน์”ลงพื้นที่จังหวัดน่าน ติดตามการจำหน่ายสินค้าของร้านค้าธงฟ้าประชารัฐว่ายังมีปัญหาอุปสรรคอะไร สถานการณ์การจำหน่าย และการตอบรับของประชาชนเป็นอย่างไร

วันจันทร์ที่ 9 ตุลาคม 2560
“สนธิรัตน์”ลงพื้นที่จังหวัดน่าน ติดตามการจำหน่ายสินค้าของร้านค้าธงฟ้าประชารัฐว่ายังมีปัญหาอุปสรรคอะไร สถานการณ์การจำหน่าย และการตอบรับของประชาชนเป็นอย่างไร
ก่อนที่จะปรับปรุงแก้ไขให้ดียิ่งขึ้น เผยมีปัญหาเรื่องการติดตั้งเครื่องรูดบัตรและการจัดส่งสินค้า ซึ่งได้เร่งรัดกรมบัญชีกลางและผู้ผลิตเร่งจัดส่งสินค้าแล้ว ส่วนการจับจ่ายใช้สอยของประชาชนพบว่ามีความคึกคักเป็นอย่างมาก มั่นใจช่วยลดค่าครองชีพได้แน่
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยว่า ระหว่างวันที่ 6-7 ตุลาคม 2560 ได้ลงพื้นที่ติดตามการจำหน่ายสินค้าของร้านค้าธงฟ้าประชาชน ที่ร้านไฮเปอร์มาร์ท ร้านเวียงสาร้านลัคกี้ซุปเปอร์สโตร์ ร้านธงฟ้าประชารัฐตำบลบ่อเกลือใต้ ร้านธงฟ้าประชารัฐของนางใหม่ อุปจักรและนางรัตนา อุปจักร  และร้านธงฟ้าประชารัฐของนายวันชัย ซึ่งทั้งหมดนี้อยู่ในจังหวัดน่าน เพื่อไปดูความคืบหน้าหลังจากที่รัฐบาลได้เปิดตัวโครงการการใช้บัตรสวัสดิการแห่งรัฐเพื่อช่วยเหลือผู้มีรายได้น้อย
ตั้งแต่ วันที่ 1 ตุลาคม 2560 ที่ผ่านมาว่ามีปัญหาอุปสรรคอะไรบ้าง สถานการณ์การจำหน่ายสินค้าเป็นยังไง ประชาชนให้การตอบรับในการซื้อหาสินค้ามากน้อยแค่ไหน ก่อนดำเนินการปรับปรุงให้ดียิ่งขึ้น
ทั้งนี้ ผลการติดตาม พบว่า ร้านค้าที่เข้าร่วมโครงการร้านค้าธงฟ้าประชารัฐ บางร้านยังไม่มีเครื่องรับชำระเงินทางอิเล็กทรอนิกส์ (EDC) ซึ่งกระทรวงพาณิชย์ได้จัดส่งรายชื่อและขณะนี้ทางกรมบัญชีกลางได้เร่งดำเนินการติดตั้งแล้ว และยังได้แจ้งให้ร้านค้าที่เข้าร่วมโครงการ ให้ช่วยทำความเข้าใจกับประชาชนที่นำบัตรสวัสดิการแห่งรัฐมาซื้อสินค้าด้วยว่า ไม่จำเป็นต้องใช้เงินในบัตรให้หมดทันที แต่สามารถใช้วันไหนก็ได้ตลอดทั้งเดือน และที่สำคัญ เงินในบัตรเดือนนี้ รัฐบาลได้ทบให้ไปใช้เดือนพฤศจิกายนได้ด้วย ไม่ตัดทันที  เมื่อสิ้นเดือน เพราะเข้าใจว่ายังมีการติดตั้งเครื่องรูดบัตรได้ไม่ครอบคลุม
สำหรับปัญหาอื่นๆ พบว่า ร้านค้าที่มีการติดตั้งเครื่องรูดบัตร มีปัญหาไม่สามารถหาซื้อสลิปที่ธนาคารกรุงไทยให้มากับเครื่องได้ หลังจากใช้หมดอย่างรวดเร็ว เนื่องจากมีประชาชนมารูดใช้สิทธิในบัตรอย่างต่อเนื่อง ซึ่งได้ประสานให้มีการแก้ไขปัญหาแล้ว ส่วนกรณีร้านค้าที่เข้าร่วมโครงการ ส่วนสินค้าธงฟ้าประชารัฐ ได้มอบหมายให้พาณิชย์จังหวัดช่วยประสานไปยังผู้ผลิต และผู้จัดส่งสินค้า ให้รีบจัดส่งสินค้าให้แล้ว มั่นใจว่าจะมีสินค้าจำหน่ายได้ในเร็วๆ นี้
ทางด้านการซื้อสินค้าของประชาชน ได้รับการยืนยันจากร้านค้าว่ามีความคึกคักเป็นอย่างมาก หลังจากเปิดตัวโครงการ โดยประชาชนให้ความสนใจเข้ามาเลือกซื้อสินค้าเพิ่มขึ้น โดยเฉพาะสินค้าในกลุ่มอาหาร เช่น ข้าวสาร ไข่ไก่ น้ำปลา ซอสปรุงรส น้ำตาล เครื่องปรุงอาหาร และน้ำมันพืช รองลงมาเป็นกลุ่มสินค้าอุปโภคบริโภค เช่น สบู่ ยาสระผม ผงซักฟอก ยาสีฟัน น้ำยาล้างจาน แป้ง เป็นต้น
“กระทรวงพาณิชย์มั่นใจว่า โครงการร้านค้าธงฟ้าประชาชน จะเป็นกลไกที่ช่วยลดค่าครองชีพให้กับประชาชนได้อย่างแท้จริง แม้จะเป็นจำนวนเงินไม่มากนักผู้ที่มีบัตรสวัสดิการแห่งรัฐ หรือผู้ที่ไม่มีบัตรสวัสดิการแห่งรัฐ เพราะสามารถเข้ามาเลือกซื้อสินค้าราคาถูกจากร้านค้าที่เข้าร่วมโครงการได้ตลอดเวลา โดยสินค้าที่จำหน่ายในร้านค้ามีสินค้าที่ผลิตบางชนิดราคาถูกกว่าท้องตลาดทั่วไป 15-20% และยังจะส่งผลดีในการช่วยสร้างความเข้มแข็งให้กับร้านค้าปลีกรายย่อย ร้านค้าชุมชน ที่เข้าร่วมโครงการ ซึ่งจะทำให้เศรษฐกิจฐานรากมีความเข้มแข็งตามไปด้วย”นายสนธิรัตน์กล่าว
จังหวัดน่าน มีผู้มีสิทธิ์ได้รับบัตรสวัสดิการแห่งรัฐจำนวน 173,838 ราย จากจำนวนประชากรทั้งหมด 479,812 คน จำนวน 15 อำเภอ 99 ตำบล มีร้านค้าสมัครเข้าร่วมโครงการทั้งหมด 368 ร้าน (ข้อมูล ณ วันที่ 4 ตุลาคม 2560) ครอบคลุมพื้นที่ 15 อำเภอ 97 ตำบล ยังไม่ได้สมัคร 2 ตำบล และได้รับการติดตั้งเครื่องรูดบัตรแล้ว จำนวน 93 ร้าน (15 อำเภอ 68 ตำบล) ยังขาดตำบลที่ยังไม่มีเครื่องรูดบัตรอีก 31 ตำบล

ที่มา : http://www.thaigov.go.th/news/contents/details/7233
