รัฐบาลไทย-ข่าวทำเนียบรัฐบาล-วธ.เผยแพร่พระอัจฉริยภาพด้านภาษาและวรรณกรรม พระบาทสมเด็จพระปรมินทรมหาภูมิพลอดุลยเดช หนุนคนไทยอนุรักษ์มรดกทางภาษา - วรรณกรรมของชาติไว้

วันอังคารที่ 2 พฤษภาคม 2560
วธ.เผยแพร่พระอัจฉริยภาพด้านภาษาและวรรณกรรม พระบาทสมเด็จพระปรมินทรมหาภูมิพลอดุลยเดช หนุนคนไทยอนุรักษ์มรดกทางภาษา - วรรณกรรมของชาติไว้
วธ.เผยแพร่พระอัจฉริยภาพด้านภาษาและวรรณกรรมพระบาทสมเด็จพระปรมินทรมหาภูมิพลอดุลยเดช หนุนคนไทยอนุรักษ์มรดกทางภาษา - วรรณกรรมของชาติไว้
เมื่อวันที่ 27 เมษายน 2560 ที่โรงละครแห่งชาติ นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานเปิดงานเผยแพร่พระอัจฉริยภาพด้านภาษาและวรรณกรรมของพระบาทสมเด็จพระปรมินทรมหาภูมิพลอดุลยเดช บรมนาถบพิตร และปาฐกถาพิเศษเรื่อง “คุณค่าภาษาไทย”เนื่องในวันภาษาไทยแห่งชาติ พุทธศักราช 2560 โดยมี ดร.ฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม นายปรารพ เหล่าวานิช เลขานุการรัฐมนตรีว่าการกระทรวงวัฒนธรรม นายกฤษศญพงษ์ ศิริ ปลัดกระทรวงวัฒนธรรม (วธ.) ผู้บริหารวธ. นักวิชาการ ผู้ทรงคุณวุฒิด้านภาษาไทย ครู อาจารย์ นักเรียนและนักศึกษาเข้าร่วมกว่า 600 คน
รัฐบาลโดยการนำของ พลเอก ประยุทธ์ จันทร์โอชา นายกรัฐมนตรี และวธ.ได้สนองพระราชประสงค์พระบาทสมเด็จพระปรมินทรมหาภูมิพลอดุลยเดชที่ทรงปฏิบัติพระราชกรณียกิจนานัปการ อันเป็นประโยชน์ยิ่งใหญ่ต่อประเทศชาติ ตลอดระยะเวลาที่ทรงครองสิริราชสมบัติกว่า 70 ปี ซึ่งในด้านภาษาทรงเป็นแบบอย่างในการใช้ภาษาไทยและมีพระราชประสงค์ให้คนไทยตระหนักถึงความสำคัญของการใช้ภาษาไทย ซึ่งเห็นได้จากพระราชดำรัสเกี่ยวกับภาษาไทย ในวโรกาสต่างๆ
ทั้งนี้  จึงได้กำหนดนโยบายในการอนุรักษ์ ฟื้นฟู และเผยแพร่มรดกทางวัฒนธรรมด้านภาษาไทยและภาษาถิ่น รวมทั้งการปลูกฝังค่านิยมและสร้างความตระหนักรู้ในคุณค่าของความเป็นไทย ดังนั้น กระทรวงวัฒนธรรม(วธ.) จึงจัดงานครั้งนี้ขึ้น เพื่อเผยแพร่พระอัจฉริยภาพด้านภาษาและวรรณกรรมของพระบาทสมเด็จพระปรมินทร มหาภูมิพลอดุลยเดช และเพื่อน้อมรำลึกในพระมหากรุณาธิคุณหาที่สุดมิได้ที่ทรงแสดงความห่วงใย และพระราชทานแนวคิดต่างๆ เกี่ยวกับการใช้ภาษาไทย รวมทั้งเพื่อเชิดชูและเผยแพร่คุณค่ามรดกวัฒนธรรมของชาติด้านภาษาไทยซึ่งเป็นภาษาประจำชาติ
วธ.คาดหวังว่าการจัดงานครั้งนี้ จะทำให้เด็ก เยาวชนและชาวไทยได้น้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ที่ทรงแสดงความห่วงใยและพระราชทานแนวคิดต่างๆ เกี่ยวกับการใช้ภาษาไทย รวมถึงก่อให้เกิดความรู้ความเข้าใจ ความภาคภูมิใจในมรดกทางวัฒนธรรมของชาติด้านภาษาและวรรณกรรมไทยและช่วยกันอนุรักษ์ไว้
ทั้งนี้ สำหรับกิจกรรมภายในงานครั้งนี้ มีการสัมมนาทางวิชาการ โดยมีการอภิปรายหัวข้อ "พระอัจฉริยภาพด้านภาษาและวรรณกรรม" การเสวนาพิเศษเรื่อง "ในหลวงกับภาษาไทย" และการบรรยายพิเศษเกร็ดความรู้เรื่อง "พระมหาชนก" รวมทั้งมีการแสดงหุ่นละครเล็ก เรื่อง "พระมหาชนก" คณะโจหลุยส์ (นาฏยศาลาหุ่นละครเล็ก) และนิทรรศการพระอัจฉริยภาพด้านภาษาและวรรณกรรม นอกจากนี้ มีการจัดแสดงและจำหน่ายหนังสือพระราชนิพนธ์ในพระบาทสมเด็จพระปรมินทรมหาภูมิพลอดุลยเดช อาทิ       พระมหาชนก ติโต นายอินทร์ผู้ปิดทองหลังพระ เรื่อง ทองแดง เป็นต้น
---------------------------------

ที่มา : http://www.thaigov.go.th/news/contents/details/3458
