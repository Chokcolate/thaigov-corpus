รัฐบาลไทย-ข่าวทำเนียบรัฐบาล-ทอท. ชี้แจงมาตรการรองรับความแออัดของสนามบินในอนาคต

วันเสาร์ที่ 6 มกราคม 2561
ทอท. ชี้แจงมาตรการรองรับความแออัดของสนามบินในอนาคต
กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) ชี้แจงมาตรการรองรับความแออัดของสนามบินในอนาคต
วันที่ 5 มกราคม 2561 นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ชี้แจงมาตรการรองรับความแออัดของสนามบินในอนาคต ดังนี้
ทอท. มีแผนขยายท่าอากาศยานภายใต้ความรับผิดชอบทั้ง 6 แห่งในระยะ 10 ปี นับตั้งแต่ปีงบประมาณ 2559 โดยจะเพิ่มศักยภาพการรองรับผู้โดยสารจากเดิม 83.5 ล้านคนต่อปีเป็น 184 ล้านคนต่อปีในปีงบประมาณ 2568 คาดว่าใช้งบประมาณลงทุนรวม 2.2 แสนล้านบาท ซึ่งในเดือนมิถุนายน 2561 หลังการปรับปรุงท่าอากาศยานภูเก็ต (ทภก.) ระยะที่ 2 แล้วเสร็จ และเมื่อรวมกับการปรับปรุงท่าอากาศยานดอนเมือง (ทดม.) เมื่อปี 2559 พบว่า ทอท. ได้ขยายศักยภาพการรองรับผู้โดยสารเพิ่มขึ้นเป็น 42.5 ล้านคนต่อปี โดยปัจจุบันในปี 2560 มีปริมาณผู้โดยสารที่ใช้ บริการท่าอากาศยานของ ทอท. จำนวน 133 ล้านคน
ท่าอากาศยานสุวรรณภูมิซึ่งเป็นท่าอากาศยานหลักของประเทศปัจจุบันอยู่ระหว่างดำเนินการก่อสร้าง ตามโครงการพัฒนาท่าอากาศยานสุวรรณภูมิ (ปีงบประมาณ 2554–2560) โดยเริ่มก่อสร้างเมื่อวันที่ 14 กันยายน 2559 และคาดว่าจะแล้วเสร็จภายในปี 2564 เมื่อดำเนินการแล้วเสร็จจะเพิ่มขีดความสามารถในการรองรับ ผู้โดยสารจากเดิม 45 ล้านคนต่อปีเป็น 60 ล้านคนต่อปี
สำหรับในระยะที่การก่อสร้างขยายท่าอากาศยานกำลังดำเนินการตามแผนงานข้างต้น ทอท. ในฐานะหน่วยงาน ภายใต้สังกัดกระทรวงคมนาคมได้ร่วมทำแผนบูรณาการยุทธศาสตร์การบริหารท่าอากาศยาน เพื่อนำไปสู่การพัฒนาโครงข่ายระบบการขนส่งทางอากาศของประเทศในภาพรวม โดย ทอท. ได้วิเคราะห์บทบาทของ ทอท. ในการเพิ่มศักยภาพโครงข่ายระบบท่าอากาศยานของประเทศไทยภายใต้กรอบแนวคิดแบบ Cluster ซึ่งจะทำให้การลงทุนในแต่ละท่าอากาศยานมีประสิทธิภาพและเหมาะสมกับตำแหน่งทางยุทธศาสตร์ (Positioning) ของท่าอากาศยานแต่ละแห่ง
---------------------------

ที่มา : http://www.thaigov.go.th/news/contents/details/9223
