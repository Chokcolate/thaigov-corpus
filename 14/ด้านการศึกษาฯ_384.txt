รัฐบาลไทย-ข่าวทำเนียบรัฐบาล-งานสัมมนาเชิงวิชาการ การพัฒนาคุณธรรมในสถานศึกษา สร้างคนดี ด้วยวิถีคุณธรรม

วันจันทร์ที่ 25 กันยายน 2560
งานสัมมนาเชิงวิชาการ การพัฒนาคุณธรรมในสถานศึกษา สร้างคนดี ด้วยวิถีคุณธรรม
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานในพิธีปิดงานสัมมนาเชิงวิชาการ การพัฒนาคุณธรรมในสถานศึกษา สร้างคนดี ด้วยวิถีคุณธรรม และมอบโล่รางวัลแก่สถานศึกษา
เมื่อวันศุกร์ที่ 22 กันยายน 2560 ณ ห้องประชุมวายุภักษ์ โรงแรมเซ็นทรา บายเซ็นทารา ศูนย์ราชการ และคอนเวนชั่น เซ็นเตอร์ แจ้งวัฒนะ
ม.ล.ปนัดดา ดิศกุล กล่าวว่า ขอแสดงความชื่นชมหน่วยงานที่ได้บูรณาการความร่วมมือขับเคลื่อนงานด้านการพัฒนาคุณธรรม จริยธรรมในสถานศึกษา และขอยกย่องความมุ่งมั่นตั้งใจในการทำงานของสถานศึกษาในทุกระดับ ที่ดำเนินการขับเคลื่อนงานตามนโยบายด้านการศึกษาของนายกรัฐมนตรี (พล.อ.ประยุทธ์ จันทร์โอชา) การปฏิรูปการศึกษาเพื่ออนาคตประเทศไทย มั่นคง มั่งคั่ง ยั่งยืน ทั้งประเด็นการพัฒนาคุณภาพผู้เรียน และส่งเสริมการเรียนรู้ ที่เห็นได้จากสถานศึกษาแต่ละระดับ มีการบูรณาการการเรียนการสอน มุ่งเป้าสร้างทักษะอาชีพ และทักษะชีวิตให้เด็ก คิดวิเคราะห์ด้านคุณธรรมจริยธรรม เพื่อเป็นภูมิคุ้มในการดำเนินชีวิต และการอยู่ร่วมกันในสังคม มีการพัฒนาทักษะความรู้ด้านภาษาและเทคโนโลยี 4.0 เตรียมความพร้อมเข้าสู่ประชาคมอาเซียน
ที่สำคัญมีการประสานหน่วยงานส่งเสริม สถานประกอบการ ชุมชน ผู้ปกครอง เข้ามามีส่วนร่วมของทุกภาคส่วนในการจัดการศึกษา กำหนดเป้าหมายการผลิตและพัฒนากำลังคน เพื่อรองรับการพัฒนาประเทศ
ปัจจัยสำคัญที่อยากยกย่องและให้กำลังใจคุณครู ที่มีการปรับตัวปรับงาน เรียนรู้เพื่อพัฒนาตนเองให้ทันกับสถานการณ์การพัฒนาในปัจจุบัน นอกจากนี้ยังสอดคล้องกับนโยบายของกระทรวงศึกษาธิการภายใต้กรอบยุทธศาสตร์ชาติ ว่าด้วยการพัฒนาคุณธรรมจริยธรรมให้แก่เยาวชนไทย ที่ได้น้อมนำแนวพระราชดำริ สืบสานพระราชปณิธาน และพระบรมราโชบายด้านการศึกษาของพระบาทสมเด็จพระปรมินทรมหาภูมิพลอดุลยเดช และสมเด็จพระเจ้าอยู่หัวมหาวชิราลงกรณ์ บดินทรเทพยวรางกูร มาขับเคลื่อนงานด้านการศึกษา เพราะพระราชปณิธานของพระองค์ท่าน ถือเป็นพรอันสูงสุด และมอบเป็นนโยบาย เพื่อเป็นแนวทางในการปฏิบัติแก่หน่วยงานในสังกัด ดังนี้
สืบสานพระราชปณิธานด้านการศึกษา ของพระบาทสมเด็จพระปรมินทรมหาภูมิพลอดุลยเดช ที่ทรงมีแนวพระราชกระแสฯ ทรงพระราชทานในวโรกาสต่างๆ เกี่ยวกับนักเรียน ครู และการศึกษา นักเรียน
“ครูต้องสอนให้เด็กนักเรียนมีน้ำใจ เช่น คนเรียนเก่งช่วยติวเพื่อนที่เรียนล้าหลัง มิใช่สอนให้เด็กคิดแต่จะแข่งขัน (Compete) กับเพื่อน เพื่อให้ได้ลำดับดี ๆ เช่น สอบได้ที่หนึ่งของชั้น แต่ต้องให้เด็กแข่งขันกับตนเอง” (11 มิ.ย.2555)
“ครูไม่จำเป็นต้องมีความรู้ทางเทคโนโลยีมาก แต่ต้องมุ่งปลูกฝังความดีให้นักเรียน ชั้นต้น ต้องอบรมบ่มนิสัยให้เป็นพลเมืองดี เด็กโตก็ต้องทำเช่นกัน” (6 มิ.ย.2555)
“เราต้องฝึกหัดให้นักเรียนรู้จักทำงานร่วมกันเป็นกลุ่ม เป็นหมู่คณะมากขึ้น จะได้มีความสามัคคี รู้จักดูแลช่วยเหลือซึ่งกันและกัน เอื้อเฟื้อเผื่อแผ่ความรู้และประสบการณ์แก่กัน” (5 ก.ค.2555)
“ทำเป็นตัวอย่างให้นักเรียนเป็นคนดี นักเรียนรักครู ครูรักนักเรียน” (9 ก.ค.2555)
พระบรมราโชบายด้านการศึกษา ของสมเด็จพระเจ้าอยู่หัวมหาวชิราลงกรณ บดินทรเทพยวรางกูร มีใจความสำคัญว่า "ให้การศึกษามุ่งสร้างพื้นฐานให้แก่ผู้เรียน 4 ด้าน ไม่ว่าจะเป็น มีทัศนคติที่ถูกต้องต่อบ้านเมือง, มีพื้นฐานชีวิตที่มั่นคง มีคุณธรรม, มีงานทำ มีอาชีพ และเป็นพลเมืองดี"
นอกจากนั้น เรื่องศาสตร์พระราชา เป็นเรื่องที่พูดถึงกันทั่วโลก แม้แต่ชาวต่างประเทศก็ยังให้ความสนใจเข้ามาศึกษาเรื่องนี้อย่างจริงจัง จึงขอย้ำให้ทุกท่านร่วมกันขับเคลื่อน โดยนำหลักคิดเรื่องศาสตร์พระราชาไปสู่การปฏิบัติที่มีหลากหลายแนวทาง เช่น กระบวนการคิดที่จะนำไปสู่การสร้างเด็กและเยาวชนให้เป็นพลเมืองดี มีวินัย ภูมิใจไทย ไปสร้างชาติ ด้วยการจัดการเรียนรู้ตามแนวคิด “STAR STEMS” ของคณะอนุกรรมาธิการขับเคลื่อนการปฏิรูประบบการเรียนรู้ สภาขับเคลื่อนการปฏิรูปประเทศ (สปท.) ซึ่งประกอบด้วย 2 ส่วนหลัก คือ
• STAR ได้แก่ Student-คนดี มีวินัย ภูมิใจในชาติ, Teacher-กระตุ้นความคิด กระตุ้นจินตนาการ แนะนำ กำกับ, Academic-บูรณาการสาระวิชา ความดี มีวินัย ภูมิใจในชาติ รับผิดชอบ,Revolution-ทุกอย่างต้องปรับเปลี่ยน พลิกผันทันที
• STEMS เป็นการเรียนรู้แบบ Situation Based Learning : SbL พร้อมสอดแทรกเรื่องคุณธรรม ความเป็นไทยตลอดเวลา ได้แก่ Scientific Thinking หลักเหตุและผล, Thai-Technology หลักภูมิปัญญาไทย ศาสตร์พระราชา, English-Engineering หลักประสิทธิภาพ ระบบและการสื่อสารภาษาอังกฤษ, Moral-Mathematics หลักพิสูจน์ด้วยหลักตรรกะและคุณธรรม, Socio Geology หลักความสอดคล้อง เชื่อมโยงกับภูมิสังคม
ดังนั้น หากทุกท่านช่วยกันคนละไม้ละมือในการขับเคลื่อนให้เกิดการพัฒนาคุณธรรมจริยธรรมในสถานศึกษาทุกแห่งจนเป็นที่สำเร็จ ก็จะเป็นการบำเพ็ญบุญ คุณงามความดีถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช รัชกาลที่ 9 ตามพระราชปณิธานอันยิ่งใหญ่ที่พระองค์ได้ทรงพระราชทานให้ปวงชนชาวไทย เรื่องความรู้ รัก สามัคคี เข้าใจ เข้าถึง พัฒนา ช่วยกันนำพาประเทศไทย สู่ความร่มเย็นเป็นสุข
โอกาสนี้ ม.ล.ปนัดดา ได้กล่าวขอบคุณศูนย์คุณธรรม (องค์การมหาชน) ที่เป็นองค์กรกลางในการส่งเสริมสนับสนุนองค์ความรู้ และเชื่อมประสานภาคส่วนต่าง ๆ ให้มาแลกเปลี่ยนเรียนรู้ ขอบคุณองค์กรภาคีที่มีส่วนร่วมในการทำงานขับเคลื่อนการพัฒนาคุณธรรมในสถานศึกษาทุกระดับ เครือข่ายคุณธรรมที่มาแบ่งปันแลกเปลี่ยนประสบการณ์ และขอบคุณอย่างยิ่งกับหน่วยงานองค์กร นักการศึกษา คุณครูที่เข้ามาเรียนรู้ และขอให้ทุกท่านได้ตระหนักว่าทุกท่านมีความสำคัญยิ่งในการขับเคลื่อนให้เกิดสังคมคุณธรรม หวังเป็นอย่างยิ่งว่า แบบอย่างรูปธรรมในครั้งนี้ จะขยายผลให้ครอบคลุมในทุกพื้นที่ของประเทศไทยได้ เพื่อเสริมสร้างความเข้มแข็งจิตสำนึก ค่านิยม คุณธรรมและจริยธรรมของคนในชาติต่อไป
นายสิน สื่อสวน ผู้อำนวยการศูนย์คุณธรรม กล่าวว่า การประชุมสัมมนาดังกล่าว เป็นส่วนหนึ่งของการขับเคลื่อนคุณธรรมความดี ตามยุทธศาสตร์ที่คณะกรรมการส่งเสริมคุณธรรมแห่งชาติได้กำหนดให้ประเทศขับเคลื่อนคุณธรรม 4 ประการ ได้แก่ พอเพียง วินัย สุจริต จิตอาสา และที่คณะกรรมการบริหารศูนย์คุณธรรมได้มอบนโยบายไว้ใน 2 เรื่องหลัก ๆ คือ 1)การศึกษา ค้นคว้า วิจัยพัฒนาองค์ความรู้ นวัตกรรมด้านคุณธรรมความดีและการเผยแพร่ 2) การพัฒนากระบวนการสมัชชาคุณธรรม เสริมสร้าง สนับสนุนพลังความเข้มแข็งของภาคีเครือข่าย ซึ่งเครือข่ายการศึกษาเป็นเครือข่ายเป้าหมายที่สำคัญยิ่ง ทั้งนี้ เพื่อตอบสนองนโยบายดังกล่าวและวิสัยทัศน์ของศูนย์คุณธรรมที่กำหนดว่า “เป็นแหล่งกลางพัฒนาความรู้และนวัตกรรมด้านคุณธรรม รวมทั้งสร้างเสริมพลังเครือข่าย เพื่อการขับเคลื่อนสังคมคุณธรรม”
การจัดงาน “การพัฒนาคุณธรรมในสถานศึกษา” ในครั้งนี้ มีวัตถุประสงค์ 2 ประการด้วยกัน คือ 1) เพื่อค้นหา ยกย่องกระบวนการพัฒนาคุณธรรมแต่ละช่วงวัยของเด็กเยาวชนในสถานศึกษา ให้เป็นแบบอย่างการพัฒนาคุณธรรมให้ผู้บริหารสถานศึกษา คุณครูและหน่วยงานที่เกี่ยวข้อง 2) เพื่อเปิดเวทีทางวิชาการแลกเปลี่ยนเรียนรู้ในการยกระดับกระบวนการพัฒนาคุณธรรมแต่ละช่วงวัยของเด็กเยาวชนในสถานศึกษา ของคุณครู นักวิชาการและหน่วยงานที่เกี่ยวข้อง โดย มีรายละเอียดของการจัดงาน ใน 3 หัวข้อใหญ่ๆ คือ
1. ช่วงเช้าวันที่ 21 กันยายน เป็นการให้ความรู้กับผู้เข้าร่วมงานเกี่ยวกับการพัฒนาคุณธรรมในสถานศึกษา โดยศาสตราจารย์ ดร.เกรียงศักดิ์ เจริญวงศ์ศักดิ์ ประธานสถาบันอนาคตศึกษาเพื่อการพัฒนา มีผู้เข้าร่วมงานให้ความสนใจเข้ารับฟัง รวม 480 คน
2. ช่วงบ่ายวันที่ 21 และเช้าของวันนี้ เป็นการนำเสนอองค์ความรู้กระบวนการบ่มเพาะพัฒนาคุณธรรมในสถานศึกษาของสถาบันการศึกษาระดับต่าง ๆ 6 ห้องวิชาการ และการนำเสนอสื่อส่งเสริมคุณธรรม 1 ห้อง ได้แก่ การนำเสนอองค์ความรู้ในเชิงรูปธรรมความสำเร็จของการพัฒนาคุณธรรม
▪ ระดับปฐมวัย นำเสนอในรูปแบบการนำ Case Study มานำเสนอ มี รศ.ดร.ดนุชา ปนคำ โรงเรียนสาธิตแห่งมหาวิทยาลัยเกษตรศาสตร์ เป็นผู้ดำเนินรายการ มีกรณีศึกษาที่ร่วมแลกเปลี่ยนเรียนรู้ 5 โรงเรียน ได้แก่ โรงเรียนไตรราชวิทยา จ.พระนครศรีอยุธยา, โรงเรียนบ้านลำช้าง จ.ตรัง, โรงเรียนมารีย์อนุสรณ์ จ.บุรีรัมย์, ศูนย์อบรมเด็กก่อนเกณฑ์ในวัดพระแท่นดงรัง จ.กาญจนบุรี, โรงเรียนอนุบาลปรางทิพย์ กรุงเทพมหานคร
▪ ระดับประถม นำเสนอในรูปแบบการนำ Case Study มานำเสนอ รศ.ดร.จิราภรณ์ ศิริทวี ผู้ทรงคุณวุฒิศูนย์คุณธรรม เป็นผู้ดำเนินการ มีกรณีศึกษาที่ร่วมแลกเปลี่ยนเรียนรู้ 4 โรงเรียน ได้แก่ โรงเรียนวัดทางหลวง จ.พระนครศรีอยุธยา, โรงเรียนไทยรัฐวิทยา 4 (วัดตลิ่งต่ำ) จ.อุตรดิตถ์, โรงเรียนบ้านตะโกล่าง จ.ราชบุรี, โรงเรียนบ้านหนองใหญ่ จ.ฉะเชิงเทรา
▪ ระดับมัธยม นำเสนอในรูปแบบการเสวนา มี ผู้ทรงคุณวุฒิศูนย์คุณธรรม อาจารย์สมปอง ใจดีเฉย เป็นผู้ดำเนินรายการ มีกรณีศึกษาที่ร่วมแลกเปลี่ยนเรียนรู้ 3 โรงเรียน ได้แก่ โรงเรียนน้ำเกลี้ยงวิทยา จ.ศรีสะเกษ, โรงเรียนบ้านแบง จ.หนองคาย, โรงเรียนหนองแวงวิทยาคม จ.มุกดาหาร
▪ ระดับอาชีวศึกษา นำเสนอในรูปแบบการเสวนา อาจารย์สมปอง ใจดีเฉยผู้ช่วยอธิการบดี มศว. เป็นผู้ดำเนินรายการ มีกรณีศึกษาที่ร่วมแลกเปลี่ยนเรียนรู้ 5 แห่ง ได้แก่ วิทยาลัยเทคโนโลยีจรัสพิชากร จ.นครศรีธรรมราช,  วิทยาลัยอาชีวศึกษาเชียงราย จ.เชียงราย, วิทยาลัยเทคโนโลยีมีนบุรีโปลีเทคนิค กรุงเทพฯ, วิทยาลัยเทคโนโลยีอีสานเหนือ จ.อุดรธานี, วิทยาลัยเทคโนโลยีพังโคนพณิชยการ จ.สกลนคร
▪ ระดับอุดมศึกษา นำเสนอในรูปแบบการเสวนา รศ.ดร.วีระศักดิ์ สมยานะ คณะวิทยาการจัดการ มหาวิทยาลัยราชภัฎเชียงใหม่ เป็นผู้ดำเนินรายการ มีกรณีศึกษาที่ร่วมแลกเปลี่ยนเรียนรู้ 5 องค์กร ได้แก่ มหาวิทยาลัยฟาฏอนี จ.ปัตตานี, มหาวิทยาลัยสงขลานครินทร์ วิทยาเขตสุราษฎร์ธานี, วิทยาลัยพยาบาลบรมราชชนนี สุพรรณบุรี, มหาวิทยาลัยเทคโนโลยีสุรนารี จ.นครราชสีมา, วิทยาลัยพยาบาลตำรวจ โรงพยาบาลตำรวจ กรุงเทพฯ
▪ การศึกษาพิเศษ นำเสนอในรูปแบบการการนำ Case Study มานำเสนอ รศ.ดร.จิราภรณ์ ศิริทวี ผู้ทรงคุณวุฒิศูนย์คุณธรรม เป็นผู้ดำเนินรายการ มีกรณีศึกษาที่ร่วมแลกเปลี่ยนเรียนรู้ 4 องค์กร ได้แก่ โรงเรียนศรีสังวาลย์ จ.นนทบุรี, โรงเรียนประชาบดี จ.นนทบุรี, สถานคุ้มครองและพัฒนาคนพิการบ้านเฟื่องฟ้า จ.นนทบุรี, โรงเรียนเศรษฐเสถียร กรุงเทพฯ
3. การเผยแพร่องค์ความรู้การพัฒนาคุณธรรมของศูนย์คุณธรรม ที่ได้จากรูปธรรมความสำเร็จของเครือข่ายคุณธรรม ในระยะเวลา 9 ปี มาสื่อสาร แนะนำ รวมถึงการบอกวิธีการใช้เป็นเครื่องมือพัฒนาคุณธรรม โดย อาจารย์นราทิพย์ พุ่มทรัพย์ กรรมการบริหารศูนย์คุณธรรม และอดีตผู้อำนวยการศูนย์คุณธรรม (องค์การมหาชน)
สำหรับผู้เข้าร่วมในครั้งนี้ ประกอบด้วยกรรมการบริหารศูนย์คุณธรรม ผู้ทรงคุณวุฒิ หน่วยงานส่งเสริมที่เกี่ยวข้อง ผู้บริหารสถานศึกษา ผู้แทนหน่วยงานเครือข่ายและผู้สนใจ ประมาณ 600 คน ซึ่งการจัดงานครั้งนี้ถือเป็นการยกระดับองค์ความรู้การพัฒนาคุณธรรมให้สอดคล้องกับการพัฒนาคนแต่ละช่วงวัย และเป็นความก้าวหน้าของเครือข่ายคุณธรรม ที่ได้ขับเคลื่อนดำเนินงานมาอย่างต่อเนื่องตั้งแต่ปี พ.ศ.2548 จนถึงปัจจุบัน เป็นระยะเวลา 11 ปี
ยุทธพงศ์ เลือกกลั่นดี/บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/6915
