รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (สสวท.) ครั้งที่ 4/2560

วันจันทร์ที่ 12 มิถุนายน 2560
รอง นรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (สสวท.) ครั้งที่ 4/2560
รอง นรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (สสวท.) ครั้งที่ 4/2560
วันนี้ (12 มิถุนายน 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอกประจิน จั่นตอง รองนายกรัฐมนตรี เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (สสวท.) ครั้งที่ 4/2560
ที่ประชุมมีมติเห็นชอบร่างยุทธศาสตร์การพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี ปี พ.ศ. 2560 - 2579 โดยร่างยุทธศาสตร์ฯ ดังกล่าวนี้จัดทำขึ้นภายใต้วิสัยทัศน์ “ผู้มีความสามารถพิเศษทางวิทยาศาสตร์ คณิตศาสตร์ และเทคโนโลยี จะได้รับการส่งเสริมและพัฒนาอย่างเต็มตามศักยภาพ ที่สามารถสร้างองค์ความรู้และนวัตกรรมใหม่ นำไปสู่ผลิตภัณฑ์ใหม่ บริการใหม่ มากขึ้นตามลำดับ ในระยะ 20 ปี” โดยมุ่งเน้นให้เป็นแนวทางสำหรับหน่วยงานต่าง ๆ ทั้งภาครัฐ และภาคเอกชน นำไปกำหนดเป็นแนวทางการปฏิบัติงานอย่างเป็นรูปธรรมเพื่อค้นหา พัฒนา และส่งเสริม ตลอดจนจัดระบบบริหารจัดการผู้มีความสามารถพิเศษทางวิทยาศาสตร์และเทคโนโลยีของประเทศให้เกิดประสิทธิภาพสูงสุด และสามารถสนับสนุนการพัฒนาประเทศเข้าสู่ประเทศไทย 4.0 ตามวิสัยทัศน์ “ประเทศมีความ มั่นคง มั่งคั่ง และยั่งยืน เป็นประเทศที่พัฒนาแล้ว ด้วยการพัฒนาตามหลักปรัชญาเศรษฐกิจพอเพียง”
โดยร่างยุทธศาสตร์ฯ ฉบับดังกล่าวนี้ มุ่งยกระดับการพัฒนาผู้มีความสามารถพิเศษด้านวิทยาศาสตร์และเทคโนโลยีให้ได้รับการพัฒนาอย่างเต็มศักยภาพและมีความต่อเนื่องในทุกช่วงวัย อีกทั้งสนับสนุนส่งเสริมให้เข้าสู่อาชีพนักวิจัยเพื่อเป็นกำลังหลักในการพัฒนาประเทศ โดยตั้งเป้าให้เกิดการผลิตนักวิจัย จำนวน 4,000 คนต่อปี ให้เข้าสู่ภาคส่วนต่าง ๆ ของประเทศไทย ทั้งนี้ ร่างยุทธศาสตร์ฯ ดังกล่าว ประกอบไปด้วย 5 ยุทธศาสตร์หลัก ได้แก่
ยุทธศาสตร์ที่ 1 การพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยีระดับการศึกษาปฐมวัย ระดับการศึกษาขั้นพื้นฐาน และระดับการศึกษาอาชีวศึกษา
ยุทธศาสตร์ที่ 2 การพัฒนาและส่งเสริมผู้มีความสามารถทางวิทยาศาสตร์และเทคโนโลยีระดับอุดมศึกษา
ยุทธศาสตร์ที่ 3 การส่งเสริมผู้มีความสามารถพิเศษทางวิทยาศาสตร์และเทคโนโลยีเข้าปฏิบัติงานในหน่วยวิจัยและนวัตกรรม
ยุทธศาสตร์ที่ 4 การสร้างอาชีพ (Career path) สภาพแวดล้อมและระบบสนับสนุน (eyo-systems) ที่เหมาะสมสำหรับผู้มีความสามารถพิเศษ
ยุทธศาสตร์ที่ 5 กลไกการบริหารการพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยีสู่แผนพัฒนากำลังคนของประเทศ
นอกจากนี้ ที่ประชุมมีมติเห็นชอบแผนการดำเนินงานการพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี ปี พ.ศ. 2560 - 2564 โดยวัตุประสงค์ของแผนการดำเนินดังกล่าวต้องการเพิ่มจำนวนทรัพยากรมนุษย์ที่มีคุณภาพและประสิทธิภาพสูง สำหรับเป็นนักวิทยาศาสตร์และนักวิจัย ที่มีฐานความรู้แน่นในวิทยาศาสตร์พื้นฐาน เพื่อสร้างแรงจูงใจให้นักเรียน นิสิต นักศึกษา รักและเลือกอาชีพในสายงานด้านวิทยาศาสตร์เพิ่มมากขึ้น และเพื่อเป็นการกระจายโอกาสทางการศึกษาไปยังท้องถิ่นอย่างทั่วถึง โดยตั้งเป้าหมายที่จะผลิตนักวิทยาศาสตร์และนักวิจัยที่มีความสามารถพิเศษทางวิทยาศาสตร์ เพื่อปฏิบัติงานวิจัยทางวิทยาศาสตร์และเทคโนโลยี ในสาขาที่ขาดแคลน และเป็นความต้องการของประเทศให้ได้ ปีละ 180 คน โดยจะเร่งการจัดสรรทุนการศึกษาให้เพิ่มสูงขึ้น โดยจำเป็นต้องจัดสรรทุนการศึกษาเป็นปีละ 180 ทุน โดยเป็นทุนการศึกษาต่างประเทศ 45 ทุน ส่วนที่เหลือเป็นทุนการศึกษาในประเทศ ซึ่งจำนวนทุนที่เพิ่มขึ้นนี้จะกระจายอยู่ในศูนย์ พสวท. ส่วนภูมิภาค เพื่อเป็นการเพิ่มโอกาสทางการศึกษาให้ทั่วถึงมากขึ้น
***************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4459
