รัฐบาลไทย-ข่าวทำเนียบรัฐบาล-ธ.ออมสินร่วมกับเมเจอร์ ซีนีเพล็กซ์ สานต่อความจงรักภักดีของคนไทยที่มีต่อสถาบันพระมหากษัตริย์ ผ่านภาพยนตร์ประกอบบทเพลงสรรเสริญพระบารมีชุด “ปฐมบทแห่งรัชกาล ที่ 10”

วันศุกร์ที่ 2 มิถุนายน 2560
ธ.ออมสินร่วมกับเมเจอร์ ซีนีเพล็กซ์ สานต่อความจงรักภักดีของคนไทยที่มีต่อสถาบันพระมหากษัตริย์ ผ่านภาพยนตร์ประกอบบทเพลงสรรเสริญพระบารมีชุด “ปฐมบทแห่งรัชกาล ที่ 10”
ธนาคารออมสิน ร่วมกับ เมเจอร์ ซีนีเพล็กซ์ กรุ้ป สานต่อความจงรักภักดีของคนไทยที่มีต่อสถาบันพระมหากษัตริย์ ผ่านภาพยนตร์ประกอบบทเพลงสรรเสริญพระบารมีชุด “ปฐมบทแห่งรัชกาล ที่ 10” ผ่านโรงภาพยนตร์ในเครือเมเจอร์ฯ ตั้งแต่วันที่ 1 มิถุนายนนี้ เป็นต้นไป
นับจากที่สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงราชย์เป็นพระมหากษัตริย์รัชกาลที่ 10 แห่งบรมราชจักรีวงศ์ ด้วยพระมหากรุณาธิคุณของพระองค์ท่านที่ทรงห่วงใยความเป็นอยู่ของประชาชนและพระราชทานความช่วยเหลือเมื่อเกิดปัญหาทั่วทุกภูมิภาค นับเป็นพระมหากรุณาธิคุณอย่างหาที่สุดมิได้ของประชาชนชาวไทย ทาง ธนาคารออมสิน ร่วมกับ เมเจอร์ ซีนีเพล็กซ์ กรุ้ป จึงได้จัดทำภาพยนตร์ประกอบบทเพลงสรรเสริญพระบารมี ชุด “ปฐมบทแห่งรัชกาลที่ 10” เพื่อให้คนไทยทุกคนได้ถวายความจงรักภักดีต่อสมเด็จพระเจ้าอยู่หัวรัชกาลที่ 10 และพระบรมวงศานุวงศ์ทุกพระองค์ โดยภาพยนตร์ประกอบบทเพลงสรรเสริญพระบารมี   ชุดนี้ได้นำเรื่องราวความรักที่คนไทยมีต่อสถาบันพระมหากษัตริย์ นำเสนอผ่านแนวคิด “รูปที่มีทุกบ้าน” สื่อความหมายถึงความจงรักภักดีที่ฝังอยู่ในหัวใจคนไทยทุกคนมาสร้างสรรค์เป็นภาพยนตร์ประกอบบทเพลงสรรเสริญพระบารมีชุดดังกล่าว
ชาติชาย พยุหนาวีชัย ผู้อำนวยการธนาคารออมสิน กล่าวว่า “นับตั้งแต่ธนาคารออมสินได้ถือกำเนิดโดย พระราชประสงค์ของพระบาทสมเด็จพระมงกุฎเกล้าเจ้าอยู่หัวรัชกาลที่ 6 จวบจนกระทั่งในรัชสมัยพระบาทสมเด็จ พระปรมินทรมหาภูมิพลอดุลยเดช รัชกาลที่ 9 ทรงโปรดเกล้าฯให้ยกฐานะคลังออมสินขึ้นเป็นธนาคารออมสิน เป็นสถาบันการเงินที่ยืนหยัดเพื่อคนไทยและเป็นส่วนหนึ่งในการขับเคลื่อนเศรษฐกิจของประเทศ จวบจนปัจจุบัน  ดังนั้นธนาคารออมสินจึงเป็นธนาคารของคนไทยที่อยู่ภายใต้ร่มพระบรมโพธิสมภารของพระมหากษัตริย์แห่งพระบรมราชจักรีวงศ์ ด้วยสำนึกถึงพระมหากรุณาธิคุณอันหาที่สุดมิได้ โดยที่ผ่านมา ธนาคารออมสิน ได้ร่วมกับเมเจอร์ ซีนีเพล็กซ์ กรุ้ป จัดทำภาพยนตร์ประกอบบทเพลงสรรเสริญพระบารมีขึ้น ซึ่งชุดแรก  ชื่อชุด “พระมหากษัตริย์กับการออม" ซึ่งจัดทำขึ้นเนื่องในโอกาสครบรอบ 100 ปี ของการก่อตั้งธนาคารออมสิน โดยนำเสนอถึงความเป็นแบบอย่างของการทำงาน แบบอย่างของความเพียร แบบอย่างของความรัก รวมถึงแบบอย่างของความพอเพียงและการออม ซึ่งได้รับการตอบรับจากสื่อมวลชน และบุคคลทั่วไปเป็นอย่างมาก สำหรับชุดล่าสุดนี้เรานำแนวคิดเรื่องความรัก ความผูกพัน และความจงรักภักดีของคนไทยที่มีต่อพระมหากษัตริย์ มาร้อยเรียงเป็นเรื่องราวในภาพยนตร์ประกอบบทเพลงสรรเสริญพระบารมีชุด ปฐมบทแห่งรัชกาลที่ 10 ซึ่งเชื่อว่าเมื่อได้รับชมแล้วต้องรู้สึกซาบซึ้งและประทับใจอย่างแน่นอน”
ด้าน นิธิ พัฒนภักดี รองประธานเจ้าหน้าที่บริหารฝ่ายสื่อโฆษณา บริษัท เมเจอร์ ซีนีเพล็กซ์ กรุ้ป จำกัด (มหาชน) กล่าวว่า “ในการจัดทำภาพยนตร์ประกอบบทเพลงสรรเสริญพระบารมี นั้นถือเป็นกิจกรรมที่ทางเมเจอร์ได้จัดทำมาเป็นเวลายาวนานต่อเนื่อง โดยมีวัตถุประสงค์เพื่อรวมพลังคนไทยแสดงความจงรักภักดี เทิดทูนสถาบันชาติ ศาสนา พระมหากษัตริย์ ตลอดจนเพื่อถวายความเคารพและสำนึกในพระมหากรุณาธิคุณพระมหากษัตริย์ไทย และในครั้งนี้ทางเมเจอร์ ซีนีเพล็กซ์ กรุ้ป รู้สึกยินดีเป็นอย่างยิ่งที่ได้มีส่วนร่วมกับธนาคารออมสินในการสร้าง ภาพยนตร์ประกอบบทเพลงสรรเสริญพระบารมี ชุด “ปฐมบทแห่งรัชกาลที่ 10” ขึ้น ซึ่งความพิเศษของบทเพลงสรรเสริญพระบารมีชุดนี้ได้คุณทฤษฎี ณ พัทลุง วาทยกรชื่อดังระดับโลก มาเรียบเรียงเสียงประสานให้ ขับร้องนำโดย กิต-กิตตินันต์ ชินสำราญ และ ฝ้าย-ยุคลฉัตร เกษภาษา บรรเลงโดยวงดุริยยางค์ซิมโฟนีแห่งกรุงรัตนโกสินทร์กว่าร้อยชีวิต ร่วมด้วยคณะนักร้องประสานเสียงจากทีมเดอะ คอลลัส (The Callus) มาทำให้เพลงสรรเสริญพระบารมีชุดนี้ ยิ่งใหญ่และสมพระเกียรติอย่างที่สุดครับ สำหรับท่านใดที่สนใจสามารถรับชมรับฟังได้ผ่านโรงภาพยนตร์ในเครือเมเจอร์ ซีนีเพล็กซ์ กรุ้ป จำนวน 328 โรง 111 สาขาในเครือเมเจอร์ฯทั่วประเทศ ตั้งแต่วันที่ 1 มิถุนายน 2560 เป็นต้นไป”
ภายในงานพบกับวงแชมเบอร์ควบคุมดนตรีโดย ทฤษฎี ณ พัทลุง พร้อมด้วย กิต The Voice-กิตตินันต์ ชินสำราญ, ฝ้าย The Winner Is - ยุคลฉัตร เกษภาษา ปรัชญ์วรกิตติ์-ปรัชญ์ธนวิชญ์ ฆฤตภูริภาคย์ (เบสท์-แบงค์ KPN) และ เกรซ-กาญจน์เกล้า ด้วยเศียรเกล้า ที่มาร่วมขับร้องบทเพลงพระราชนิพนธ์ในพระบาทสมเด็จพระปรมินทรมหาภูมิพลอดุลยเดช รวมทั้งบทเพลงพิเศษที่หาฟังได้ยาก ก่อนจะเชิญให้ลูกค้าคนพิเศษ และสื่อมวลชนได้รับชมภาพยนตร์ประกอบบทเพลงสรรเสริญพระบารมีชุด “ปฐมบทแห่งรัชกาลที่10” อย่างยิ่งใหญ่ผ่านโรงภาพยนตร์สยามภาวลัย ซึ่งเป็นโรงภาพยนตร์ที่ใหญ่ที่สุดในเอเชียตะวันออกเฉียงใต้ สามารถรองรับผู้ชมได้ถึง1,096 ที่นั่ง ด้วยเทคโนโลยีการฉายภาพใหม่ล่าสุด และดีที่สุดในโลกโดยเครื่องฉายเลเซอร์ Christie® RGB Laser ที่พร้อมจะมอบประสบการณ์การชมภาพยนตร์ที่ได้อรรถรสความบันเทิงครบรสเสมือนผู้ชมเป็นส่วนหนึ่งของแต่ละฉากในภาพยนตร์ที่รับชมอยู่ ผนวกกับจอภาพที่ถือว่าเป็นจอที่มีขนาดที่ใหญ่ที่สุดในประเทศไทย ทำให้เกิดมุมมองของภาพที่กว้างขึ้น ไม่ว่าจะนั่งตำแหน่งใดภายในโรงภาพยนตร์ก็สามารถเห็นได้สว่างคมชัดเสมอกัน แขกผู้มีเกียรติจะได้สัมผัสสุดยอดนวัตกรรมเทคโนโลยีความบันเทิงไปพร้อมกับความซาบซึ้งและประทับใจในความจงรักภักดีของคนไทยที่มีต่อพระมหากษัตริย์ผ่านภาพยนตร์ประกอบบทเพลงสรรเสริญพระบารมีในโรงภาพยนตร์ในครั้งนี้
เชิญชวนพสกนิกรชาวไทยร่วมถวายความจงรักภักดี ผ่านภาพยนตร์ประกอบบทเพลงสรรเสริญพระบารมีชุด “ปฐมบทแห่งรัชกาลที่ 10” พร้อมเปล่งเสียง ทรงพระเจริญให้ดังกึกก้องพร้อมกันทั่วประเทศไทย  ณ โรงภาพยนตร์ในเครือเมเจอร์ ซีนีเพล็กซ์ กรุ้ป ผ่านโรงภาพยนตร์จำนวน 328 โรง 111 สาขาในเครือเมเจอร์ฯทั่วประเทศ ตั้งแต่วันที่ 1 มิถุนายน 2560 เป็นต้นไป

ที่มา : http://www.thaigov.go.th/news/contents/details/4217
