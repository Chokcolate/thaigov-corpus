รัฐบาลไทย-ข่าวทำเนียบรัฐบาล-สธ.เร่งหาข้อเท็จจริงกรณีสาวโรงงาน ร้องเรียน หมอลวนลามขณะตรวจร่างกาย

วันอาทิตย์ที่ 26 พฤศจิกายน 2560
สธ.เร่งหาข้อเท็จจริงกรณีสาวโรงงาน ร้องเรียน หมอลวนลามขณะตรวจร่างกาย
กระทรวงสาธารณสุขสั่งนายแพทย์สาธารณสุขจังหวัดนครราชสีมา เร่งหาข้อเท็จจริง กรณี แพทย์ลวนลามสาวโรงงานขณะตรวจร่างกาย
กระทรวงสาธารณสุขสั่งนายแพทย์สาธารณสุขจังหวัดนครราชสีมา เร่งหาข้อเท็จจริง กรณี แพทย์ลวนลามสาวโรงงานขณะตรวจร่างกาย
นายแพทย์โอภาส  การย์กวินพงศ์ รองปลัดกระทรวงสาธารณสุขในฐานะโฆษกกระทรวงสาธารณสุขให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุขได้สั่งการให้สาธารณสุขจังหวัดนครราชสีมาเร่ง ตรวจสอบหาข้อเท็จจริงกรณีดังกล่าว  ซึ่งเบื้องต้นพบว่าเป็นนายแพทย์ที่ปฏิบัติเวชกรรมในสถานพยาบาลเอกชน  ซึ่งจะมีกฎหมายอีกฉบับหนึ่งคือ พรบ.วิชาชีพเวชกรรม โดยแพทยสภาจะเป็นผู้ดูแลผู้ที่ประกอบวิชาชีพเวชกรรมไม่ว่าจะอยู่ในภาครัฐหรือ ภาคเอกชน ให้ประกอบวิชาชีพเป็นไปตามมาตรฐาน และอยู่ในจริยธรรมที่เหมาะสม สำหรับกระทรวงสาธารณสุขในฐานะหน่วยงานกลาง หน่วยงานหลักดูแลสาธารณสุขของประเทศไทย ไม่ได้นิ่งนอนใจ ได้สั่งการให้นายแพทย์สาธารณสุขจังหวัดติดตามข้อมูลอย่างใกล้ชิด เนื่องจากพื้นที่เกิดเหตุอยู่ในจังหวัดนครราชสีมา
ในการตรวจร่างกายผู้ป่วยนั้นมีหลายครั้งที่แพทย์ต้องตรวจผู้ป่วยและสัมผัสร่างกายเพื่อวินิจฉัยโรคให้เป็นไปตามมาตรฐาน ในกรณีที่มีการตรวจเพศตรงข้ามหรือเพศเดียวกันก็ตามควรจะมีบุคคลที่สามโดยเฉพาะเป็นเพศตรงข้ามกันอยู่ด้วย เพื่อเป็นการรับรู้ว่ามีการสัมผัสกับร่างกาย และไม่ให้เกิดการกระทบกับการวินิจฉัยโรคให้เป็นไปตามมาตรฐานโดยทั่วไป ทั้งนี้กระทรวงสาธารณสุขได้กำชับให้ผู้ที่เกี่ยวข้องพึงระวังให้เรื่องนี้และให้เป็นอุทาหรณ์ในการปฏิบัติงานต่อไป
อย่างไรก็ตาม กระทรวงสาธารณสุขขอแนะนำให้ผู้ที่ได้รับผลกระทบเข้าแจ้งความที่สถานีตำรวจและแจ้งมาที่แพทยสภา เพื่อแพทยสภาจะได้ตั้งคณะกรรมการเพื่อสอบสวนเรื่องราวและข้อเท็จจริง หรือาจร้องเรียนในเรื่องความประพฤติไม่เหมาะสม ประพฤติผิดจริยธรรม หรือประพฤติไม่ได้มาตรฐานวิชาชีพ
********************** 26 พฤศจิกายน 2560

ที่มา : http://www.thaigov.go.th/news/contents/details/8357
