รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมลงนาม MOU สนับสนุน “ศูนย์บุคลากรทักษะสูง”

วันอังคารที่ 4 กรกฎาคม 2560
กระทรวงดิจิทัลฯ ร่วมลงนาม MOU สนับสนุน “ศูนย์บุคลากรทักษะสูง”
กระทรวงดิจิทัลฯ
นางสาววิไลลักษณ์ ชุลีวัฒนกุล ปลัดกระทรวงดิจิทัลเพื่อเศรษฐกิจและสังคม (ดีอี) ลงนามบันทึกความเข้าใจ (MOU) ว่าด้วยความร่วมมือในการสนับสนุนการดำเนินงานของ “ศูนย์บุคลากรทักษะสูง” (Strategic Talent Center : STC) ศูนย์ดังกล่าวจัดตั้งขึ้นโดยความร่วมมือระหว่าง 6 หน่วยงานที่เกี่ยวข้องได้แก่ กระทรวงดิจิทัลฯ สำนักงานคณะกรรมการส่งเสริมการลงทุน (บีโอไอ) สำนักงานคณะกรรมการวิจัยแห่งชาติ (วช.) สำนักงานพัฒนาวิทยาศาสตร์และเทคโนโลยีแห่งชาติ (สวทช.) สำนักงานคณะกรรมการนโยบายวิทยาศาสตร์เทคโนโลยีและนวัตกรรมแห่งชาติ (สวทน.) และสำนักงานกองทุนสนับสนุนการวิจัย (สกว.) โดยมี นายสุวิทย์ เมษินทรีย์ รัฐมนตรีประจำสำนักนายกรัฐมนตรี เป็นประธานพิธีเปิดศูนย์ฯ และเป็นสักขีพยานในพิธีลงนาม MOU ทั้งนี้ ศูนย์ STC จะเป็นศูนย์กลางเชื่อมโยงระหว่างภาคส่วนที่เกี่ยวข้อง เช่น ภาคเอกชน บุคลากรที่มีทักษะสูง สถาบันวิจัย/สถาบันการศึกษา ซึ่งจะช่วยให้บริษัททั้งไทยและต่างประเทศที่ดำเนินธุรกิจอยู่ในประเทศไทย สามารถเข้าถึงบุคลากรที่มีความเชี่ยวชาญเพื่อดำเนินกิจกรรมที่เกี่ยวข้องกับการวิจัย พัฒนา และนวัตกรรม ได้อย่างมีประสิทธิภาพมากขึ้น เมื่อวันที่ 3 กรกฎาคม 2560 ณ ชั้น 18 ศูนย์ประสานการบริการด้านการลงทุน อาคารจตุรัสจามจุรี ถนนพญาไท กรุงเทพฯ
************************************

ที่มา : http://www.thaigov.go.th/news/contents/details/5008
