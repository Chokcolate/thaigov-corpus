รัฐบาลไทย-ข่าวทำเนียบรัฐบาล-รมต.นร.กอบศักดิ์ฯ เผยรัฐบาลเตรียมจัดโครงการสื่อสารเชิงรุก เปิดโอกาสให้สื่อมวลชนใกล้ชิดกับรัฐมนตรีให้มากขึ้น

วันอังคารที่ 16 มกราคม 2561
รมต.นร.กอบศักดิ์ฯ เผยรัฐบาลเตรียมจัดโครงการสื่อสารเชิงรุก เปิดโอกาสให้สื่อมวลชนใกล้ชิดกับรัฐมนตรีให้มากขึ้น
นายกอบศักดิ์ฯ  รัฐมนตรีประจำสำนักนายกรัฐมนตรี เปิดเผยรัฐบาลเตรียมจัดโครงการสื่อสารเชิงรุก เพื่อเปิดโอกาสให้สื่อมวลชนได้ใกล้ชิดกับรัฐมนตรีต่าง ๆ ให้มากขึ้น
วันนี้ (16 ม.ค. 61 ) เวลา 13.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) และการประชุม คสช. ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ นายกอบศักดิ์ ภูตระกูล รัฐมนตรีประจำสำนักนายกรัฐมนตรี เปิดเผยว่า รัฐบาลจะมีการจัดโครงการสื่อสารเชิงรุก เพื่อเปิดโอกาสให้สื่อมวลชนใกล้ชิดกับรัฐมนตรีต่าง ๆ มากขึ้น โดยจะจัดขึ้นเป็นประจำทุกสัปดาห์ในวันพฤหัสบดี เริ่มครั้งแรกในวันพฤหัสบดีที่ 18 มกราคม 2561 ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล โดยรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี)  (นายพิเชฐ ดุรงคเวโรจน์) จะมาตอบข้อซักถามสื่อมวลชนในประเด็นที่เกี่ยวข้องกับการนำประเทศไทยไปสู่ยุคดิจิทัล ซึ่งสื่อมวลชนสามารถเลือกพิธีกรเพื่อดำเนินรายการในการซักถามได้ พร้อมเปิดโอกาสให้สื่อมวลชนที่เข้าร่วมได้ซักถามไปพร้อมกันด้วย โดยพิธีกรบนเวทีจะเป็นผู้ส่งสัญญาณให้กับสื่อฯ ที่จะซักถามในประเด็นต่าง ๆ ที่เกี่ยวข้อง จึงขอเชิญชวนสื่อมวลชนในทำเนียบรัฐบาลและสื่อมวลชนที่เกี่ยวข้องเข้าร่วมงานฯ ตามวันและสถานที่ดังกล่าวต่อไป
พร้อมกันนี้ รัฐมนตรีประจำสำนักนายกรัฐมนตรี ได้ชี้แจงถึงเรื่องพลังงานกรณีที่มีกระแสข่าวเผยแพร่ผ่านสื่อออนไลน์หรือโซเชียลมีเดียที่ระบุรัฐบาลมีเป้าหมายที่จะลดบทบาทของการไฟฟ้าฝ่ายผลิตแห่งประเทศไทย (กฟผ.) และ บมจ.ปตท. ว่า ไม่เป็นความจริงตามที่เป็นข่าวแต่อย่างใด ทั้งสองหน่วยงานยังคงทำหน้าที่เช่นเดิม โดยรัฐบาลมีความตั้งใจที่จะให้ทั้ง 2 หน่วยงานทำงานอย่างเข้มแข็งมากขึ้น เพราะเป็นหน่วยงานที่ดูแลความมั่นคงทางด้านพลังงานของประเทศ และจะเป็นการดำเนินการโดยไม่เป็นการผูกขาด เนื่องจากหลายคนต่างกังวลว่าหากธุรกิจบางแห่งมีการผูกขาดมากเกินไป การบริการที่ได้รับอาจจะไม่มีประสิทธิภาพ รัฐบาลจึงต้องการให้มีการดำเนินการที่มีการแข่งขันที่เหมาะสม เพื่อประชาชนทุกคนจะได้รับบริการที่ดีจากภาครัฐ
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9417
