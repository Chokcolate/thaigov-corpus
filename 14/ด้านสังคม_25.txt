รัฐบาลไทย-ข่าวทำเนียบรัฐบาล-รมว.พม. เป็นประธานเปิดการอบรมบุคลากรระดับบริหาร พร้อมมอบนโยบาย ปี 2560 "3A" ให้ พมจ. และ ผอ.สสว. ทั่วประเทศ

วันพฤหัสบดีที่ 23 มีนาคม 2560
รมว.พม. เป็นประธานเปิดการอบรมบุคลากรระดับบริหาร พร้อมมอบนโยบาย ปี 2560 "3A" ให้ พมจ. และ ผอ.สสว. ทั่วประเทศ
รมว.พม. เป็นประธานเปิดการอบรมบุคลากรระดับบริหาร พร้อมมอบนโยบาย ปี 2560 "3A" ให้ พมจ. และ ผอ.สสว. ทั่วประเทศ เพื่อเป็นผู้นำหน่วยมืออาชีพในการดูแลทุกกลุ่มเป้าหมายของสังคมให้ได้รับประโยชน์สูงสุด
เมื่อวันที่ 22 มี.ค. 60 เวลา 10.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานในพิธีเปิดการอบรมบุคลากรระดับบริหารกระทรวงการพัฒนาสังคมและความมั่นคง ของมนุษย์ พร้อมมอบนโยบายกระทรวงการพัฒนาสังคมฯ ปี 2560 ให้แก่พัฒนาสังคมและความมั่นคงของมนุษย์จังหวัด (พมจ.) และ ผู้อำนวยการสำนักงานส่งเสริมและสนับสนุนวิชาการ (ผอ.สสว.) จำนวนทั้งสิ้น 88 คน ที่เข้าร่วมการอบรม ระหว่างวันที่ 21-23 มีนาคม 2560 ณ โรงแรมแอมบาสซาเดอร์ กรุงเทพฯ
พลตำรวจเอก อดุลย์ กล่าวว่า การพัฒนาคน นับเป็นเรื่องที่สำคัญ ซึ่งทุกคนต้องได้รับการพัฒนาอย่างต่อเนื่อง โดยการจัดอบรมครั้งนี้ เพื่อให้พัฒนาสังคมและความมั่นคงของมนุษย์จังหวัด (พมจ.) และ ผู้อำนวยการสำนักงานส่งเสริมและสนับสนุนวิชาการ(ผอ.สสว.) ในฐานะผู้นำหน่วยจากพื้นที่ทั่วประเทศ ได้รับนโยบายแนวทางการขับเคลื่อนงานของกระทรวงการพัฒนาสังคมฯ ปี 2560 ให้เกิดประสิทธิภาพยิ่งขึ้น โดยเฉพาะการสร้างภาวะผู้นำที่มีบทบาทสำคัญในการขับเคลื่อนงานประจำและงานแก้ไขปัญหาควบคู่กับ การพัฒนาคน ระบบ หน่วยงาน และกฎหมาย ไปสู่กลุ่มเป้าหมาย ด้วยการบูรณาการทำงานทั้งภายในกระทรวง และข้ามกระทรวง โดยการใช้หลัก "3A” ประกอบ 3 ส่วน ดังนี้ 1) Agenda 9 ข้อ ในการนำพาสังคมไทยไปสู่การเป็นสังคมแห่งความเท่าเทียม (Toward Inclusive Society) 2) Administration หรือการบริหารจัดการองค์กร สู่องค์กรแห่งความเป็นเลิศในอาเซียน (ASEAN Excellence) และ 3) Area หรือ การบูรณาการเชิงพื้นที่ "ประสานมือ คือ พลัง” (More hands make bigger) เพื่อให้กระทรวงการพัฒนาสังคมฯ เป็นหน่วยงานหลัก ในการนำพาสังคมไทยไปสู่สังคมคุณภาพ
พลตำรวจเอก อดุลย์ กล่าวต่อไปว่า ตนได้ให้หลักคิดและแนวทางการปฏิบัติงานของการเป็นผู้นำหน่วยที่ดีแก่ผู้เข้าร่วมอบรม อาทิ ปัจจัยแห่งความสำเร็จในการขับเคลื่อนงาน 8 ข้อ ประกอบด้วย 1) มีข้อมูล 2) มียุทธศาสตร์ มีแผน มีเป้าหมาย 3) จัดองค์กร 4) บูรณาการ 5) มีลำดับขั้นตอน 6) ทำจากจุดง่าย โดยหวังผลสำเร็จ 7) ดำเนินการต่อเนื่องและติดตามผล และ 8) มีหลักธรรมาภิบาล ทั้งนี้ ยังได้เน้นย้ำ ให้พมจ. และ ผอ.สสว. ดำเนินงานโดยยึดหลักภาวะผู้นำ ซึ่งการเป็นผู้นำที่ดี ต้องปฏิบัติตนเป็นแบบอย่างที่ดีให้ผู้ใต้บังคับบัญชาเกิดการยอมรับ มีบุคลิกภาพแต่งกายดูดี มีวินัย ตรงต่อเวลา มีความซื่อสัตย์ มีสมาธิดี สามารถแก้ไขปัญหาต่างๆ ได้ดี ฝึกฝนการใช้วาจาการพูด พัฒนาภาษาอังกฤษ มีความเสียสละ เป็นนักปกครองที่ดี มีความเป็นนักประสานงาน โดยบูรณาการทำงานร่วมกับหน่วยงานในพื้นที่ โดยเน้นหลักประชารัฐ ด้วยการมีความสัมพันธ์ที่ดีในการดำเนินงาน มีแผนในการปฏิบัติงานที่ชัดเจน รอบรู้เกี่ยวกับเรื่องกฎหมายต่างๆ ที่เกี่ยวข้อง ต้องเรียนรู้ตลอดเวลา โดยสามารถถ่ายทอดสอนงาน ให้ผู้อื่นได้ รู้หลักการวางแผนประชาสัมพันธ์ให้สัมภาษณ์สื่อมวลชนได้ และต้องเป็นนักพัฒนาโดยการพัฒนาเปลี่ยนแปลงด้านต่างๆ ของหน่วยงานไปในทางที่ดี
"อย่างไรก็ตาม หาก พมจ. และ ผอ.สสว. ทุกท่าน สามารถนำหลักคิดและแนวทางดังกล่าวไปปฏิบัติในหน่วยงาน จะสามารถทำให้การดำเนินงานด้านต่างๆ ไปสู่ความสำเร็จ ส่งผลให้เกิดเป็นองค์กรที่มีวัฒนธรรมที่ดี และแก้ไขปัญหาสังคมได้อย่างเป็นรูปธรรม มีประสิทธิภาพมากยิ่งขึ้น นั่นหมายถึงประชาชนกลุ่มเป้าหมายได้รับประโยชน์สูงสุดในอนาคตต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2603
