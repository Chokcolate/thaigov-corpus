รัฐบาลไทย-ข่าวทำเนียบรัฐบาล-อธิบดีกรมประมง ชี้แจงกรณีพบการแพร่ระบาดของชนิดพันธุ์สัตว์น้ำต่างถิ่น หรือ Alien Species

วันพฤหัสบดีที่ 12 ตุลาคม 2560
อธิบดีกรมประมง ชี้แจงกรณีพบการแพร่ระบาดของชนิดพันธุ์สัตว์น้ำต่างถิ่น หรือ Alien Species
นายอดิศร พร้อมเทพ อธิบดีกรมประมง ชี้แจงกรณีพบการแพร่ระบาดของชนิดพันธุ์สัตว์น้ำต่างถิ่น อาทิ ปลาพีค็อกแบส หรือปลากะพงจุด และปลาหมอสีคางดำ ซึ่งส่งผลกระทบต่อระบบนิเวศของแหล่งน้ำในธรรมชาติ
นายอดิศร  พร้อมเทพ อธิบดีกรมประมง กระทรวงเกษตรและสหกรณ์ ชี้แจงกรณีพบการแพร่ระบาดของชนิดพันธุ์สัตว์น้ำต่างถิ่น (Alien Species) อาทิ ปลาพีค็อกแบส หรือปลากะพงจุด และปลาหมอสีคางดำ ซึ่งส่งผลกระทบต่อระบบนิเวศของแหล่งน้ำในธรรมชาติ และเสี่ยงต่อการรุกรานสัตว์น้ำท้องถิ่นของไทย ตลอดจนสร้างความเสียหายต่อเกษตรกรผู้เพาะเลี้ยงสัตว์น้ำจากการระบาดดังกล่าว ดังนี้
จากกรณีที่มีสื่อนำเสนอว่า มีการกระจายพันธุ์ของปลาพีค็อกแบส หรือปลากะพงจุด บริเวณอ่างเก็บพุหวาย ต.ห้วยทรายเหนือ อ.ชะอำ จ.เพชรบุรี และแหล่งน้ำธรรมชาติที่ อ.แกลง จ.ระยอง นั้น ขอชี้แจงว่าปลาพีค็อกแบส เป็นสัตว์น้ำควบคุมที่ห้ามนำเข้าโดยเด็ดขาด และจากข้อมูลของกองควบคุมสัตว์น้ำและปัจจัยการผลิต กรมประมง ปรากฏว่าไม่มีรายงานการขออนุญาตนำเข้าปลาสายพันธุ์ดังกล่าว  โดยปลาที่มีการพบเห็นอาจถูกลักลอบนำเข้ามาในประเทศอย่างผิดกฎหมาย ซึ่งปลาดังกล่าวจัดเป็นปลาเกมส์ที่ถูกนำไปเลี้ยงในบ่อตกปลาเพื่อตกเป็นเกมส์กีฬา และจากที่กรมประมงได้ลงพื้นที่ตรวจสอบแหล่งน้ำธรรมชาติใน 2 พื้นที่ตามที่เป็นข่าวพบว่า พื้นที่ อ.แกลง จ.ระยอง พบปลาดังกล่าวแต่ในปริมาณไม่มาก  ในส่วนของอ่างเก็บน้ำพุหวาย ต.ห้วยทรายเหนือ อ.ชะอำ จ.เพชรบุรี มีรายงานว่าชาวบ้านเคยตกปลาดังกล่าวได้เมื่อ 2-3 ปีที่แล้ว แต่ในปีนี้ยังไม่มีการพบเห็นปลาดังกล่าวเนื่องจากเมื่อปี 2559 เกิดภัยแล้งอย่างหนัก
ส่วนกรณีที่ นายศุภณัฐ พรหมมาลี นักศึกษาคณะประมง มหาวิทยาลัยแม่โจ้ วิทยาเขตชุมพร ระบุว่า พบปลาหมอสีคางดำ หรือ “เอเลี่ยนสปีชีส์” จำนวนมาก บริเวณชายหาดละแม จ.ชุมพร  จากการตรวจสอบข้อมูลในพื้นที่ พบการแพร่กระจายในพื้นที่ อ.ละแม จ.ชุมพรจริง  โดยทางจังหวัดได้มีการวางมาตรการเพื่อลดปริมาณและควบคุมการแพร่กระจายของปลาหมอสีคางดำในพื้นที่ โดยยึดแนวทางแก้ปัญหาในเบื้องต้น ได้แก่ การปล่อยพันธุ์ปลากะพงขาว การรณรงค์ประชาสัมพันธ์ให้ชาวประมงช่วยกันจับปลาหมอสีคางดำ มาทำลายและส่งเสริมให้ประชาชนบริโภคโดยการนำมาแปรรูป
ทั้งนี้  ปลาหมอสีคางดำจัดเป็นสัตว์น้ำต่างถิ่นที่ห้ามนำเข้าอย่างเด็ดขาด โดยกรมประมงได้มีนโยบายเร่งกำจัดปลาชนิดนี้และไม่ส่งเสริมให้มีการเพาะเลี้ยงเนื่องจากเป็นพันธุ์สัตว์น้ำต่างถิ่นที่รุกรานและมีรายงานพบการรุกรานในต่างประเทศแล้ว  โดยกรมฯ ได้จัดส่งนักวิชาการลงพื้นที่สำรวจข้อมูลทางชีวภาพและการแพร่ระบาดในแหล่งน้ำต่าง ๆ ทั่วประเทศ เพื่อวางแผนกำจัดปลาหมอสีคางดำในบ่อเลี้ยงและแหล่งน้ำธรรมชาติด้วยเครื่องมือประมงและวิธีต่าง ๆ ในช่วงเวลาที่เหมาะสมต่อไป

ที่มา : http://www.thaigov.go.th/news/contents/details/7338
