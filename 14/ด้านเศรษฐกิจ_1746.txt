รัฐบาลไทย-ข่าวทำเนียบรัฐบาล-พาณิชย์ลงใต้ ติดตามผลการดำเนินงานร้านค้าธงฟ้าประชารัฐ เผยประชาชนมีความพึงพอใจ

วันอังคารที่ 28 พฤศจิกายน 2560
พาณิชย์ลงใต้ ติดตามผลการดำเนินงานร้านค้าธงฟ้าประชารัฐ เผยประชาชนมีความพึงพอใจ
พาณิชย์ลงพื้นที่ติดตามผลการดำเนินงานร้านค้าธงฟ้าประชารัฐที่ จ.สงขลา เผยร้านค้าที่เข้าร่วมโครงการยอดจำหน่ายสินค้าเพิ่มขึ้น 20-100% ขณะที่ประชาชนพึงพอใจที่ได้รับการดูแลค่าครองชีพ
นายวิชัย โภชนกิจ รองปลัดกระทรวงพาณิชย์ เปิดเผยว่า วันนี้ (27 พ.ย.2560) ได้รับมอบหมายให้ ลงพื้นที่จังหวัดสงขลา เพื่อติดตามผลการดำเนินงานร้านค้าธงฟ้าประชารัฐ  ที่ร้าน K&K อ.หาดใหญ่ , ร้านค้าธงฟ้าประชารัฐ ณ ศูนย์สาธิตการตลาดบ้านป่ายาง ต.ท่าช้าง อ.บางกล่ำ และร้านค้าธงฟ้าประชารัฐ ณ กองทุนหมู่บ้าน ต.บ่อแดง หมู่ 3 อ.สทิงพระ จ.สงขลา เพื่อติดตามและตรวจสอบการจำหน่ายสินค้าของร้านค้าที่เข้าร่วมโครงการและการใช้บัตรสวัสดิการแห่งรัฐเพื่อช่วยเหลือผู้มีรายได้น้อย รวมทั้งรับฟังปัญหาจากร้านค้าและประชาชนว่ายังมีปัญหาและอุปสรรคอะไรอีก เพื่อที่จะได้นำไปปรับปรุงแก้ไขต่อไป
โดยจากการตรวจสอบพบว่า ร้านค้าที่เข้าร่วมโครงการ มียอดการจำหน่ายสินค้าเพิ่มขึ้นเป็นอย่างมาก ตั้งแต่ 20-100% โดยสินค้าที่ได้รับความนิยมในการเลือกซื้อของประชาชน ส่วนใหญ่เป็นสินค้าในกลุ่มข้าวสาร อาหารแห้ง สินค้าอุปโภคบริโภค เช่น สบู่ ยาสีฟัน ผงซักฟอก น้ำยาล้างจาน เป็นต้น และจากการสอบถามประชาชนที่เดินทางมาเลือกซื้อสินค้า ส่วนใหญ่มีความพึงพอใจ เพราะบัตรสวัสดิการแห่งรัฐ ได้ช่วยลดภาระด้านค่าครองชีพลงได้จริง และขอบคุณรัฐบาลที่ได้จัดทำโครงการดังกล่าว
ทั้งนี้ ในพื้นที่ จ.สงขลา มีร้านค้าสมัครเข้าร่วมโครงการร้านค้าธงฟ้าประชารัฐทั้งหมด 16 อำเภอ 127 ตำบล จำนวน 812 ร้าน มีเป้าหมายการติดตั้งเครื่องรับชำระเงินทางอิเล็กทรอนิกส์ (EDC) จำนวน 326 ร้าน ติดตั้งไปได้แล้ว 209 ร้าน ซึ่งจะมีการเร่งรัดให้มีการติดตั้งให้ครบตามเป้าหมายต่อไป
สำหรับผลการจำหน่ายสินค้าผ่านร้านค้าธงฟ้าประชารัฐในช่วงเกือบ 2 เดือน (ต.ค.-23 พ.ย.) มียอด การใช้จ่ายผ่านบัตรสวัสดิการแห่งรัฐประมาณ กว่า 5,000 ล้านบาท

ที่มา : http://www.thaigov.go.th/news/contents/details/8418
