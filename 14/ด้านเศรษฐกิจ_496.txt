รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจติดตามความคืบหน้าโครงการก่อสร้างทางหลวงพิเศษหมายเลข 7 สาย กรุงเทพฯ - บ้านฉาง ช่วงพัทยา - มาบตาพุด จังหวัดชลบุรี

วันพฤหัสบดีที่ 25 พฤษภาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจติดตามความคืบหน้าโครงการก่อสร้างทางหลวงพิเศษหมายเลข 7 สาย กรุงเทพฯ - บ้านฉาง ช่วงพัทยา - มาบตาพุด จังหวัดชลบุรี
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจติดตามความคืบหน้าโครงการก่อสร้างทางหลวงพิเศษหมายเลข 7 สาย กรุงเทพฯ - บ้านฉาง ช่วงพัทยา - มาบตาพุด
พร้อมด้วย นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม และนายชาติชาย ทิพย์สุนาวี ปลัดกระทรวงคมนาคม เมื่อวันที่ 19 พฤษภาคม 2560 โดยมี นายธานินทร์ สมบูรณ์ อธิบดีกรมทางหลวง คณะผู้บริหาร ข้าราชการ และเจ้าหน้าที่กรมทางหลวง ให้การต้อนรับ ณ เขตก่อสร้างทางหลวงพิเศษระหว่างเมืองหมายเลข 7 จังหวัดชลบุรี
กรมทางหลวง (ทล.) ได้พัฒนาโครงข่ายทางหลวงพิเศษหมายเลข 7 ขยายจากจังหวัดชลบุรีถึงพัทยา ระยะทาง 42 กิโลเมตร และอยู่ระหว่างดำเนินการเข้าสู่ระบบปิดอย่างเต็มรูปแบบภายในปี 2560 ซึ่งรัฐบาลให้ความสำคัญอย่างยิ่ง เนื่องจากเป็นโครงการที่สอดคล้องกับยุทธศาสาตร์ชาติด้านการพัฒนาโครงสร้างพื้นฐานการคมนาคมขนส่งและระบบโลจิสติกส์ของประเทศ เพื่อรองรับระเบียงเศรษฐกิจภาคตะวันออก ปี 2560 - 2564 โครงการมีจุดเริ่มต้น ที่ กม. 2+300 เชื่อมกับทางหลวงพิเศษหมายเลข 7 ผ่านอำเภอบางละมุง อำเภอสัตหีบ จังหวัดชลบุรี สิ้นสุดที่เทศบาลเมืองมาบตาพุด จังหวัดระยอง ที่ กม. 34+400 ระยะทางรวม 32 กิโลเมตร ใช้งบประมาณจากกองทุนเงินค่าธรรมเนียมผ่านทางของทางหลวงพิเศษ วงเงิน 14,200 ล้านบาท แบ่งงานก่อสร้างในส่วนงานโยธา ออกเป็น 13 สัญญา โดยได้ลงนามสัญญาและเริ่มก่อสร้างแล้วทั้งหมด ผลงานมีความก้าวหน้ามากกว่าร้อยละ 32 (ณ เดือนเมษายน 2560) ในส่วนของงานระบบ เช่น ระบบจัดเก็บค่าผ่านทาง ระบบควบคุมและบริหารการจราจร ด่านชั่งน้ำหนัก เป็นต้น อยู่ระหว่างสำรวจ ออกแบบการก่อสร้าง และเตรียมการประกวดราคา คาดว่าจะแล้วเสร็จและเริ่มก่อสร้างได้ช่วงปลายปี 2560 เมื่อโครงการก่อสร้างแล้วเสร็จและเปิดให้บริการในปี 2562 จะเป็นเส้นทางสายหลักที่มีความสำคัญต่อการพัฒนาพื้นที่ชายฝั่งทะเลภาคตะวันออก สามารถเชื่อมโยงโครงข่ายคมนาคมขนส่งระหว่างภาคกลางกับภาคตะวันออกไปทุกภูมิภาคได้อย่างสมบูรณ์ รวมทั้งสามารถรองรับการเดินทาง การขนส่งสินค้าทางเรือจากท่าเรือแหลมฉบังและนิคมอุตสาหกรรมต่าง ๆ การขนส่งทางรถไฟ และการขนส่งทางอากาศที่ท่าอากาศยานสุวรรณภูมิและท่าอากาศยานอู่ตะเภา เพื่อเพิ่มประสิทธิภาพโครงข่ายโลจิสติกส์ของประเทศ และพัฒนาไปสู่การเป็นศูนย์กลางการคมนาคมขนส่งของภูมิภาคอาเซียน
ทล. ได้นำเทคโนโลยีการตรวจสอบสภาพความเรียบของถนนด้วยรถที่ติดตั้งเครื่องตรวจสอบสภาพความเรียบของถนน เพื่อใช้วัดความขรุขระของผิวถนนด้วยเลเซอร์ (Laser Profilometer) โดยใช้วัดตามดัชนีความเรียบขรุขระสากล (International Roughness Index, IRI) นำมาใช้ในโครงการก่อสร้างทางหลวงพิเศษหมายเลข 7 สาย กรุงเทพฯ - บ้านฉาง ช่วงพัทยา - มาบตาพุด เพื่อให้ได้สายทางที่มีคุณภาพ ปัจจุบัน ทล. มีรถตรวจสอบสภาพความเรียบของถนน จำนวน 2 คัน สำหรับตรวจสอบสภาพถนนทั่วประเทศ นอกจากนี้เครื่องตรวจสอบสภาพความเรียบของถนนดังกล่าวสามารถวัดความลึกของร่องล้อบนผิวถนนได้ รวมทั้งติดตั้งกล้องสำหรับเก็บภาพสายทาง ภาพแนวเขตทาง และสภาพสายทาง เพื่อบ่งชี้ความเรียบของผิวถนนให้ได้ค่ามาตรฐานตามหลักสากล ที่ค่าปกติของถนนคอนกรีตต้องมีค่าต่ำกว่า 2.5 และถนนแอสฟัลต์ต้องมีค่าต่ำกว่า 2.0 จึงสามารถตรวจรับงานได้

ที่มา : http://www.thaigov.go.th/news/contents/details/4006
