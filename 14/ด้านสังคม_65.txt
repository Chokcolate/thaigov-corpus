รัฐบาลไทย-ข่าวทำเนียบรัฐบาล- ปลัด พม. เปิดงาน “เปิดพื้นที่สร้างบ้านหลังใหม่ เพื่ออนาคตที่สดใสของลูกหลานชาวชุมชนริมคลอง”

วันอาทิตย์ที่ 2 เมษายน 2560
ปลัด พม. เปิดงาน “เปิดพื้นที่สร้างบ้านหลังใหม่ เพื่ออนาคตที่สดใสของลูกหลานชาวชุมชนริมคลอง”
ปลัด พม. เปิดงาน “เปิดพื้นที่สร้างบ้านหลังใหม่ เพื่ออนาคตที่สดใสของลูกหลานชาวชุมชนริมคลอง” พร้อมรื้อย้ายบ้านที่ชุมชนหลังกรมวิทยาศาสตร์ทหารบก ริมคลองลาดพร้าว เพื่อสร้างบ้านใหม่อีก 113 หลัง
วันนี้ (2 เม.ย. 60) เวลา 15.30 น. นายไมตรี  อินทุสุต  ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดงาน “เปิดพื้นที่สร้างบ้านหลังใหม่ เพื่ออนาคตที่สดใสของลูกหลานชาวชุมชนริมคลอง” พร้อมด้วย นายสมชาติ ภาระสุวรรณ รองผู้อำนวยการฯ รักษาการตำแหน่งผู้อำนวยการสถาบันพัฒนาองค์กรชุมชน (องค์การมหาชน) นายสมคิด สมศรี อธิบดีกรมกิจการผู้สูงอายุ พ.อ.พรประสิทธิ์ กล่ำสมบัติ รองเจ้ากรมวิทยาศาสตร์ทหารบก พ.ท.เพื่อชาติ อุไรเลิศ ผู้บังคับกองพันที่ 1 กรมทหารราบที่ 11 รักษาพระองค์ ผู้แทนเขตจตุจักร ชาวชุมชน และเจ้าหน้าที่สถาบันพัฒนาองค์กรชุมชน (องค์การมหาชน) (พอช.)เข้าร่วมงาน จำนวนทั้งสิ้น 200 คน โดยผู้เข้าร่วมงานได้ช่วยกันรื้อย้ายบ้านเฟสแรกจำนวน 14 หลัง ออกจากแนวก่อสร้างเขื่อนระบายน้ำ จากบ้านทั้งหมดในชุมชน จำนวน 113 หลังคาเรือน ณ ชุมชนหลังกรมวิทยาศาสตร์ทหารบก ริมคลองลาดพร้าว เขตจตุจักร กรุงเทพฯ
นายไมตรี กล่าวว่า สำหรับชุมชนหลังกรมวิทยาศาสตร์ทหารบกมีเนื้อที่ทั้งหมดประมาณ 4 ไร่ 41 ตารางวา ได้รับสัญญาเช่าจากกรมธนารักษ์ตั้งแต่เดือนมีนาคม 2559 ระยะเวลาเช่า 30 ปี ในอัตราตารางวาละ 1.75 บาทต่อเดือน โดยหลังจากรื้อย้ายบ้านเฟสแรกออกจากแนวเขื่อนแล้ว จะเริ่มก่อสร้างบ้านใหม่ทันที และหลังจากนั้นจะทยอยรื้อและสร้างบ้านใหม่ทั้งชุมชนจำนวน  113 หลัง รวม  122 ครัวเรือน ให้แล้วเสร็จภายในสิ้นปี 2560 นี้ ทั้งนี้ ชุมชนหลังกรมวิทยาศาสตร์ฯ ได้รับงบประมาณสนับสนุน จากทางสถาบันพัฒนาองค์กรชุมชน (องค์การมหาชน) (พอช.) รวมทั้งสิ้น 49,592,500 บาท ประกอบด้วย  งบช่วยเหลือลดภาระหนี้สิน จำนวน  8,784,000 บาท งบอุดหนุนจากรัฐบาล จำนวน 3,050,000 บาท งบสาธารณูปโภค 6,100,000 บาท และสินเชื่อก่อสร้างบ้านจำนวน 31,658,500 บาท ซึ่งประมาณหลังละ 210,000-360,000 บาท ระยะเวลาผ่อนส่ง 15 ปี อัตราดอกเบี้ยร้อยละ 4 บาทต่อปี
นายไมตรี กล่าวต่อไปว่า การก่อสร้างชุมชนดังกล่าว มีแบบบ้าน  2 แบบ คือ  บ้านแถว 1 ชั้น ขนาด 4X7 เมตร ราคา 210,000 บาท ผ่อนชำระเดือนละ 1,017 บาท  และบ้านแถว 2 ชั้น ขนาด 6X7 เมตร  ราคา 360,000 บาทผ่อนชำระเดือนละ 2,219 บาท สำหรับการบริหารจัดการนั้น ชาวชุมชนได้เข้าร่วมกับสหกรณ์เคหสถานบ้านมั่นคงคลองลาดพร้าวจตุจักร จำกัด เพื่อบริหารจัดการการก่อสร้างบ้าน และดูแลเรื่องสินเชื่อจาก พอช. โดยมีคณะกรรมการสหกรณ์ฯ จำนวน 15 คน ช่วยกันบริหารงาน รวมทั้งจะช่วยกันพัฒนาชุมชนในด้านต่างๆ  เช่น  เรื่องสิ่งแวดล้อม  ไม่ให้มีการปล่อยน้ำเสียลงคลอง โดยใช้ถังดักไขมันในครัวเรือน  และส่งเสริมอาชีพชาวชุมชนให้มีรายได้  ฯลฯ
นายไมตรี กล่าวต่ออีกว่า สำหรับการจัดงาน “เปิดพื้นที่สร้างบ้านหลังใหม่ เพื่ออนาคตที่สดใสของลูกหลานชาวชุมชนริมคลอง” ที่ชุมชนหลังกรมวิทยาศาสตร์ฯ ในวันนี้ เป็นการรื้อย้ายบ้านจำนวน 14 หลัง ออกจากแนวก่อสร้างเขื่อนระบายน้ำ จากบ้านทั้งหมดในชุมชน จำนวน 113 หลังคาเรือน เพื่อให้กรุงเทพมหานครได้ก่อสร้างเขื่อนระบายน้ำป้องกันน้ำท่วมในเขตกรุงเทพฯ ซึ่งเป็นนโยบายสำคัญของรัฐบาล พลเอกประยุทธ์  จันทร์โอชา  นายกรัฐมนตรี ที่ได้ ให้ความสำคัญกับการพัฒนาคลองลาดพร้าวให้เกิดประโยชน์ สามารถป้องกันน้ำท่วมได้ และในอนาคตจะพัฒนาคลองให้กลับมาใสสะอาด  เป็นแหล่งท่องเที่ยวทางน้ำ และมีทางขี่จักรยานหรือไบค์เลนเลียบคลอง ในขณะที่ชาวชุมชนจะมีที่อยู่อาศัยใหม่ที่มีความมั่นคง สวยงาม มีสภาพแวดล้อมที่ดี มีบ้านเรือนที่เป็นระเบียบ มีสวนหย่อมเอาไว้นั่งเล่นหรือออกกำลังกาย  มีต้นไม้เขียวขจี ร่มรื่น  มีที่อยู่อาศัยที่ดีไว้รองรับบุตรหลานในอนาคตต่อไป
นายไมตรี กล่าวเพิ่มเติมว่า การดำเนินงานของ พอช. ขณะนี้ได้สนับสนุนการพัฒนาที่อยู่อาศัยเสร็จเรียบร้อยแล้ว จำนวนทั้งสิ้น 726  หลังคาเรือน  จากเป้าหมายภายในสิ้นปีนี้ จำนวน 33 ชุมชน  รวม  3,672  ครัวเรือน และจะก่อสร้างให้แล้วเสร็จตามแผนงานระยะเวลา 3 ปี  (พ.ศ.2559-2561)  รวมเป้าหมาย  52  ชุมชน จำนวน 7,081  ครัวเรือน  ส่วนชุมชนที่กำลังรื้อย้ายและก่อสร้างบ้านอยู่ในขณะนี้ อาทิ เขตห้วยขวาง ชุมชนหลังโรงเรียนสมาคมไทย-ญี่ปุ่น  ชุมชนริมคลองลาดพร้าว ประชาอุทิศเขตจตุจักร ชุมชนวังหิน  ชุมชนหลังกรมวิทยาศาสตร์  ชุมชนหลัง ว.ค.จันทรเกษม  ชุมชนพหลโยธิน 32 เขตบางเขน  ชุมชนวัดบางบัว ชุมชนสามัคคีร่วมใจ เขตหลักสี่  ชุมชนบางบัวร่วมใจพัฒนา เขตดอนเมือง  ชุมชนร่วมมิตรแรงศรัทธา เขตสายไหม  ชุมชนเพิ่มสินร่วมใจ  ชุมชนเลียบคลองสองโซน 3  ฯลฯ

ที่มา : http://www.thaigov.go.th/news/contents/details/2828
