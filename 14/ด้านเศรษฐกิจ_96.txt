รัฐบาลไทย-ข่าวทำเนียบรัฐบาล-พาณิชย์บูมการค้าการท่องเที่ยวชายแดนใต้

วันพฤหัสบดีที่ 30 มีนาคม 2560
พาณิชย์บูมการค้าการท่องเที่ยวชายแดนใต้
นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า รัฐบาลภายใต้การนำของพลเอกประยุทธ์ จันทร์โอชา นายกรัฐมนตรีได้ให้ความสำคัญกับการพัฒนาเศรษฐกิจชายแดนภาคใต้
โดยกำหนดเป็นนโยบายเร่งด่วนในการเร่งนำสันติสุขรวมทั้งสร้างความเชื่อมั่นความปลอดภัยในชีวิตและทรัพย์สินของประชาชนในพื้นที่ กระทรวงพาณิชย์มีบทบาทในการส่งเสริมการค้าและพัฒนาศักยภาพผู้ประกอบการ เพื่อขับเคลื่อนเศรษฐกิจของประเทศให้มีความเจริญก้าวหน้าอย่างมั่นคง มั่งคั่ง และยั่งยืน     มีภูมิคุ้มกันต่อความผันผวนของเศรษฐกิจโลก
ในปี 2560 กระทรวงพาณิชย์ได้ผลักดันโครงการเพื่อบูมการค้าและการท่องเที่ยวชายแดนภาคใต้   โดยอัดฉีดงบประมาณกว่า 18 ล้านบาท โดยร่วมกับกองอำนวยการรักษาความมั่นคงภายในภาค 4 ส่วนหน้าจัดกิจกรรมเสริมสร้างความเชื่อมั่นในเขต 7 เมืองหลักรวมทั้งให้ประชาชนได้มีส่วนร่วมในระบบการรักษา  ความปลอดภัย สามารถดำรงชีวิตและประกอบอาชีพได้อย่างเป็นปกติสุข
เมืองสำคัญทางเศรษฐกิจ 7 เมืองหลักของจังหวัดชายแดนภาคใต้ประกอบด้วย 1. อำเภอหาดใหญ่          จังหวัดสงขลา 2. อำเภอเมือง จังหวัดปัตตานี 3. อำเภอเบตง จังหวัดยะลา 4. อำเภอเมือง จังหวัดยะลา 5 .อำเภอสุไหงโกลก จังหวัดนราธิวาส 6. อำเภอเมือง จังหวัดนราธิวาส 7. อำเภอตากใบ จังหวัดนราธิวาส ซึ่งพื้นที่ 7 เมืองดังกล่าวมีสินค้าและบริการที่เป็นอัตลักษณ์ของท้องถิ่น มีแหล่งท่องเที่ยวทางทะเล เกาะแก่ง หาดทรายที่สวยงาม น้ำตกธรรมชาติสร้างความประทับใจให้แก่ผู้ที่มาเยือน อีกทั้งมีสินค้าที่โดดเด่นสวยงามเป็นเอกลักษณ์ อาทิผ้าบาติก ผ้าทอพื้นเมืองเกาะยอ สินค้าที่ได้รับการขึ้นทะเบียนสิ่งบ่งชี้ทางภูมิศาสตร์(GI) เช่น ลองกองตันหยงมัส ปลากุเลาตากใบ จังหวัดนราธิวาส กล้วยหินบันนังสตา จังหวัดยะลา และยังมีสินค้าที่มีชื่อเสียงที่อยู่ระหว่างการขอขึ้นทะเบียน GI ได้แก่ ไก่เบตง ส้มโชกุน จังหวัดยะลา ใบไม้สีทอง จังหวัดนราธิวาส จำปาดะ จังหวัดสตูล ส้มโอควนลัง จังหวัดสงขลา เป็นต้น
ด้านการค้าชายแดน จังหวัดชายแดนใต้เป็นประตูการค้าสู่มาเลเซีย สิงคโปร์ โดยในแต่ละปีมีมูลค่าการค้าชายแดนด้านมาเลเซียกว่า 500,000 ล้านบาท เป็นการส่งออกประมาณ 258,000 ล้านบาท การนำเข้าประมาณ 243,000 ล้านบาท จากสถิติปี 2559 ผ่านมา ไทยได้ดุลการค้าชายแดนมาเลเซีย ประมาณ 15,000 ล้านบาท โดยมีจุดผ่านแดนถาวรที่สำคัญ ได้แก่ ด่านสะเดา ด่านปาดังเบซาร์ ด่านบ้านประกอบ จังหวัดสงขลา ด่านสุไหงโกลก ด่านตากใบ จังหวัดนราธิวาส ด่านเบตง จังหวัดยะลา ด่านวังประจัน จังหวัดสตูล ซึ่งในแต่ละปีมีนักท่องเที่ยวทั้งในและต่างประเทศเข้ามาเที่ยวกว่า 2 ล้านคน ดังนั้นพื้นที่จังหวัดชายแดนภาคใต้ 5 จังหวัด จึงมีความสำคัญต่อเศรษฐกิจและความมั่นคงของประเทศเป็นอย่างมาก การดำเนินโครงการของกระทรวงพาณิชย์เพื่อการพัฒนาศักยภาพผู้ประกอบการ และส่งเสริมด้านการตลาด ทั้งในพื้นที่เชื่อมโยงกับกรุงเทพฯ และปริมณฑล และภาคอื่นๆ ได้แก่ งานของดีแดนใต้ งานถนนคนเดินในเขตเมืองหลัก ซึ่งได้ดำเนินการไปแล้วเมื่อเดือนกุมภาพันธ์ และมีนาคม 2560 ได้รับการตอบรับจากผู้เข้าเยี่ยมชมและจับจ่ายใช้สอยในงาน  เป็นอย่างดี ทั้งนี้ยังมีงาน “เทศกาลอาหารเล่าขานเมืองเบตง” กำหนดจัดขึ้นในวันที่ 10-14 พฤษภาคม 2560  ณ อำเภอเบตง จังหวัดยะลา วัตถุประสงค์ของการจัดงานก็เพื่อประชาสัมพันธ์อาหารประจำถิ่น เช่น ไก่เบตง บะหมี่เบตง ส้มโชกุน สถานที่ท่องเที่ยวที่สำคัญ อาทิ อุโมงค์ปิยะมิตร ทะเลหมอกอัยเยอร์เวง บ่อน้ำร้อนเบตง และดอกไม้เมืองหนาว ทั้งนี้ความมีอัธยาศัยอันเป็นมิตรไมตรีของชาวเบตง ทำให้ประชาชนอยู่ร่วมกันได้อย่างมีความสงบสุขทุกศาสนา โครงการดังกล่าวสามารถตอบโจทย์ด้านเศรษฐกิจและความมั่นคงของพื้นที่ได้เป็นอย่างดี
“โดยที่จังหวัดชายแดนใต้มีประชาชนส่วนใหญ่นับถือศาสนาอิสลาม กระทรวงพาณิชย์จึงได้ผลักดันโครงการพัฒนาผู้ประกอบการผลิตอาหารฮาลาลพร้อมทั้งยกระดับคุณภาพสินค้าเชื่อมโยงสู่ตลาดสากล       ในปีงบประมาณ 2561 เป็นการตอกย้ำความพร้อมของครัวไทยสู่ครัวโลก เพื่อสร้างความเข้มแข็งให้          กับผู้ประกอบการและชุมชนต่อยอดไปยังทุกภูมิภาคทั่วโลก” นางอภิรดี กล่าว

ที่มา : http://www.thaigov.go.th/news/contents/details/2749
