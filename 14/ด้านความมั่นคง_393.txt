รัฐบาลไทย-ข่าวทำเนียบรัฐบาล-ก.แรงงาน ตั้งเป้า สปก. 1.2 หมื่นแห่ง เข้าร่วม GLP ปี 61 ยกระดับมาตรฐานแรงงานไทย

วันพฤหัสบดีที่ 9 พฤศจิกายน 2560
ก.แรงงาน ตั้งเป้า สปก. 1.2 หมื่นแห่ง เข้าร่วม GLP ปี 61 ยกระดับมาตรฐานแรงงานไทย
กระทรวงแรงงาน ส่งเสริมสถานประกอบการนำแนวปฏิบัติการใช้แรงงานที่ดี (GLP) ตั้งเป้าปี 2561 สถานประกอบการเข้าร่วม 12,000 แห่ง พร้อมประสานความร่วมมือภาครัฐ ภาคเอกชน สมาคม
กลุ่มอุตสาหกรรม ตามแนวทางประชารัฐ ยกระดับมาตรฐานแรงงานไทย
นายจรินทร์ จักกะพาก ปลัดกระทรวงแรงงาน เป็นประธานการประชุมคณะกรรมการบริหารมาตรฐานแรงงาน ณ ห้องประชุม ศ.นิคม จันทรวิทุร ชั้น 5 อาคารกระทรวงแรงงาน โดยที่ประชุมได้รายงานผลการปฏิบัติงานส่งเสริมมาตรฐานแรงงานไทย ประจำปี 2560 แก่สถานประกอบการต่างๆ การปรับปรุงข้อกำหนดมาตรฐานแรงงานไทย ความรับผิดชอบทางสังคมของธุรกิจไทย (มรท.8001 - 2553) และการดำเนินงานด้านมาตรฐานแรงงานไทย ตามแผนปฏิบัติงานของกรมสวัสดิการและคุ้มครองแรงงาน ประจำปี 2561 ซึ่งจะมีกิจกรรมหลักที่สำคัญ ได้แก่ กิจกรรมส่งเสริม และสนับสนุนให้สถานประกอบกิจการ มีความรู้เกี่ยวกับความรับผิดชอบต่อสังคมด้านแรงงาน อาทิ งานพัฒนามาตรฐานแรงงาน งานรับรองมาตรฐานแรงงาน และงานส่งเสริมความรับผิดชอบต่อสังคมด้านแรงงาน โดยเป้าหมายในปี 2561 จะส่งเสริมสถานประกอบกิจการให้นำแนวปฏิบัติการใช้แรงงานที่ดี (Good Labour Practices : GLP) ไปใช้ในการบริหารจัดการแรงงาน จำนวน 12,000 แห่ง ซึ่งจะทำให้ผลิตภัณฑ์/ผลผลิตของบริษัทเป็นที่ยอมรับจากการใช้แรงงานที่เป็นไปตามมาตรฐาน
นอกจากนี้ ที่ประชุมยังได้เห็นชอบแนวทางการส่งเสริมมาตรฐานแรงงานไทยประจำปี 2561 เพิ่มเติมนอกเหนือจากแผนงาน โครงการ กิจกรรมปกติ ซึ่งเป็นแนวทางในการป้องกันและแก้ไขปัญหา การละเมิดสิทธิแรงงานพร้อมยกระดับคุณภาพชีวิตตามแนวทางประชารัฐ โดยการทำงานประสานความร่วมมือระหว่างหน่วยงานภาครัฐกับภาคเอกชน สมาคม และกลุ่มอุตสาหกรรมประเภทต่างๆ โดยนำแนวทางประชารัฐไปใช้เพื่อขยายผลการนำแนวปฏิบัติการใช้แรงงานที่ดี (GLP) ไปสู่การบริหารกิจการอีกด้วย
---------------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
ปริยรณ พรหมสาขา ณ สกลนคร - ภาพ/
9 พฤศจิกายน 2560

ที่มา : http://www.thaigov.go.th/news/contents/details/7944
