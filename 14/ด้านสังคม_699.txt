รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวหญิงชราวัย 79 ปี ต้องรับภาระเพียงลำพัง เลี้ยงดูหลานสาวพิการซ้ำซ้อนวัย 29 ปี ที่ จ.นครราชสีมา

วันพุธที่ 27 กันยายน 2560
รมว.พม. กำชับ จนท. เร่งช่วยเหลือครอบครัวหญิงชราวัย 79 ปี ต้องรับภาระเพียงลำพัง เลี้ยงดูหลานสาวพิการซ้ำซ้อนวัย 29 ปี ที่ จ.นครราชสีมา
รมว.พม. กำชับ จนท. เร่งช่วยเหลือครอบครัวหญิงชราวัย 79 ปี ต้องรับภาระเพียงลำพัง เลี้ยงดูหลานสาวพิการซ้ำซ้อนวัย 29 ปี ที่ จ.นครราชสีมา และเร่งช่วยเหลือครอบครัวเด็กหญิงวัย 12 ปี ป่วยเป็นเนื้องอกในสมองและตาบอด 1 ข้าง  ที่ จ.พัทลุง
วันนี้ (27 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 722/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม    ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงชราวัย 79 ปี ต้องรับภาระเพียงลำพังเลี้ยงดูหลานสาววัย 29 ปี พิการซ้ำซ้อน ทั้งหูหนวก ตาบอด และพัฒนาการด้านสมองช้า มีพฤติกรรมไม่ชอบสวมใส่เสื้อผ้า และกินอาหารจากพื้น จึงจำเป็นต้องเลี้ยงดูอยู่ในห้องปูนทึบ สภาพคับแคบและเก่าทรุดโทรม มานานกว่า 10 ปี ครอบครัวมีฐานะยากจน ที่อำเภอโชคชัย จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของหลานสาวอย่างใกล้ชิด นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 12 ปี ที่ป่วยเป็นเนื้องอกในสมอง และตาบอด 1 ข้าง อาศัยอยู่กับพ่อ-แม่ และพี่น้องชาย-หญิงอีก 2 คน ทั้ง 5 ชีวิต อาศัยในเพิงพักสภาพเก่าทรุดโทรมใกล้ผุพัง โดยการใช้ป้ายไวนิลขึงทำเป็นผนังกันลม มีเพียงผู้เป็นพ่อที่ทำงานหาเลี้ยงครอบครัวเพียงคนเดียว ที่อำเภอป่าพะยอม จังหวัดพัทลุง นั้น ตนได้กำชับให้พัฒนาสังคมและความมั่นคงของมนุษย์จังหวัดพัทลุง (พมจ.พัทลุง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา รวมทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กหญิงดังกล่าวอย่างใกล้ชิด และประสานหน่วยงานที่เกี่ยวข้องในพื้นที่ช่วยเหลือในเรื่องการศึกษาของเด็กทั้งหมดอย่างต่อเนื่อง อีกทั้ง การปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคงเหมาะสมกับคนพิการ รวมถึงการให้คำปรึกษาแก่ครอบครัวในเรื่องสวัสดิการทางสังคม เพื่อขอรับสิทธิตามกฎหมายตามความเหมาะสม และการส่งเสริมการประกอบอาชีพเพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป

ที่มา : http://www.thaigov.go.th/news/contents/details/6999
