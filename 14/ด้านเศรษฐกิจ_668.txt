รัฐบาลไทย-ข่าวทำเนียบรัฐบาล-กรมทางหลวงศึกษาผลกระทบสิ่งแวดล้อมโครงการก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย เชื่อมต่อถนนของเทศบาลพระนครศรีอยุธยา

วันศุกร์ที่ 16 มิถุนายน 2560
กรมทางหลวงศึกษาผลกระทบสิ่งแวดล้อมโครงการก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย เชื่อมต่อถนนของเทศบาลพระนครศรีอยุธยา
เพื่อลดอุบัติเหตุบริเวณจุดตัดทางรถไฟ
กรมทางหลวง (ทล.) กระทรวงคมนาคม ดำเนินการศึกษาผลกระทบสิ่งแวดล้อมโครงการก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย เชื่อมต่อถนนของเทศบาลพระนครศรีอยุธยา พร้อมทั้งประชาสัมพันธ์โครงการฯ ให้ประชาชนในพื้นที่ได้รับทราบข้อมูล รูปแบบการพัฒนาและผลหารศึกษาผลกระทบสิ่งแวดล้อมเบื้องต้น (Initial Environment Examination : IEE)
นายธานินทร์ สมบูรณ์ อธิบดีกรมทางหลวง กล่าวว่า ทล. ดำเนินการตามนโยบายกระทรวงคมนาคม ด้านการลดอุบัติเหตุบริเวณจุดตัดทางรถไฟ และเพิ่มความสะดวกในการเดินทางของประชาชน โดยดำเนินโครงการก่อสร้างสะพานข้ามจุดตัดทางรถไฟทั่วประเทศ ทั้งนี้ สำนักงานสิ่งแวดล้อมและการมีส่วนร่วมของประชาชน ทล. ได้สำรวจพื้นที่ก่อสร้างสะพานลอยข้ามทางรถไฟ บริเวณจุดตัดทางหลวงหมายเลข 309 สี่แยกวังน้อย เชื่อมต่อถนนของเทศบาลพระนครศรีอยุธยา ที่ กม. 20+321 พื้นที่ครอบคลุม 5 ตำบล ได้แก่ ตำบลไผ่ลิง ตำบลหัวรอ ตำบลหอรัตนไชย ตำบลกะมัง และตำบลคลองสวนพูล อำเภอพระนครศรีอยุธยา จังหวัดพระนครศรีอยุธยา ซึ่งพื้นที่ดังกล่าวมีรถไฟผ่านประมาณ 47 ขบวน/วัน มีปริมาณการจราจรประมาณ 20,864 คัน/วัน และพบว่าในรัศมี 2 กิโลเมตร มีอุทยานประวัติศาสตร์พระนครศรีอยุธยาที่ขึ้นบัญชีแหล่งมรดกโลก ประเภทมรดกโลกทางวัฒนธรรม ตามอนุสัญญาระหว่างประเทศและโบราณสถาน แหล่งโบราณคดี แหล่งประวัติศาสตร์ ทล. ได้ว่าจ้างบริษัท พรี ดีเวลลอปเมนท์ คอนซัลแตนท์ จำกัด ดำเนินการศึกษาและจัดทำรายงานการวิเคราะห์ผลกระทบสิ่งแวดล้อม ตามประกาศกระทรวงทรัพยากรธรรมชาติและสิ่งแวดล้อม รวมทั้งเปิดรับฟังความคิดเห็นและข้อเสนอแนะที่เป็นประโยชน์ต่อการดำเนินโครงการจากประชาชนด้วย
สำหรับรูปแบบโครงการก่อสร้างเป็นสะพานแบบ Directional Ramp เชื่อมกับสะพานเดิมทั้งขาไปและขากลับบนทางหลวงหมายเลข 309 จำนวน 2 แห่ง ได้แก่ สะพานข้ามทางรถไฟ (Ramp 1) ขนาด 1 ช่องจราจร ยาว 275 เมตร เชื่อมต่อทางหลวงหมายเลข 309 กับถนนเลียบทางรถไฟด้านทิศใต้ ไปวัดพนัญเชิงวรวิหาร และสะพานข้ามทางรถไฟ (Ramp 2) ขนาด 1 ช่องจราจร ยาว 235 เมตร เชื่อมต่อถนนเลียบทางรถไฟด้านทิศเหนือกับทางหลวงหมายเลข 309 ไปทางหลวงหมายเลข 32 สามารถสอบถามรายละเอียดได้ที่ สำนักงานสิ่งแวดล้อมและการมีส่วนร่วมของประชาชน โทร. 0 2354 6777 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) และติดตามความก้าวหน้าโครงการได้ที่ www.overpass-railway.com

ที่มา : http://www.thaigov.go.th/news/contents/details/4570
