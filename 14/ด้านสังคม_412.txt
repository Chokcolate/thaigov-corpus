รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวหญิงสาววัย 20 ปี ที่ต้องเลี้ยงดูลูกชายวัย 3 ขวบ ป่วยพิการทางสมอง และเป็นโรคลมชัก และลูกสาววัย 1 ขวบ ครอบครัวฐานะยากจน ที่ จ.หนองคาย

วันพฤหัสบดีที่ 6 กรกฎาคม 2560
รมว.พม. กำชับ จนท. เร่งช่วยเหลือครอบครัวหญิงสาววัย 20 ปี ที่ต้องเลี้ยงดูลูกชายวัย 3 ขวบ ป่วยพิการทางสมอง และเป็นโรคลมชัก และลูกสาววัย 1 ขวบ ครอบครัวฐานะยากจน ที่ จ.หนองคาย
รมว.พม. กำชับ จนท. เร่งช่วยเหลือครอบครัวหญิงสาววัย 20 ปี ที่ต้องเลี้ยงดูลูกชายวัย 3 ขวบ ป่วยพิการทางสมอง และเป็นโรคลมชัก และลูกสาววัย 1 ขวบ ครอบครัวฐานะยากจน ที่ จ.หนองคาย
วันนี้ (6 ก.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 666/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงสาววัย 20 ปี ต้องรับภาระเลี้ยงดูลูกชายวัย 3 ขวบ ที่ป่วยพิการทางสมองตั้งแต่กำเนิด และเป็นโรคลมชัก ไม่สามารถช่วยเหลือตัวเองได้ ต้องอยู่ดูแลอย่างใกล้ชิด อีกทั้งมีลูกสาวคนเล็กวัย 1 ขวบที่ต้องเลี้ยงดู มีเพียงผู้เป็นสามีที่ทำหน้าที่เป็นเสาหลักหารายได้จุนเจือครอบครัว ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอท่าบ่อ จังหวัดหนองคาย นั้น ตนได้กำชับให้พัฒนาสังคมและความมั่นคงของมนุษย์จังหวัดหนองคาย (พมจ.หนองคาย) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น รวมทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กชายดังกล่าวอย่างใกล้ชิด และการช่วยเหลือให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายและความเหมาะสม นอกจากนี้ ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวในระยะยาวได้ต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 56 ปี ถูกคนร้ายถีบรถจักรยานยนต์ล้ม เพื่อชิงทรัพย์ ทำให้ศีรษะแตกจากการกระแทกพื้น มีเลือดคั่งในสมองอย่างรุนแรง กลายเป็นคนพิการ นอนป่วยติดเตียง แขนขาลีบ ต้องเจาะคอเพื่อให้อาหารทางสายยาง และมีแผลกดทับทั่วร่างกาย ไม่สามารถช่วยเหลือตัวเองได้ อาศัยอยู่กับลูกสาว ที่ต้องลาออกจากงานเพื่อมาอยู่ดูแลอย่างใกล้ชิด ทำให้ครอบครัวขาดรายได้ อีกทั้ง ต้องรับภาระเลี้ยงดูลูกที่มีพัฒนาการช้า ครอบครัวมีฐานะยากจน ที่อำเภอเมือง จังหวัดนครสวรรค์ นั้น ตนได้กำชับให้พัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) พร้อมหน่วยงานที่เกี่ยวข้องในพื้นที่สังกัดกระทรวง การพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการและด้านเด็กของกระทรวงการพัฒนาสังคมฯ พร้อมมอบสิ่งของเครื่องใช้ ที่จำเป็น รวมทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงดังกล่าวและหลานที่มีพัฒนาการช้าอย่างใกล้ชิด และให้ความช่วยเหลือในเรื่องสวัสดิการสังคมตามความเหมาะสม นอกจากนี้ ช่วยเหลือในการให้คำแนะนำปรึกษาแก่ลูกสาวของผู้ป่วยในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวในระยะยาวได้ต่อไป

ที่มา : http://www.thaigov.go.th/news/contents/details/5049
