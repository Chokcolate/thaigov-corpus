รัฐบาลไทย-ข่าวทำเนียบรัฐบาล-EGA เปิดบริการอัจฉริยะ ‘ตู้บริการอเนกประสงค์ภาครัฐ’ หนุน จังหวัดนครสวรรค์ เร่งติดตั้งอินเทอร์เน็ต 611 หมู่บ้านเสร็จปีนี้

วันศุกร์ที่ 30 มิถุนายน 2560
EGA เปิดบริการอัจฉริยะ ‘ตู้บริการอเนกประสงค์ภาครัฐ’ หนุน จังหวัดนครสวรรค์ เร่งติดตั้งอินเทอร์เน็ต 611 หมู่บ้านเสร็จปีนี้
EGA เปิดบริการอัจฉริยะ ‘ตู้บริการอเนกประสงค์ภาครัฐ’ หนุน จังหวัดนครสวรรค์ เร่งติดตั้งอินเทอร์เน็ต 611 หมู่บ้านเสร็จปีนี้
สำนักงานรัฐบาลอิเล็กทรอนิกส์ (องค์การมหาชน) หรือ EGA (อีจีเอ) นำบริการอัจฉริยะภาครัฐสู่ภูมิภาค หนุน จ.นครสวรรค์ ก้าวสู่ Smart City พร้อมขยายจุดบริการ ‘ตู้บริการอเนกประสงค์ภาครัฐ หรือ Government Smart Kiosk’ หนึ่งในบริการสำคัญภายใต้โครงการ ‘GovChannel ศูนย์กลางบริการภาครัฐสำหรับประชาชน’ เพิ่มความสะดวกสบายในการเข้าถึงข้อมูลและบริการภาครัฐแบบรวดเร็ว ทันใจ ใกล้บ้าน เพียงบัตรประชาชนเพียงใบเดียว (Smart Card) สามารถรู้ทุกสิทธิประโยชน์ของตนเอง ตั้งแต่ข้อมูลทะเบียนราษฎร์ ข้อมูลสาธารณสุข ข้อมูลประกันสังคม และข้อมูลสถานภาพเครดิต  ด้านพ่อเมืองนครสวรรค์พร้อมเดินหน้าติดตั้งอินเทอร์เน็ต 611 หมู่บ้านภายในปี 2560 หวังให้ประชาชนเข้าถึงข้อมูลข่าวสารอย่างเท่าเทียมและทั่วถึงจากการดำเนินงานเชิงรุกเพื่อเผยแพร่ประชาสัมพันธ์โครงการ GovChannel ไปยังส่วนราชการ และประชาชนทั่วทุกภูมิภาคพร้อมสร้างเครือข่ายความร่วมมือจากองค์กรท้องถิ่นต่างๆ เกี่ยวกับการพัฒนา Local Government Services ที่จำเป็นหรือเหมาะสมกับประชาชนในแต่ละพื้นที่ เพื่อร่วมกันขับเคลื่อนรัฐบาลดิจิทัลในระดับภูมิภาคสู่การเป็น Digital Thailand สำนักงานรัฐบาลอิเล็กทรอนิกส์ หรือ EGA (อีจีเอ) โดยกระทรวงดิจิทัลเพื่อเศรษฐกิจและสังคม จึงได้ดำเนินการจัดงานสัมมนา“GovChannel Roadshow 2017 : Digital Local Government ขับเคลื่อนราชการทันสมัย บริการประชาชนรวดเร็ว ทันใจ” ขึ้นมาอย่างต่อเนื่องเป็นปีที่ 3
พลอากาศเอก ประจิน จั่นตอง รองนายกรัฐมนตรี ประธานในพิธีฯ เปิดเผยว่า การขับเคลื่อน Digital  Local Government เป็นยุทธศาสตร์สำคัญในการนำพาประเทศสู่ Thailand 4.0 ก่อให้เกิดความร่วมมือในการจัดงาน GovChannel Roadshow 2017 :Digital Local Government ขับเคลื่อนราชการทันสมัย บริการประชาชนรวดเร็ว ทันใจ และการขยายจุดติดตั้งตู้บริการอเนกประสงค์ภาครัฐ (Government Smart Kiosk) ซึ่งเป็นหนึ่งในบริการสำคัญของ GovChannel ศูนย์กลางบริการภาครัฐสำหรับประชาชน ที่จะช่วยให้ประชาชนมีชีวิตที่ทันสมัยขึ้น ถือเป็นอีกหนึ่งภารกิจสำคัญของสำนักงานรัฐบาลอิเล็กทรอนิกส์ หรือ EGA (อีจีเอ) โดยกระทรวงดิจิทัลเพื่อเศรษฐกิจและสังคม และหน่วยงานพันธมิตร โดยเฉพาะ EGA ซึ่งเป็นผู้ให้การสนับสนุนด้านไอทีภาครัฐ ได้นำโครงการ GovChannel ศูนย์การบริการภาครัฐสำหรับประชาชน มาอำนวยความสะดวกให้ประชาชนใน จ.นครสวรรค์สามารถเข้าถึงข้อมูลและบริการภาครัฐได้สะดวก รวดเร็ว อย่างทั่วถึงและเท่าเทียม ทุกที่ ทุกเวลาสมดังที่ จ.นครสวรรค์ เป็นเมืองศูนย์กลางที่สำคัญของประเทศทั้งด้านการคมนาคม การผลิตสินค้าเกษตรที่มีศักยภาพ ตลาดค้าข้าว และแหล่งท่องเที่ยวเชิงวัฒนธรรม เป็นต้น นอกจาก EGA จะนำทัพบริการภาครัฐที่มาช่วยให้พี่น้องชาวนครสวรรค์มีชีวิตที่ทันสมัยมากขึ้นแล้ว ยังนำความรู้ด้านเทคโนโลยีใหม่ๆ มาถ่ายทอดให้บุคลากรองค์กรปกครองท้องถิ่นได้ทราบถึงประโยชน์ ด้านการประยุกต์ใช้นวัตกรรม และเทคโนโลยีดิจิทัลอย่างบูรณาการ สอดคล้องกับนโยบาย Digital Economy ของประเทศ เพื่อให้สามารถนำความรู้ที่ได้รับไปพัฒนาท้องถิ่นได้อย่างเหมาะสมและยั่งยืน
ด้าน ดร.ศักดิ์ เสกขุนทด ผู้อำนวยการสำนักงานรัฐบาลอิเล็กทรอนิกส์ กล่าวถึงความมุ่งมั่นในการจัดงานครั้งนี้ว่า ภารกิจที่สำคัญของ EGA คือการให้ความสนับสนุนในการยกระดับขีดความสามารถเชิงดิจิทัลของภาครัฐมีการทำงานอย่างบูรณาการเพื่อให้สามารถสร้างสรรค์งานบริการให้ตรงใจประชาชนมากที่สุด ผ่านช่องทาง GovChannel ศูนย์กลางบริการภาครัฐสำหรับประชาชน มาอำนวยความสะดวกให้ จ.นครสวรรค์แบบใกล้ชิด พร้อมด้วยหน่วยงานพันธมิตร เช่น กรมวิชาการเกษตร, สำนักงานประกันสังคม, สำนักงานสถิติแห่งชาติ และสถาบันการแพทย์ฉุกเฉินแห่งชาติ ฯลฯ ที่ยกทัพบริการด้านเทคโนโลยีดิจิทัลแบบจัดเต็ม พร้อมติดตั้ง ‘ตู้บริการอเนกประสงค์ภาครัฐ หรือ Government Smart Kiosk’ มาให้บริการประชาชนแบบ Self-service ที่บิ๊กซี ซูเปอร์เซ็นเตอร์ สาขา 1 ด้วย โดยประชาชนสามารถตรวจสอบข้อมูลส่วนบุคคลและสิทธิประโยชน์ต่างๆ เช่น ข้อมูลผู้ประกอบวิชาชีพทางการศึกษา, บัญชีสินเชื่อในเครดิตบูโรแบบสรุป, สิทธิ์การรับเบี้ยคนพิการ และระบบตรวจสอบข้อมูลสุขภาพ เป็นต้น หากต้องการข้อมูลการใช้บริการหน่วยงานภาครัฐเพิ่มเติม สามารถกดเลือกเมนูในตู้เพื่อเข้าใช้บริการเว็บไซต์ www.GovChannel.go.th ศูนย์กลางบริการภาครัฐสำหรับประชาชนได้ทันที นอกจากนี้ได้นำแอปพลิเคชัน G-News แอปฯ แจ้งข้อมูลข่าวสารบริการภาครัฐเวอร์ชันใหม่มาช่วยให้ประชาชนไม่พลาดทุกข้อมูลข่าวสารภาครัฐได้อย่างทันการณ์ แม่นยำ เชื่อถือได้และบริการอื่นๆ อีกมากมายของ EGA ที่นำมาเสนอให้จังหวัดนครสวรรค์ทดลองใช้อย่างเต็มที่
นายธนาคม จงจิระ ผู้ว่าราชการจังหวัดนครสวรรค์ เปิดเผยว่า จ.นครสวรรค์ได้ตั้งเป้าหมายการเป็นศูนย์กลางการผลิต การค้าข้าวและสินค้าเกษตรชั้นนำของอาเซียน จึงเล็งเห็นความสำคัญของการบริหารราชการตามวิสัยทัศน์ด้วยการนำเทคโนโลยีดิจิทัลมาพัฒนาประสิทธิภาพด้านการบริการ และการบริหารงานให้ได้อย่างเต็มรูปแบบ ภายในปี พ.ศ. 2560 เพื่อให้เกิดระบบบริหารจังหวัดและสังคมที่ดี รวมทั้งเพิ่มขีดความสามารถการแข่งขันของจังหวัดเพื่อก้าวสู่ Thailand 4.0 พร้อมกันทั่วประเทศ อันจะนำไปสู่เศรษฐกิจขาขึ้น และคุณภาพชีวิตที่ดีขึ้นของประชาชนใน จ.นครสวรรค์ ดังนั้น จึงมีความยินดีที่ได้ร่วมเดินหน้าขับเคลื่อน Digital Local Government ราชการทันสมัย บริการประชาชนรวดเร็ว ทันใจ เพื่อขานรับนโยบายการปรับเปลี่ยนภาครัฐสู่การเป็นรัฐบาลดิจิทัล ซึ่งเป็นหนึ่งในยุทธศาสตร์หลักของแผนดิจิทัลเพื่อเศรษฐกิจและสังคม และเชื่อมั่นว่าโครงการ GovChannel ศูนย์กลางบริการภาครัฐสำหรับประชาชน จะช่วยอำนวยความสะดวกให้พี่น้องชาวจังหวัดนครสวรรค์ สามารถเข้าถึงข้อมูลและบริการอิเล็กทรอนิกส์ภาครัฐ และบริการสาธารณะอย่างทั่วถึง และเท่าเทียม
สำหรับการขับเคลื่อนสู่เมืองต้นแบบอัจฉริยะ หรือ Smart City ทาง จ.นครสวรรค์ได้เตรียมวางแนวทางเพิ่มประสิทธิภาพการดำเนินงานด้านเทคโนโลยีสารสนเทศ โดยได้รับการสนับสนุนเป็นอย่างดีจากบริการต่างๆ ของ EGA เริ่มจากการนำระบบเครือข่ายสื่อสารข้อมูลเชื่อมโยงหน่วยงานภาครัฐ หรือ GIN (Government Information Network) และ ระบบบริการคลาวด์ภาครัฐ หรือ G-Cloud (Government Cloud) ซึ่งเป็นระบบโครงสร้างพื้นฐานบนอินเทอร์เน็ตแบบใช้ทรัพยากรร่วมกันที่มีความมั่นคงปลอดภัยสูง รวมทั้งการให้บริการตู้อเนกประสงค์ภาครัฐ ช่วยให้สามารถพัฒนาบริการประชาชนให้ได้รับความสะดวก รวดเร็ว เพิ่มขึ้น และในปี 2560 จังหวัดจะเร่งดำเนินการติดตั้งอินเทอร์เน็ตให้ได้ 611 หมู่บ้าน เพื่อสนับสนุนให้ประชาชนได้รับข้อมูลข่าวสารบริการภาครัฐอย่างทั่วถึง รวมทั้งสามารถใช้ประโยชน์ในการนำไปใช้สร้างอาชีพเพิ่มรายได้ให้กับตนเองในอนาคต
-------------------------------------------------

ที่มา : http://www.thaigov.go.th/news/contents/details/4933
