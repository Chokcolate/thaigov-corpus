รัฐบาลไทย-ข่าวทำเนียบรัฐบาล-รองนายกรัฐมนตรีติดตามการขับเคลื่อนนโยบายรัฐบาลด้านการเกษตรที่จังหวัดอุตรดิตถ์

วันเสาร์ที่ 21 ตุลาคม 2560
รองนายกรัฐมนตรีติดตามการขับเคลื่อนนโยบายรัฐบาลด้านการเกษตรที่จังหวัดอุตรดิตถ์
รองนายกรัฐมนตรีติดตามการขับเคลื่อนนโยบายรัฐบาลด้านการเกษตรที่จังหวัดอุตรดิตถ์
เมื่อวันที่ 21 ตุลาคม 2560 เวลา 13.15 น. พลอากาศเอก ประจิน  จั่นตอง รองนายกรัฐมนตรีพร้อมด้วยคณะ ได้เดินทางไปยังจังหวัดอุตรดิตถ์เพื่อลงพื้นที่ตรวจติดตามงานในกำกับดูแลทางด้านการเกษตร
โดยเมื่อรองนายกรัฐมนตรีเดินทางไปถึงห้องประชุมสำนักงานเทศบาลตำบลหาดกรวด อำเภอเมือง จังหวัดอุตรดิตถ์ เพื่อเป็นประธานในการประชุมติดตามการขับเคลื่อนนโยบายรัฐบาลด้านการเกษตร นายเสฐียรพงศ์  มากศิริ
ผู้ว่าราชการจังหวัดอุตรดิตถ์ ได้กล่าวต้อนรับ จากนั้นนายถาพร ณ นคร ประธานคณะกรรมการขับเคลื่อนนโยบาย กระทรวงเกษตรและสหกรณ์แบบเบ็ดเสร็จ ได้บรรยายสรุปภาพรวมของการทำเกษตรอินทรีย์ของจังหวัดอุตรดิตถ์ โดยเฉพาะการดำเนินการของวิสาหกิจชุมชนกลุ่มผู้ปลูกพืชอินทรีย์ตำบลหาดกรวด ซึ่งเป็นวิสาหกิจชุมชน
ผู้ปลูกพืชอินทรีย์กลุ่มเดียวในจังหวัดอุตรดิตถ์ที่ได้รับการรับรองมาตรฐาน USDA ของกระทรวงเกษตรสหรัฐอเมริกา
ทั้งนี้ในอดีตที่ผ่านมาเกษตรกรตำบลหาดกรวดได้ประสบปัญหาราคาผลผลิตทางการเกษตรผันผวนไม่แน่นอน ต้นทุนการผลิตสูง เนื่องจากการใช้ปุ๋ยเคมี สารเคมีกำจัดศัตรูพืช สุขภาพของเกษตรกรได้รับผลกระทบจากการใช้สารเคมีที่มากเกินไป เกิดสารเคมีตกค้างในร่างกายและพืชผลทางการเกษตร ต่อมาจึงได้มีการจัดตั้งกลุ่มผู้ปลูกพืชอินทรีย์ตำบลหาดกรวดขึ้น และจัดทำโครงการปลูกข้าวอินทรีย์ (ข้าวหอมมะลิแดงอินทรีย์)
เพื่อแก้ปัญหาราคาข้าวและต้นทุนการผลิตสูง โดยปลูกตามมาตรฐานเกษตรอินทรีย์สากล (USDA) ของกระทรวงเกษตรสหรัฐอเมริกา เพื่อผลิตข้าวอินทรีย์ส่งขายต่างประเทศ ปัจจุบันมีจำนวนสมาชิก ๖๒ ราย พื้นที่ 408.5 ไร่ โดยได้รับการรับรองมาตรฐาน Organic Thailand ทั้งหมด ซึ่งเป็นตำบลเดียวของจังหวัดอุตรดิตถ์ที่ได้รับ
การรับรองมาตรฐานดังกล่าว และได้รับการรับรองมาตรฐาน USDA จำนวน 54 ราย พื้นที่ 340 ไร่ ซึ่งทำให้
ในปัจจุบันต้นทุนการผลิตข้าวอินทรีย์ของเกษตรกรตำบลหาดกรวด น้อยกว่าต้นทุนการผลิตข้าวเคมี จากเดิมประมาณ 7,000-8,000 บาทต่อไร่ เหลือเพียง 3,000 บาทต่อไร่ รวมทั้งราคาผลผลิตข้าวอินทรีย์มีราคาสูงกว่าข้าวทั่วไป ทำให้เกษตรกรมีรายได้สุทธิเพิ่มมากขึ้น เกษตรกรมีสุขภาพดี ไม่มีสารตกค้างในข้าว และผู้บริโภคมีข้าวที่ปลอดสารพิษบริโภค
รองนายกรัฐมนตรีได้แลกเปลี่ยนความคิดเห็นเกี่ยวกับแนวทางการขับเคลื่อนพืชอินทรีย์กับผู้เข้าร่วมประชุมว่า เกษตรอินทรีย์สามารถทำได้ทั้งพืชสวนและพืชไร่ รวมถึงการส่งเสริมและรักษาพันธุ์พืชพื้นเมืองของจังหวัดที่เริ่มจะหายไปจากท้องตลาดให้กลับมาเป็นที่นิยมอีก อาทิ ลางสาด ทั้งนี้สิ่งที่สำคัญอีกประการ คือ การที่ต้องมีตลาดรองรับผลิตผลที่ออกมา ซึ่งในเรื่องดังกล่าวนี้รัฐบาลได้ให้ความใส่ใจ โดยการสนับสนุนให้มีการทำการเกษตรแบบครบวงจรตั้งแต่ต้นทางไปจนถึงปลายทาง ซึ่งจากความสำเร็จของเกษตรกรในวิสาหกิจชุมชนหาดกรวดนับเป็นเรื่องที่น่ายินดีและจะเป็นตัวอย่างที่ดีให้กับเกษตรกรทั่วไปให้หันมา
ให้ความสนใจในกระบวนการการผลิตแบบเกษตรอินทรีย์ ทั้งนี้ระหว่างการประชุมได้มีกลุ่มเกษตรกรที่เข้าร่วม
การประชุมได้แสดงความคิดเห็นสนับสนุนแนวทางเกษตรอินทรีย์ของรัฐบาล และแสดงความชื่นชมที่รัฐบาล
ได้ทำให้ชีวิตของเกษตรกรดีขึ้น
ภายหลังเสร็จสิ้นการประชุมคณะของรองนายกรัฐมนตรี ได้เดินทางไปยังหมู่ที่ 2 ตำบลหาดกรวด เพื่อเยี่ยมชมการดำเนินกิจกรรมแปลงข้าวอินทรีย์ของนายประเสริฐ  ศรีสวัสดิ์ และ นางชฎาภรณ์  คงเพชรศักดิ์ เกษตรกรต้นแบบที่ประสบความสำเร็จในการปรับเปลี่ยนวิธีการปลูกข้าวจากแบบเดิมมาเป็นการปลูกข้าวอินทรีย์ (ข้าวหอมแดง) ซึ่งสามารถเพิ่มผลผลิตและรายได้ให้กับครอบครัวมากกว่าครึ่งหนึ่งจากที่เคยทำการเกษตรแบบ
ใช้สารเคมี
…...................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/7569
