รัฐบาลไทย-ข่าวทำเนียบรัฐบาล-กรมทรัพย์สินทางปัญญา ร่วมกับเซ็นทรัล ฟู้ด ฮอลล์ และท็อปส์ ชูสินค้า GI บุกตลาดรีเทลในประเทศ เพิ่มจุดขาย “GI Corner” กว่า 100 สาขา ภายในปี 2560

วันพุธที่ 19 เมษายน 2560
กรมทรัพย์สินทางปัญญา ร่วมกับเซ็นทรัล ฟู้ด ฮอลล์ และท็อปส์ ชูสินค้า GI บุกตลาดรีเทลในประเทศ เพิ่มจุดขาย “GI Corner” กว่า 100 สาขา ภายในปี 2560
กรมทรัพย์สินทางปัญญา กระทรวงพาณิชย์ ประกาศร่วมมือกับ เซ็นทรัล ฟู้ด รีเทล และ ท็อปส์ สนับสนุนสินค้าสิ่งบ่งชี้ทางภูมิศาสตร์ (Geographical Indication: GI) ของประเทศไทย เพื่อสร้างความแตกต่างให้ซูเปอร์มาร์เก็ต
พร้อมเปิดตัว “GI Corner” มุมจำหน่ายสินค้า GI นำร่องใน 2 สาขา ได้แก่ เซ็นทรัล ฟู้ด ฮอลล์ สาขาเซ็นทรัลชิดลม และ ท็อปส์ มาร์เก็ต สาขาเซ็นทรัลพลาซา แจ้งวัฒนะ ตั้งเป้าขยายจุดจำหน่ายครบ 100 จุด ภายในสิ้นปี 2560 ขึ้นแท่นซูเปอร์มาร์เก็ตแห่งแรกที่จำหน่ายสินค้า GI มากที่สุดจากไทย
วันที่ 18 เมษายน 2560 : ณ ท็อปส์ มาร์เก็ต สาขาเซ็นทรัลพลาซา แจ้งวัฒนะ - นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เผยถึงความสำเร็จในการร่วมมือกันระหว่างกรมทรัพย์สินทางปัญญา กระทรวงพาณิชย์ และบริษัทเซ็นทรัล ฟู้ด รีเทล จำกัด ในการขยายช่องทางการตลาดสินค้าสิ่งบ่งชี้ทางภูมิศาสตร์ (GI) ไทย เพื่อยกระดับความสามารถทางการแข่งขันของผู้ประกอบการสินค้า GI ไทยให้เป็นที่รู้จักในระดับประเทศและระดับสากล ตลอดจนเพื่อให้สินค้า GI ไทยนี้ เป็นที่ยอมรับของผู้บริโภคทั่วไป ซึ่งสอดรับกับนโยบายสำคัญของรัฐบาลในการผลักดันให้ชุมชนเข้มแข็ง มั่นคง มั่งคั่ง ยั่งยืน โดยมุ่งเน้นการควบคุมคุณภาพสินค้าให้ได้มาตรฐานเป็นที่ยอมรับของผู้บริโภค
กรมทรัพย์สินทางปัญญา กระทรวงพาณิชย์ เล็งเห็นถึงความสำคัญในส่วนนี้ จึงได้สนับสนุนการจัดทำระบบมาตรฐานสินค้า GI ที่เป็นการควบคุมคุณภาพสินค้าให้สามารถตรวจสอบย้อนกลับถึงแหล่งผลิตได้ ในปี 2560 ได้สนับสนุนการจัดทำระบบมาตรฐานสินค้า GI จำนวน 20 สินค้า จาก 15 จังหวัด เช่น เนื้อโคขุนโพนยางคำ จังหวัดสกลนคร ทุเรียนป่าละอู จังหวัดประจวบคีรีขันธ์ กล้วยเล็บมือนางชุมพร จังหวัดชุมพร กาแฟดงมะไฟ จังหวัดนครราชสีมา มะนาวเพชรบุรี จังหวัดเพชรบุรี มะยงชิดนครนายก มะปรางหวานนครนายก จังหวัดนครนายก ส้มสีทองน่าน จังหวัดน่าน เป็นต้น โดยมีผู้ประกอบการเข้าร่วมกว่า 1,000 ราย เมื่อผู้ประกอบการผ่านการตรวจสอบมาตรฐาน GI แล้วจะสามารถใช้ตราสัญลักษณ์ GI ไทยได้ ซึ่งจะเพิ่มความน่าเชื่อถือให้แก่สินค้าชุมชน
ในปีนี้กรมฯ ยังเริ่มโครงการพัฒนาผลิตภัณฑ์และบรรจุภัณฑ์ให้ตรงกับความต้องการของผู้บริโภคในยุคสมัยใหม่อีกด้วย ซึ่งจะมีผู้ประกอบการเข้าร่วมโครงการทั้งหมด 16 ราย เพื่อพัฒนาผลิตภัณฑ์และบรรจุภัณฑ์ให้เหมาะสมกับความต้องการและกฎระเบียบของโมเดิร์นเทรด เพื่อให้เกิดผู้ประกอบการสินค้าชุมชนที่มีความยั่งยืนในการทำตลาดสินค้าด้วยตนเองต่อไป โดยการพัฒนาสินค้า GI ในด้านต่างๆ ให้เกิดเป็นของดี ของแท้ ของหายาก ที่มีการรับรองคุณภาพผ่านตรา GI ไทย จะมีวางจำหน่ายใน เซ็นทรัล ฟู้ด ฮอลล์ และ ท็อปส์ มาร์เก็ต ต่อไป
ปัจจุบันประเทศไทยให้ความคุ้มครองสินค้า GI ไทย 76 รายการจาก 53 จังหวัด โดยมีเป้าหมายที่จะมีสินค้า GI ครบ 77 จังหวัดในปีนี้ และในปี 2561 มีวางเป้าหมายที่จะพัฒนาระบบมาตรฐานสินค้า GI ให้แก่เกษตรกร 1,250 ราย
นอกจากนี้ อยากเชิญชวนผู้บริโภคแวะชม ชิม ช๊อบ สินค้า GI ในงานต่างๆ ที่กรมฯ กำลังจะจัดขึ้น ดังนี้
1) งาน GI Market 2017 จำนวน 2 ครั้ง มีผู้ประกอบการ GI ไทยเข้าร่วมในแต่ละครั้งไม่น้อยกว่า 60 ราย ระหว่างวันที่ 27 เมษายน – 3 พฤษภาคม 2560 ณ ศูนย์การค้าเซ็นทรัลพลาซา แจ้งวัฒนะ และระหว่างวันที่ 1 – 7 สิงหาคม 2560 ณ เซ็นทรัลพลาซา เวสต์เกต
2) งาน IP Fair 2017 ระหว่างวันที่ 4 -7 พฤษภาคม 2560 ณ ไบเทคบางนา
3) เข้าร่วมงาน OTOP Mid Year ระหว่างวันที่ 18 - 25 พฤษภาคม 2560
4) เข้าร่วมงาน THAIFEX 2017 ในรูปแบบ GI Pavilion ระหว่างวัน 31 พฤษภาคม – 4 มิถุนายน 2560
ทางด้าน นางสาวภัทรพร เพ็ญประพัฒน์ รองกรรมการผู้จัดการใหญ่สายการตลาดและประชาสัมพันธ์ บริษัท เซ็นทรัล ฟู้ด รีเทล จำกัด ผู้บริหาร เซ็นทรัล ฟู้ด ฮอลล์ และ ท็อปส์ กล่าวว่า บริษัทได้ขยายช่องทางการตลาดสินค้าสิ่งบ่งชี้ทางภูมิศาสตร์ (GI) ไทย เพื่อยกระดับผู้ประกอบการสินค้า GI ไทยให้เป็นที่รู้จัก ผ่านมุมจำหน่ายสินค้า GI หรือ GI Corner ซึ่งเป็นหนึ่งในนโยบายของสำคัญของบริษัท ในปี 2560 เพื่อเพิ่มทางเลือกให้กับผู้บริโภคให้ได้รับสินค้าที่ดีมีคุณภาพ
“การขึ้นทะเบียนสินค้า GI สามารถสร้างมูลค่าเพิ่มและความแตกต่างให้สินค้า เป็นสินค้าเฉพาะท้องถิ่นใดท้องถิ่นหนึ่งเท่านั้น ซึ่งในต่างประเทศให้การยอมรับ สามารถสร้างคุณค่าเพิ่มให้แบรนด์ มีจุดแข็งจุดขายที่เหนือกว่าคู่แข่ง เพิ่มโอกาสในการส่งออก ตราสัญลักษณ์ GI สามารถการันตีคุณภาพและความน่าเชื่อถือให้สินค้า สามารถสร้างมูลค่าเพิ่มให้กับแบรนด์ สร้างความมั่นใจให้ผู้ซื้อว่าจะได้สินค้าที่ Authentic มีหน่วยงานที่ควบคุมมาตรฐานมีการตรวจสอบทุกปี ตัวสินค้าเองมีการตรวจสอบย้อนกลับได้ (Traceability)”
การเปิด GI Corner เป็นการนำร่องโครงการความร่วมมือ ซึ่งปัจจุบันเปิดใน 2 สาขา ได้แก่ เซ็นทรัล ฟู้ด ฮอลล์ สาขาเซ็นทรัล ชิดลม และ ท็อปส์ มาร์เก็ต สาขาเซ็นทรัลพลาซา แจ้งวัฒนะ โดยจำหน่ายสินค้า GI ในกลุ่มสินค้าอุปโภคบริโภค จำนวน 29 รายการ เป็นสินค้าที่จดทะเบียนแล้ว 18 ราย และกำลังอยู่ระหว่างดำเนินการ 11 ราย โดยสินค้าที่วางจำหน่ายจะหมุนเวียนกันไปตามฤดูกาล เพื่อให้ลูกค้าได้รับสินค้าที่มีคุณภาพดีที่สุด เช่น ส้มโอทับทิมสยามปากพนัง สับปะรดศรีราชา ข้าวสังข์หยดเมืองพัทลุง กาแฟดอยช้าง กาแฟดอยตุง ข้าวแต๋นลำปาง ข้าวหอมมะลิทุ่งกุลาร้องไห้ ไข่เค็มไชยา มะขามหวานเพชรบูรณ์ น้ำหมากเม่าสกลนคร ฯลฯ
โดยภายในปี 2560 บริษัทวางแผนเปิด GI Corner ให้ได้ทั้งหมดใน เซ็นทรัล ฟู้ด ฮอลล์, ท็อปส์ มาร์เก็ต และ ท็อปส์ ซูเปอร์สโตร์ ซึ่งปัจจุบันมีจำนวนกว่า 100 สาขา และสั่งซื้อได้ทางออนไลน์

ที่มา : http://www.thaigov.go.th/news/contents/details/3138
