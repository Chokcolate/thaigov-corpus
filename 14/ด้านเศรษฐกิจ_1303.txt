รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจโครงการขุดลอกร่องน้ำประกันความลึก ร่องน้ำทางเข้าท่าเรือกรุงเทพฯ ร่องที่ 2 จังหวัดสมุทรปราการ

วันอังคารที่ 19 กันยายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจโครงการขุดลอกร่องน้ำประกันความลึก ร่องน้ำทางเข้าท่าเรือกรุงเทพฯ ร่องที่ 2 จังหวัดสมุทรปราการ
พร้อมด้วย นายเจริญรัฐ ฉิมสำราญ ที่ปรึกษารัฐมนตรีช่วยว่าการกระทรวงคมนาคม และนายชยธรรม์ พรหมศร รองผู้อำนวยการสำนักงานนโยบายและแผนการขนส่งและจราจร ตรวจโครงการขุดลอกร่องน้ำประกันความลึก ร่องน้ำทางเข้าท่าเรือกรุงเทพฯ ร่องที่ 2 ในวันที่ 18 กันยายน 2560
โดยมี นายณัฐ จับใจ รองอธิบดีกรมเจ้าท่า เจ้าหน้าที่กรมเจ้าท่า ให้การต้อนรับ ณ สำนักงานเจ้าท่าภูมิภาคสาขาสมุทรปราการ จังหวัดสมุทรปราการ
นายพิชิต อัคราทิตย์ และคณะ ได้รับฟังบรรยายสรุปจาก นายณัฐ จับใจ รองอธิบดีกรมเจ้าท่า เกี่ยวกับโครงการศึกษาความเหมาะสมทางวิศวกรรมเศรษฐกิจและสิ่งแวดล้อมของการขุดลอกร่องน้ำประกันความลึก ร่องน้ำเข้าท่าเรือกรุงเทพฯ ร่องที่ 2 โดยกรมเจ้าท่า (จท.) ได้ดำเนินโครงการประกันความลึกร่องน้ำเศรษฐกิจและได้จัดทำแผนการขอตั้งงบประมาณสำหรับดำเนินโครงการประกันความลึกร่องน้ำเศรษฐกิจ จำนวน 16 ร่องน้ำ โดยร่องน้ำเข้าท่าเรือกรุงเทพฯ ร่องที่ 2 ใช้ประโยชน์ในด้านการเดินเรือลากจูงขนส่งสินค้าและเรือขนาดใหญ่ ประกอบกับเป็นร่องน้ำที่มีความสำคัญทางเศรษฐกิจ มีการคมนาคมขนส่งทางน้ำตลอดเวลา แต่เนื่องจากปัจจุบันสภาพร่องน้ำ ผู้ใช้ร่องน้ำ และสภาวะแวดล้อมเปลี่ยนไปจากเดิม มีความจำเป็นต้องพิจารณาศึกษาทบทวนความเหมาะสมทางด้านวิศวกรรม ได้แก่ ปริมาณและอัตราการตกตะกอน กระแสน้ำ ขนาดร่องน้ำ เพื่อประกอบในการออกแบบความลึกของร่องน้ำให้เหมาะสมกับสภาพแวดล้อมและการใช้งาน
ซึ่งวัตถุประสงค์ของการจัดทำโครงการศึกษาฯ ประกอบด้วย
1) เพื่อศึกษาและจัดทำรายงานความเหมาะสมด้านวิศวกรรม เศรษฐศาสตร์ สังคม และสิ่งแวดล้อม เพื่อนำมาใช้แก้ไขปัญหาการตื้นเขิน
2) เพื่อจัดทำแผนการขุดลอกร่องน้ำเข้าท่าเรือกรุงเทพฯ ร่องที่ 2 มาตรการ แผนป้องกันแก้ไขผลกระทบต่อระบบนิเวศน์ใกล้เคียง และแผนติดตามตรวจสอบประเมินผลการดำเนินงานโครงการตามแผนขุดลอกฯ ระยะยาว
3) ดำเนินงานการมีส่วนร่วมขององค์การปกครองส่วนท้องถิ่นและประชาชน เพื่อให้ผู้มีส่วนเกี่ยวข้องเสนอความคิดเห็นและเสนอแนวทางในขั้นตอนต่าง ๆ ของการศึกษา โดยการจัดทำโครงการศึกษาฯ มีแนวทางการดำเนินงาน ได้แก่ ทบทวนการศึกษาที่เกี่ยวข้อง การสำรวจข้อมูล การวิเคราะห์ การศึกษาความเหมาะสม และออกแบบเบื้องต้น การออกแบบรายละเอียด และการประชาสัมพันธ์ การประชุมสัมมนาเพื่อชี้แจงผลการศึกษาและรับฟังข้อคิดเห็น ซึ่งระยะเวลาการดำเนินโครงการเริ่มตั้งแต่วันที่ 9 กุมภาพันธ์ - 6 พฤศจิกายน 2560
จากนั้น นายพิชิต อัคราทิตย์ และคณะ ได้ลงเรือ จท. ตรวจโครงการขุดลอกร่องน้ำประกันความลึก ร่องน้ำทางเข้าท่าเรือกรุงเทพฯ ร่องที่ 2 และตรวจการสัญจรทางน้ำบริเวณลุ่มแม่น้ำเจ้าพระยาในพื้นที่กรุงเทพฯ นนทบุรี และปทุมธานี

ที่มา : http://www.thaigov.go.th/news/contents/details/6799
