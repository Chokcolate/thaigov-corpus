รัฐบาลไทย-ข่าวทำเนียบรัฐบาล-​มาตรการ “โรงพยาบาลอาหารปลอดภัย” ได้ผล ลดท้องร่วงอาหารเป็นพิษ

วันเสาร์ที่ 23 ธันวาคม 2560
​มาตรการ “โรงพยาบาลอาหารปลอดภัย” ได้ผล ลดท้องร่วงอาหารเป็นพิษ
กระทรวงสาธารณสุข เผยเขตสุขภาพที่ 5 ใช้มาตรการ “โรงพยาบาลอาหารปลอดภัย”  ลดอัตราผู้ป่วย   ท้องร่วง อาหารเป็นพิษ ได้เกินกว่า ร้อยละ 20 เตรียมขยายผลโครงการครอบคลุม ทุก รพ. ภายในปี 61
กระทรวงสาธารณสุข เผยเขตสุขภาพที่ 5 ใช้มาตรการ “โรงพยาบาลอาหารปลอดภัย”  ลดอัตราผู้ป่วย   ท้องร่วง อาหารเป็นพิษ ได้เกินกว่า ร้อยละ 20 เตรียมขยายผลโครงการครอบคลุม ทุก รพ. ภายในปี 61
นายแพทย์ชาตรี บานชื่น ที่ปรึกษารัฐมนตรีว่าการกระทรวงสาธารณสุข พร้อมด้วย นายแพทย์ธเรศ   กรัษนัยรวิวงศ์ รองปลัดกระทรวงสาธารณสุข ตรวจเยี่ยมความคืบหน้าการดำเนินงานดูแลสุขภาพประชาชนในพื้นที่ เขตสุขภาพที่ 5 ตามนโยบายของ ศ.คลินิก เกียรติคุณ นพ.ปิยะสกล  สกลสัตยาทร รัฐมนตรีว่าการกระทรวง    สาธารณสุข ที่โรงพยาบาลสมเด็จ พระพุทธเลิศหล้า จังหวัดสมุทรสงคราม
นายแพทย์ชาตรี ให้สัมภาษณ์ว่า เขตสุขภาพที่ 5 เป็นเขตแรกที่ดำเนินการ “รพ.อาหารปลอดภัย” ครบทุก  จังหวัด ในโรงพยาบาล 50 แห่ง จากความร่วมมือของทุกภาคส่วนในพื้นที่ เพื่อให้ผู้ป่วยที่นอนรักษาตัวในโรงพยาบาลได้บริโภคอาหาร ผักและผลไม้ ปลอดสารเคมีและยาฆ่าแมลง ถูกต้องตามหลักโภชนาการ ดำเนินการ ตั้งแต่ต้นน้ำจนถึงปลายน้ำ โดยจัดหาเกษตรกรปลูกผักปลอดสารเคมี จำหน่ายให้โรงพยาบาลเพื่อประกอบอาหารให้ผู้ป่วยโดยไม่ผ่านพ่อค้าคนกลาง มีการควบคุม ตรวจสอบคุณภาพความปลอดภัยทุกกระบวนการ ตั้งแต่การผลิต  วัตถุดิบ ขนส่ง การปรุง ส่วนโรงครัวที่ปรุงอาหารผ่านมาตรฐานด้านสุขาภิบาลอาหารตามเกณฑ์ที่กำหนด สร้างความมั่นใจและสุขภาพที่ดีแก่ผู้ป่วยและประชาชนที่มารับบริการในโรงพยาบาล รวมทั้งการจัดพื้นที่จำหน่ายผักและผลไม้ ปลอดสารเคมีที่ได้มาตรฐาน เพื่อให้ผู้มารับบริการและญาติซื้อหาได้สะดวก เป็นการสนับสนุนการตลาดอย่างยั่งยืนต่อไป
นอกจากนี้ยังโรงพยาบาลได้ปรุงอาหารหลายเมนู เรียกว่า “เมนูเทวดา” เป็นนวัตกรรมให้ข้อมูลโภชนาการในรูปแบบ “QR code”  ทุกเมนูลดหวาน มัน เค็ม ถูกต้องตามหลักโภชนาการ ผู้รับบริการและญาติสามารถดูส่วนประกอบ คุณค่าทางโภชนาการของเมนูเพื่อนำมาประกอบอาหาร ผ่านทางโทรศัพท์มือถือได้อย่างสะดวกและรวดเร็ว และยังสามารถแนะนำต่อผู้อื่นในชุมชนได้อีกด้วย ผลจากการดำเนินงานทำให้ปัญหาโรคอุจจาระร่วงและโรคอาหารเป็นพิษของผู้ป่วยที่เข้ารับการรักษาในพื้นที่ดีขึ้น ลดอัตราการเกิดโรคอุจจาระร่วง จาก 1,822 เหลือเพียง 1,291 ต่อแสนประชากร โรคอาหารเป็นพิษจาก 125.65 เหลือ 96.17 ต่อแสนประชากร   ประชาชนมีสุขภาพดี และลดรายจ่ายจากโรคที่เกิดจากสารเคมีปนเปื้อนในอาหาร
พื้นที่เขตสุขภาพที่ 5 มีจังหวัดในพื้นที่รับผิดชอบทั้งหมด 8 จังหวัด ได้แก่ จังหวัดราชบุรี นครปฐม สุพรรณบุรี กาญจนบุรี สมุทรสาคร สมุทรสงคราม เพชรบุรี  และประจวบคีรีขันธ์ มีโรงพยาบาลในพื้นที่ รวม 67 แห่ง ภายในปี 2561 กระทรวงสาธารณสุขจะดำเนินงานให้ครอบคลุมในทุกพื้นที่และส่งเสริมให้เกิดเป็น ร้านอาหารปลอดภัย ในทุกอำเภอ และตำบล
************************************* 23 ธันวาคม 2560

ที่มา : http://www.thaigov.go.th/news/contents/details/8957
