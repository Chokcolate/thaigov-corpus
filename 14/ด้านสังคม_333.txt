รัฐบาลไทย-ข่าวทำเนียบรัฐบาล-รมว.พม. ชื่นชมเด็กชายวัย 9 ขวบ เป็นเด็กเรียนดี แต่พิการแขน-ขาลีบ คดงอผิดรูป ต้องใช้เท้าเขียนหนังสือแทนมือ ครอบครัวมีฐานะยากจน ที่ จ.นครราชสีมา

วันพุธที่ 14 มิถุนายน 2560
รมว.พม. ชื่นชมเด็กชายวัย 9 ขวบ เป็นเด็กเรียนดี แต่พิการแขน-ขาลีบ คดงอผิดรูป ต้องใช้เท้าเขียนหนังสือแทนมือ ครอบครัวมีฐานะยากจน ที่ จ.นครราชสีมา
รมว.พม. ชื่นชมเด็กชายวัย 9 ขวบ เป็นเด็กเรียนดี แต่พิการแขน-ขาลีบ คดงอผิดรูป ต้องใช้เท้าเขียนหนังสือแทนมือ ครอบครัวมีฐานะยากจน ที่ จ.นครราชสีมา พร้อมช่วยเหลือครอบครัวผู้ด้อยโอกาสและประสบปัญหาทางสังคม ที่ย่านพระโขนง กรุงเทพฯ และ จ.สงขลา
วันนี้ (14 มิ.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 650/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กชายวัย 9 ขวบ นักเรียนชั้น ป.2 เป็นเด็กเรียนดี เป็นตัวแทนโรงเรียนทำกิจกรรมหลายอย่าง แต่พิการแขน-ขาลีบ และคดงอผิดรูป ต้องใช้เท้าเขียนหนังสือแทนมือ ครอบครัวมีฐานะยากจน อาศัยเพียงลำพังอยู่กับผู้เป็นย่า ที่มีอาชีพรับซ่อมแซมเสื้อผ้า มีรายได้วันละไม่กี่บาท ใช้ประทังชีวิตไปวันๆ ที่อำเภอ วังน้ำเขียว จังหวัดนครราชสีมา นั้น ตนขอชื่นชมในความขยันหมั่นเพียร ตั้งใจศึกษาเล่าเรียน ถึงแม้มีอุปสรรค ทางร่างกาย แต่ไม่ย่อท้อ ไม่นำมาเป็นอุปสรรคในการดำเนินชีวิต น่ายกย่องเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กชายคนดังกล่าวอย่างต่อเนื่อง และดูแลเรื่องการศึกษาในระยะยาว นอกจากนี้ ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 8 ขวบ พิการทางการเคลื่อนไหว ไม่สามารถช่วยเหลือตัวเองได้ พ่อและแม่แยกทางกัน ต้องอาศัยอยู่กับผู้เป็นย่า ที่ไม่ได้ประกอบอาชีพ เนื่องจากต้องอยู่ดูแลเด็กชายอย่างใกล้ชิด อาศัยเงินจากพ่อของเด็กชายที่ประกอบอาชีพทำสวนส่งกลับมาให้เพื่อใช้ประทังชีวิตไปวันๆ ที่ย่าน พระโขนง กรุงเทพฯ และกรณีพบหญิงรายหนึ่ง ป่วยเป็นโรคมะเร็งเต้านม ระยะที่ 3 สร้างความเจ็บปวดทุกข์ทรมาน เป็นอย่างมาก ทั้งยังต้องรับภาระเลี้ยงดูลูกชายวัยกำลังเรียน ประกันชีวิตที่เคยทำไว้ก็ปฏิเสธการช่วยเหลือ ครอบครัว มีฐานะยากจน ไม่มีเงินเพียงพอค่ารักษาพยาบาล ที่อำเภอหาดใหญ่ จังหวัดสงขลา นั้น ตนได้กำชับให้หน่วยงาน ที่เกี่ยวข้องในพื้นที่ และพัฒนาสังคมและความมั่นคงของมนุษย์จังหวัดสงขลา (พมจ.สงขลา) เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง การศึกษาของเด็กชายที่กำลังศึกษาอยู่ในระยะยาว นอกจากนี้ ให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/4522
