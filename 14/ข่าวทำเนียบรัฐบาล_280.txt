รัฐบาลไทย-ข่าวทำเนียบรัฐบาล-นายกรัฐมนตรีตอบข้อซักถามสื่อมวลชนภายหลังการประชุมคณะรัฐมนตรี

วันอังคารที่ 30 พฤษภาคม 2560
นายกรัฐมนตรีตอบข้อซักถามสื่อมวลชนภายหลังการประชุมคณะรัฐมนตรี
นายกรัฐมนตรีตอบข้อซักถามสื่อมวลชนภายหลังการประชุมคณะรัฐมนตรี
วันนี้ (30 พฤษภาคม 2560) เวลา 14.00 น. ภายหลังการประชุมคณะรัฐมนตรี ณ ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีได้เขียนตอบข้อซักถามของสื่อมวลชน จำนวน 11 ข้อ ดังนี้
1. กรณีรองนายกรัฐมนตรีมาเลเซียให้สัมภาษณ์กับสื่อต่างชาติว่า เหตุระเบิดภาคใต้ของไทยเป็นส่วนหนึ่งของการเคลื่อนไหวของไอเอส หลังผู้นำไอเอสมาเลเซียกลุ่มคาติบาห์ นุซันทรา ถูกสังหารที่ซีเรีย รวมถึงเหตุระเบิดบนเกาะมินดาเนาอินโดนีเซีย มีส่วนเชื่อมโยงกันกับไทยด้วย
นายกรัฐมนตรีเขียนตอบว่า รัฐบาลยืนยันว่ายังตรวจสอบไม่พบว่าเป็นการปฏิบัติของกลุ่มดังกล่าว หากมีหลักฐานพิสูจน์ทราบที่ชัดเจน จะแจ้งให้ทราบ ขณะนี้ให้ทุกคนช่วยกันเฝ้าระวัง  สังเกต ทำงานข่าวร่วมกับเจ้าหน้าที่ฝ่ายรัฐ การวิพากษ์วิจารณ์ขยายข่าวดังกล่าว ระวัง จะมีผลกระทบกับประเทศ
2. นายกรัฐมนตรีได้รับรายงานเรื่องดังกล่าวหรือไม่และมีความเห็นอย่างไรต่อการให้สัมภาษณ์ของรองนายกรัฐมนตรีมาเลเซีย
นายกรัฐมนตรีเขียนตอบว่า ได้สั่งการให้ทุกหน่วยงานความมั่นคงได้ติดตาม สืบสวน สอบสวน เราต้องยุติปัญหาความขัดแย้งภายในประเทศให้ได้โดยเร็ว ไม่ให้ขบวนการรุนแรงนอกประเทศเข้ามาแทรกแซง
3. จากคำถาม 4 ข้อ ของนายกรัฐมนตรี นายกมนตรีมั่นใจหรือไม่ว่า จะได้คำตอบจริงๆ จากประชาชนหรือไม่ เพราะเกรงกันว่า จะมีการกลั่นกรองเอาแต่คำตอบที่ถูกใจนายกรัฐมนตรี
นายกรัฐมนตรีเขียนตอบว่า ผมไม่มีความตั้งใจจะได้คำตอบที่ถูกใจ หรือไม่ตรงใจ  ผมต้องการสร้างการเรียนรู้ว่าประชาชนจะช่วยกันอย่างไรให้ได้รัฐบาลที่ดี มีธรรมาภิบาลในการบริหารบ้านเมืองต่อไป ไม่มีส่วนเกี่ยวข้องกับ ตัวนายกรัฐมนตรีเลย เพราะการเลือกตั้ง ประชาชนเป็นผู้เลือก ต้องเลือกด้วยความรอบคอบ
4. ความคืบหน้าเหตุระเบิดโรงพยาบาลพระมงกุฎเกล้า ล่าสุดรู้ตัวผู้ก่อเหตุแล้วหรือไม่ เพราะข้อมูลยังไม่ตรงกันจากผู้รับผิดชอบ และเกี่ยวกับชื่อผู้ต้องสงสัยของ ผบ.ทบ นายกรัฐมนตรีเห็นว่าอย่างไร และได้รับรายงานจาก ผบ.ตร และผบ.ทบ เกี่ยวกับเหตุระเบิดแล้วหรือยัง
นายกรัฐมนตรีเขียนตอบว่า ยังอยู่ในกระบวนการสืบสวนสอบสวน เอาไว้รอให้ออกหมายจับ จับกุมได้ กำลังทำงานอยู่
5. ทางการมาเลเซียให้ข่าวหลายครั้งว่าพื้นที่ชายแดนใต้ของไทยเป็นพื้นที่หลบซ่อนของไอเอส และมีเหตุโจมตีบางครั้งเกี่ยวกับไอเอส  นายกรัฐมนตรีจะให้การยืนยันได้ไหมว่าไม่เกี่ยว
นายกรัฐมนตรีเขียนตอบว่า ใช้คำว่ายืนยันไม่ได้ ใช้คำว่าตรวจสอบยังไม่พบ ทั้งงานด้านการข่าว การสืบสวนสอบสวนยังไม่พบความเชื่อมโยง พบเมื่อไหร่จะแจ้งให้ทราบ อย่าชักศึกเข้าบ้าน เตรียมคนเราให้พร้อม
6. การพูดคุยสันติสุขชายแดนใต้เพื่อกำหนดพื้นที่ปลอดภัยไปถึงไหนแล้ว ขณะที่กลุ่มบีอาร์เอ็นปรับโครงสร้างและยื่นเงื่อนไขพูดคุย รัฐบาลจะว่าอย่างไรบ้าง
นายกรัฐมนตรีเขียนตอบว่า ทราบว่าเริ่มพูดคุยเพื่อกำหนดพื้นที่บ้างแล้ว แต่ยังต้องพิจารณาในเงื่อนไขต่างๆ ที่ทั้ง สองฝ่ายต้องการ ให้สอดคล้องและเข้าใจตรงกัน ที่สำคัญคือ การสร้างความไว้เนื้อเชื่อใจระหว่างกัน       ให้สนใจ 1.การพัฒนา 2. การบังคับใช้กฎหมายปกติ การพูดคุยสันติสุขเป็นวิธีการของสากลที่ปฏิบัติไปด้วยกัน
7. เรื่องหญิงไทยถูกล่อลวงไปค้ากามสหรัฐอมเริกา ขณะที่ในไทยก็มีปัญหาค้ากามเด็ก มีข้าราชการเกี่ยวข้อง รัฐบาลจะมีมาตรการอย่างไร
นายกรัฐมนตรีเขียนตอบว่า มันเป็นวงจรอุบาทว์ที่มีทั้งผู้ไม่สุจริต ผู้สมัครใจ  ผู้ถูกล่อลวง เจ้าหน้าที่ต้องปราบปรามทุกกระบวนการให้ครบวงจร
8. เรื่องรถหรูเลี่ยงภาษีและถูกโจรกรรมจากต่างประเทศ โยงข้าราชการจำนวนมาก รัฐบาลมีนโยบายอย่างไรเพื่อไม่ให้ลูบหน้าปะจมูกเหมือนที่ผ่าน ๆ มา
นายกรัฐมนตรีเขียนตอบว่า แต่ก่อนมีคดีแบบนี้เกิดขึ้นหรือไม่ รัฐบาลโดยกระทรวงการคลัง กรมศุลกากร ได้รื้อเรื่องนี้ออกมาให้ทบทวน เร่งรัดดำเนินคดี นี่คือความแตกต่างของรัฐบาลนี้  ซึ่งเกิดขึ้นมาเป็นเวลานาน ทุกวงการ อย่าบอกว่า รัฐบาลไม่มีผลงานในเรื่องปราบปรามการทุจริต
9. หลังลงพื้นที่ และให้นโยบาย คิดว่าฤดูฝนปีนี้จะสามารถรับมือกับปริมาณน้ำได้หรือไม่โดยเฉพาะใน กทม.
นายกรัฐมนตรีเขียนตอบว่า ถ้าฝนไม่มากเกินปกติ พอจะแก้ไขให้ทุเลาได้ แต่การจะแก้ไขได้อย่างยั่งยืน ต้องแก้ทั้งระบบ ตั้งแต่ ภาคเหนือ ภาคกลาง ภาคใต้  ป้องกันพื้นที่กทม. พื้นที่ ตะวันตกและตะวันออก แม่น้ำเจ้าพระยา
10. กำชับหน่วยงานที่เกี่ยวข้องดูแล และมีมาตรการช่วยเหลือในพื้นที่เสี่ยงภัยน้ำท่วม – พื้นที่ลุ่มต่างๆอย่างไร นายกรัฐมนตรีเขียนตอบว่า มีแผนอยู่แล้ว มีงบประมาณของผู้ว่าราชการจังหวัดอยู่แล้ว รัฐบาลพร้อมเติมมาตรการ/งบประมาณลงไปเพิ่มเติมขีดความสามารถ
11. กรณีสภาขับเคลื่อนการปฏิรูประเทศ (สปท.) ส่งผลการศึกษาและมีข้อเสนอแนะถึง นายกรัฐมนตรีให้ปลดบอร์ดบริษัทท่าอากาศยานไทย และยกเลิกสัญญากับคิงพาวเวอร์ มีความคืบหน้าอย่างไร รวมทั้งได้สั่งการอะไรเพิ่มเติม และจะได้ข้อสรุปเมื่อไหร่
นายกรัฐมนตรีเขียนตอบว่า ปลดเรื่องอะไร การสอบสวนและกฎหมายว่าอย่างไร แจ้งความกันหรือยัง ต้องรับผิดชอบ ไม่ใช่รัฐบาลจะเอาเรื่องที่มีกระแสมาทำโดยไม่มีที่มา หลักฐานการทุจริต ผู้เสียหาย กระบวนการยุติธรรมว่าอย่างไร ฯลฯ
------------------------------------------------------------

ที่มา : http://www.thaigov.go.th/news/contents/details/4146
