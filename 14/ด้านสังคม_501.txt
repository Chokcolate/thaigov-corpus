รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ เป็นประธานพิธีวางพานพุ่ม เนื่องในวันสื่อสารแห่งชาติ 2560

วันศุกร์ที่ 4 สิงหาคม 2560
รมว.กระทรวงดิจิทัลฯ เป็นประธานพิธีวางพานพุ่ม เนื่องในวันสื่อสารแห่งชาติ 2560
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีวางพานพุ่มพระบรมราชานุสาวรีย์พระบาทสมเด็จพระปรมินทรมหาจุฬาลงกรณ์ พระจุลจอมเกล้าเจ้าอยู่หัว เนื่องในโอกาส “วันสื่อสารแห่งชาติ” 4 สิงหาคม 2560 โดยมีคณะผู้บริหารกระทรวงฯ ผู้บริหารสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ผู้บริหารหน่วยงานในสังกัดกระทรวงฯ ผู้บริหารส่วนราชการ รัฐวิสาหกิจและเอกชน เข้าร่วมพิธีดังกล่าว ณ บริเวณลานหน้าอาคารอำนวยการ สำนักงาน กสทช. ถนนพหลโยธิน กรุงเทพฯ
จากนั้น รัฐมนตรีว่าการกระทรวงดิจิทัลเพื่อเศรษฐกิจและสังคม ได้เป็นประธานในพิธีถวายเครื่องสักการะพระอนุสาวรีย์จอมพลสมเด็จพระราชปิตุลาบรมพงศาภิมุข เจ้าฟ้าภาณุรังษีสว่างวงศ์กรมพระยาภาณุพันธุวงศ์วรเดช เนื่องในโอกาส “วันสื่อสารแห่งชาติ ประจำปี 2560” โดยมีคณะผู้บริหารกระทรวงฯ และหน่วยงานในสังกัดเข้าร่วมพิธีฯ เมื่อวันที่ 4 สิงหาคม 2560 ณ พระอนุสาวรีย์ บริเวณเกาะกลางน้ำ บริษัท กสท โทรคมนาคม จำกัด (มหาชน) ถนนแจ้งวัฒนะ กรุงเทพฯ
************************

ที่มา : http://www.thaigov.go.th/news/contents/details/5715
