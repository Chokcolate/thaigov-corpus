รัฐบาลไทย-ข่าวทำเนียบรัฐบาล-รมว.พม. ชื่นชมเด็กสาวสู้ชีวิตวัย 16 ปี ที่ต้องออกจากโรงเรียนเพื่อมาทำงานหารายได้ช่วยเหลือครอบครัว ที่ จ.ตรัง

วันพุธที่ 11 ตุลาคม 2560
รมว.พม. ชื่นชมเด็กสาวสู้ชีวิตวัย 16 ปี ที่ต้องออกจากโรงเรียนเพื่อมาทำงานหารายได้ช่วยเหลือครอบครัว ที่ จ.ตรัง
รมว.พม. ชื่นชมเด็กสาวสู้ชีวิตวัย 16 ปี ที่ต้องออกจากโรงเรียนเพื่อมาทำงานหารายได้ช่วยเหลือครอบครัว ที่ จ.ตรัง พร้อมกำชับ จนท. เร่งช่วยเหลือเด็กหญิงวัย 11 ปี พิการทางสมองตั้งแต่กำเนิด และไม่มีเงินค่ารักษาพยาบาล ที่ จ.เชียงราย
วันนี้ (11 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 732/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กสาววัย 16 ปี ครอบครัวมีฐานะยากจน ต้องลาออกจากโรงเรียน เพื่อมาทำงานหารายได้ช่วยเหลือแม่วัย 48 ปี ที่รับภาระเพียงคนเดียวในการหาเลี้ยงครอบครัว เนื่องจากผู้เป็นพ่อวัย 41 ปี ประสบอุบัติเหตุจนเป็นอัมพฤกษ์ ไม่สามารถช่วยเหลือตัวเองได้ และน้องสาวฝาแฝดวัย 9 ขวบ ที่อำเภอห้วยยอด จังหวัดตรัง นั้น ตนขอชื่นชมเด็กสาวคนดังกล่าว ที่มีความขยันหมั่นเพียร ความกตัญญู และความตั้งใจในการช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมหน่วยงานที่เกี่ยวข้อง เร่งลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการ พร้อมมอบสิ่งของเครื่องใช้ที่จำเป็นและอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทุกคนอย่างต่อเนื่อง และการรักษาพยาบาลของผู้ป่วยในระยะยาว รวมทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวต่อไปว่า สำหรับกรณีเด็กหญิงวัย 11 ขวบ ป่วยสมองพิการตั้งแต่กำเนิด และกล้ามเนื้ออ่อนแรง แขน-ขาลีบ มีร่างกายผอมซูบ ต้องนอนป่วยติดเตียง ไม่สามารถช่วยเหลือตัวเองได้ ซึ่งครอบครัวมีฐานะยากจน จึงไม่มีเงินเพียงพอสำหรับค่ารักษาพยาบาล ที่อำเภอแม่จัน จังหวัดเชียงราย นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) พร้อมหน่วยงานที่เกี่ยวข้อง เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการ พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กหญิงดังกล่าวอย่างใกล้ชิด อีกทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และร่วมกันหาแนวทางช่วยเหลือในระยะยาวต่อไป

ที่มา : http://www.thaigov.go.th/news/contents/details/7328
