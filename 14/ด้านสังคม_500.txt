รัฐบาลไทย-ข่าวทำเนียบรัฐบาล-รมว.สธ.ชื่นชมการบูรณาการทำงานช่วยเหลือผู้ประสบภัยน้ำท่วมจ.สกลนคร

วันศุกร์ที่ 4 สิงหาคม 2560
รมว.สธ.ชื่นชมการบูรณาการทำงานช่วยเหลือผู้ประสบภัยน้ำท่วมจ.สกลนคร
รัฐมนตรีว่าการกระทรวงสาธารณสุข ชื่นชมบูรณาการภาครัฐ เอกชน ช่วยเหลือผู้ประสบภัยน้ำท่วม  ให้นายแพทย์สาธารณสุขจังหวัดดูแลประชาชนที่ประสบภัยน้ำท่วมให้ครอบคลุม ในพื้นที่เข้าถึงบริการลำบากให้จัดหน่วยแพทย์เคลื่อนที่ออกให้บริการ
เน้นดูแลกลุ่มเปราะบาง เด็ก ผู้สูงอายุ คนพิการ หญิงตั้งครรภ์ ผู้ป่วยโรคเรื้อรัง พร้อมวางแผนฟื้นฟูหลังน้ำลด ย้ำ 30 จังหวัดพื้นที่ฝนตกหนัก 4 – 6 สิงหาคมนี้ปฏิบัติตามแผนรับน้ำท่วม
วันนี้ (4 สิงหาคม 2560) ศ.คลินิกเกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมคณะ ลงพื้นที่ติดตามการช่วยเหลือผู้ประสบน้ำท่วม จังหวัดสกลนคร ที่โรงพยาบาลพังโคน และโรงพยาบาลศูนย์สกลนคร และให้สัมภาษณ์ว่า วันนี้มาเยี่ยมให้กำลังใจ พร้อมสนับสนุนการทำงานของเจ้าหน้าที่ทุกคนที่เสียสละทำงานดูแลช่วยเหลือประชาชนในภาวะยากลำบาก ขอชื่นชมการบูรณาการของหน่วยงานทั้งภาครัฐ เอกชน และประชาชน ที่ร่วมกันช่วยเหลือผู้ประสบภัยน้ำท่วมในพื้นที่อย่างดีที่สุด ทั้งนี้ได้กำชับให้นายแพทย์สาธารณสุขจังหวัด/ผู้อำนวยการโรงพยาบาล วางแผนการจัดบริการผู้ประสบภัยให้ครอบคลุม และจัดหน่วยแพทย์เคลื่อนที่ออกให้บริการในพื้นที่ที่ประชาชนเข้าถึงบริการลำบาก เน้นดูแลกลุ่มเปราะบาง อาทิ เด็ก ผู้สูงอายุ คนพิการ หญิงตั้งครรภ์ ผู้ป่วยโรคเรื้อรัง ทำงานร่วมกับอาสาสมัครสาธารณสุขและหน่วยงานในท้องถิ่น
สำหรับจังหวัดสกลนครมีหน่วยบริการได้รับความเสียหายรวม 5 แห่ง ได้แก่โรงพยาบาลศูนย์สกลนคร เปิดให้บริการได้เฉพาะผู้ป่วยนอกและผู้ป่วยฉุกเฉิน โรงพยาบาลพังโคนและโรงพยาบาลโคกศรีสุพรรณ เปิดให้บริการได้ตามปกติ ส่วนโรงพยาบาลส่งเสริมสุขภาพตำบล (รพ.สต.) 2 แห่ง ย้ายไปให้บริการในจุดที่ประชาชนเข้าถึงสะดวก คือรพ.สต.บ้านกลาง ให้บริการที่วัดโนนสวรรค์ และรพ.สต.โพนแพงให้บริการที่ศาลาประชาคมบ้านโพนแพง ทั้งนี้ ได้จัดหน่วยแพทย์เคลื่อนที่ให้บริการที่ศูนย์พักพิงและครอบคลุมทุกพื้นที่ ในพื้นที่น้ำท่วมสูงได้จัดเรือท้องแบนออกให้บริการประชาชนถึงบ้าน ทั้งตรวจรักษา ให้คำปรึกษา ควบคุมป้องกันโรค การปรับปรุงสุขาภิบาลหลังน้ำลด รวมทั้งได้สำรวจจัดทำทะเบียนผู้ป่วยติดบ้านติดเตียง ติดต่อสอบถามอาการทุกวัน กรณีมีโรคแทรกซ้อนจะส่งทีมสหวิชาชีพดูแลช่วยเหลือถึงบ้าน โรคที่มารักษาส่วนใหญ่คือ น้ำกัดเท้า 386 คน ไข้หวัด 122 คน และให้การดูแลผู้สูงอายุ ผู้ป่วยติดบ้านติดเตียง ผู้ป่วยโรคเรื้อรัง ซึ่งประชาชนเจ็บป่วยฉุกเฉินสามารถโทรขอความช่วยเหลือที่สายด่วน 1669 ฟรี ตลอด 24 ชั่วโมง
สำหรับระยะฟื้นฟู มีการเฝ้าระวังควบคุมและป้องกันโรคที่มาหลังน้ำลดหรือน้ำท่วมขัง เช่น ท้องเสีย ฉี่หนู รวมทั้งฟื้นฟูสภาพจิตใจ และเยียวยาผู้ที่ได้รับผลกระทบ ตลอดจนเร่งการจัดการสุขาภิบาลและอนามัยสิ่งแวดล้อม  ปรับปรุง ฟื้นฟูเพื่อจัดบริการพื้นฐาน เช่น ล้างบ่อน้ำ เฝ้าระวังคุณภาพน้ำ การจัดการขยะ ล้างตลาด เป็นต้น และฟื้นฟูโครงสร้างพื้นฐานทางการแพทย์และสาธารณสุข และวางแผนออกแบบป้องกันสถานบริการในระยะยาว
ทั้งนี้ ในวันที่ 4 – 6 สิงหาคมนี้ ขอให้หน่วยงานในพื้นที่เสี่ยงน้ำท่วมจากฝนตกหนัก 30 จังหวัดในภาคเหนือ ตะวันออกเฉียงเหนือ ตะวันออก และภาคใต้ฝั่งตะวันตก ตามประกาศกรมอุตุนิยมวิทยา ปฏิบัติตามมาตรการ ดังนี้ 1.ติดตามสถานการณ์จากกรมอุตุนิยมวิทยาอย่างใกล้ชิด 2.วางแผนป้องกันน้ำท่วม เตรียมพร้อมระบบระบายน้ำ เครื่องสูบน้ำ สำรองน้ำมัน 3.แผนการจัดบริการผู้ป่วย ขนย้ายอุปกรณ์ทางการแพทย์ ยา-เวชภัณฑ์ไว้ที่ปลอดภัยและสำรองให้เพียงพอ สำรวจระบบสำรองไฟฟ้า เครื่องปั่นไฟ ให้พร้อมใช้งานหากไฟดับ 4.สำรวจเส้นทางการขนย้าย เตรียมจัดบริการตรวจรักษานอกโรงพยาบาล กรณีน้ำท่วมโรงพยาบาลหรือท่วมเส้นทางเดินทางเข้าออกลำบาก
***************     4 สิงหาคม 2560

ที่มา : http://www.thaigov.go.th/news/contents/details/5707
