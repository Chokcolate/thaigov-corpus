รัฐบาลไทย-ข่าวทำเนียบรัฐบาล-ผู้ช่วยโฆษกฯ ระบุนายกรัฐมนตรีขอให้มีการประเมินการทำงานของบุคคลที่จะได้รับการคัดเลือกเป็นข้าราชการดีเด่น ควรพิจารณาแบบ best of the best

วันอังคารที่ 4 เมษายน 2560
ผู้ช่วยโฆษกฯ ระบุนายกรัฐมนตรีขอให้มีการประเมินการทำงานของบุคคลที่จะได้รับการคัดเลือกเป็นข้าราชการดีเด่น ควรพิจารณาแบบ best of the best
พันเอก อธิสิทธิ์ ไชยนุวัติ  ผู้ช่วยโฆษกประจำสำนักนายกรัฐมนตรี ระบุนายกรัฐมนตรีขอให้มีการประเมินการทำงานของบุคคลที่จะได้รับการคัดเลือกเป็นข้าราชการดีเด่น ควรพิจารณาแบบ best of the best เพื่อให้ข้าราชการพลเรือนดีเด่นตามที่กำหนดไว้อย่างแท้จริง
วันนี้ ( 4 เม.ย. 60) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธาน พันเอก อธิสิทธิ์ ไชยนุวัติ  ผู้ช่วยโฆษกประจำสำนักนายกรัฐมนตรี ได้เปิดเผยว่า นายกรัฐมนตรี ได้ชี้แจงต่อที่ประชุมคณะรัฐมนตรีรับทราบเกี่ยวกับเรื่องที่นายกรัฐมนตรีให้โอวาทเนื่องในวันข้าราชการพลเรือน ประจำปีพุทธศักราช 2560 และมีพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่น ณ ตึกสันติไมตรี ทำเนียบรัฐบาล ที่ผ่านมาว่า ปีหน้าขอให้มีการประเมินการทำงานของผู้ที่ได้รับรางวัลข้าราชการดีเด่น รวมถึงแนวทางการคัดเลือกบุคคลที่จะได้รับรางวัลดังกล่าวในปีต่อไปให้พิจารณาเป็น best of the best หรือที่ดีที่สุดในแต่ละหัวข้อ เพื่อให้ข้าราชการพลเรือนดีเด่นตามวัตถุประสงค์ที่กำหนดไว้อย่างแท้จริง
พร้อมกันนี้ นายกรัฐมนตรี ได้น้อมนำพระราชดำรัสในสมเด็จพระเจ้าอยู่หัว มหาวชิราลงกรณ บดินทรเทพยวรางกูร นำมากล่าวให้ ครม. รับทราบเพื่อน้อมนำไปปฏิบัติ ความว่า “ งานราชการนั้น คือ งานของแผ่นดิน มีผลเกี่ยวเนื่องโดยตรงถึงประโยชน์ของประเทศชาติและประชาชนทุกคน ดังนั้น ข้าราชการผู้ปฏิบัติ บริหารงานของแผ่นดิน จึงต้องทำความเข้าใจถึงความสำคัญในหน้าที่ และความรับผิดชอบของตนให้ถ่องแท้ แล้วร่วมกันคิดร่วมกันทำ ด้วยความอุตสาหะ เสียสละ และด้วยความสุจริต จริงใจ โดยถือประโยชน์ที่จะเกิดจากงานเป็นหลักใหญ่ งานของแผ่นดินทุกส่วนจักได้ดำเนินก้าวหน้าไปพร้อมกัน และสำเร็จประโยชน์ที่พึงประสงค์ คือยังความเจริญมั่นคงให้เกิดแก่ประเทศชาติและประชาชนได้แท้จริง และยั่งยืนตลอดไป”
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2882
