รัฐบาลไทย-ข่าวทำเนียบรัฐบาล-ปลัด พม. เป็นประธานในพิธีเปิดกิจกรรม Thailand Car Free Day 2017 พร้อมรับมอบรถเข็นไฟฟ้าสำหรับคนพิการและผู้สูงอายุ (Wheelchair) เพื่อนำไปใช้ประโยชน์แก่คนพิการและผู้สูงอายุ

วันจันทร์ที่ 20 พฤศจิกายน 2560
ปลัด พม. เป็นประธานในพิธีเปิดกิจกรรม Thailand Car Free Day 2017 พร้อมรับมอบรถเข็นไฟฟ้าสำหรับคนพิการและผู้สูงอายุ (Wheelchair) เพื่อนำไปใช้ประโยชน์แก่คนพิการและผู้สูงอายุ
ปลัด พม. เป็นประธานในพิธีเปิดกิจกรรม Thailand Car Free Day 2017 พร้อมรับมอบรถเข็นไฟฟ้าสำหรับคนพิการและผู้สูงอายุ (Wheelchair) เพื่อนำไปใช้ประโยชน์แก่คนพิการและผู้สูงอายุ
วันที่ 19 พ.ย.60 เวลา 07.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดกิจกรรม Thailand Car Free Day 2017 พร้อมทั้งรับมอบรถเข็นไฟฟ้าสำหรับคนพิการและผู้สูงอายุ (Wheelchair) จำนวน 5 คัน เพื่อนำไปใช้ประโยชน์แก่คนพิการและผู้สูงอายุซึ่งเป็นกลุ่มเป้าหมายของกระทรวง พม. ทั้งนี้ งานดังกล่าวจัดโดยบริษัทกลุ่ม เซ็นทรัล จำกัด ร่วมกับสำนักงานกองทุนสนับสนุนการสร้างเสริมสุขภาพ (สสส.) และสมาคมจักรยานเพื่อสุขภาพไทย โดยมีผู้แทนกระทรวง พม. กระทรวงทรัพยากรธรรมชาติและสิ่งแวดล้อม ตำรวจตระเวนชายแดน คณะผู้บริหารกลุ่มเซ็นทรัล สมาคมจักรยานเพื่อสุขภาพไทย สสส. และคณะนักปั่นจักรยาน รวมจำนวนกว่า 200 คน เข้าร่วมงาน ณ ลานสแควร์ A ศูนย์การค้าเซ็นทรัลเวิลด์ กรุงเทพฯ
นายพุฒิพัฒน์ กล่าวว่า กิจกรรม World Car Free Day หรือวันปลอดรถโลก นั้น ทุกประเทศทั่วโลกต่างตระหนักและเล็งเห็นถึงความสำคัญของการอนุรักษ์พลังงานและสิ่งแวดล้อม โดยพร้อมใจกันรณรงค์ลดการใช้รถยนต์ส่วนบุคคล เปลี่ยนมาใช้รถขนส่งมวลชนและจักรยานเพิ่มขึ้น ทั้งนี้ รัฐบาลไทยได้ร่วมจัดกิจกรรมต่อเนื่องเป็นประจำทุกปี พร้อมกับให้การส่งเสริมและสนับสนุน ร่วมกับภาคเอกชน และประชาสังคม ในรูปแบบประชารัฐ และปีนี้ได้จัดกิจกรรมภายใต้ชื่อโครงการ "Central Group - Thailand Car Free Day 2017” โดยมีหน่วยงานจากภาครัฐ พนักงานอาสากลุ่มเซ็นทรัล และสถานเอกอัครราชทูต เข้าร่วมกิจกรรม ซึ่งร่วมกันปั่นจักรยานไปยังเส้นทางเซ็นทรัลเวิลด์ - แยกประตูน้ำ - ถนนราชปรารภ - ถนนราชวิถี - อนุเสาวรีย์ชัยสมรภูมิ - โรงพยาบาลรามาธิบดี - ถนนเพชรบุรี- ถนนราชดำริ - เซ็นทรัลเวิล์ด รวมระยะทาง 7.9 กิโลเมตร เพื่อสร้างพลังมวลชนให้สังคมเห็นความสำคัญในการลดการใช้พลังงาน อันเป็นนโยบายสำคัญที่ทุกภาคส่วนถือปฏิบัติให้เห็นผลเป็นรูปธรรม
นายพุฒิพัฒน์ กล่าวต่อไปว่า การจัดงานในปีนี้ นอกจากการปั่นจักรยานตามเส้นทางดังกล่าวแล้ว บริษัท กลุ่ม เซ็นทรัล จำกัด ยังได้บริจาครถเข็นไฟฟ้าสำหรับคนพิการและผู้สูงอายุ (Wheelchair) จำนวน 5 คัน ให้กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) เพื่อนำไปใช้ประโยชน์แก่คนพิการและผู้สูงอายุต่อไป สำหรับกิจกรรมดังกล่าว นอกจากจะเป็นการแสดงออกถึงการรวมพลังเป็นน้ำหนึ่งใจเดียวกัน ในการมีส่วนร่วมในการอนุรักษ์พลังงานสิ่งแวดล้อม และเสริมสร้างสุขภาพพลานามัยแล้ว ยังได้ร่วมส่งมอบเงินบริจาคสมทบทุนสร้างอาคารศูนย์การแพทย์ โรงพยาบาลรามาธิบดี จังหวัดสมุทรปราการ จำนวนเงิน 800,000 บาท เพื่อประโยชน์ต่อประชาชนทั่วไป นอกจากนี้ ได้บริจาครถจักรยานจำนวน 200 คัน ให้แก่เด็กนักเรียนในสังกัดศูนย์การเรียนรู้ตำรวจตระเวนชายแดน เพื่อเป็นการปลูกฝังเยาวชนและส่งเสริมการใช้รถจักรยานอย่างจริงจัง พร้อมมอบให้กับเด็กในพื้นที่จังหวัดนครพนม อุดรธานี และประจวบคีรีขันธ์ ได้ใช้ประโยชน์ต่อไป
"ทั้งนี้ ในนามของกระทรวง พม. ขอชื่นชมทุกภาคส่วนที่ร่วมกันจัดงานในการรณรงค์เพื่ออนุรักษ์พลังงานและสิ่งแวดล้อม และขอขอบคุณ บริษัทกลุ่ม เซ็นทรัล จำกัด ที่ตระหนักถึงความสำคัญของคนพิการและผู้สูงอายุ ซึ่งเป็นกลุ่มเป้าหมายของกระทรวง พม. ด้วยการมอบ Wheelchair เพื่อให้คนพิการและผู้สูงอายุได้นำไปใช้ประโยชน์ต่อไป” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/8211
