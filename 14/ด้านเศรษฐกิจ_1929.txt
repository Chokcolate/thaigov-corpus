รัฐบาลไทย-ข่าวทำเนียบรัฐบาล-กรมบัญชีกลางร่วมงานและลงนามบันทึกข้อตกลงความร่วมมือ (MOU) กับ กอช.

วันพุธที่ 27 ธันวาคม 2560
กรมบัญชีกลางร่วมงานและลงนามบันทึกข้อตกลงความร่วมมือ (MOU) กับ กอช.
กรมบัญชีกลางร่วมงานและลงนามบันทึกข้อตกลงความร่วมมือ (MOU) กับกองทุนการออมแห่งชาติ (กอช.) เพื่อให้สำนักงานคลังจังหวัดทั่วประเทศเป็นหน่วยรับสมัครสมาชิก กอช. ตั้งแต่วันที่ 29 ธันวาคม เป็นต้นไป
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้รับมอบหมายจากปลัดกระทรวงการคลัง (นายสมชัย สัจจพงษ์) ให้สำนักงานคลังจังหวัดเปิดให้บริการเป็นหน่วยรับสมัครสมาชิกให้กับกองทุนการออมแห่งชาติ (กอช.) รวมถึงการรับเงินสะสมจากสมาชิก ซึ่งเป็นอีกหนึ่งช่องทางเพื่ออำนวยความสะดวกให้กับประชาชนมากขึ้น โดยจะมีพิธีลงนามบันทึกข้อตกลงความร่วมมือ (MOU) ระหว่างกรมบัญชีกลางและ กอช. ณ ห้องประชุมวายุภักษ์ 4 กระทรวงการคลัง เวลา 13.30 – 15.00 น. ในวันที่ 28 ธันวาคม 2560 นี้
อธิบดีกรมบัญชีกลาง กล่าวต่อว่า ขณะนี้กรมบัญชีกลางได้เตรียมความพร้อมให้กับสำนักงานคลังจังหวัดในการเป็นหน่วยรับสมัครสมาชิก กอช. โดยร่วมกับ กอช. จัดทำคู่มือการใช้งานระบบทะเบียนสมาชิก (Web Application) และระบบสนับสนุนทะเบียนสมาชิก กอช. พร้อมทั้งจัดทำแนวทางการควบคุมและตรวจสอบการรับสมัครและรับเงินสะสมของสมาชิก กอช. ให้กับเจ้าหน้าที่สำนักงานคลังจังหวัดทั้ง 76 จังหวัด ทั้งนี้ เพื่อให้การปฏิบัติงานเป็นไปอย่างถูกต้อง รัดกุม และรอบคอบ ซึ่งประชาชนทั่วไปที่สนใจจะออมเงินกับ กอช. สามารถไปตรวจสอบสิทธิและสมัครเป็นสมาชิก กอช. ได้ที่สำนักงานคลังจังหวัดทั่วประเทศ โดยจะเริ่มเปิดให้บริการรับสมัครสมาชิก กอช. ตั้งแต่วันที่ 29 ธันวาคม 2560 เป็นต้นไป

ที่มา : http://www.thaigov.go.th/news/contents/details/9065
