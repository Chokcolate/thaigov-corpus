รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยนายกรัฐมนตรีเตรียมลงพื้นที่ 5 - 6 ก.พ. 2561 ไปตรวจราชการ จ.ตราด และ จ.จันทบุรี พร้อมประชุมคณะรัฐมนตรีอย่างเป็นทางการนอกสถานที่ ณ จ.จันทบุรี

วันพุธที่ 31 มกราคม 2561
ผู้ช่วยโฆษกฯ เผยนายกรัฐมนตรีเตรียมลงพื้นที่ 5 - 6 ก.พ. 2561 ไปตรวจราชการ จ.ตราด และ จ.จันทบุรี พร้อมประชุมคณะรัฐมนตรีอย่างเป็นทางการนอกสถานที่ ณ จ.จันทบุรี
ผู้ช่วยโฆษกฯ เผยนายกฯ เตรียมลงพื้นที่ 5 - 6 ก.พ. 2561 ไปตรวจราชการ จ.ตราด และ จ.จันทบุรี และประชุมครม.อย่างเป็นทางการนอกสถานที่ ณ จ.จันทบุรี พร้อมเยี่ยมชมกระบวนการบริหารจัดการผลไม้อย่างครบวงจรเพื่อมุ่งสู่การเป็น “มหานครผลไม้โลก” ณ สหกรณ์การเกษตรมะขาม
วันนี้ (30 ม.ค. 61 ) เวลา 14.25 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า นายกรัฐมนตรีมีกำหนดการที่จะเดินทางไปตรวจราชการจังหวัดตราด และจังหวัดจันทบุรี รวมทั้งประชุมคณะรัฐมนตรีอย่างเป็นทางการนอกสถานที่ ครั้งที่ 1/2561 ณ จังหวัดจันทบุรี ระหว่างวันจันทร์ที่ 5 – วันอังคารที่ 6 กุมภาพันธ์ 2561 โดยนายกรัฐมนตรี และคณะ จะออกเดินทาง เวลา 07.00 น. จากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานตราด ตำบลท่าโสม อำเภอเขาสมิง จังหวัดตราด เพื่อเดินทางต่อไปยังศูนย์การเรียนรู้พิพิธภัณฑ์บริหารจัดการน้ำและป่าชายเลน ชุมชนบ้านเปร็ดใน ตำบลห้วงน้ำขาว อำเภอเมือง จังหวัดตราด ซึ่งเป็น ชุมชนตัวอย่างในเรื่องการบริหารจัดการป่าชายเลน การอนุรักษ์พันธุ์สัตว์น้ำด้วยตนเองของชุมชน การท่องเที่ยวเชิงนิเวศน์อย่างยั่งยืน และชุมชนต้นแบบการบริหารจัดการระบบสัจจะออมทรัพย์  จากนั้นจะเดินทางไปยังศูนย์รักษาความปลอดภัยทางทะเล กองทัพเรือ (เกาะช้าง) เพื่อรับฟังข้อเสนอการพัฒนาเกาะช้าง และเยี่ยมชมจุดท่องเที่ยวและพบปะนักท่องเที่ยว ณ หาดคลองพร้าว
ในช่วงบ่าย นายกรัฐมนตรี จะเดินทางไปยังชุมชนริมน้ำจันทบูร ตำบลวัดใหม่ อำเภอเมือง จังหวัดจันทบุรี เพื่อเยี่ยมชมวิถีชีวิตชุมชนริมน้ำจันทบูรและวิสาหกิจเพื่อสังคม ตลาดเก่าริมน้ำจันทบูร บ้านเรียนรู้ชุมชน บ้านพักประวัติศาสตร์หลวงราชไมตรี และชุมชนท่องเที่ยวเชิงวัฒนธรรม จากนั้น  นายกรัฐมนตรี จะเดินทางไปเป็นประธานการประชุมการพัฒนาเศรษฐกิจและสังคมภาคตะวันออก (Working Dinner) ณ ห้องประชุมแกรนด์บอลรูม โรงแรมมณีจันท์ รีสอร์ท
สำหรับวันอังคารที่ 6 กุมภาพันธ์ 2561 นายกรัฐมนตรี จะเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2561 ณ ห้องประชุมแก้ววิทยาการ ชั้น 7 อาคารคณะวิทยาการจัดการ มหาวิทยาลัยราชภัฏรำไพพรรณี  และในช่วงบ่ายนายกรัฐมนตรี และคณะ จะเดินทางไปยังสหกรณ์การเกษตรมะขาม จำกัด ตำบลมะขาม อำเภอมะขาม จังหวัดจันทบุรี เพื่อเยี่ยมชมกระบวนการบริหารจัดการผลไม้อย่างครบวงจรเพื่อมุ่งสู่การเป็น “มหานครผลไม้โลก” และพบกลุ่มเกษตรกรผู้ประกอบการแปรรูปผลไม้ ก่อนเดินทางกลับกรุงเทพมหานครในเย็นวันเดียวกัน
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9721
