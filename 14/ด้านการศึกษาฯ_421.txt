รัฐบาลไทย-ข่าวทำเนียบรัฐบาล-แชมป์โลก WBC "ศรีสะเกษ" ให้กำลังใจและสร้างแรงบันดาลใจแก่นักกีฬามวยโครงการสานฝันฯ ชายแดนใต้

วันจันทร์ที่ 16 ตุลาคม 2560
แชมป์โลก WBC "ศรีสะเกษ" ให้กำลังใจและสร้างแรงบันดาลใจแก่นักกีฬามวยโครงการสานฝันฯ ชายแดนใต้
พล.ต.พงษ์ศักดิ์ มาอินทร์ ฝ่ายอำนวยการ รองหัวหน้าผู้แทนพิเศษของรัฐบาล (รัฐมนตรีช่วยว่าการกระทรวงศึกษาธิการ : พล.อ.สุรเชษฐ์ ชัยวงศ์) กล่าวว่า ได้นำนักเรียนกีฬามวย ซึ่งเป็นเยาวชนในพื้นที่ 5 จังหวัดชายแดนภาคใต้ ตามโครงการสานฝันการกีฬาสู่ระบบการศึกษา
"โครงการสานฝันการกีฬาสู่ระบบการศึกษาจังหวัดชายแดนใต้" นำนักเรียนในโครงการประเภทกีฬามวย 20 คน เข้าโครงการคลินิกมวยไทย-สากล หวังพัฒนาต่อยอดสู่ความเป็นเลิศทางด้านกีฬามวย เรียนรู้ทักษะชีวิต สร้างความรักความสามัคคี และใช้เวลาว่างให้เป็นประโยชน์ ระหว่างวันที่ 28 กันยายน-18 ตุลาคม 2560 ที่กรุงเทพฯ โดยได้รับเกียรติจากแชมป์โลก WBC ชื่อดังของโลก "ศรีสะเกษ นครหลวงโปรโมชั่น" มาให้กำลังใจและสร้างแรงบันดาลใจให้มุ่งมั่นพัฒนาตนเองไปสู่ความเป็นเลิศ
พล.ต.พงษ์ศักดิ์ มาอินทร์ ฝ่ายอำนวยการ รองหัวหน้าผู้แทนพิเศษของรัฐบาล (รัฐมนตรีช่วยว่าการกระทรวงศึกษาธิการ : พล.อ.สุรเชษฐ์ ชัยวงศ์) กล่าวว่า ได้นำนักเรียนกีฬามวย ซึ่งเป็นเยาวชนในพื้นที่ 5 จังหวัดชายแดนภาคใต้ ตามโครงการสานฝันการกีฬาสู่ระบบการศึกษาจังหวัดชายแดนใต้ จำนวน 20 คน  เข้าโครงการคลินิกมวยไทย-สากล เพื่อพัฒนาต่อยอดสู่ความเป็นเลิศทางด้านกีฬามวย เรียนรู้ทักษะชีวิต สร้างความรักความสามัคคี และใช้เวลาว่างให้เป็นประโยชน์ ระหว่างวันที่ 28 กันยายน – 18 ตุลาคม 2560 ณ สนามฝึกซ้อมกีฬามวย กรมสวัสดิการทหารบก กรุงเทพมหานคร
และในวันนี้ (14 ตุลาคม 2560) เวลา 14.00 น. "ศรีสะเกษ นครหลวงโปรโมชั่น" แชมป์โลกขวัญใจชาวไทย รุ่นซุปเปอร์ฟลายเวต (น้ำหนัก 115 ปอนด์) จากสภามวยโลก (WBC) พร้อมคณะ ได้เดินทางมาเยี่ยมเยียนให้กำลังใจกับนักเรียนในโครงการ และพูดคุยเพื่อสร้างแรงบันดาลใจให้มีความมุ่งมั่นในการพัฒนาตนเองต่อไป พร้อมทั้งมอบผลไม้ให้แก่นักเรียนในโครงการ
"ศรีสะเกษ นครหลวงโปรโมชั่น" กล่าวว่า จากการที่ได้มาพูดคุยกับนักเรียนในวันนี้ น้อง ๆ มีความมุ่งมั่นตั้งใจ และขยันฝึกซ้อมมาก ๆ เชื่อมั่นว่านักเรียนในโครงการจะเติบโตเป็นบุคลากรที่มีคุณภาพ เป็นกำลังสำคัญในการพัฒนาประเทศ และขอเป็นกำลังใจให้กับน้อง ๆ นักเรียนในโครงการสานฝันการกีฬาสู่ระบบการศึกษาจังหวัดชายแดนภาคใต้ทุกคนด้วย
ทั้งนี้ โครงการสานฝันการกีฬาสู่ระบบการศึกษาจังหวัดชายแดนใต้ เป็นโครงการที่กระทรวงศึกษาธิการได้ดำเนินการตามนโยบายของ พล.อ.ประยุทธ์ จันทร์โอชา นายกรัฐมนตรี เพื่อสร้างโอกาสให้แก่เด็กและเยาวชนในพื้นที่จังหวัดชายแดนภาคใต้ที่มีความสามารถด้านกีฬา ให้ได้รับการศึกษาที่มีคุณภาพในโรงเรียนของรัฐ จำนวน 8 โรงเรียน มีนักเรียนในโครงการทั้งหมด 908 คน ใน 10 ชนิดกีฬา ได้แก่ ฟุตบอล วอลเลย์บอล ฟุตซอล ตะกร้อ มวยไทย ปันจักสีลัต ฮอกกี้ กรีฑา เทควันโด และบาสเกตบอล
ทั้งนี้ นักเรียนสามารถเลือกเรียนในแผนการเรียนวิทย์-กีฬา หรือศิลป์-กีฬา โดยนักเรียนที่เข้าร่วมโครงการจะได้รับการสนับสนุนทุนการศึกษาจากรัฐบาลปีละ 40,000 บาท ในระดับมัธยมศึกษาตอนปลาย จนถึงปริญญาตรี และปีละ 55,000 บาท ในระดับอาชีวศึกษาและอุดมศึกษา
บัลลังก์ โรหิตเสถียร: สรุป
คณะทำงาน รมช.ศธ.: ถ่ายภาพ
กลุ่มประชาสัมพันธ์ สำนักงานรัฐมนตรี และ
กลุ่มสารนิเทศ สอ.สป.: รายงาน

ที่มา : http://www.thaigov.go.th/news/contents/details/7425
