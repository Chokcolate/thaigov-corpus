รัฐบาลไทย-ข่าวทำเนียบรัฐบาล-รมว.สธ.ย้ำการทำงานของสถาบันวัคซีนต้องเป็นหน่วยงานกลาง สร้างความมั่นคงให้ประเทศไทยพึ่งตัวเองด้านวัคซีนได้

วันจันทร์ที่ 3 เมษายน 2560
รมว.สธ.ย้ำการทำงานของสถาบันวัคซีนต้องเป็นหน่วยงานกลาง สร้างความมั่นคงให้ประเทศไทยพึ่งตัวเองด้านวัคซีนได้
รัฐมนตรีว่าการกระทรวงสาธารณสุขย้ำการทำงานของสถาบันวัคซีนแห่งชาติต้องเป็นหน่วยงานกลางในการขับเคลื่อนพัฒนางานด้านวัคซีนของประเทศ ที่มีคุณภาพ มีปริมาณเพียงพอ ทั้งในภาวะปกติและฉุกเฉิน ตลอดจนสร้างความมั่นคงด้านวัคซีน
วันนี้(3 เมษายน 2560) ศ.คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวภายหลังเป็นประธานในพิธีเปิดสำนักงานแห่งใหม่สถาบันวัคซีนแห่งชาติ อาคาร 4 ชั้น 5 สถาบันบำราศนราดูร จ.นนทบุรี ว่า วัคซีนเป็นเครื่องมือสำคัญทางสาธารณสุขในการป้องกัน ควบคุมโรค ลดความรุนแรงของโรค และสร้างเสริมภูมิคุ้มกันโรคให้กับประชาชน สถาบันวัคซีนแห่งชาติถือเป็นหน่วยงานกลางในการขับเคลื่อนการพัฒนางานด้านวัคซีนของประเทศทั้งการวิจัยการพัฒนาการผลิตและการกระจายวัคซีนที่มีคุณภาพ ให้มีปริมาณเพียงพอ ทั้งนี้เป้าหมายสำคัญ คือการสร้างความมั่นคงด้านวัคซีน ประเทศไทยจะต้องพึ่งตัวเองด้านวัคซีนได้ ซึ่งหมายถึงจะต้องมีวัคซีนที่จำเป็นเพียงพอทั้งในภาวะปกติและฉุกเฉิน
ในการขับเคลื่อนการพัฒนางานด้านวัคซีน จะต้องกำหนดเป้าหมาย กลไกการขับเคลื่อนที่สร้างคุณค่า สร้างผลผลิตที่เป็นรูปธรรมชัดเจน โดยได้กำหนดทิศทางการดำเนินงานในระยะ 20 ปี เพื่อเติมเต็มความได้เปรียบของงานสาธารณสุข สุขภาพและเทคโนโลยีทางการแพทย์ สอดรับกับยุทธศาสตร์ชาติ และไทยแลนด์ 4.0 ให้ประเทศมีความมั่นคงด้านวัคซีน ประชาชนเข้าถึงการป้องกันโรคด้วยวัคซีนที่มีคุณภาพ อย่างเท่าเทียมทั่วถึงและเป็นธรรม ทั้งในภาวะปกติ และภาวะฉุกเฉิน ศ.คลินิก เกียรติคุณ นายแพทย์ปิยะสกล กล่าว
ด้านดร.นพ.จรุง เมืองชนะ ผู้อำนวยการสถาบันวัคซีนแห่งชาติ กล่าวว่า สถาบันวัคซีนแห่งชาติ (องค์การมหาชน) เป็นหน่วยงานภายใต้การกำกับของกระทรวงสาธารณสุข ทำหน้าที่ขับเคลื่อนนโยบายและแผนยุทธศาสตร์วัคซีนแห่งชาติ บริหาร จัดการ และประสานความร่วมมือระหว่างหน่วยงานที่เกี่ยวข้องในภาครัฐและเอกชน ทั้งในประเทศและระหว่างประเทศ ให้เกิดการบูรณาการด้านวัคซีน วิจัยพัฒนา และผลิตวัคซีนเพื่อการพึ่งตนเอง สร้างความมั่นคงของชาติโดยมีวัคซีนที่จำเป็นใช้อย่างเพียงพอทั้งในภาวะปกติและเมื่อเกิดการระบาด
โดยในปี 2559 ที่ผ่านมา มีความสำเร็จหลายด้าน เช่น การบริหารจัดการวัคซีน มีการจัดตั้งระบบการสำรองและกระจายวัคซีนที่ทันสมัย การจัดตั้งคลินิกวัคซีนในผู้ใหญ่เป็นโครงการนำร่อง มีการวิจัยวัคซีนในระดับห้องปฏิบัติการ ได้แก่ วัณโรคชนิดใหม่, คอตีบ, บาดทะยัก, ไอกรน, ตับอักเสบบี, ไข้สมองอักเสบเจอี, ไข้เลือดออกการวิจัยระดับพรีคลินิก ได้แก่ ไข้เลือดออกการวิจัยระดับคลินิก ได้แก่ ไข้หวัดใหญ่เชื้อเป็น, เชื้อตาย และการผลิตวัคซีนระดับอุตสาหกรรม (ได้ทะเบียนจาก อย. แล้ว) ได้แก่ วัคซีนไอกรนชนิดไร้เซลล์, วัคซีนรวมป้องกันคอตีบบาดทะยัก สำหรับผู้ใหญ่และเด็ก, ไข้หวัดใหญ่ระบาดใหญ่ และไข้หวัดนก จัดทำหลักสูตร คู่มือ/สื่อการสอน และวิธีการฝึกอบรมที่มีมาตรฐาน พัฒนาหลักสูตรแบบออนไลน์  จัดตั้งและดำเนินการพัฒนางานด้านวัคซีนในรูปแบบเครือข่าย เช่น เครือข่ายการประกันคุณภาพวัคซีนของประเทศ, เครือข่ายการวิจัยพัฒนาวัคซีน, เครือข่ายระบบนำส่งวัคซีน เป็นต้น สถาบันยังได้เสนอให้ความมั่นคงด้านวัคซีน และได้รับมอบหมายให้ประเทศไทยเป็นผู้นำรับผิดชอบเรื่องนี้

ที่มา : http://www.thaigov.go.th/news/contents/details/2843
