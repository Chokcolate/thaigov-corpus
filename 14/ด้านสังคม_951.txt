รัฐบาลไทย-ข่าวทำเนียบรัฐบาล-พลเอก อนันตพร กาญจนรัตน์ เข้ารับตำแหน่ง รมว.พม. พร้อมขับเคลื่อนงานด้านสังคมตามยุทธศาสตร์ชาติ

วันศุกร์ที่ 1 ธันวาคม 2560
พลเอก อนันตพร กาญจนรัตน์ เข้ารับตำแหน่ง รมว.พม. พร้อมขับเคลื่อนงานด้านสังคมตามยุทธศาสตร์ชาติ
พลเอก อนันตพร กาญจนรัตน์ เข้ารับตำแหน่ง รมว.พม. พร้อมขับเคลื่อนงานด้านสังคมตามยุทธศาสตร์ชาติ
วันนี้ (1 ธ.ค. 60) เวลา 08.19 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เดินทางเข้ากระทรวงการพัฒนาสังคมและความมั่นคงของมนุษย์ (พม.) เพื่อปฏิบัติหน้าที่เป็นวันแรก โดยมี นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมคณะผู้บริหาร ข้าราชการ และเจ้าหน้าที่กระทรวง พม. ให้การต้อนรับ โดยสักการะสิ่งศักดิ์สิทธิ์ประจำกระทรวง พม. อาทิ องค์พระประชาบดี ศาลพลเรือเอกพระเจ้าบรมวงศ์เธอ พระองค์เจ้าวุฒิไชยเฉลิมลาภ กรมหลวงสิงหวิกรมเกรียงไกร และพระภูมิเจ้าที่ จากนั้น เป็นประธานการประชุมผู้บริหารระดับสูง เพื่อรับฟังภารกิจในภาพรวมของกระทรวง พม. และมอบนโยบาย แนวทางการดำเนินงาน ณ กระทรวง พม. สะพานขาว กรุงเทพฯ
พลเอก อนันตพร กล่าวว่า ตนในฐานะรัฐมนตรีว่าการกระทรวงการพัฒนาสังคมและความมั่นคงของมนุษย์ (พม.) ได้มอบนโยบายในการบริหารงานของกระทรวง พม. เพื่อขับเคลื่อนงานด้านสังคมของรัฐบาล ตามที่ พล.อ.ประยุทธ์ จันทร์โอชา นายกรัฐมนตรี ได้มอบหมายภารกิจในการดูแลเรื่องการลดความเหลื่อมล้ำของสังคมและการสร้างโอกาส การเข้าถึงบริการของรัฐ สำหรับประชาชนกลุ่มเป้าหมาย ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส โดยเน้นการบูรณาการทำงานร่วมกันตามแนวทางประชารัฐ และข้าราชการทุกคนต้องมีความสุขในการทำงาน ทั้งนี้ ต้องดำเนินภารกิจตามยุทธศาสตร์เป็นหลัก และต้องสอดคล้องกับยุทธศาสตร์ของรัฐบาล สำหรับการขับเคลื่อนงาน ในขณะนี้ ยังคงดำเนินการอย่างต่อเนื่องจากแผนงานเดิม
พลเอก อนันตพร กล่าวต่อไปว่า หลังจากนี้ จะมีการจัดทำแผนงานทั้งในระยะเร่งด่วน ปานกลาง และระยะยาว โดยเฉพาะการจัดลำดับความเร่งด่วนในการทำงาน ความต้องการของประชาชนกลุ่มเป้าหมาย อาทิ การผลักดันแผนแม่บทการพัฒนาที่อยู่อาศัยระยะ 20 ปี เงินอุดหนุนเพื่อการเลี้ยงดูเด็กแรกเกิด เสริมสร้างกลไกสภาเด็กและเยาวชน การพัฒนาที่อยู่อาศัยสภาพแวดล้อมและสิ่งอำนวยความสะดวกที่เอื้อต่อผู้สูงอายุและทุกคน (Senior Complex) การขับเคลื่อนการจ้างงานผู้พิการทั้งภาครัฐเอกชนตามแนวประชารัฐ และมาตรการเงินช่วยเหลือเพื่อการยังชีพแก่ผู้สูงอายุที่รายได้น้อยที่ลงทะเบียนตามโครงการเพื่อสวัสดิการแห่งรัฐ นอกจากนี้ ตนพร้อมหารือกับคณะผู้บริหารกระทรวง พม. เพื่อเร่งขับเคลื่อนและผลักดันภารกิจอื่นๆ อย่างเป็นรูปธรรม โดยคำนึงถึงประโยชน์ของสังคมเป็นสำคัญ
พลเอก อนันตพร กล่าวเพิ่มเติมว่า เนื่องจากวันนี้ตรงกับวันที่ 1 ธันวาคม เป็นวันแรกที่เปิดให้ผู้สูงอายุที่มีรายได้ที่เพียงพอ ได้มีโอกาสแจ้งความประสงค์บริจาคเบี้ยยังชีพผู้สูงอายุให้แก่ผู้สูงอายุที่มีรายได้น้อย เพื่อเป็นการตอบแทนสังคม ด้วยการแบ่งปันช่วยเหลือคนในสังคม ทั้งนี้ ตนขอเชิญชวนผู้สูงอายุที่มีฐานะดีร่วมบริจาคเบี้ยยังชีพเข้ากองทุนผู้สูงอายุเพื่อการยังชีพแก่ผู้สูงอายุที่มีรายได้น้อย ตั้งแต่วันนี้เป็นต้นไป

ที่มา : http://www.thaigov.go.th/news/contents/details/8490
