รัฐบาลไทย-ข่าวทำเนียบรัฐบาล-รมว.พม. เป็นประธานเปิดงาน "รวมพลคนยอดเพชร" ประจำปี 2560 (All Stars Kid Talents 2017) ภายใต้การดำเนินงานตามยุทธศาสตร์การพัฒนาเด็กในสถานรองรับ : เพชรน้ำหนึ่ง

วันจันทร์ที่ 18 กันยายน 2560
รมว.พม. เป็นประธานเปิดงาน "รวมพลคนยอดเพชร" ประจำปี 2560 (All Stars Kid Talents 2017) ภายใต้การดำเนินงานตามยุทธศาสตร์การพัฒนาเด็กในสถานรองรับ : เพชรน้ำหนึ่ง
รมว.พม. เป็นประธานเปิดงาน "รวมพลคนยอดเพชร" ประจำปี 2560 (All Stars Kid Talents 2017) ภายใต้การดำเนินงานตามยุทธศาสตร์การพัฒนาเด็กในสถานรองรับ : เพชรน้ำหนึ่ง เพื่อให้เด็กได้รับการพัฒนาศักยภาพที่ตรงตามความถนัดและความสามารถพิเศษของเด็ก
วันนี้ (18 ก.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน "รวมพลคนยอดเพชร" ประจำปี 2560 (All Stars Kid Talents 2017) ภายใต้การดำเนินงานตามยุทธศาสตร์การพัฒนาเด็กในสถานรองรับ : เพชรน้ำหนึ่ง เพื่อให้เด็กได้รับการพัฒนาศักยภาพที่ตรงตามความถนัดและความสามารถพิเศษของเด็ก โดยได้รับการสนับสนุนกิจกรรมจากองค์กรเครือข่ายทั้งภายในและภายนอกสถานรองรับ จนทำให้เด็กประสบความสำเร็จได้รับรางวัลจากการแข่งขันในหลายประเภท ทั้งด้านกีฬา วิชาการ ดนตรี ศิลปะ และด้านอาชีพ พร้อมมอบโล่ประกาศเกียรติคุณและทุนการศึกษา ให้กับเด็ก "คนยอดเพชร” จำนวน 51 ราย ณ ห้องประชุม ชั้น 2 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญกับการพัฒนาเด็กและเยาวชน เนื่องจากเด็กและเยาวชนเป็นทรัพยากรที่สำคัญในอนาคตสำหรับการพัฒนาสังคมและประเทศชาติ จึงจำเป็นต้องมีการกำหนดนโยบายเพื่อให้เด็กและเยาวชนทุกคนในประเทศได้รับการส่งเสริมและพัฒนาศักยภาพอย่างเต็มที่ ไม่ว่าจะเป็นกบุ่มเด็กที่อยู่ในสังคมทั่วไป หรือกลุ่มเด็กและเยาวชนที่อยู่ในความอุปการะของสถานรองรับ ด้วยความเชื่อมั่นว่า "เด็กทุกคนพัฒนาได้” หากเด็กและเยาวชนไทยได้รับการพัฒนาศักยภาพ ทั้งกาย ใจ สติปัญญา คุณธรรม และจริยธรรม และได้รับการพัฒนาศักยภาพคนตามช่วงวัย ทั้งนี้ กระทรวง พม. จึงได้จัดทำยุทธศาสตร์การพัฒนาเด็กในสถานรองรับ : เพชรน้ำหนึ่ง เพื่อเป็นแนวทางสำคัญสำหรับสถานรองรับ ในการที่จะพัฒนาเด็กในความอุปการะ อายุแรกเกิด 18 ปี จำนวนกว่า 6,000 คน ซึ่งเป็นกลุ่มที่ประสบปัญหาทางสังคม ขาดผู้อุปการะเลี้ยงดู ถูกทอดทิ้ง ให้เจริญเติบโตขึ้นอย่างมีคุณภาพ มีพัฒนาการเหมาะสมตามวัย และที่สำคัญเด็กทุกคนต้องได้รับการส่งเสริมการพัฒนาความสามารถพิเศษ ตามความถนัดและความสนใจในด้านต่าง ๆ
พลตำรวจเอก อดุลย์ กล่าวต่อไปว่า กระทรวง พม. โดยกรมกิจการเด็กและเยาวชน (ดย.) ได้ดำเนินการขับเคลื่อนยุทธศาสตร์การพัฒนาเด็กในสถานรองรับ : เพชรน้ำหนึ่ง อย่างต่อเนื่อง โดยให้ความสำคัญกับการพัฒนาบุคลากรในสถานรองรับทุกระดับ ไม่ว่าจะเป็นผู้บริหาร ผู้ปฏิบัติงาน และเด็กในสถานรองรับ เพื่อให้เกิดผลการพัฒนาเด็กย่างเป็นรูปธรรม และได้ขับเคลื่อนยุทธศาสตร์ฯ ในรูปแบบ One Talent One Model เพื่อให้ครอบคลุมการพัฒนาศักยภาพเด็กในสถานรองรับทุกกลุ่มเป้าหมาย ทุกช่วงวัย สำหรับตลอดระยะเวลาการดำเนินงาน 1 ปี ที่ผ่านมา สถานรองรับทั้ง 30 แห่ง ได้ให้ความร่วมมือในการขับเคลื่อนยุทธศาสตร์ฯ เป็นอย่างดี ส่งผลให้กลุ่มเด็กในความอุปการะของสถานรองรับ มีโอกาสได้รับการส่งเสริมให้เกิดการพัฒนาศักยภาพความสามารถพิเศษตามความถนัด และความสนใจของกลุ่มเด็กตลอดจนได้รับการอบรมเลี้ยงดู ให้เป็นผู้ที่มีคุณลักษณะที่พึงประสงค์ตามวัย อีกทั้ง ยังได้รับแรงสนับสนุนให้เข้าร่วมกิจกรรมเพื่อพัฒนาความสามารถทั้งภายในและภายนอนสถานรองรับ ทำให้เด็กเกิดความมั่นใจและความภาคภูมิใจในตนเอง สามารถเข้าร่วมกิจกรรมในเวทีระดับต่างๆ ประสบความสำเร็จได้รับรางวัลจากการแข่งขันและเข้าร่วมกิจกรรม อาทิ การเข้าร่วมการแข่งขันฟุตบอล ณ สาธารณรัฐโปแลนด์ ได้รับการคัดเลือกเข้าสังกัดสโมสร "ปทุมธานี ยูไนเต็ด” ได้รับการคัดเลือกเป็นนักกีฬาเยาวชนทีมชาติไทย ได้รับรางวัลจากการแข่งขันจักรยานBMX หญิง ชิงถ้วยพระราชทานสมเด็จพระเทพรัตนราชสุดาสยามบรมราชกุมารี เป็นต้น นอกจากนี้ ยังสามารถพัฒนาตนเองในด้านวิชาการ โดยมีผลการเรียนในระดับดี และสามารถสอบแข่งขันได้รับการคัดเลือกเข้าศึกษาต่อระดับอุดมศึกษาในสถาบันการศึกษาที่มีชื่อเสียงของประเทศไทย
"สำหรับการจัดงานครั้งนี้ มีวัตถุประสงค์เพื่อเป็นการประกาศเกียรติคุณและยกย่องชื่นชมเด็กในสถานรองรับ ที่เป็นผู้มีความสามารถและได้สร้างชื่อเสียง ความภาคภูมิใจ ให้กับตนเองและหน่วยงาน รวมทั้ง เพื่อเป็นแบบอย่างที่ดีให้กับกลุ่มเด็กในสถานรองรับและสังคม ตลอดจนนำเสนอความคืบหน้าในการขับเคลื่อนยุทธศาสตร์การพัฒนาเด็กในสถานรองรับ : เพชรน้ำหนึ่ง ประจำปี 2560 อีกทั้ง เป็นการแสดงให้เห็นว่า "เพชร” ไม่ว่าจะอยู่ที่ใด ยังคงความเป็น "เพชร” อยู่เสมอ หากได้รับการเจียระไนอย่างถูกต้อง" พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6755
