รัฐบาลไทย-ข่าวทำเนียบรัฐบาล-อุปทูตฯ เนเธอร์แลนด์ประจําประเทศไทย นำคณะนักธุรกิจเนเธอร์แลนด์ในประเทศไทย เข้าเยี่ยมคารวะรองนายกรัฐมนตรี

วันจันทร์ที่ 24 เมษายน 2560
อุปทูตฯ เนเธอร์แลนด์ประจําประเทศไทย นำคณะนักธุรกิจเนเธอร์แลนด์ในประเทศไทย เข้าเยี่ยมคารวะรองนายกรัฐมนตรี
อุปทูตฯ เนเธอร์แลนด์ประจําประเทศไทย นำคณะนักธุรกิจเนเธอร์แลนด์ในประเทศไทย เข้าเยี่ยมคารวะรองนายกรัฐมนตรี
วันนี้ (24 เม.ย. 60) เวลา 10.00 น. ณ ทำเนียบรัฐบาล นายพอล เมงเฟลด์ (Paul Menkveld) อุปทูตฯ เนเธอร์แลนด์ประจําประเทศไทย นำคณะนักธุรกิจเนเธอร์แลนด์ในประเทศไทย เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์)
ทั้งสองฝ่ายกล่าวยินดีที่ได้พบ โดยรองนายกรัฐมนตรีกล่าวว่า เศรษฐกิจไทยมีความเข้มแข็ง มีการขยายตัวในระดับที่น่าพอใจ โดยในปีนี้คาดว่าจะเติบโตอยู่ที่ร้อยละ 3-4 ซึ่งรัฐบาลมุ่งปรับเปลี่ยนโครงสร้างเศรษฐกิจของประเทศไปสู่เศรษฐกิจที่ขับเคลื่อนด้วยเทคโนโลยีและนวัตกรรมด้วยนโยบาย Thailand 4.0 โดยมุ่งเน้นที่ 10 อุตสาหกรรมเป้าหมาย นอกจากนี้ โครงการระเบียงเศรษฐกิจพิเศษภาคตะวันออก (Eastern Economic Corridor - EEC) ยังเป็นโครงการที่รัฐบาลให้ความสําคัญเป็นลําดับต้น ซึ่งในโอกาสนี้รองนายกรัฐมนตรีได้กล่าวเชิญนักธุรกิจเนเธอร์แลนด์พิจารณาลงทุนในอุตสาหกรรมเป้าหมาย และเข้าร่วมโครงการต่าง ๆ ของไทยใน EEC
ทั้งนี้ หนึ่งในคณะนักธุรกิจเนเธอร์แลนด์ในประเทศไทยกล่าวสนับสนุนนโยบาย Thailand 4.0 ของรัฐบาล โดยเห็นว่าเป็นนโยบายที่ดีและสร้างโอกาสอย่างมากให้กับทั้งประเทศไทย เศรษฐกิจ และภาคเอกชน นอกจากนี้ คณะนักธุรกิจเนเธอร์แลนด์ในประเทศไทยยังเห็นพ้องว่า โครงการ EEC จะเป็นโอกาสอันดีสำหรับภาคเอกชนเนเธอร์แลนด์ เนื่องจากมีอุตสาหกรรมสาขาที่เนเธอร์แลนด์มีความเชี่ยวชาญ โดยเฉพาะที่เกี่ยวเนื่องกับภาคการเกษตร อุตสาหกรรมการแพทย์และดิจิทัล
ในตอนท้าย รองนายกรัฐมนตรียังได้กล่าวย้ำว่า รัฐบาลพร้อมสนับสนุนและอำนวยความสะดวกภาคเอกชนให้เข้ามาลงทุนในไทยอย่างเต็มที่

ที่มา : http://www.thaigov.go.th/news/contents/details/3244
