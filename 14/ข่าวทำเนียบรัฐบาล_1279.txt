รัฐบาลไทย-ข่าวทำเนียบรัฐบาล-รอง นรม.สมคิดฯ ตรวจเยี่ยมและมอบนโยบายการดำเนินงานแก่กรมทางหลวงในสังกัดกระทรวงคมนาคม

วันศุกร์ที่ 5 มกราคม 2561
รอง นรม.สมคิดฯ ตรวจเยี่ยมและมอบนโยบายการดำเนินงานแก่กรมทางหลวงในสังกัดกระทรวงคมนาคม
รอง นรม.สมคิดฯ ย้ำควรเน้นความเชื่อมโยงของการคมนาคมขนส่งที่จะทำให้ระบบขนส่งของประเทศมีความคล่องตัวและเอื้อประโยชน์ต่อการพัฒนาประเทศมากยิ่งขึ้น
วันนี้ (5 มกราคม 2561) เวลา 9.00 น. ณ ห้องประชุมสวัสดิ์วรวิถี ชั้น 2 อาคารพหลโยธิน กรมทางหลวง นายสมคิด จาตุศรีพิทักษ์ รองนายกรัฐมนตรี เดินทางไปตรวจเยี่ยมและมอบนโยบายการดำเนินงานแก่กรมทางหลวง หน่วยงานในสังกัดกระทรวงคมนาคม โดยมี นายอาคม เติมพิทยาไพสิฐ รัฐมนตรีว่าการกระทรวงคมนาคม นายธานินทร์ สมบูรณ์ อธิบดีกรมทางหลวง และคณะผู้บริหาร เข้าร่วมรับฟังนโยบาย
โอกาสนี้ รัฐมนตรีว่าการกระทรวงคมนาคม ได้กล่าวรายงานถึงผลการดำเนินงานแผนงานโครงการสำคัญตามนโยบายรัฐบาลแก่กรมทางหลวงในสังกัดกระทรวงคมนาคม โดยมีแผนแม่บทการพัฒนาทางหลวงตามยุทธศาสตร์ชาติ 20 ปี แผนงานสนับสนุนการพัฒนาระเบียงเศรษฐกิจภาคตะวันออก (EEC) ตามยุทธศาสตร์แผนพัฒนาทางหลวง เชื่อมโยงการคมนาคมขนส่งอย่างบูรณาการ โดยจะต้องมีการเพิ่มความคล่องตัวในการเดินทางบนโครงข่ายทางหลวง เชื่อมต่อโครงข่ายระเบียงเศรษฐกิจระหว่างทางหลวงและพื้นที่สำคัญทั่วประเทศเพื่อเร่งรัดการพัฒนา และเพิ่มศักยภาพของโครงข่ายทางหลวงในการเข้าถึงพื้นที่อย่างครอบคลุม ตลอดจนสนับสนุนการเชื่อมโยงกับโครงข่ายคมนาคมระบบรางรวมทั้งสนับสนุนการเปลี่ยนรูปแบบระบบการขนส่ง เพื่อการพัฒนาที่ยั่งยืน
ทั้งนี้ โดยจะมีโครงการก่อสร้างและปรับปรุงโครงข่ายทางหลวงเพื่อเพิ่มความคล่องตัว ซึ่งจะมีการก่อสร้างเพิ่มช่องจราจร ประมาณ 3,680 กิโลเมตร ทั่วประเทศ โครงการเร่งรัดขยายทางสายประธานให้เป็น 4 ช่องจราจร ระยะ 2 ประมาณ 1,160 กิโลเมตร ทั่วประเทศ โครงการก่อสร้างทางแยกต่างระดับ สะพาน อุโมงค์ ประมาณ 75 แห่ง ทั่วประเทศ และโครงการบูรณะปรับปรุงทาง ประมาณ 1,490 กิโลเมตร ทั่วประเทศ อีกด้วย
จากนั้น รองนายกรัฐมนตรีได้กล่าวมอบนโยบายว่า เนื่องจากรัฐบาลมีนโยบายหลักคือการลดความเหลื่อมล้ำ และการแก้ไขปัญหาความยากจนของประชาชนทั่วประเทศ โดยเฉพาะอย่างยิ่งในชนบท การท่องเที่ยวเป็นเพียงเครื่องมือส่วนหนึ่งเท่านั้น แต่ผลหลัก ๆ ของความยากจน คือ ทุกสิ่งทุกอย่างมักมาจบที่เมืองใหญ่หมด ดังนั้นทำให้เมืองที่อยู่ในชนบทมีความขาดแคลนด้านการพัฒนาต่าง ๆ ดังนั้น รัฐบาลนี้จึงมองเห็นว่าการจะแก้ไขปัญหาให้กับประเทศเพื่อลดความเหลื่อมล้ำและความยากจนลงมาให้ได้นั้น ถนนทางหลวง คือตัวหลักซึ่งจะเป็นจุดเชื่อมไปยังจุดสำคัญ ๆ ในทุกกลุ่มจังหวัด และจะต้องมีเส้นทางระหว่างกลุ่มจังหวัด ต้องให้กลุ่มจังหวัดเป็นศูนย์กลาง มีการวางจุดเชื่อมต่อ มีการวางแผน เน้นจุดเชื่อมต่อในเมืองรอง ในส่วนของการนำยางพารามาใช้ก็ต้องนำมาใช้อย่างเต็มที่ เพราะจากการสำรวจยังมีถนนในหลายพื้นที่ไม่มีการลาดยางลงไป
ในส่วนของรถไฟ ควรมีการพัฒนาอีกอย่างต่อเนื่อง โดยโครงการใน 2-3 ปีนี้ ต้องทำให้เร็ว ต้องรถไฟนำไม่ใช่ให้รถนำ บางครั้งอาจจำเป็นต้องตั้งบริษัทลูกขึ้นมา และต้องพัฒนาองค์กรเดิมให้แข็งแรงขึ้น และในบางพื้นที่อาจจะเหมาะสมกับรถไฟทางเดียวมากกว่า หรือบางพื้นต้องใช่รถไฟรางคู่ ซึ่งจะช่วยรองรับถนนหนทางในบางพื้นที่ได้
*********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9211
