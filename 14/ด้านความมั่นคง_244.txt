รัฐบาลไทย-ข่าวทำเนียบรัฐบาล-ผู้อำนวยการบริหาร Environmental Justice Foundation (EJF) เข้าเยี่ยมคำนับ รอง นรม. และ รมว.กห.

วันพุธที่ 16 สิงหาคม 2560
ผู้อำนวยการบริหาร Environmental Justice Foundation (EJF) เข้าเยี่ยมคำนับ รอง นรม. และ รมว.กห.
ผู้อำนวยการบริหาร Environmental Justice Foundation (EJF) เข้าเยี่ยมคำนับ รอง นรม. และ รมว.กห.
พล.ต.คงชีพ  ตันตระวาณิชย์ โฆษก กห. เปิดเผยว่า เมื่อ  16 ส.ค.60 เวลา 10.45 น. พล.อ.ประวิตร วงษ์สุวรรณ รอง นรม. และ รมว.กห. ให้การต้อนรับการเยี่ยมคำนับของ นาย Steve Trent ผู้อำนวยการบริหาร Environmental Justice Foundation (EJF) และคณะ ณ ศาลาว่าการกลาโหม
นาย Steve Trent ได้กล่าวชื่นชม ทุกหน่วยงานของไทยที่ใช้ความพยายามทุ่มเททำงานร่วมกัน ในการแก้ปัญหาการทำประมงผิดกฎหมาย (IUU Fishing) ทั้งการแก้ปัญหาด้านแรงงาน ด้านการประมงและด้านการควบคุม โดยเห็นถึงความพยายามของรัฐบาลในการสนับสนุนทั้ง ด้านงบประมาณ การบูรณาการหน่วยงาน และการบริหารจัดการ และการสร้างความร่วมมือจากภาคประชาชนในการแก้ปัญหามาโดยตลอด  ซึ่งแสดงถึงพัฒนาการทางบวกอย่างเห็นได้ชัด  พร้อมทั้ง เสนอให้ ไทยเป็นเจ้าภาพจัดการประชุมระดับภูมิภาค เพื่อประชาสัมพันธ์เสนอความสำเร็จของไทยในแนวทางการแก้ปัญหา IUU  ทั้งนี้  EJF พร้อมให้การสนับสนุนไทยในการทำงานร่วมกันเพื่อให้สามารถบรรลุเป้าหมายได้ในที่สุด
พล.อ.ประวิตร ฯ ได้กล่าวขอบคุณ EJF ที่สนับสนุนการทำงานและให้คำแนะนำในการแก้ปัญหา IUU ที่เป็นประโยชน์กับไทยมาตลอด  โดยที่ผ่านมา ไทยได้พัฒนาทั้งกฎหมาย การจัดการกองเรือประมงให้มีขนาดที่เหมาะสม  การพัฒนาระบบติดตาม ควบคุมและเฝ้าระวัง รวมทั้งการคุ้มครองของแรงงานในภาคประมงไม่ให้มีการค้ามนุษย์  ขณะเดียวกัน ไทยสนับสนุนให้การต่อต้านประมงผิดกฎหมาย เป็นวาระที่สำคัญของอาเซียน และผลักดันให้อาเซียนมีนโยบายการประมงร่วมกัน พร้อมกับย้ำว่า ขณะนี้ไทยอยู่ในช่วงเปลี่ยนผ่านจากประเทศที่มีปัญหา ไปสู่ประเทศต้นแบบของการแก้ไขปัญหา โดยเชื่อมั่นว่าในอนาคตอันใกล้ ไทยจะสามารถเป็นตัวอย่างความสำเร็จของการปฏิรูปภาคการประมงได้   ทั้งนี้รัฐบาล จะยังคงมุ่งมั่นและตั้งใจที่จะแก้ไขปัญหาการทำประมงผิดกฎหมายและพร้อมที่จะทำงานร่วมกับ EJF ต่อไป

ที่มา : http://www.thaigov.go.th/news/contents/details/5976
