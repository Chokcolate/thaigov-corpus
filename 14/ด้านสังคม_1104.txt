รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพ.เทพรัตนเวชชานุกูล เฉลิมพระเกียรติ 60 พรรษา อ.แม่แจ่ม จ.เชียงใหม่

วันจันทร์ที่ 22 มกราคม 2561
องคมนตรี ตรวจเยี่ยม รพ.เทพรัตนเวชชานุกูล เฉลิมพระเกียรติ 60 พรรษา อ.แม่แจ่ม จ.เชียงใหม่
องคมนตรี มอบนโยบายให้โรงพยาบาลในมูลนิธิเทพรัตนเวชชานุกูล นำ 5 ระบบใช้ในการจัดบริการได้แก่ บริหารแบบธรรมาภิบาล น้อมนำปรัชญาเศรษฐกิจพอเพียง ความร่มรื่นและรื่นรมย์ของโรงพยาบาล โรงพยาบาลคุณภาพ และโรงพยาบาลคุณธรรม
วันนี้ (22 มกราคม 2561) ที่ จ.เชียงใหม่ ศาสตราจารย์เกียรติคุณ นายแพทย์เกษม วัฒนชัย องคมนตรี รองประธานมูลนิธิเทพรัตนเวชชานุกูลและคณะ ตรวจเยี่ยมการดำเนินงานโรงพยาบาลเทพรัตนเวชชานุกูล เฉลิมพระเกียรติ 60 พรรษา อ.แม่แจ่ม จ.เชียงใหม่ โดย นายแพทย์โสภณ เมฆธน ที่ปรึกษารัฐมนตรีว่าการกระทรวงสาธารณสุข พร้อมด้วย นายแพทย์เจษฎา โชคดำรงสุข ปลัดกระทรวงสาธารณสุข และคณะให้การต้อนรับนำเยี่ยมชมการดำเนินงานของโรงพยาบาล
โดยองคมนตรี ได้มอบนโยบายการดำเนินงานของโรงพยาบาลในมูลนิธิเทพรัตนเวชชานุกูล  11 แห่ง นำ 5 ระบบไปใช้ในการจัดบริการได้แก่ 1.บริหารแบบธรรมาภิบาล ทำให้โรงพยาบาลโปร่งใส ตรวจสอบได้ มีศักดิ์ศรี    2.น้อมนำปรัชญาเศรษฐกิจพอเพียงมาใช้ เป็นการพัฒนาอย่างยั่งยืน  3.ความร่มรื่นและรื่นรมย์ของโรงพยาบาล  ลดการใช้พลังงาน ปลูกต้นไม้ และเป็นกัลยาณมิตรต่อผู้มารับบริการ 4.โรงพยาบาลคุณภาพ ด้วยการผ่านการประเมิน HA และ 5.โรงพยาบาลคุณธรรม
"ขอให้เป็นโรงพยาบาลที่มีทั้งคุณภาพ คุณธรรม ความร่มรื่น และนอกจากจะให้บริการตามปกติแล้ว ยังให้เป็นศูนย์นำแพทย์ผู้เชี่ยวชาญสาขาต่างๆ มาให้บริการประชาชนใกล้บ้าน ไม่ต้องเดินทางไปรักษาในโรงพยาบาลใหญ่ๆ เช่น โรงพยาบาลเทพรัตนเวชชานุกูล เฉลิมพระเกียรติ 60 พรรษา อ.แม่แจ่ม ที่ดูแลผู้ป่วยโดยคำนึงถึงญาติ ด้วยการจัดที่พักญาติ รวมทั้งการดูแลผู้ป่วย โดยเอาหมอเก่ง ๆ มาหาผู้ป่วย" ศาสตราจารย์เกียรติคุณ นายแพทย์เกษม กล่าว
ด้าน นายแพทย์เจษฎา โชคดำรงสุข ปลัดกระทรวงสาธารณสุข กล่าวว่า ในการพัฒนาโรงพยาบาลในความดูแลของมูลนิธิเทพรัตนเวชชานุกูล กระทรวงสาธารณสุขได้จัดเตรียมงบประมาณรองรับการพัฒนาในปีงบประมาณ 2562 กว่า 200 ล้านบาท โดยได้ให้โรงพยาบาลทั้ง 11 แห่ง   ประชุมพร้อมจัดทำแผนพัฒนาโรงพยาบาลในระยะ 5 ปีเป็นที่เรียบร้อยแล้ว ในส่วนการจัดบริการประชาชนในพื้นที่ห่างไกล โดยการนำแพทย์ผู้เชี่ยวชาญมาให้บริการในพื้นที่นั้น พร้อมประสานผู้เชี่ยวชาญจากสาขาต่างๆ เช่น โรคระบบหู คอ จมูก ขอให้โรงพยาบาลสำรวจและรวบรวมผู้ป่วยให้พร้อมสามารถดำเนินการได้ทันที
สำหรับ โรงพยาบาลเทพรัตนเวชชานุกูล เฉลิมพระเกียรติ 60 พรรษา เดิมชื่อโรงพยาบาลแม่แจ่ม กระทรวงสาธารณสุขได้พัฒนาเพิ่มศักยภาพให้บริการแก่ประชาชนในพื้นที่ทุรกันดารห่างไกล ได้รับพระมหากรุณาธิคุณจากสมเด็จพระเทพรัตนราชสุดาฯ สยามบรมราชกุมารี พระราชทานทรัพย์ส่วนพระองค์ก่อสร้างอาคารผู้ป่วยในขนาด 60 เตียง จำนวน 2 หลัง และได้ทูลเกล้าถวายเทิดพระเกียรติในโอกาสที่พระองค์ทรงเจริญพระชนมายุครบ 5 รอบ (2 เมษายน 2558) พระราชทานชื่อใหม่ว่า “โรงพยาบาลเทพรัตนเวชชานุกูล เฉลิมพระเกียรติ 60 พรรษา"   ดูแลประชาชนส่วนใหญ่เป็นชาวไทยภูเขา  59,620  คน   มีบริการตรวจรักษาโรคทั่วไป    ทันตกรรม ห้องคลอด ผ่าตัด เป็นต้น ในปี 2560 ให้บริการผู้ป่วยนอก 103,318 ครั้ง เฉลี่ย 361 คนต่อวัน โรคที่พบได้แก่ ความดันโลหิตสูง ไข้หวัด อาหารไม่ย่อย เบาหวาน ผู้ป่วยในเฉลี่ย 33 คนต่อวัน
************************** 22 มกราคม 2561

ที่มา : http://www.thaigov.go.th/news/contents/details/9541
