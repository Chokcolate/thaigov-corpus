รัฐบาลไทย-ข่าวทำเนียบรัฐบาล-เป้าหมายของนโยบายการเงิน ประจำปี 2561

วันพุธที่ 20 ธันวาคม 2560
เป้าหมายของนโยบายการเงิน ประจำปี 2561
เมื่อวันที่ 19 ธ.ค.2560 ที่ประชุม ครม.มีมติอนุมัติเป้าหมายของนโยบายการเงิน ประจำปี 2561 ซึ่งเป็นข้อตกลงร่วมกันระหว่าง กนง. และรัฐมนตรีว่าการกระทรวงการคลัง
เมื่อวันที่ 19 ธันวาคม 2560 ที่ประชุมคณะรัฐมนตรีมีมติอนุมัติเป้าหมายของนโยบายการเงิน ประจำปี 2561 ซึ่งเป็นข้อตกลงร่วมกันระหว่างคณะกรรมการนโยบายการเงิน (กนง.) และรัฐมนตรีว่าการกระทรวงการคลัง เพื่อให้เป็นไปตามบทบัญญัติในมาตรา 28/8 แห่งพระราชบัญญัติธนาคารแห่งประเทศไทย พุทธศักราช 2485 ซึ่งแก้ไขเพิ่มเติมโดยพระราชบัญญัติธนาคารแห่งประเทศไทย (ฉบับที่ 4) พ.ศ. 2551 สรุปได้ ดังนี้
1. กำหนดให้อัตราเงินเฟ้อทั่วไปเฉลี่ยทั้งปีที่ร้อยละ 2.5 + 1.5 เป็นเป้าหมายของนโยบายการเงินสำหรับระยะปานกลาง และเป็นเป้าหมายสำหรับปี 2561
2. รัฐมนตรีว่าการกระทรวงการคลังและผู้ว่าการธนาคารแห่งประเทศไทยในฐานะประธาน กนง. ได้ลงนามในข้อตกลงร่วมกันในการกำหนดเป้าหมายของนโยบายการเงิน ประจำปี 2561 โดยข้อตกลงดังกล่าวมีสาระสำคัญ ดังนี้
2.1  เป้าหมายของนโยบายการเงินสำหรับระยะปานกลาง และเป้าหมายสำหรับปี 2561
กนง. ดำเนินนโยบายการเงินภายใต้กรอบเป้าหมายเงินเฟ้อแบบมีความยืดหยุ่น ซึ่งเป็นกรอบที่ให้ความสำคัญกับการรักษาเสถียรภาพราคาระยะปานกลาง ควบคู่กับการดูแลการเติบโตทางเศรษฐกิจและการรักษาเสถียรภาพระบบการเงิน โดย กนง. จะพิจารณารักษาความสมดุลของเป้าหมายด้านต่าง ๆ อย่างเหมาะสม และมีความพร้อมที่จะใช้เครื่องมือในการดำเนินนโยบายการเงินที่มีอยู่สนับสนุนให้ระดับราคามีเสถียรภาพและเป็นไปตามเป้าหมายและเศรษฐกิจของประเทศเติบโตเต็มศักยภาพและยั่งยืน โดยไม่ก่อให้เกิดความเปราะบางต่อเสถียรภาพระบบการเงิน
รัฐมนตรีว่าการกระทรวงการคลังและ กนง. จึงมีข้อตกลงร่วมกันโดยกำหนดให้อัตราเงินเฟ้อทั่วไปเฉลี่ยทั้งปีที่ร้อยละ 2.5 + 1.5 เป็นเป้าหมายของนโยบายการเงินสำหรับระยะปานกลาง และเป็นเป้าหมายสำหรับปี 2561 เนื่องจากอัตราเงินเฟ้อดังกล่าวเป็นระดับที่เอื้อให้การเติบโตทางเศรษฐกิจสอดคล้องกับศักยภาพของระบบเศรษฐกิจไทย อย่างไรก็ตาม จากการเปลี่ยนแปลงเชิงโครงสร้างของทั้งเศรษฐกิจโลกและเศรษฐกิจไทย ซึ่งได้ส่งผลกระทบต่อพลวัตเงินเฟ้อและแนวโน้มอัตราเงินเฟ้อในระยะข้างหน้า ดังนั้น ธนาคารแห่งประเทศไทยจะได้ศึกษาการเปลี่ยนแปลงเชิงโครงสร้างดังกล่าว เพื่อให้การกำหนดเป้าหมายของนโยบายการเงินในระยะต่อไปมีความเหมาะสมและมีประสิทธิภาพมากยิ่งขึ้น อันจะเป็นประโยชน์ต่อการส่งผ่านการดำเนินนโยบายการเงินในอนาคต
2.2  การเคลื่อนไหวของอัตราเงินเฟ้อทั่วไปออกนอกกรอบเป้าหมาย
กนง. ประเมินว่า อัตราเงินเฟ้อทั่วไปในปี 2561 จะปรับสูงขึ้นจากปี 2560 และจะอยู่ภายในกรอบเป้าหมาย อย่างไรก็ตาม การฟื้นตัวของเศรษฐกิจไทยที่ยังไม่กระจายตัวทั่วถึง รวมถึงพลวัตเงินเฟ้อที่เปลี่ยนแปลงไปจากปัจจัยเชิงโครงสร้าง อาจส่งผลให้อัตราเงินเฟ้อทั่วไปแตกต่างไปจากที่ประเมินไว้ ซึ่งหากอัตราเงินเฟ้อทั่วไปเคลื่อนไหวออกนอกกรอบเป้าหมาย หรือ กนง. ประเมินว่าอัตราเงินเฟ้อทั่วไปจะออกนอกกรอบเป้าหมาย กนง. จะมีจดหมายเปิดผนึกถึงรัฐมนตรีว่าการกระทรวงการคลัง โดยจะชี้แจงถึงสาเหตุ นโยบายการเงินที่ได้ดำเนินการไปแล้ว ระยะเวลาที่คาดว่าอัตราเงินเฟ้อทั่วไปจะกลับเข้าสู่เป้าหมาย และแนวทางการดำเนินนโยบายการเงินเพื่อนำอัตราเงินเฟ้อทั่วไปกลับเข้าสู่เป้าหมายในระยะเวลาที่เหมาะสม รวมทั้งจะรายงานความคืบหน้าของการแก้ไขปัญหาเป็นระยะตามสมควร
ทั้งนี้ ในการพิจารณาการดำเนินนโยบายการเงิน กนง. จะให้ความสำคัญต่อเป้าหมายของอัตราเงินเฟ้อทั่วไปที่ได้กำหนดไว้ พร้อมทั้งชั่งน้ำหนักข้อดี ข้อเสียของการดำเนินนโยบายการเงินในแต่ละทางเลือก (Policy Trade-off) เพื่อรักษาความสมดุลระหว่างเป้าหมายด้านเสถียรภาพราคา การเติบโตทางเศรษฐกิจ และเสถียรภาพระบบการเงินอย่างเหมาะสม
2.3  การติดตามความเคลื่อนไหวของเป้าหมายของนโยบายการเงิน
กระทรวงการคลังและธนาคารแห่งประเทศไทยจะจัดให้มีการหารือร่วมกันเป็นประจำ และ/หรือ เมื่อมีเหตุจำเป็นอื่นตามที่ทั้งสองหน่วยงานจะเห็นสมควร เพื่อให้สามารถบรรลุเป้าหมายของนโยบายการเงินอย่างมีประสิทธิภาพ และเพื่อให้การดำเนินนโยบายการคลังและนโยบายการเงินเป็นไป
ในทิศทางที่สอดประสานกัน พร้อมทั้งจัดทำรายงานผลการดำเนินนโยบายการเงินทุกครึ่งปี เพื่อแจ้งให้รัฐมนตรีว่าการกระทรวงการคลังทราบ
2.4  การแก้ไขเป้าหมายของนโยบายการเงิน
ในกรณีที่มีเหตุอันสมควรหรือจำเป็น รัฐมนตรีว่าการกระทรวงการคลังและ กนง. อาจตกลงร่วมกันเพื่อแก้ไขเป้าหมายของนโยบายการเงินได้ก่อนนำเสนอคณะรัฐมนตรีเพื่อพิจารณา
สำนักนโยบายระบบการเงินและสถาบันการเงิน สำนักงานเศรษฐกิจการคลัง
โทร. 0 2273 9020 ต่อ 3248

ที่มา : http://www.thaigov.go.th/news/contents/details/8877
