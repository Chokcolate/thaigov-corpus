รัฐบาลไทย-ข่าวทำเนียบรัฐบาล-พาณิชย์ดันหนูณิชย์ฟู้ดทรัคลดค่าครองชีพประชาชน พร้อมตอกย้ำประเทศไทยสวรรค์ของอาหารริมทาง

วันศุกร์ที่ 21 เมษายน 2560
พาณิชย์ดันหนูณิชย์ฟู้ดทรัคลดค่าครองชีพประชาชน พร้อมตอกย้ำประเทศไทยสวรรค์ของอาหารริมทาง
รัฐมนตรีว่าการกระทรวงพาณิชย์ (นางอภิรดี ตันตราภรณ์) เปิดเผยว่า ตามที่สำนักข่าว CNN ได้ทำการจัดอันดับให้กรุงเทพมหานครให้เป็นเมืองที่มีร้านอาหารริมทาง (Street Food) ที่ดีที่สุดในโลกเป็นปีที่ 2 ติดต่อกัน
โดยนักท่องเที่ยวทั้งชาวไทยและชาวต่างชาติสามารถเลือกซื้ออาหารที่หลากหลายรสชาติดีได้ตลอด       24 ชั่วโมง และเพื่อเป็นการรักษาภาพลักษณ์ของเมืองที่มีร้านอาหารริมทางที่อร่อยที่สุดในโลก กรุงเทพมหานครจึงได้มีนโยบายในการที่จะจัดระเบียบร้านอาหารริมทางให้มีความเป็นระเบียบเรียบร้อย และมีสุขอนามัย ไม่ใช่แต่เพียงแค่มีแต่อาหาร  ที่หลากหลายในราคาประหยัดเท่านั้น โดยในระยะแรกกรุงเทพมหานครจะเริ่มทำการจัดระเบียบร้านอาหารริมทางในย่านถนนเยาวราช และถนนข้าวสาร ซึ่งเป็นแหล่งท่องเที่ยวที่สำคัญที่มีนักท่องเที่ยวเดินทางไปลิ้มรสอาหารริมทางเป็นจำนวนมากก่อนดำเนินการจัดระเบียบในย่านอื่นๆ ต่อไป
ในส่วนของกระทรวงพาณิชย์ นั้น ได้มีนโยบายในการดูแลและลดภาระค่าครองชีพประชาชนมาอย่างต่อเนื่อง ภายใต้โครงการร้านอาหารหนูณิชย์ “อร่อย คุณภาพดี สะอาด ประหยัด” ในพื้นที่ต่างๆ ของกรุงเทพมหานครและจะขยายไปยังพื้นที่ในต่างจังหวัดให้เพิ่มมากขึ้น ซึ่งส่วนใหญ่เป็นอาหารริมทางอยู่แล้ว เพื่อเป็นการเพิ่มทางเลือกให้กับพี่น้องประชาชน และช่วยลดค่าครองชีพของประชาชนด้วยอีกทางหนึ่ง ซึ่งที่ผ่านมาโครงการร้านอาหารหนูณิชย์ ได้รับการตอบรับจากผู้บริโภคเป็นอย่างดี สำหรับในส่วนของผู้ประกอบการนั้น กระทรวงพาณิชย์เองก็ได้ริเริ่มให้ผู้ประกอบการที่สนใจจะเข้าร่วมโครงการร้านอาหารหนูณิชย์ในรูปแบบของรถขายอาหารเคลื่อนที่ (Food Truck) ซึ่งประสบความสำเร็จและกำลังได้รับความนิยมในกลุ่มนักท่องเที่ยวอยู่ในขณะนี้ สามารถสมัครเข้าร่วมโครงการได้เพื่อเป็นช่องทางให้ผู้บริโภคสามารถเข้าถึงร้านอาหารที่ “อร่อย คุณภาพดี สะอาด ประหยัด” ได้สะดวกรวดเร็วมากยิ่งขึ้น
รัฐมนตรีว่าการกระทรวงพาณิชย์ กล่าวเพิ่มเติมว่า สำหรับแนวทางในการให้ความช่วยเหลือแก่ประชาชนที่สนใจจะเข้าร่วมโครงการร้านอาหารหนูณิชย์ในรูปแบบของรถขายอาหารเคลื่อนที่ นั้น ขณะนี้กระทรวงพาณิชย์ได้รับความร่วมมือจากสำนักงานส่งเสริมวิสาหกิจขนาดกลางและขนาดย่อม (สสว.) เพื่อขอใช้งบประมาณจากกองทุนฟื้นฟูวิสาหกิจขนาดกลางและขนาดย่อม (กองทุน SMEs) เพื่อให้ประชาชนสามารถเข้าถึงแหล่งเงินทุนได้สะดวกมากยิ่งขึ้นในขณะเดียวกันกระทรวงพาณิชย์ก็อยู่ระหว่างการประสานงานกับธนาคารออมสินเพื่อจัดหาสินเชื่อระยะยาว ดอกเบี้ยอัตราพิเศษ ซึ่งขณะนี้อยู่ระหว่างการพิจารณาของธนาคาร
นอกจากนั้นแล้วกระทรวงพาณิชย์ ยังได้มีการหารือกับกรุงเทพมหานครในการพิจารณาพื้นที่ในการจอดรถ  ขายอาหารเคลื่อนที่ให้อยู่ในพื้นที่ที่เหมาะสม และไม่กีดขวางการจราจร ตลอดจนพิจารณาแนวทางการประชาสัมพันธ์ร้านอาหารริมทางและรถขายอาหารเคลื่อนที่ให้กับนักท่องเที่ยวทั้งชาวไทยและชาวต่างชาติได้เดินทางเข้ามาลิ้มลองรสชาติของอาหารริมทางที่ได้ชื่อว่าอร่อยที่สุดในโลก

ที่มา : http://www.thaigov.go.th/news/contents/details/3193
