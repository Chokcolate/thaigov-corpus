รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารเฉลิมพระเกียรติ” โรงพยาบาลภูเขียว จังหวัดชัยภูมิ

วันพฤหัสบดีที่ 4 พฤษภาคม 2560
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารเฉลิมพระเกียรติ” โรงพยาบาลภูเขียว จังหวัดชัยภูมิ
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารเฉลิมพระเกียรติ” โรงพยาบาลภูเขียว จังหวัดชัยภูมิ
วันนี้ (4 พฤษภาคม 2560)  เวลา 13.10 น. สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารเฉลิมพระเกียรติ” ซึ่งเป็นอาคารผู้ป่วยใน โรงพยาบาลภูเขียว อำเภอภูเขียว จังหวัดชัยภูมิ โดยมีนายแพทย์สุวรรณชัย วัฒนายิ่งเจริญชัย รองปลัดกระทรวงสาธารณสุข ผู้อำนวยการโรงพยาบาลภูเขียว ผู้บริหาร ข้าราชการ เจ้าหน้าที่สาธารณสุข และประชาชนเฝ้ารับเสด็จฯ
นายแพทย์สุวรรณชัยกราบทูลรายงานว่า โรงพยาบาลภูเขียวเฉลิมพระเกียรติ อำเภอภูเขียว จังหวัดชัยภูมิ  เปิดดำเนินการรักษาผู้ป่วยครั้งแรกปีพุทธศักราช 2510 เป็นโรงพยาบาลขนาด 10 เตียง ปัจจุบันพัฒนาเป็นโรงพยาบาลทั่วไปขนาด 300 เตียง ดูแลประชาชนในอำเภอภูเขียว จังหวัดชัยภูมิ และอำเภอใกล้เคียง ปัจจุบันมีผู้ป่วย รวมทั้งพระภิกษุสามเณร ทั้งอำเภอภูเขียว และอำเภอใกล้เคียง เข้ารับบริการเพิ่มขึ้น จนบางครั้งพระภิกษุสามเณร ต้องนอนปะปนกับผู้ป่วยทั่วไป
นายแพทย์สุวรรณชัยกล่าวต่อว่า หลวงพ่อสายทอง เตชะธัมโม วัดป่าห้วยกุ่ม อำเภอเกษตรสมบูรณ์ จังหวัดชัยภูมิ ได้ทราบถึงความลำบากของผู้มารับบริการ จึงให้ความเมตตาเป็นองค์อุปถัมภ์ในการก่อสร้างอาคารผู้ป่วยใน เพื่อสนับสนุนการให้บริการที่เหมาะสมสำหรับพระภิกษุสงฆ์ และบุคคลทั่วไป โดยมีคณะลูกศิษย์หลวงพ่อสายทอง และประชาชน ร่วมบริจาคและจัดทอดผ้าป่าสมทบทุนในการก่อสร้างอาคาร โดยใช้แบบอาคารผู้ป่วยใน แบบเลขที่ 8829 ของกองแบบแผน กรมสนับสนุนบริการสุขภาพ กระทรวงสาธารณสุข
อาคารเฉลิมพระเกียรติ เป็นอาคารคอนกรีตเสริมเหล็ก ขนาด 5 ชั้น ชั้นที่ 1 หอผู้ป่วยหนัก ICU 10 เตียงNICU 4 เตียง PICU 2 เตียง ห้องพิเศษ 3 ห้อง ชั้นที่ 2 หอผู้ป่วยกุมารเวช 32 เตียง ชั้นที่ 3 หอผู้ป่วยสูติ-นรีเวชกรรม 32 เตียง ชั้นที่ 4 ห้องพิเศษ 13 ห้อง ชั้นที่ 5 หอผู้ป่วยพิเศษสงฆ์อาพาธและพิเศษทั่วไป 13 ห้อง รวมมูลค่าอาคารสิ่งก่อสร้าง วัสดุอุปกรณ์ทางการแพทย์ ครุภัณฑ์ทางการแพทย์ วัสดุอุปกรณ์สำนักงาน ทั้งสิ้น 80 ล้านบาท เริ่มก่อสร้างเมื่อวันที่ 1 กรกฎาคม พ.ศ.2557 แล้วเสร็จวันที่ 1 ธันวาคม 2558  โรงพยาบาลภูเขียวเฉลิมพระเกียรติ ได้รับพระมหากรุณาธิคุณพระราชทานชื่ออาคารดังกล่าวว่า“อาคารเฉลิมพระเกียรติ” พร้อมอันเชิญตราสัญลักษณ์ งานเฉลิมพระเกียรติสมเด็จพระเทพรัตนราชสุดา ฯ สยามบรมราชกุมารี ประดิษฐานบนอาคารดังกล่าว อาคารใหม่นี้จะทำให้การบริการ พระภิกษุสงฆ์ และบุคคลทั่วไปเป็นสัดส่วนเหมาะสมมากขึ้น
ปัจจุบันโรงพยาบาลภูเขียวเฉลิมพระเกียรติ เป็นโรงพยาบาลชุมชนขนาด 300 เตียง ให้บริการตรวจรักษาโรคทั่วไป รับผิดชอบดูแลสุขภาพประชากรในเขตอำเภอภูเขียว และพื้นที่อำเภอใกล้เคียง รวม 4 อำเภอ ได้แก่ อำเภอภูเขียว คอนสาร เกษตรสมบูรณ์ และบ้านแท่น รับผิดชอบประชากรประมาณ 350,000 คน มีผู้ป่วยนอกรับบริการปีละ 256,000 ราย เฉลี่ย 904 รายต่อวัน และมีผู้ป่วยในประมาณ 204 รายต่อวัน
*******************************   4 พฤษภาคม 2560

ที่มา : http://www.thaigov.go.th/news/contents/details/3517
