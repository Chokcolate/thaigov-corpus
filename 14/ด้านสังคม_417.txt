รัฐบาลไทย-ข่าวทำเนียบรัฐบาล-พม. เร่งช่วยเหลือหญิงพิการทางการเคลื่อนไหว วัย 55 ปี ที่อาศัยอยู่กับบุตรสาว วัย 27 ปี และหลานอายุ 3 ปี ป่วยเป็นโรคสมาธิสั้น ครอบครัวมีฐานะยากจน ที่จังหวัดนครสวรรค์

วันศุกร์ที่ 7 กรกฎาคม 2560
พม. เร่งช่วยเหลือหญิงพิการทางการเคลื่อนไหว วัย 55 ปี ที่อาศัยอยู่กับบุตรสาว วัย 27 ปี และหลานอายุ 3 ปี ป่วยเป็นโรคสมาธิสั้น ครอบครัวมีฐานะยากจน ที่จังหวัดนครสวรรค์
พม. เร่งช่วยเหลือหญิงพิการทางการเคลื่อนไหว วัย 55 ปี ที่อาศัยอยู่กับบุตรสาว วัย 27 ปี และหลานอายุ 3 ปี ป่วยเป็นโรคสมาธิสั้น ครอบครัวมีฐานะยากจน ที่จังหวัดนครสวรรค์
วันนี้ (7 ก.ค. 60) เวลา 15.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีที่มีสื่อออนไลน์ ได้มีการนำเสนอข่าวกรณีหญิงพิการทางการเคลื่อนไหว วัย 55 ปี ป่วยติดเตียงไม่สามารถช่วยเหลือตนเองได้ อาศัยอยู่กับบุตรสาว วัย 27 ปี และหลานอายุ 3 ปี ที่ป่วยเป็นโรคสมาธิสั้น ที่จังหวัดนครสวรรค์ ซึ่งครอบครัวมีฐานะยากจน มีความเดือดร้อนค่าใช้จ่ายในชีวิตประจำวัน และความประสงค์ขอรับบริจาคผ้าอ้อมสำเร็จรูป นั้น กระทรวงการพัฒนาสังคมและความมั่นคงของมนุษย์ (พม.) โดยพัฒนาสังคมและความมั่นคงของมนุษย์จังหวัดนครสรรค์ (พมจ.นครสรรค์) ได้มอบหมายให้เจ้าหน้าที่สำนักงานฯ พร้อมด้วยหน่วยงานที่เกี่ยวข้อง ลงพื้นที่เยี่ยมบ้านเพื่อสอบข้อเท็จจริง และประเมินทางสังคมของครอบครัวดังกล่าว เพื่อดำเนินการช่วยเหลือในเบื้องต้นตามภารกิจด้านคนพิการและเด็กของกระทรวง พม.
นายณรงค์ กล่าวว่า สำหรับการให้ความช่วยเหลือกรณีดังกล่าว โดยเจ้าหน้าที่ได้มอบเงินสงเคราะห์และฟื้นฟูสมรรถภาพคนพิการ เครื่องอุปโภคบริโภค ผ้าอ้อมสำเร็จรูปสำหรับผู้ใหญ่ และแผ่นรอง พร้อมทั้งได้แนะนำเกี่ยวกับสิทธิประโยชน์ต่างๆ ของคนพิการและผู้ดูแลคนพิการที่พึงได้รับ รวมถึงการกู้ยืมเงินกองทุนส่งเสริมและพัฒนาคุณภาพชีวิตคนพิการ ซึ่งคนพิการและผู้ดูแลคนพิการสามารถกู้ยืมเงิน เพื่อเป็นทุนประกอบอาชีพหรือขยายกิจการ รายละไม่เกิน 60,000 บาท สามารถผ่อนชำระภายในระยะเวลาไม่เกิน 5 ปี โดยไม่เสียดอกเบี้ย นอกจากนี้ ยังได้ประสานหน่วยงานที่เกี่ยวข้องช่วยเหลือดูแลด้านการรักษาในระยะยาวต่อไป

ที่มา : http://www.thaigov.go.th/news/contents/details/5102
