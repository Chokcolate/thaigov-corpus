รัฐบาลไทย-ข่าวทำเนียบรัฐบาล- ผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่ 1

วันพุธที่ 3 พฤษภาคม 2560
ผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่ 1
ผลการจำหน่ายพันธบัตรออมทรัพย์มียอดสะสมตั้งแต่วันที่ 13 ธันวาคม 2559 - 21 เมษายน 2560 จำนวน 14,570.351 ล้านบาท คิดเป็นร้อยละ 97.136 ของวงเงินจำหน่าย
ตามที่กระทรวงการคลัง โดยสำนักงานบริหารหนี้สาธารณะ ได้ดำเนินการกู้เงินเพื่อชดเชยการขาดดุลงบประมาณ ในปีงบประมาณ พ.ศ. 2560 โดยการออกพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่ 1 จำนวนรวม 15,000 ล้านบาท อัตราดอกเบี้ยแบบคงที่ แบ่งเป็น 2 รุ่น คือ รุ่นอายุ  3 ปี อัตราดอกเบี้ยแบบคงที่ร้อยละ 2.00 ต่อปี และรุ่นอายุ 7 ปี อัตราดอกเบี้ยแบบคงที่ร้อยละ 2.56 ต่อปี จำหน่ายระหว่างวันที่ 13 ธันวาคม 2559 – 21 เมษายน 2560 เพื่อเป็นการส่งเสริมการออมของประชาชนทั่วไป และเป็นทางเลือกในการลงทุนที่มั่นคง ไม่มีความเสี่ยง ได้รับดอกเบี้ยเป็นผลตอบแทนที่แน่นอนในอัตราที่สูงกว่าอัตราดอกเบี้ยเงินฝาก นั้น
ขณะนี้พันธบัตรออมทรัพย์ดังกล่าว ได้จำหน่ายเสร็จสิ้นแล้วในวันที่ 21 เมษายน 2560  สำนักงานบริหารหนี้สาธารณะจึงขอขอบคุณประชาชนและนักลงทุนรายย่อยทุกท่านที่ให้ความสนใจลงทุนในพันธบัตรออมทรัพย์ของกระทรวงการคลัง โดยผลการจำหน่ายพันธบัตรออมทรัพย์มียอดสะสมตั้งแต่วันที่ 13 ธันวาคม 2559 - 21 เมษายน 2560 จำนวน 14,570.351 ล้านบาท คิดเป็นร้อยละ 97.136 ของวงเงินจำหน่าย
สำหรับประชาชนที่มีความประสงค์จะลงทุนในพันธบัตรออมทรัพย์ในครั้งต่อไปนั้น กระทรวงการคลังมีแผนการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2560 ครั้งที่  2 จำนวนรวม 15,000 ล้านบาท แบ่งเป็น 2 รุ่น คือ รุ่นอายุ 5 ปี อัตราดอกเบี้ยแบบคงที่ร้อยละ 2.35 ต่อปี และรุ่นอายุ 10 ปี อัตราดอกเบี้ยแบบคงที่ร้อยละ 3.00 ต่อปี ระหว่างวันที่ 8 พฤษภาคม 2560 - 31 สิงหาคม 2560 โดยจำหน่ายผ่านธนาคารตัวแทนจำหน่าย 4 แห่ง ประกอบด้วย ธนาคารกรุงเทพ จำกัด (มหาชน) ธนาคารกรุงไทย จำกัด (มหาชน) ธนาคารกสิกรไทย จำกัด (มหาชน) และธนาคารไทยพาณิชย์ จำกัด (มหาชน) ผู้สนใจสามารถซื้อได้ตั้งแต่เวลา 8.30 น. ของวันที่ 8 พฤษภาคม 2560 จนถึงเวลา 15.00 น. ของวันที่ 31 สิงหาคม 2560 และจำหน่ายที่บูธสำนักงานบริหารหนี้สาธารณะ ในงานมหกรรมการเงิน ครั้งที่ 17 MONEY EXPO 2017 ณ อาคารชาเลนเจอร์ 2 – 3  อิมแพ็ค เมืองทองธานี ระหว่างวันที่ 11 - 14 พฤษภาคม 2560
จึงขอประกาศให้ทราบโดยทั่วกัน
สำนักจัดการหนี้ 1 ส่วนจัดการเงินกู้รัฐบาล 1 สำนักงานบริหารหนี้สาธารณะ
โทร. 0 2265 8050 ต่อ 5308
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3471
