รัฐบาลไทย-ข่าวทำเนียบรัฐบาล-กสร. ส่งเสริมแรงงานสัมพันธ์แบบหุ้นส่วนให้นายจ้าง ลูกจ้างพร้อมรับมือ AI

วันอังคารที่ 12 ธันวาคม 2560
กสร. ส่งเสริมแรงงานสัมพันธ์แบบหุ้นส่วนให้นายจ้าง ลูกจ้างพร้อมรับมือ AI
กรมสวัสดิการและคุ้มครองแรงงาน เร่งส่งเสริมแรงงานสัมพันธ์แบบหุ้นส่วน สร้างการมีส่วนร่วมระหว่างนายจ้าง ลูกจ้าง ในการบริหารแรงงานสัมพันธ์รองรับการเปลี่ยนแปลงโครงสร้างอุตสาหกรรมในอนาคต เพิ่มผลิตภาพแรงงาน
นายอนันต์ชัย อุทัยพัฒนาชีพ รักษาราชการแทนอธิบดีกรมสวัสดิการและคุ้มครองแรงงาน(กสร.) เปิดเผยว่า ปัจจุบันอุตสาหกรรมต่าง ๆ ได้มีการนำเทคโนโลยีสมัยใหม่เข้ามาใช้ในกระบวนการผลิต  เพิ่มมากขึ้น โดยเฉพาะในอนาคตอันใกล้นี้มีการคาดการณ์ว่าจะมีการนำเทคโนโลยีปัญญาประดิษฐ์ หรือ AI เข้ามาใช้ในระบบอุตสาหกรรม เพื่อทดแทนแรงงาน ทั้งนี้ ความก้าวหน้าทางเทคโนโลยีจะส่งผลต่อการเปลี่ยนแปลงโครงสร้างและรูปแบบการจ้างแรงงาน และอาจส่งผลให้เกิดข้อขัดแย้งด้านแรงงานได้ ด้วยเหตุนี้ กสร. ได้ดำเนินการส่งเสริมโมเดลแรงงานสัมพันธ์ 4.0 ซึ่งเน้นการบริหารแรงงานสัมพันธ์แบบหุ้นส่วน  โดยเน้นการมีส่วนร่วมของนายจ้างและลูกจ้างในการออกแบบสภาพการจ้าง สภาพการทำงาน โดยต้องคำนึงถึงบริบทของการเปลี่ยนแปลงร่วมกัน ซึ่งจะเป็นส่วนสำคัญในการลดปัญหาด้านแรงงานที่อาจเกิดขึ้น และเตรียมพร้อมการก้าวสู่ Thailand 4.0
นายอนันต์ชัย กล่าวต่อไปว่า การแรงงานสัมพันธ์ที่ดีเป็นพื้นฐานสำคัญของการพัฒนาคุณภาพชีวิตลูกจ้างในสถานประกอบการ ส่งผลดีต่อการพัฒนาธุรกิจของนายจ้าง รวมถึงการลงทุนของประเทศ ซึ่งที่ผ่านมา กสร. ได้ส่งเสริมแรงงานสัมพันธ์แบบหุ้นส่วนมาโดยตลอด และสำหรับในปีงบประมาณ 2561 ตั้งเป้าส่งเสริมแรงงานสัมพันธ์แบบหุ้นส่วนให้กับสถานประกอบกิจการเพิ่มเติมอีก 1,342 แห่ง 185,480 คน

ที่มา : http://www.thaigov.go.th/news/contents/details/8703
