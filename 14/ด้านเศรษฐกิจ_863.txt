รัฐบาลไทย-ข่าวทำเนียบรัฐบาล-กระทรวงคมนาคมเร่งพัฒนาโครงสร้างพื้นฐานและระบบโลจิสติกส์ ดำเนินโครงการสำรวจออกแบบถนนสายหลักและถนนผังเมืองรวม จังหวัดเลย

วันจันทร์ที่ 17 กรกฎาคม 2560
กระทรวงคมนาคมเร่งพัฒนาโครงสร้างพื้นฐานและระบบโลจิสติกส์ ดำเนินโครงการสำรวจออกแบบถนนสายหลักและถนนผังเมืองรวม จังหวัดเลย
กระทรวงคมนาคม โดยกรมทางหลวง (ทล.) และกรมทางหลวงชนบท (ทช.) ดำเนินการสำรวจและออกแบบทางหลวง และถนนผังเมืองรวม จังหวัดเลย เพื่อเพิ่มศักยภาพสายทาง รองรับปริมาณการจราจรที่เพิ่มขึ้น แก้ไขปัญหาการจราจรติดขัดในเขตเมือง
และสนับสนุนการเดินทางเข้าสู่แหล่งท่องเที่ยวในพื้นที่จังหวัดเลย
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่ากระทรวงคมนาคมได้กำหนดยุทธศาสตร์พัฒนาการให้บริการระบบขนส่ง เพื่อยกระดับคุณภาพชีวิตของประชาชน สอดคล้องกับยุทธศาสตร์ชาติด้านการพัฒนาโครงสร้างพื้นฐานการขนส่ง โดยดูแลรักษา ปรับปรุงและพัฒนาประสิทธิภาพโครงข่ายทางหลวงสายหลักและสายรองให้ครอบคลุมทั่วภูมิภาค สำหรับจังหวัดเลย เป็นจังหวัดที่มีแหล่งท่องเที่ยวสำคัญ เช่น อุทยานแห่งชาติภูเรือ อำเภอภูเรือ พระธาตุศรีสองรัก อำเภอด่านซ้าย เป็นต้น มีถนนสายหลัก คือ ทางหลวงหมายเลข 21 มีขนาด 2 ช่องจราจร ปัจจุบันมีปริมาณการจราจรหนาแน่น ส่งผลให้การจราจรติดขัดและเกิดอุบัติเหตุบ่อยครั้ง โดยเฉพาะในช่วงวันหยุดและฤดูกาลท่องเที่ยว ทั้งนี้ ทล. และ ทช. ได้ดำเนินโครงการสำรวจออกแบบ ศึกษาผลกระทบด้านการขนส่งและจราจร จัดทำแนวสายทาง และรูปแบบโครงการ ตลอดจนศึกษาผลกระทบสิ่งแวดล้อมเบื้องต้น โดยลักษณะโครงการ มีดังนี้
1. ทางหลวงหมายเลข 21 ตอน ร่องจิก - สานตม อำเภอภูเรือ จังหวัดเลย จาก 2 ช่องจราจร เป็น 4 ช่องจราจร ระยะทาง 24 กิโลเมตร มีจุดเริ่มต้นบริเวณจุดตัดทางหลวงหมายเลข 21 กับทางหลวงชนบท ลย.4055 (กม. ที่ 355+250) และสิ้นสุดบริเวณจุดตัดทางหลวงหมายเลข 21 กับทางหลวงชนบท ลย.3002 (กม. ที่ 379+500)
2. ถนนสาย จ3 ผังเมืองรวมเมืองเลย เริ่มต้นจากทางหลวงหมายเลข 201 สาย เลย - วังสะพุง ไปทางทิศตะวันออกเฉียงเหนือตัดผ่านทางหลวงหมายเลข 2015 ตัดผ่านแม่น้ำเลย ตัดผ่านลำห้วยน้ำลาย จุดสิ้นสุดโครงการบรรจบกับถนนทางหลวงหมายเลข 2138 สาย เลย - นาด้วง ระยะทาง 3 กิโลเมตร
3. ถนนเชื่อมต่อถนนสาย จ1 - ทางหลวงหมายเลข 201 ตัดกับทางหลวงหมายเลข 2115 เริ่มต้นจากถนนสาย จ1 ผังเมืองรวมเมืองเลย ไปทางทิศเหนือตามถนนทางหลวงชนบทสาย ลย.4009 ประมาณ 2.5 กิโลเมตร ไปทางทิศตะวันตก จุดสิ้นสุดโครงการบรรจบทางหลวงหมายเลข 201 ตัดกับทางหลวงหมายเลข 2115 ระยะทาง 4.5 กิโลเมตร
ประชาชนสามารถสอบถามข้อมูลเพิ่มเติมได้ที่ สายด่วนกรมทางหลวง 1586 และสายด่วนกรมทางหลวงชนบท 1146 โทรฟรีตลอด 24 ชั่วโมง

ที่มา : http://www.thaigov.go.th/news/contents/details/5253
