รัฐบาลไทย-ข่าวทำเนียบรัฐบาล-สธ.ตั้งคณะกรรมการสอบข้อเท็จจริง การตรวจวินิจฉัยการติดเชื้อเอชไอวี พร้อมให้ศูนย์สันติวิธีกระทรวงสาธารณสุข ดูแลต่อเนื่อง

วันจันทร์ที่ 5 มิถุนายน 2560
สธ.ตั้งคณะกรรมการสอบข้อเท็จจริง การตรวจวินิจฉัยการติดเชื้อเอชไอวี พร้อมให้ศูนย์สันติวิธีกระทรวงสาธารณสุข ดูแลต่อเนื่อง
กระทรวงสาธารณสุข ตั้งคณะกรรมการสอบข้อเท็จจริง กรณีผลการตรวจวินิจฉัยการติดเชื้อเอชไอวีเป็นบวกเมื่อ 17 ปีที่แล้ว พร้อมมอบศูนย์สันติวิธีกระทรวงสาธารณสุขดูแลต่อเนื่อง ขอให้ประชาชนมั่นใจมาตรฐานการตรวจวินิจฉัยในปัจจุบัน
วันนี้ (5 มิถุนายน 2560)  ที่กระทรวงสาธารณสุข จ.นนทบุรี ศาสตราจารย์คลินิก เกียรติคุณ  นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กล่าวภายหลังการหารือระหว่างกระทรวงสาธารณสุข ผู้เชี่ยวชาญ ผู้ได้รับผลกระทบจากการตรวจวินิจฉัยการติดเชื้อเอชไอวีและทนายความ ว่า หลังจากที่ได้รับทราบเรื่อง ได้ประสานงานอย่างใกล้ชิดกับ ศ.กิตติคุณ นพ.ประพันธ์ ภานุภาค จากสภากาชาดไทย ทราบว่าผลการตรวจยืนยันศูนย์วิจัยโรคเอดส์ สภากาชาดไทย ระบุว่าไม่ได้ติดเชื้อเอชไอวี ต้องขอแสดงความยินดีและชื่นชมที่สามารถผ่านการใช้ชีวิตช่วงนั้นมาแล้ว ต่อไปจะสามารถทำประโยชน์กับสังคมได้อย่างเต็มที่
จากการหารือกัน ได้ข้อสรุปดังนี้ 1.เพื่อให้เกิดประโยชน์ต่อสังคม กระทรวงสาธารณสุขจะตั้งคณะกรรมการสอบข้อเท็จจริง โดยมี ศ.กิตติคุณ นพ.ประพันธ์ ภานุภาค  ร่วมเป็นคณะกรรมการ   ถึงผลการตรวจวินิจฉัยการติดเชื้อเอชไอวีของท่านนี้  ที่ได้ผลลบในปัจจุบัน แต่ผลการตรวจเมื่อ 17 ปีที่แล้วได้ผลบวก ซึ่งต้องกลับไปดูมาตรฐานการตรวจในขณะนั้น แต่ไม่ใช่การเทียบเคียงกับมาตรฐานในปัจจุบัน
ทั้งนี้ ต้องชี้แจงเบื้องต้นว่า ปัจจุบันและเมื่อ17 ปีที่ผ่านมาการตรวจวินิจฉัยมีความแตกต่างกันแน่นอน  ปัจจุบันผลบวกลวงพบได้เพียง 1 ในล้าน ขอให้ประชาชนมั่นใจมาตรฐานการตรวจวินิจฉัยในปัจจุบัน 2.การเยียวยา ได้มอบให้ท่านปลัดกระทรวงสาธารณสุขสั่งการให้ผู้ตรวจราชการเขตสุขภาพที่ 7 และศูนย์สันติวิธีสาธารณสุขรับเรื่องไว้ พร้อมนัดหารือกันในรายละเอียดต่อไป
“ขอให้ผู้ได้รับผลกระทบท่านนี้ เป็นตัวอย่างแก่สังคมไทย ที่จะไม่ตีตราหรือรังเกียจผู้ติดเชื้อ โรคนี้ไม่ได้ติดต่อกันง่ายๆ ควรให้โอกาสแก่ผู้ติดเชื้อได้ใช้ชีวิตอยู่ในสังคมอย่างปกติ” ศ.คลินิก เกียรติคุณ นพ.ปิยะสกลกล่าว
************************  5 มิถุนายน 2560

ที่มา : http://www.thaigov.go.th/news/contents/details/4285
