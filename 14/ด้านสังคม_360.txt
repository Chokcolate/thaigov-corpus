รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 12 ปี ที่ถูกผู้เป็นแม่แท้ๆ บังคับขายบริการทางเพศ ที่ จ.ชลบุรี

วันพฤหัสบดีที่ 22 มิถุนายน 2560
รมว.พม. กำชับ จนท. เร่งเยียวยาจิตใจเด็กหญิงวัย 12 ปี ที่ถูกผู้เป็นแม่แท้ๆ บังคับขายบริการทางเพศ ที่ จ.ชลบุรี
รมว.พม. กำชับ จนท. เร่งเยียวยาจิตใจเด็กหญิงวัย 12 ปี ที่ถูกผู้เป็นแม่แท้ๆ บังคับขายบริการทางเพศ ที่ จ.ชลบุรี
วันนี้ (22 มิ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคง
ของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 656/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 12 ปี นักเรียนชั้น ป.6 ของโรงเรียนแห่งหนึ่งในอำเภอบ้านบึง จังหวัดชลบุรี ได้เขียนเรียงความถึงครู โดยมีใจความว่า ถูกผู้เป็นแม่แท้ๆ บังคับให้ขายบริการทางเพศให้กับนักการเมืองท้องถิ่นรายหนึ่ง และหากไม่ยอมจะถูกทุบตีทำร้ายร่างกาย จนต้องหนีไปขออาศัยบ้านเพื่อนบ่อยครั้ง นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่   เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว และให้การช่วยเหลือในเบื้องต้น   ตามภารกิจด้านเด็กและเยาวชนของกระทรวง พม. พร้อมเร่งเยียวยาฟื้นฟูสภาพจิตใจของเด็กหญิงดังกล่าวอย่างใกล้ชิด เพื่อให้มีสภาพจิตใจที่เข้มแข็งและสามารถกลับมาใช้ชีวิตได้อย่างปกติในสังคม อีกทั้งร่วมกันหาแนวทางการช่วยเหลือดูแลและคุ้มครองสวัสดิภาพของเด็กตามพระราชบัญญัติคุ้มครองเด็ก พ.ศ. 2546 ต่อไป

ที่มา : http://www.thaigov.go.th/news/contents/details/4707
