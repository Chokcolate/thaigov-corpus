รัฐบาลไทย-ข่าวทำเนียบรัฐบาล-รมว. พม. ชื่นชมเด็กสาววัย 17 ปี กำพร้าพ่อ-แม่ แต่สู้ชีวิต ทำงานส่งเสียตัวเองเรียน และเลี้ยงดูน้องสาวที่ป่วยเป็นโรคเพดานโหว่วัย 2 ขวบ ที่ จ.สกลนคร

วันอังคารที่ 2 พฤษภาคม 2560
รมว. พม. ชื่นชมเด็กสาววัย 17 ปี กำพร้าพ่อ-แม่ แต่สู้ชีวิต ทำงานส่งเสียตัวเองเรียน และเลี้ยงดูน้องสาวที่ป่วยเป็นโรคเพดานโหว่วัย 2 ขวบ ที่ จ.สกลนคร
รมว. พม. ชื่นชมเด็กสาววัย 17 ปี กำพร้าพ่อ-แม่ แต่สู้ชีวิต ทำงานส่งเสียตัวเองเรียนและเลี้ยงดูน้องสาวที่ป่วยเป็นโรคเพดานโหว่วัย 2 ขวบ จ.สกลนคร และเร่งเยียวจิตใจหญิงสาววัย 19 ปี ที่มีความพิการทางสมอง
ถูกชายชราวัย 77 ปี ข่มขืนกระทำชำเรา จ.นครศรีธรรมราช
วันนี้ (1 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ  พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 620/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีเด็กสาววัย 17 ปี นักเรียนชั้น ม.5 โรงเรียนแห่งหนึ่งในจังหวัดสกลนคร พ่อเสียชีวิต แม่ทิ้งหนีไปมีครอบครัวใหม่ ต้องอาศัยอยู่กับน้าสาวที่มีฐานะยากจน แต่สู้ชีวิต รับจ้างทำงานที่ร้านขายอาหาร ได้ค่าจ้างวันละ 60-70 บาท เพื่อหาเงินเป็นทุนการศึกษา และจุนเจือครอบครัว อีกทั้ง ยังต้องรับภาระ เลี้ยงดูน้องสาววัย 2 ขวบ ที่ป่วยเป็นโรคเพดานโหว่ ครอบครัวมีฐานะยากจน ที่อำเภอพังโคน จังหวัดสกลนคร นั้น ตนขอชื่นชมในความขยันหมั่นเพียร มีความกตัญญู รู้จักแบ่งเบาภาระของครอบครัว ไม่ย่อท้ออุปสรรคในการดำเนินชีวิต น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กสาวในระยะยาว การรักษาพยาบาลอาการป่วยของน้องสาววัย 2 ขวบ รวมทั้ง การแนะนำให้คำปรึกษาในเรื่องการส่งเสริมการประกอบอาชีพแก่ผู้เป็นน้าสาว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 43 ปีพาลูกสาววัย 19 ปี ที่มีความพิการทางสมองเข้าร้องเรียนขอความเป็นธรรมต่อสื่อมวลชน ว่าลูกสาวถูกชายชราวัย 77 ปี ข่มขืนกระทำชำเรา และยังถูกผู้ก่อเหตุ ปฏิเสธความรับผิดชอบ และท้าทายให้ไปแจ้งตำรวจ ที่อำเภอลานสกา จังหวัดนครศรีธรรมราชนั้น ตนได้กำชับให้ พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมหญิงสาวผู้เสียหายดังกล่าว พร้อมตรวจสอบข้อเท็จจริง และให้การช่วยเหลือในเบื้องต้นตามภารกิจ   ด้านคนพิการของกระทรวงการพัฒนาสังคมฯ โดยเฉพาะการเร่งเยียวยาฟื้นฟูสภาพจิตใจโดยด่วน เพื่อให้สามารถกลับมาใช้ชีวิต ได้อย่างปกติสุขในสังคมได้

ที่มา : http://www.thaigov.go.th/news/contents/details/3426
