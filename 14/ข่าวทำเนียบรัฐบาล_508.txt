รัฐบาลไทย-ข่าวทำเนียบรัฐบาล-นายกรัฐมนตรีชื่นชมเทศบาลตำบลเขาพระงามฯ ได้รับรางวัล UNPSA

วันอังคารที่ 18 กรกฎาคม 2560
นายกรัฐมนตรีชื่นชมเทศบาลตำบลเขาพระงามฯ ได้รับรางวัล UNPSA
นายกรัฐมนตรีชื่นชมเทศบาลตำบลเขาพระงามฯ ได้รับรางวัล UNPSA
วันนี้ (18 กรกฎาคม 2560) เวลา 09.00 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายจิรชัย มูลทองโร่ย ปลัดสำนักนายกรัฐมนตรี และนายทศพร ศิริสัมพันธ์ เลขาธิการคณะกรรมการพัฒนาระบบราชการ นำคณะเทศบาลพระงาม ตำบลเขาพระงาม อำเภอเมือง จังหวัดลพบุรี เข้าพบ พลเอก ประยุทธ์  จันทร์โอชา นายกรัฐมนตรี เพื่อรายงานผลการเข้าร่วมประชุมและการเข้ารับรางวัล The 2017 United Nations Public Service Forum & Awards Ceremony เมื่อวันที่ 22 – 23 มิถุนายน 2560 ณ กรุงเฮก ราชอาณาจักรเนเธอร์แลนด์
ปลัดสำนักนายกรัฐมนตรี กล่าวรายงานว่า นายวิษณุ เครืองาม รองนายกรัฐมนตรี ประธานคณะกรรมการการกระจายอำนาจให้แก่องค์กรปกครองส่วนท้องถิ่น ได้มีนโยบายสนับสนุนและผลักดันให้องค์กรปกครองส่วนท้องถิ่นที่มีการบริหารจัดการที่ดีเสนอผลงานเพื่อสมัครรับรางวัล United Nations Public Service Awards ประจำปี ค.ศ. 2017 เพื่อเป็นการเผยแพร่ผลงานนวัตกรรมขององค์กรปกครองส่วนท้องถิ่นให้เป็นที่ประจักษ์ในวงกว้างและเป็นที่ยอมรับในระดับสากล ซึ่ง “โครงการนวัตกรรมบ้านต้นแบบสุขภาวะผู้ป่วยเรื้อรังและผู้สูงอายุ” (Excellence Happy Home Ward) จากเทศบาลตำบลเขาพระงาม จังหวัดลพบุรี ได้รับรางวัล 2017 United Nations Public Service Awards ในรางวัลที่ 2 สาขาความเป็นเลิศในการให้บริการทางการแพทย์ (Excellence in delivering health services) ของภูมิภาคเอเชียและแปซิฟิก ทั้งนี้ โครงการดังกล่าวจะช่วยยกระดับสุขภาวะของผู้ป่วยเรื้อรังและผู้สูงอายุติดเตียงที่มีความพร้อมและสมัครใจให้ได้รับบริการด้านสุขภาวะที่ครอบคลุมทุกมิติ และเป็นการผสมผสานแนวคิดเรื่องที่อยู่อาศัย สุขภาวะ และการจัดการเชิงพื้นที่และเทคโนโลยีเข้าไว้ด้วยกัน นอกจากนี้ยังสนับสนุนการมีส่วนร่วมระหว่างภาครัฐ ภาคเอกชน และภาคประชาชนในการจัดบริการร่วมกันให้สามารถบรรลุวัตถุประสงค์ของโครงการได้อย่างแท้จริง
โอกาสนี้ นายกรัฐมนตรีแสดงความยินดีกับเทศบาลตำบลเขาพระงามฯ ที่สามารถสร้างชื่อเสียงให้แก่ประเทศไทยในเวทีระดับนานาชาติ โดยโครงการนวัตกรรมบ้านต้นแบบสุขภาวะผู้ป่วยเรื้อรังและผู้สูงอายุจะช่วยส่งเสริมให้การบริการสาธารณะของรัฐบาลเป็นไปอย่างรวดเร็วมากยิ่งขึ้น และจะเป็นนวัตกรรมต้นแบบให้กับหน่วยงานต่าง ๆ นำไปขับเคลื่อนและดำเนินงานด้านการให้บริการสาธารณะของไทยต่อไป

ที่มา : http://www.thaigov.go.th/news/contents/details/5281
