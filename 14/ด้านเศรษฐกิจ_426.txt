รัฐบาลไทย-ข่าวทำเนียบรัฐบาล-การทางพิเศษแห่งประเทศไทยมอบทุนการศึกษาให้กับเยาวชนในกิจกรรม “ทางด่วนเพื่อเยาวชน” ประจำปี 2560

วันพุธที่ 17 พฤษภาคม 2560
การทางพิเศษแห่งประเทศไทยมอบทุนการศึกษาให้กับเยาวชนในกิจกรรม “ทางด่วนเพื่อเยาวชน” ประจำปี 2560
การทางพิเศษแห่งประเทศไทย (กทพ.) กระทรวงคมนาคม จัดกิจกรรม “ทางด่วนเพื่อเยาวชน” ประจำปี 2560 มอบทุนการศึกษาให้กับเยาวชนในชุมชนและโรงเรียนบริเวณแนวเขตทางพิเศษ จำนวน 40 ทุน เป็นเงินทั้งสิ้น 400,000 บาท
เพื่อสนับสนุนค่าใช้จ่ายด้านการศึกษาของเยาวชนที่ขาดแคลน ช่วยแบ่งเบาภาระค่าใช้จ่ายของผู้ปกครอง และสร้างความสัมพันธ์อันดีต่อโรงเรียนและชุมชนในบริเวณแนวเขตทางพิเศษ
นายณรงค์ เขียดเดช ผู้ว่าการ กทพ. เป็นประธานในพิธีมอบทุนการศึกษาตามกิจกรรม “ทางด่วนเพื่อเยาวชน” ประจำปี 2560 ในวันที่ 15 พฤษภาคม 2560 ณ ห้องประชุม กทพ. สำนักงานจตุจักร โดยมีผู้บริหาร และพนักงาน กทพ. ร่วมในพิธี
นายณรงค์ เขียดเดช กล่าวว่า กทพ. ได้จัดกิจกรรม “ทางด่วนเพื่อเยาวชน” โดยมอบทุนการศึกษาให้กับเยาวชนในชุมชนหรือโรงเรียนบริเวณแนวเขตทางพิเศษตั้งแต่ปี 2545 ด้วยตระหนักถึงความสำคัญของการศึกษาที่จะช่วยพัฒนาให้เยาวชนเติบโตอย่างมีคุณภาพ และเป็นกำลังสำคัญของชาติในอนาคต สำหรับปี 2560 ได้มอบทุนการศึกษา จำนวน 40 ทุน ทุนละ 10,000 บาท เป็นเงินรวมทั้งสิ้น 400,000 บาท ประกอบด้วย ชุมชนเกาะกลาง ชุมชนคลองเตยใน 1 ชุมชนสวนอ้อย ชุมชนล็อค 4 - 5 - 6 ชุมชนกรุงเทพพัฒนา ชุมชนวัดไผ่เงิน ชุมชนเมืองอยู่ดี ชุมชนวัดมหาพฤฒาราม ชุมชนพัฒนาบ่อนไก่ ชุมชนตรอกสลักหิน ชุมชนวัดดวงแข ชุมชนวัดมะกอกส่วนหน้า ชุมชนบ้านครัวใต้ ชุมชนวัดมะกอกกลางสวน ชุมชนมิตรไมตรี 1 - 2 ชุมชนหลังวัดมักกะสัน ชุมชนสระแก้ว ชุมชนโค้งรถไฟยมราช ชุมชนบ้านแบบ ชุมชนมั่นสิน ชุมชนริมทางรถไฟหลังกรมทางหลวง ชุมชนร่วมพัฒนาวรพจน์ 1 ชุมชนบ้านครัวตะวันตก ชุมชนโรงน้ำแข็ง ชุมชนวัดบัวขวัญ ชุมชนดอนกุศลร่วมใจ ชุมชนบึงพระราม 9 ชุมชนบึงพระราม 9 พัฒนา ชุมชนบ้านเอื้ออาทร โซน 1, 2 โรงเรียนวัดบัวขวัญ โรงเรียนสตรีวัดมหาพฤฒาราม โรงเรียนวัดพระยายัง โรงเรียนพระแม่มารี โรงเรียนประถมนนทรี โรงเรียนวัดชัยมงคล โรงเรียนอมันนฤมิต โรงเรียนคลองเกลือ โรงเรียนสมาคมสตรีไทย และศูนย์พัฒนาเด็กอ่อนก่อนวัยเรียนริมทางรถไฟมักกะสัน
ทั้งนี้ กทพ. จะมอบทุนการศึกษาตามกิจกรรม “ทางด่วนเพื่อเยาวชน” อย่างต่อเนื่องต่อไป เพื่อแบ่งเบาภาระให้กับผู้ปกครอง ตลอดจนช่วยเสริมสร้างความสัมพันธ์อันดีระหว่าง กทพ. กับชุมชนและโรงเรียนในบริเวณแนวเขตทางพิเศษ อันจะนำไปสู่การให้ความร่วมมือในการเฝ้าระวังการบุกรุก การระวังเหตุร้าย อัคคีภัย รวมถึงการรักษาสภาพแวดล้อมและความสะอาดในพื้นที่เขตทางพิเศษ

ที่มา : http://www.thaigov.go.th/news/contents/details/3788
