รัฐบาลไทย-ข่าวทำเนียบรัฐบาล-รมต.นร.กอบศักดิ์ฯ แถลงการช่วยเหลือประชาชนที่ขาดแคลนทุนทรัพย์ผ่านกองทุนยุติธรรม พร้อมนำคดีตัวอย่างมานำเสนอต่อสื่อมวลชน

วันศุกร์ที่ 26 มกราคม 2561
รมต.นร.กอบศักดิ์ฯ แถลงการช่วยเหลือประชาชนที่ขาดแคลนทุนทรัพย์ผ่านกองทุนยุติธรรม พร้อมนำคดีตัวอย่างมานำเสนอต่อสื่อมวลชน
รมต.นร.กอบศักดิ์ฯ แถลงด้านกองทุนยุติธรรม และได้นำตัวอย่างคดีมานำเสนอต่อสื่อมวลชน พร้อมแถลงผลการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 1/2561
วันนี้ (26 มกราคม 2561) เวลา 17.00 น. ณ โถงกลาง ตึกสันติไมตรี (หลังใน) ทำเนียบรัฐบาล นายกอบศักดิ์ ภูตระกูล รัฐมนตรีประจำสำนักนายกรัฐมนตรี  แถลงต่อสื่อมวลชนเรื่องการช่วยเหลือประชาชนที่ขาดแคลนทุนทรัพย์ผ่านกองทุนยุติธรรม และได้นำตัวอย่างคดีมานำเสนอต่อสื่อมวลชน พร้อมแถลงผลการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 1/2561
หลังจากที่ รัฐมนตรีประจำสำนักนายกรัฐมนตรี  เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 1/2561 ได้แถลงผลการประชุม ซึ่งมีเรื่องสำคัญที่เป็นประโยชน์ต่อประชาชนเป็นอย่างมาก ได้แก่ กองทุนยุติธรรม  การส่งเสริมวิสาหกิจชุมชน  การปฏิรูปเศรษฐกิจและสังคม  ร่างพระราชบัญญัติสถาบันการเงินของประชาชน (ซึ่งเป็นธนาคารที่อยู่ในชุมชนต่าง ๆ) โดยมี ธ.ก.ส. และธนาคารออมสิน เป็นสถาบันการเงินพี่เลี้ยง และการขับเคลื่อนโครงข่ายอุดมศึกษาเพื่อการพัฒนาเศรษกิจและสังคม ตามดำริของนายกรัฐมนตรี เรื่อง “บทบาทของมหาวิทยาลัยไทย ต่อ Thailand 4.0”
รัฐมนตรีประจำสำนักนายกรัฐมนตรี  ได้แถลงเพิ่มเติมในส่วนของกองทุนยุติธรรม ว่า เป็นนโยบายที่รัฐบาลมีความตั้งใจทำออกมาเพื่อประชาชน “คนจน จะไม่ต้องติดคุก เพียงเพราะไม่มีเงินจ่ายประกันตัว”  ซึ่งเป็นเรื่องที่น่าเห็นใจเป็นอย่างมาก โดยรัฐมนตรีประจำสำนักนายกรัฐมนตรี และตัวแทนกระทรวงยุติธรรม ได้นำตัวอย่างคดีมาเสนอต่อสื่อมวลชน โดย นายอภิชาติ จันขาว และนางสาวสายพิณ คงคะคิด (ภรรยา) ประกอบอาชีพรับซื้อของเก่า ได้ยื่นเรื่องขอรับความช่วยเหลือจากกองทุนยุติธรรม  เพื่อปล่อยตัวชั่วคราวในศาลชั้นต้น ในข้อหาประมาทเป็นเหตุให้ผู้อื่นถึงแก่ความตาย โดยขอหลักประกันในการปล่อยชั่วคราว เป็นจำนวน 75,000 บาทต่อศาลจังหวัดมีนบุรี  ซึ่งเหตุการณ์ดังกล่าวทำให้บุตรสาวคนเล็กของตนเองเสียชีวิต และนางสาวสายพิณฯ ได้รับบาดเจ็บจากอุบัติเหตุดังกล่าวด้วย อีกทั้ง มีบุตรสาวคนโต ซึ่งยังอยู่ในวัยเรียนต้องอุปการะเลี้ยงดู หากไม่มีหลักประกันปล่อยตัวชั่วคราวจากกองทุนยุติธรรม ก็จะส่งผลกระทบต่อครอบครัวของตนเองเป็นอย่างมาก จากนั้นกองทุนยุติธรรมได้พิจารณาอนุมัติเงินกองทุนดังกล่าวเพื่อช่วยเหลือโดยด่วน เนื่องจากตรวจสอบแล้วพบว่าฐานะยากจนจริง  ไม่เคยมีประวัติในคดีอาญามาก่อน จึงได้รับการปล่อยตัวชั่วคราวดังกล่าว
ทั้งนี้ ประชาชนทั่วไปสามารถเข้ามาใช้บริการจากสำนักงานกองทุนยุติธรรม ที่อาคารซอฟต์แวร์ปาร์ค ถนนแจ้งวัฒนะ ต.คลองเกลือ อ.ปากเกร็ด จ.นนทบุรี (ส่วนกลาง) และในทุกจังหวัดทั่วประเทศ สามารถแจ้งขอรับความช่วยเหลือได้ที่ศูนย์ยุติธรรมชุมชน โดยปัจจุบันมีมากกว่า 7,800 แห่ง ซึ่งตั้งอยู่ใน อบต.และเทศบาลทั่วประเทศ
....................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9663
