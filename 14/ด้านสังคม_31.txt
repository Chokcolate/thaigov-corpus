รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดจุดบริการตู้อเนกประสงค์ของภาครัฐ (Government Smart Kiosk) ในระดับภูมิภาคที่จังหวัดเชียงใหม่

วันจันทร์ที่ 27 มีนาคม 2560
รมว.ดิจิทัลฯ เป็นประธานเปิดจุดบริการตู้อเนกประสงค์ของภาครัฐ (Government Smart Kiosk) ในระดับภูมิภาคที่จังหวัดเชียงใหม่
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดจุดบริการตู้อเนกประสงค์ของภาครัฐ (Government Smart Kiosk) ในระดับภูมิภาคของประเทศไทย ณ จังหวัดเชียงใหม่ พร้อมแสดงความยินดีกับชาวเชียงใหม่ที่จะได้สัมผัสงานบริการจากภาครัฐที่มีความทันสมัย รวดเร็วทันใจ และตอบรับยุคประเทศไทย 4.0 โดยสำนักงานรัฐบาลอิเล็กทรอนิกส์ (องค์การมหาชน) หรือ สรอ./EGA หน่วยงานในสังกัดกระทรวงฯ ได้พัฒนาระบบศูนย์กลางบริการภาครัฐสำหรับประชาชน (GovChannel) เพื่อร่วมกันพัฒนาระบบราชการยุคใหม่ให้เกิดการบริการที่เป็นประโยชน์สูงสุดแก่ประชาชน ด้วยการนำตู้บริการอเนกประสงค์ภาครัฐมาติดตั้ง ที่จังหวัดเชียงใหม่ เพื่อให้ชาวเชียงใหม่สามารถเข้าถึงข้อมูลและบริการภาครัฐแบบครบวงจรในรูปแบบอิเล็กทรอนิกส์ โดยการยืนยันตัวตนในการเข้าถึงบริการด้วยบัตรประจำตัวประชาชนแบบอเนกประสงค์ (Smart Card) ซึ่งได้รับความร่วมมือจากหลายหน่วยงานภาครัฐ อาทิ กรมการปกครอง สำนักงานผู้ตรวจการแผ่นดิน สำนักงานคณะกรรมการพัฒนาระบบราชการ สำนักงานปลัดกระทรวงสาธารณสุข สำนักงานเลขาธิการคุรุสภา การประปานครหลวง บริษัทข้อมูลเครดิตแห่งชาติ รวมถึงหน่วยงานราชการทุกภาคส่วนที่เกี่ยวข้อง ในการอำนวยความสะดวกด้านข้อมูลและบริการต่างๆ ที่เป็นประโยชน์ต่อประชาชน ณ ห้างสรรพสินค้าบิ๊กซี เอ๊กซ์ตร้า สาขาเชียงใหม่ เมื่อวันที่ 24 มีนาคม 2560
********************

ที่มา : http://www.thaigov.go.th/news/contents/details/2661
