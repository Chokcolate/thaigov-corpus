รัฐบาลไทย-ข่าวทำเนียบรัฐบาล-นายกรัฐมนตรีมอบเน็ตประชารัฐเพื่อยกระดับโครงสร้างพื้นฐานโทรคมนาคม และพบปะประชาชนจังหวัดสตูล

วันศุกร์ที่ 29 กันยายน 2560
นายกรัฐมนตรีมอบเน็ตประชารัฐเพื่อยกระดับโครงสร้างพื้นฐานโทรคมนาคม และพบปะประชาชนจังหวัดสตูล
นายกรัฐมนตรีและคณะ ลงพื้นที่พบปะประชาชน จ.สตูล พร้อมมอบ Wi-Fi ให้แก่ผู้ว่าราชการ จ.สตูล และผู้แทนประชาชนในพื้นที่
วันนี้ (29 กันยายน 2560) เวลา 10.30 น. ณ มหาวิทยาลัยราชภัฏสงขลา วิทยาเขตสตูล จังหวัดสตูล พลเอก ประยุทธ์ จันทร์โอชา นายกรัฐมนตรี พบปะประชาชนจังหวัดสตูล พร้อมมอบ Wi-Fi ให้แก่ผู้ว่าราชการจังหวัดสตูลและผู้แทนประชาชนในพื้นที่ และมอบถุงยังชีพให้แก่ผู้นำศาสนา ผู้นำท้องถิ่นที่ประสบอุทกภัย พร้อมทั้งมอบอุปกรณ์กีฬาให้แก่ผู้แทนนักเรียนโรงเรียนบ้านราไว อำเภอทุ่งหว้า และเยี่ยมชมนิทรรศการเน็ตประชารัฐ ตลอดจนการนำเสนอศักยภาพโดยรวมของจังหวัดสตูล
ทั้งนี้ ตัวแทนผู้นำชุมชน และตัวแทนปราชญ์ชาวบ้าน ได้พูดถึงการใช้งานเน็ตประชารัฐผ่าน Web Conference ณ จุดติดตั้งของแต่ละหมู่บ้าน ได้แก่ จังหวัดราชบุรี จังหวัดพะเยา จังหวัดหนองคาย จังหวัดสระแก้ว และจังหวัดกระบี่ สรุปสาระสำคัญการใช้ประโยชน์จากเน็ตประชารัฐ ดังนี้ นำไปใช้พัฒนาช่องทางการจำหน่ายสินค้า ทำให้มีช่องทางการจำหน่ายมากขึ้น เช่น ขายสินค้าออนไลน์ ขายทาง facebook ทำให้มียอดการจำหน่ายเพิ่มขึ้น สร้างรายได้ให้กับเกษตรกรในชุมชนมากขึ้น นอกจากนั้น ยังใช้ค้นคว้าหาข้อมูลด้านต่าง ๆ รวมถึงใช้ถ่ายทอดความรู้ด้านการเกษตร และอื่น ๆ ให้กับนักเรียน และเกษตรกรในพื้นที่ รวมถึงใช้โปรโมทประชาสัมพันธ์การท่องเที่ยวชุมชนผ่านสื่อออนไลน์
โอกาสนี้ นายกรัฐมนตรีกล่าวพบปะกับประชาชนจังหวัดสตูลที่มาให้การต้อนรับตอนหนึ่งว่า รัฐบาลมีความห่วงใยถึงสถานการณ์อุทกภัย และไม่ได้นิ่งนอนใจที่จะให้ความช่วยเหลือพี่น้องประชาชนอย่างทั่วถึง โดยได้สั่งการให้หน่วยงานที่เกี่ยวข้องในพื้นที่ บูรณาการทำงานร่วมกันเพื่อแก้ไขปัญหาบรรเทาความเดือดร้อนให้กับประชาชนในเบื้องต้นให้ได้รับผลกระทบน้อยที่สุด พร้อมส่งเสริมการเข้าถึงข่าวสารข้อมูลด้านน้ำ สภาพภูมิอากาศ เพื่อเตรียมความพร้อมในการรับมือสถานการณ์น้ำท่วมให้มีประสิทธิภาพ ซึ่งต้องอาศัยความร่วมมือของประชาชนในการแก้ไขปัญหาอุทกภัย รวมถึงภัยธรรมชาติแบบครบวงจร ทุกคนต้องช่วยกันสร้างความเข้าใจ เรียนรู้ที่จะแก้ไขปัญหาด้วยตนเอง ด้วยคนในท้องถิ่น อย่ารอให้รัฐบาลช่วยเหลือเพียงฝ่ายเดียว ต้องช่วยกันคนละครึ่งจึงจะประสบความสำเร็จ และอย่าสร้างความขัดแย้งขึ้นมาอีก ทั้งนี้ รัฐบาลเข้ามาบริหารประเทศเพื่อแก้ไขปัญหาต่าง ๆ เพื่อให้ประเทศเดินหน้าต่อไปในทางที่ดีขึ้น ไม่ต้องการจะเข้ามาเพื่อลงโทษใคร ทุกอย่างต้องเป็นไปตามกระบวนการยุติธรรม บนความเท่าเทียม ซึ่งกฎหมายมีไว้เพื่อเป็นหลักเกณฑ์เท่านั้น หากทุกคนปฏิบัติตาม ไม่ละเมิดกฎหมาย อยู่ด้วยกันในสังคมบนความเข้าใจ ก็จะอยู่ร่วมกันได้อย่างมีความสุข ไม่มีความขัดแย้งเกิดขึ้น
สำหรับการติดตั้งเน็ตประชารัฐตามนโยบายของรัฐบาล เป็นการพัฒนาโครงสร้างพื้นฐานที่สำคัญในการขับเคลื่อนนโยบาย Thailand 4.0 ซึ่งเป็นการขยายโครงข่ายอินเทอร์เน็ตความเร็วสูง โดยตั้งเป้าหมายครอบคลุมทุกพื้นที่ภายในปี พ.ศ. 2561 ขอให้ประชาชนเรียนรู้ พร้อมใช้ประโยชน์จากระบบอินเทอร์เน็ตให้เป็นประโยชน์ไม่ว่าจะเป็นการค้นคว้าหาข้อมูล ส่งเสริมการท่องเที่ยว ค้าขายออนไลน์ เป็นต้น อย่าใช้อินเทอร์เน็ตเพื่อความบันเทิงเพียงอย่างเดียว ส่วนในด้านการศึกษาให้นำมาใช้ส่งเสริมการสอนโดยเฉพาะด้านภาษา อย่างน้อยทุกคนต้องมีความรู้และพูดให้ได้ 2 ภาษา และขอให้ยึดหลักการเรียนรู้อย่างสร้างสรรค์ นำไปสู่การปฏิบัติให้เห็นผลอย่างเป็นรูปธรรม
ในตอนท้าย นายกรัฐมนตรีกล่าวว่า ประเทศไทยเป็นประเทศที่มีความพร้อมและได้เปรียบในหลาย ๆ ด้าน ซึ่งจากการจัดอันดับในด้านต่าง ๆ ประเทศไทยเป็นประเทศเป้าหมายและติดอับดับต้น ๆ ของโลก ได้แก่ เป็นประเทศที่เหมาะสมกับการเริ่มต้นธุรกิจ เป็นประเทศที่มีการท่องเที่ยวและวัฒนธรรมที่โดดเด่นที่สุด และเป็นประเทศที่เหมาะแก่การเริ่มต้นที่ดีที่สุดของโลก 2 ปีซ้อน ขอให้คนไทยทุกคนร่วมกันพัฒนาประเทศ ลดความขัดแย้ง อย่าสร้างปัญหาเพิ่ม ทำอะไรขอให้ยึดถึงประเทศชาติเป็นหลัก นำเอาปัญหา วิกฤตที่ผ่านมาเป็นบทเรียน เพื่อช่วยกันหาทางออกให้กับประเทศ พร้อมขอให้ช่วยกันสร้างการเรียนรู้ สร้างความเข้าใจบนหลักคิดที่ถูกต้อง เพื่อเดินหน้าสู่การเป็นประชาธิปไตยที่ถูกต้องต่อไป
-----------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7078
