รัฐบาลไทย-ข่าวทำเนียบรัฐบาล-พาณิชย์ปลื้ม “พลังเศรษฐกิจอีสานแกร่งอย่างต่อเนื่อง”

วันอังคารที่ 25 เมษายน 2560
พาณิชย์ปลื้ม “พลังเศรษฐกิจอีสานแกร่งอย่างต่อเนื่อง”
นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า ขณะนี้การดำเนินงานพาณิชย์ภาคเห็นผลเป็นรูปธรรมชัดเจน  สามารถเชื่อมโยงตลาดได้อย่างมีประสิทธิภาพลดปัญหาการกระจุกตัวของสินค้าที่เกิดขึ้นตามฤดูกาลและราคาตกต่ำ
ช่วยให้เกษตรกรขายผลผลิตได้ราคาดี ดังเช่น ภาคตะวันออกเฉียงเหนือ ครอบคลุม 20 จังหวัด รายได้ของเกษตรกรและรายได้ภาคบริการขยายตัวอย่างต่อเนื่อง
ด้านการดูแลค่าครองชีพของประชาชน ได้มีการจัดงานธงฟ้าเพื่อลดค่าครองชีพประชาชนในพื้นที่จังหวัด  ภาคตะวันออกเฉียงเหนือ รวมจำนวน 65 ครั้ง ยอดจำหน่ายสินค้าอุปโภคบริโภคและสินค้าราคาพิเศษ       รวม 14.55 ล้านบาท สามารถลดค่าครองชีพได้ 5.4 ล้านบาท มีการจัดตั้งร้านหนูณิชย์พาชิม เพื่อเป็นทางเลือกของผู้บริโภคอาหารประจำวัน ซึ่งขณะนี้มีร้านหนูณิชย์พาชิม จำนวน 2,480 ร้าน และร้านธงฟ้า จำนวน 230 ร้าน
การส่งเสริมความเข้มแข็งของเศรษฐกิจฐานราก ได้ส่งเสริมให้มีการจัดตั้งตลาดต้องชม ตลาดชุมชน และย่านการค้าเชื่อมโยงกับการท่องเที่ยวในพื้นที่ เพื่อกระตุ้นเศรษฐกิจอย่างต่อเนื่อง ปัจจุบันมีตลาดต้องชมแล้ว 14 แห่ง และมีเป้าหมายที่จะส่งเสริมให้มีตลาดต้องชมเพิ่มขึ้นในปี 2560 นี้อีก 11 แห่ง คาดว่าจะ    สร้างมูลค่าทางเศรษฐกิจได้เพิ่มขึ้นกว่า 100 ล้านบาท
นอกจากนี้มีจังหวัดที่ติดกับชายแดนประเทศเพื่อนบ้านทั้งด้านกัมพูชาและ สปป.ลาว มีมูลค่าการค้าปีละประมาณ 169,000 ล้านบาท ช่วงเดือนมีนาคมที่ผ่านมาจังหวัดบึงกาฬได้เป็นเจ้าภาพจัดกิจกรรมในพื้นที่ระหว่าง 3 ประเทศคือ ไทย สปป.ลาว และเวียดนาม เป็นกิจกรรม “3 ประเทศ 9 จังหวัด” (สกลนคร หนองคาย นครพนม บึงกาฬ คำม่วน บอลิคำไซ กวางบิงห์ ฮาติงห์ เหงะอาน) โดยมีการประชุมผู้บริหารระดับสูงของจังหวัดส่งเสริมการใช้เส้นทางติดต่อค้าขายระหว่างกันในเส้นทาง R8 และ R12 และผู้ประกอบการมีการเจรจาธุรกิจการค้าระหว่างกันในประเภทธุรกิจการท่องเที่ยว โรงแรม โลจิสติกส์ ค้าส่งค้าปลีก อุตสาหกรรมพลังงาน อาหารและผลิตภัณฑ์ เป็นต้น มีมูลค่าการค้าขายระหว่างกันประมาณ 150 ล้านบาท รวมทั้งได้มีการเชื่อมโยงเครือข่ายธุรกิจผ่านทาง  line application “3C9P Business Group” ระหว่างกันอีกด้วย นับเป็นอีกกิจกรรมหนึ่งที่ส่งเสริมการค้าการลงทุนระหว่างกันให้มากขึ้น
เศรษฐกิจภาคตะวันออกเฉียงเหนือ ประกอบด้วยภาคการผลิตที่สำคัญคือ การเกษตร อุตสาหกรรม การศึกษา การค้าส่งค้าปลีก ซึ่งมีสัดส่วนรวมกันกว่าร้อยละ 66 ของดัชนีมวลรวมของภาค สินค้าเกษตร      ที่สำคัญได้แก่ ข้าวหอมมะลิ ข้าวเหนียว มันสำปะหลัง อ้อยโรงงาน ข้าวโพดเลี้ยงสัตว์ และยางพารา         โดยยางพารามีราคาค่อนข้างดี เนื่องจากความต้องการของตลาดต่างประเทศมีมากขึ้น ส่วนอ้อยโรงงานระยะนี้มีผลผลิตลดลง ราคารับซื้อจากเกษตรกรจึงอยู่ในเกณฑ์ดี ด้านสินค้ามันสำปะหลังมีหัวมันสดออกสู่ตลาดแล้วประมาณร้อยละ 80-85 ราคาหัวมันสดที่เชื้อแป้ง 25 % กิโลกรัมละ 1.35-1.95 บาท สำหรับสินค้าข้าวในช่วงที่มีสินค้าออกสู่ตลาดมาก สำนักงานพาณิชย์จังหวัดในภาคตะวันออกเฉียงเหนือได้ดำเนินโครงการ “ตลาดข้าวประชารัฐ” โดยให้เกษตรกรได้ขายข้าวเปลือกให้กับบริษัทประชารัฐรักสามัคคี(วิสาหกิจชุมชน) เพื่อนำไปสีจำหน่ายให้ผู้บริโภคโดยตรงสามารถช่วยให้เกษตรกรมีรายได้เพิ่มขึ้น เช่นที่จังหวัดมหาสารคามได้รณรงค์ ให้ “คนสารคาม กินข้าวหอมสารคาม” สามารถกระตุ้นยอดขายในพื้นที่ได้เพิ่มขึ้น รวมทั้งได้มีการติดตามสถานการณ์การค้าสินค้าอุปโภคบริโภค สินค้าที่จำเป็นต่อการครองชีพ และตรวจสอบการปิดป้ายแสดงราคาสินค้าอย่างต่อเนื่อง
“ความเป็นอยู่ของประชากรในภาคตะวันออกเฉียงเหนือมีความสำคัญเป็นอย่างยิ่ง สามารถสะท้อนความเป็นอยู่ของคนไทยในประเทศได้ เนื่องจากจำนวนประชากร 1 ใน 3 ของประเทศอาศัยอยู่ในภาคนี้     เมื่อเศรษฐกิจอีสานกระเตื้องขึ้นย่อมส่งสัญญาณว่าเศรษฐกิจของประเทศกำลังขยายตัวอย่างต่อเนื่อง”        นางอภิรดี กล่าว

ที่มา : http://www.thaigov.go.th/news/contents/details/3280
