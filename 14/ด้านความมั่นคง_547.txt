รัฐบาลไทย-ข่าวทำเนียบรัฐบาล-ทส. ทำบุญเนื่องในวันขึ้นปีใหม่ พร้อมดูแลทรัพยากรธรรมชาติและสิ่งแวดล้อม เพื่อมอบของขวัญปีใหม่ให้กับประชาชน

วันศุกร์ที่ 5 มกราคม 2561
ทส. ทำบุญเนื่องในวันขึ้นปีใหม่ พร้อมดูแลทรัพยากรธรรมชาติและสิ่งแวดล้อม เพื่อมอบของขวัญปีใหม่ให้กับประชาชน
ทส. ทำบุญเนื่องในวันขึ้นปีใหม่ พร้อมดูแลทรัพยากรธรรมชาติและสิ่งแวดล้อม
เพื่อมอบของขวัญปีใหม่ให้กับประชาชน
กระทรวงทรัพยากรธรรมชาติและสิ่งแวดล้อม จัดพิธีทำบุญเนื่องในวันขึ้นปีใหม่ พ.ศ.2561 เพื่อความเป็นสิริมงคลแก่ข้าราชการ พนักงานและเจ้าหน้าที่ในสังกัดกระทรวงทรัพยากรธรรมชาติและสิ่งแวดล้อม นอกจากนี้ยังมอบของขวัญปีใหม่ให้กับประชาชน โดยจะดูแลทรัพยากรธรรมชาติและสิ่งแวดล้อม ให้มีความอุดมสมบูรณ์เป็นมรดกอันล้ำค่าของแผ่นดิน ส่งต่อลูกหลานในอนาคตและเสริมสร้างเศรษฐกิจไทยจากทรัพยากรธรรมชาติ สืบไป
วันนี้ (5 มกราคม 2561) เวลา 07.30 น. กระทรวงทรัพยากรธรรมชาติและสิ่งแวดล้อม จัดพิธีทำบุญเนื่องในวันขึ้นปีใหม่ พ.ศ.2561 เพื่อความเป็นสิริมงคลแก่ข้าราชการ พนักงานและเจ้าหน้าที่ในสังกัด โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม นำข้าราชการ พนักงาน และเจ้าหน้าที่ในสังกัดฯ สักการะพระพุทธสยัมภู บูชาพระภูมิเจ้าที่ และสิ่งศักดิ์สิทธิ์ประจำกระทรวงฯ ณ บริเวรหน้าอาคาร จากนั้นเวลา 08.00 น. ร่วมประกอบพิธีทางศาสนา โดยมี พระสงฆ์ จำนวน 9 รูป เจริญพระพุทธมนต์ ณ ห้องประชุมศักดิ์สิทธิ์ ตรีเดช ชั้น 2 อาคารกรมควบคุมมลพิษ กระทรวงทรัพยากรธรรมชาติและสิ่งแวดล้อม
โอกาสนี้ พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อมได้กล่าวขอบคุณข้าราชการ พนักงาน และเจ้าหน้าที่ทุกคนที่ทำงานกันอย่างหนัก เพื่อที่จะรักษาฐานทรัพยากรธรรมชาติและสิ่งแวดล้อมให้เกิดประโยชน์ต่อประเทศ และนอกจากนี้ ได้ให้โอวาทแก่ข้าราชการและเจ้าหน้าที่ โดยให้ทุกคนตระหนักว่าทุกวันนี้เราอยู่ในโลกของการเปลี่ยนแปลง โดยเฉพาะเรื่องของเทคโนโลยีที่มีการเปลี่ยนแปลงอย่างมาก  ซึ่งประเทศไทยก็อยู่ในช่วงกำลังเปลี่ยนแปลง โดยรัฐบาลมียุทธศาสตร์ชาติการปฏิรูป 11 ด้าน และอีกหลายๆ ด้าน เป็นกติกาของประเทศที่จะก้าวไปสู่อนาคต กระทรวงทรัพยากรธรรมชาติและสิ่งแวดล้อมก็จะต้องก้าวเข้าสู่การปฏิรูปอย่างเต็มรูปแบบ ด้วยการพัฒนาคนให้มีความรู้ มีความทันสมัย และที่สำคัญที่สุดทุกหน่วยงานต้องมีเป้าหมายการพัฒนาที่ชัดเจน มุ่งเน้นผลสำเร็จ เป็นรูปธรรม นอกจากนี้ ต้องสร้างความเชื่อมั่น ศรัทธา ให้มองทัศนะคติ และกลุ่มเป้าหมาย และใช้การปฏิบัติงานจริงในการสร้างความศรัทธาเชื่อมั่นให้เกิดขึ้น

ที่มา : http://www.thaigov.go.th/news/contents/details/9213
