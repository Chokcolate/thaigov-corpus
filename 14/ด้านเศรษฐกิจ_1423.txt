รัฐบาลไทย-ข่าวทำเนียบรัฐบาล-กรมบัญชีกลางลงดาบ ผู้กระทำผิดเงื่อนไขบัตรสวัสดิการแห่งรัฐ

วันอังคารที่ 3 ตุลาคม 2560
กรมบัญชีกลางลงดาบ ผู้กระทำผิดเงื่อนไขบัตรสวัสดิการแห่งรัฐ
ตามเงื่อนไขการใช้บัตรสวัสดิการแห่งรัฐไม่สามารถแลกเป็นเงินสดได้ไม่ว่ากรณีใดๆ หากผู้ใดกระทำผิดไปจากเงื่อนไขที่กำหนดจะถูกกระทรวงพาณิชย์ถอนออกจากทะเบียนร้านค้าธงฟ้าประชารัฐ
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า หลังจากมีการใช้บัตรสวัสดิการแห่งรัฐ พบว่า ตั้งแต่วันที่ 21 กันยายน – วันที่ 1 ตุลาคม 2560 มีผู้มีสิทธิมารับบัตรสวัสดิการแห่งรัฐแล้ว จำนวนกว่า 6 ล้านคน ทั้งนี้ ผู้มีสิทธิตามบัตรสวัสดิการแห่งรัฐจำนวนประมาณ 400,000 ราย ได้มาใช้สิทธิซื้อสินค้าจากร้านธงฟ้าประชารัฐ ประเภทสินค้าอุปโภคเป็นจำนวนมาก คิดเป็นจำนวนเงินกว่า 100 ล้านบาท แต่ในขณะเดียวก็ได้รับข้อมูลจากเจ้าหน้าที่คลังจังหวัดและพาณิชย์จังหวัดที่ลงพื้นที่ติดตามการใช้สิทธิตามบัตรสวัสดิการแห่งรัฐกับการซื้อสินค้าร้านธงฟ้า ว่ามีร้านธงฟ้าประชารัฐบางร้าน ฉวยโอกาสให้ผู้มีสิทธิเปลี่ยนวงเงินซื้อสินค้าเป็นเงินสด การกระทำดังกล่าวไม่เป็นไปตามวัตถุประสงค์ของรัฐบาลที่ต้องการให้ความช่วยเหลือในการลดค่าครองชีพของประชาชน
อธิบดีกรมบัญชีกลาง กล่าวย้ำว่า ตามเงื่อนไขการใช้บัตรสวัสดิการแห่งรัฐไม่สามารถแลกเป็นเงินสดได้ไม่ว่ากรณีใดๆ หากผู้ใดกระทำผิดไปจากเงื่อนไขที่กำหนดจะถูกกระทรวงพาณิชย์ถอนออกจากทะเบียนร้านค้าธงฟ้าประชารัฐ และทางกรมบัญชีกลางจะดำเนินการเรียกคืนเครื่อง EDC จากเจ้าของร้านทันที ส่วนผู้มีสิทธิที่ร่วมกระทำผิด จะถูกตัดสิทธิในบัตรสวัสดิการแห่งรัฐ และต้องคืนเงินให้แก่ทางราชการ รวมทั้งอาจมีโทษตามที่กฎหมายกำหนดด้วย
รัฐบาลได้ให้ความช่วยเหลือผ่านบัตรสวัสดิการแห่งรัฐ เพื่อต้องการแบ่งเบาภาระค่าใช้จ่ายให้กับประชาชนผู้มีสิทธิ โดยขอให้ผู้มีสิทธิทุกคนปฏิบัติตามเงื่อนไขการใช้บัตรอย่างถูกต้อง ทั้งนี้ อยากให้ประชาชนทุกภาคส่วน ทั้งภาครัฐ และภาคเอกชน ช่วยกันสอดส่องดูแลในเรื่องดังกล่าว โดยหากพบเห็นการกระทำความผิดเกี่ยวกับบัตรสวัสดิการแห่งรัฐ สามารถแจ้งข้อมูลได้ที่ สำนักงานคลังจังหวัดและสำนักงานพาณิชย์จังหวัดทุกจังหวัด หรือติดต่อ
แจ้งเข้ามาได้ที่ Call Center บัตรสวัสดิการแห่งรัฐ หมายเลขโทรศัพท์ 02-109-2345

ที่มา : http://www.thaigov.go.th/news/contents/details/7155
