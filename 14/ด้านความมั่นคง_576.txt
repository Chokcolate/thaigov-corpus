รัฐบาลไทย-ข่าวทำเนียบรัฐบาล-กระทรวงมหาดไทยประชุมหารือหน่วยงานเกี่ยวข้อง  เพื่อเตรียมยกระดับจุดผ่อนปรนการค้าบ้านห้วยต้นนุ่น เป็น จุดผ่านแดนถาวร

วันจันทร์ที่ 15 มกราคม 2561
กระทรวงมหาดไทยประชุมหารือหน่วยงานเกี่ยวข้อง  เพื่อเตรียมยกระดับจุดผ่อนปรนการค้าบ้านห้วยต้นนุ่น เป็น จุดผ่านแดนถาวร
กระทรวงมหาดไทยประชุมหารือหน่วยงานเกี่ยวข้องเพื่อเตรียมยกระดับจุดผ่อนปรนการค้าบ้านห้วยต้นนุ่น เป็น จุดผ่านแดนถาวร
วันนี้ (12 ม.ค.61) เวลา 13.30 น.ที่ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือเพื่อการพัฒนาพื้นที่บริเวณจุดผ่อนปรนการค้า​​​​​​​​​​​​บ้านห้วยต้นนุ่น อำเภอขุนยวม จังหวัดแม่ฮ่องสอน ให้พร้อมยกระดับเป็นจุดผ่านแดนถาวร โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารของกระทรวงมหาดไทย และผู้แทนหน่วยงานที่เกี่ยวข้อง เข้าร่วมประชุม อาทิ สำนักงานสภาความมั่นคงแห่งชาติ กระทรวงการต่างประเทศ กระทรวงพาณิชย์ กระทรวงการคลัง กระทรวงทรัพยากรและสิ่งแวดล้อม กองบัญชาการกองทัพไทย และสำนักงานตรวจคนเข้าเมือง ซึ่งการประชุมครั้งนี้มีผู้ว่าราชการจังหวัดแม่ฮ่องสอน เข้าร่วมประชุมเพื่อให้ข้อมูลในเรื่องดังกล่าว
สำหรับการประชุมในวันนี้ สืบเนื่องจากข้อสั่งการของนายกรัฐมนตรี ในคราวประชุมยุทธศาสตร์การพัฒนาเศรษฐกิจและสังคมภาคเหนือ ที่จังหวัดพิษณุโลก เมื่อวันที่ 25 ธันวาคม 2560 ที่ผ่านมา ได้สั่งการให้กระทรวงมหาดไทยจัดทำสรุปแนวทางการดำเนินการสำหรับการยกระดับจุดผ่อนปรนการค้าบ้านห้วยต้นนุ่น เป็นจุดผ่านแดนถาวร กระทรวงมหาดไทยจึงได้เชิญหน่วยงานที่เกี่ยวข้องเข้าร่วมประชุมหารือเพื่อดำเนินการตามข้อสั่งการของนายกรัฐมนตรี เพื่อให้ได้ข้อสรุปในการกำหนดแนวทางดำเนินการสำหรับการยกระดับจุดผ่อนปรนการค้าบ้านห้วยต้นนุ่นเป็นจุดผ่านแดนถาวร โดยเฉพาะประเด็นการเสนอขอเพิกถอนพื้นที่ป่าของจังหวัดแม่ฮ่องสอน เพื่อนำผลที่ได้กราบเรียนนายกรัฐมนตรีพิจารณาต่อไป
โดยฝ่ายเลขานุการที่ประชุมได้รายงานสรุปความเป็นมา ผลการดำเนินการ และสถานะปัจจุบันของจุดผ่อนปรนการค้าบ้านห้วยต้นนุ่น ซึ่งได้เปิดดำเนินการมาตั้งแต่ 30 ธันวาคม 2537 ต่อมาจังหวัดแม่ฮ่องสอนเห็นว่าช่องทางดังกล่าวมีศักยภาพในการเชื่อมโยงไปยังสาธารณรัฐแห่งสภาพเมียนมา อนุภูมิภาค BIMSTEC สามารถรองรับการคมนาคมขนส่งได้ดี และการพัฒนาเป็นแหล่งท่องเที่ยวได้ จึงเสนอยกระดับจุดผ่อนปรนบ้านห้วยต้นนุ่นเป็นจุดผ่านแดนถาวร และต้องการพัฒนาเส้นทางคมนาคมไปยังจุดผ่อนปรนการค้าบ้านห้วยต้นนุ่น เพื่อรองรับการเปิดเป็นจุดผ่านแดนถาวรดังกล่าว ซึ่งได้เสนอขออนุมัติงบประมาณ และขออนุญาตก่อสร้างถนนระยะทาง 9.7 กิโลเมตร แต่ยังไม่สามารถดำเนินการได้ เนื่องจากการเชื่อมถนนบริเวณชายแดนเข้ามายังพื้นที่ฝั่งไทยต้องผ่านพื้นที่เขตรักษาพันธุ์สัตว์ป่าและลุ่มต้นน้ำ ชั้น 1A จึงต้องขออนุญาตเพิกถอนพื้นที่ป่า ประกอบกับ การพัฒนาเส้นทางในฝั่งไทยอาจส่งผลกระทบต่อเส้นเขตแดน เนื่องจากเป็นพื้นที่ที่ยังมิได้ดำเนินการสำรวจภูมิประเทศร่วมกัน (Joint Detail Survey-JDS) ใช้เพียงแนวสันเขาเป็นแนวเขตแดน
จากนั้นหน่วยงานต่างๆ ได้ชี้แจงแนวทางการดำเนินงานในส่วนที่เกี่ยวข้อง โดยจังหวัดแม่ฮ่องสอนได้มีการประชุมคณะกรรมการขับเคลื่อนการขออนุญาตปรับปรุงซ่อมแซมถนนเส้นทางตรวจการณ์ห้วยต้นนุ่นฯ และมีข้อตกลงร่วมกันในการปรับลดระยะทางการก่อสร้างถนนจากเดิมระยะทาง 9.7 กิโลเมตร เป็น 9.2 กิโลเมตร และขอให้กระทรวงมหาดไทยประสานกรมแผนที่ทหาร และ กรมสนธิสัญญาและกฎหมาย เพื่อร่วมกันตรวจสอบพิกัดสิ้นสุดของโครงการที่มีการปรับลดดังกล่าว การเสนอขอเพิกถอนสภาพพื้นที่ป่าสงวน และเขตรักษาพันธุ์สัตว์ป่า เพื่อดำเนินโครงการซ่อมแซมเส้นทางการก่อสร้าง จากถนนลูกรังที่ใช้ในปัจจุบัน เป็นถนนลาดยาง ของกรมอุทยานแห่งชาติฯ ซึ่งต้องเสนอขอความเห็นชอบจากคณะรัฐมนตรีก่อน ซึ่งที่ประชุมได้รับทราบถึงรายละเอียด และขั้นตอนการดำเนินการที่เกี่ยวข้องของแต่ละหน่วยงาน และจะได้รวบรวมนำสรุปเป็นข้อมูลในการกำหนดแนวทางการพัฒนาพื้นที่บริเวณจุดผ่อนปรนการค้าบ้านห้วยต้นนุ่นเป็นจุดผ่านแดนถาวร เพื่อนำเสนอนายกรัฐมนตรีพิจารณาและสั่งการต่อไป
ท้ายนี้ รัฐมนตรีว่าการกระทรวงมหาดไทย ได้กล่าวขอบคุณทุกหน่วยงาน ที่ให้ข้อมูลทั้งในแง่กฎหมาย และเชิงพื้นที่ ซึ่งจะเป็นประโยชน์ในการพัฒนาพื้นที่ เพื่อให้สามารถรองรับการพัฒนาเศรษฐกิจ การค้า การลงทุน และการท่องเที่ยวที่จะมีขึ้นในอนาคต.
ครั้งที่ 9/2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/9382
