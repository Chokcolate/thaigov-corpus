รัฐบาลไทย-ข่าวทำเนียบรัฐบาล-กระทรวงมหาดไทย ประชุมหน่วยงานที่เกี่ยวข้อง เตรียมพร้อมรองรับการประชุม คณะผู้ว่าราชการจังหวัดและเจ้าแขวงชายแดนไทย –ลาว (ฝ่ายไทย) ครั้งที่ 10

วันพุธที่ 14 มิถุนายน 2560
กระทรวงมหาดไทย ประชุมหน่วยงานที่เกี่ยวข้อง เตรียมพร้อมรองรับการประชุม คณะผู้ว่าราชการจังหวัดและเจ้าแขวงชายแดนไทย –ลาว (ฝ่ายไทย) ครั้งที่ 10
กระทรวงมหาดไทยประชุมหน่วยงานที่เกี่ยวข้อง เตรียมพร้อมรองรับการประชุมคณะผู้ว่าราชการจังหวัดและเจ้าแขวงชายแดนไทย –ลาว (ฝ่ายไทย) ครั้งที่ 10
วันนี้ (13 มิ.ย. 60) เวลา 09.00 น. ณ ห้องประชุม 1 อาคารศาลาว่าการกระทรวงมหาดไทย นายประยูร รัตนเสนีย์ รองปลัดกระทรวงมหาดไทย เป็นประธานการประชุมเตรียมการฝ่ายไทย ในการประชุมคณะผู้ว่าราชการจังหวัดและเจ้าแขวงชายแดนไทย – ลาว ครั้งที่ 10 โดยมีผู้แทนจากหน่วยงานด้านความมั่นคงทั้งฝ่ายทหาร ตำรวจ และปกครอง รวมทั้งหน่วยงานที่เกี่ยวข้อง อาทิ สำนักงานสภาความมั่นคงแห่งชาติ กระทรวงคมนาคม กระทรวงการต่างประเทศ กระทรวงแรงงาน กระทรวงพาณิชย์ กระทรวงการท่องเที่ยว สำนักงานตรวจคนเข้าเมือง สำนักงาน ป.ป.ส. กรมศุลกากร กรมเอเชียตะวันออก สถานเอกอัครราชทูต ณ เวียงจันทน์ ตลอดจนผู้ว่าราชการจังหวัด และรองผู้ว่าราชการจังหวัดพื้นที่ชายแดนไทย-ลาว 12 จังหวัด ได้แก่ จังหวัดเชียงราย พะเยา น่าน อุตรดิตถ์ พิษณุโลก เลย หนองคาย บึงกาฬ นครพนม มุกดาหาร อำนาจเจริญ และจังหวัดอุบลราชธานี เข้าร่วมประชุมฯ
นายประยูร  รัตนเสนีย์ รองปลัดกระทรวงมหาดไทย เปิดเผยว่า การประชุมในวันนี้ เป็นการสานต่อความร่วมมือ และส่งเสริมความสัมพันธ์อันดีระหว่างจังหวัดชายแดนของไทยกับแขวงต่างๆ ของ สปป.ลาว เพื่อกระชับความสัมพันธ์ในระดับท้องถิ่น และพัฒนาชุมชนพื้นที่ชายแดนเพื่อรองรับการส่งเสริมความร่วมมือทางเศรษฐกิจ การค้า การลงทุน และการท่องเที่ยวซึ่งกระทรวงมหาดไทยได้มีนโยบายให้การสนับสนุนให้มีการพบปะหารือและเยี่ยมเยียนระหว่างกันในทุกระดับ โดยเฉพาะในระดับท้องถิ่นและระหว่างประเทศ โดยมีการประสานการพัฒนาเศรษฐกิจการค้าและสังคมในพื้นที่ชายแดน ส่งเสริมและสนับสนุนความร่วมมือกับประเทศเพื่อนบ้านในการขยายการค้าชายแดน การลงทุน การท่องเที่ยว และการแลกเปลี่ยนด้านต่างๆ ตลอดจนส่งเสริมการดำเนินงานของกลไกความร่วมมือกับประเทศเพื่อนบ้าน รวมทั้งภารกิจในการประสานความร่วมมือตามโครงการพัฒนาเขตเศรษฐกิจต่างๆ เป็นต้น ซึ่งผู้ว่าราชการจังหวัดมีบทบาทสำคัญในดำเนินความสัมพันธ์กับประเทศเพื่อนบ้านใน 2 ลักษณะ คือ ด้านความร่วมมือ และ ด้านการแก้ไขปัญหา เพื่อสร้างความเข้าใจที่ดีต่อกันในระดับท้องถิ่น
สำหรับการประชุมในวันนี้ กระทรวงมหาดไทยได้เชิญหน่วยงานที่เกี่ยวข้องมาประชุม เพื่อเตรียมความพร้อมของฝ่ายไทย ซึ่งนำโดยรัฐมนตรีว่าการกระทรวงมหาดไทย เป็นหัวหน้าคณะฝ่ายไทย สำหรับการประชุมคณะผู้ว่าราชการจังหวัดและเจ้าแขวงชายแดนไทย – ลาว ครั้งที่ 10 ที่คาดว่าจะมีขึ้นในห้วงเดือนกันยายน 2560 โดยฝ่ายลาวจะเป็นเจ้าภาพจัดการประชุมฯ ณ นครหลวงเวียงจันทน์ สปป.ลาว ซึ่งที่ประชุมฯ ได้ติดตามความคืบหน้าการดำเนินการตามผลการประชุมคณะผู้ว่าราชการจังหวัดและเจ้าแขวงชายแดนไทย-ลาว ครั้งที่ 9 พร้อมรับฟังปัญหาอุปสรรค และข้อเสนอสำหรับการประชุมฯ ครั้งที่ 10 จากผู้แทนจังหวัด และหน่วยงานต่างๆ ที่เกี่ยวข้อง รวมทั้งได้พิจารณาเกี่ยวกับสารัตถะการประชุม โดยแบ่งการประชุมเป็น 2 ช่วงหลัก คือ การประชุมกองเลขานุการร่วมไทย-ลาว กำหนดจัดประชุมในห้วงเดือน ก.ค.2560 และ การประชุมคณะผู้ว่าราชการจังหวัดและเจ้าแขวงชายแดนไทย-ลาว กำหนดจัดประชุมในห้วงเดือนกันยายน 2560 ณ นครหลวงเวียงจันทน์ สปป.ลาว ซึ่งขณะนี้รอการยืนยันกำหนดห้วงเวลาการประชุมจาก สปป.ลาว.
ครั้งที่  87/2560

ที่มา : http://www.thaigov.go.th/news/contents/details/4511
