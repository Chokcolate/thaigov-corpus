รัฐบาลไทย-ข่าวทำเนียบรัฐบาล-กระทรวงดิจิทัลเพื่อเศรษฐกิจและสังคมชี้แจง กรณีกลุ่มมิจฉาชีพออนไลน์

วันจันทร์ที่ 4 ธันวาคม 2560
กระทรวงดิจิทัลเพื่อเศรษฐกิจและสังคมชี้แจง กรณีกลุ่มมิจฉาชีพออนไลน์
กระทรวงดิจิทัลเพื่อเศรษฐกิจและสังคมชี้แจง กรณีกลุ่มมิจฉาชีพออนไลน์
วันที่ 1 ธันวาคม 2560 นาวาอากาศเอก สมศักดิ์ ขาวสุวรรณ์  รองปลัดกระทรวง ในฐานะโฆษกกระทรวง กระทรวงดิจิทัลเพื่อเศรษฐกิจและสังคม ชี้แจงประเด็นกลุ่มมิจฉาชีพออนไลน์ ตามที่นายกิตติเชษฐ์ พิพัฒน์เดชอุดม เจ้าของบัญชีเฟซบุ๊กชื่อ Phiminun Aowsakul เข้าประมูลแหวนเพชร ราคา 390,000 บาท ผ่านแฟนเพจร้านขายส่งเพชรแห่งหนึ่ง ซึ่งนายกิตติเชษฐ์ ประมูลได้ในราคา 120,000 บาท และผู้ไลฟ์สด ซึ่งใช้ชื่อว่า “มาดาม” ได้ปิดประมูล และให้นายกิตติเชษฐ์ แจ้งชื่อ ไปทาง Inbox เพื่อจะให้พนักงานแจ้งเลขบัญชีกลับ ต่อมาได้มี Inbox จากเฟซบุ๊กที่มีชื่อ และรูปเช่นเดียวกับไลฟ์สดที่นายกิตติเชษฐ์ ประมูลแหวนเพชรเข้ามาติดต่อ พร้อมกับแจ้งเลขบัญชีปลายทางให้ทำการโอน แต่โอนไม่ได้ จึงแจ้งกลับไปทาง Inbox เฟซบุ๊กดังกล่าวได้ให้เลขบัญชีใหม่มา จึงทำการโอนได้ จากนั้น 1 ช.ม. ต่อมา พนักงานของเพจร้านขายส่งเพชรที่เปิดประมูล ได้ส่งเลขบัญชีมาให้ จึงทราบว่า โดนกลุ่มมิจฉาชีพหลอกโอนเงินไปแล้ว และจะรวบรวมหลักฐานเพื่อแจ้งความดำเนินคดีต่อไป และขอให้หน่วยงานที่เกี่ยวข้องติดตามเรื่องนี้และแจ้งเตือนประชาชนเกี่ยวกับแก๊งค์มิจฉาชีพออนไลน์ ซึ่งพบมากขึ้น อาจส่งผลต่อความมั่นใจในการใช้เทคโนโลยี ตามนโยบาย Thailand 4.0
รองปลัดกระทรวงดิจิทัลเพื่อเศรษฐกิจและสังคม ชี้แจงว่า จากการตรวจสอบในเบื้องต้นพบว่า กรณีนี้มิใช่การทำผ่านระบบธุรกรรมทางอิเล็กทรอนิกส์ (ธุรกรรมออนไลน์) แต่เป็นการเจรจาติดต่อซื้อขายกันโดยตรงผ่านเฟซบุ๊กระหว่างผู้ซื้อและผู้ขาย ซึ่งต่อมาเกิดการฉ้อโกงโดยมีผู้แอบอ้างว่าเป็นผู้ขายและหลอกให้โอนเงิน แต่ในชั้นนี้ยังไม่อาจทราบได้ว่า เป็นการหลอกลวงในรูปแบบขบวนการ หรือเป็นการสวมรอยโดยมิจฉาชีพ อย่างไรก็ตาม กระทรวงฯ ขอเรียนให้ทราบว่า ในการซื้อขาย หรือการทำธุรกรรมใด ๆ ผู้ซื้อควรตรวจสอบความน่าเชื่อถือของตลาดกลางหรือผู้ขายก่อน เช่น มีการลงทะเบียนยืนยันตัวตนผู้ชื้อผู้ขายที่ชัดเจนหรือไม่ และควรหลีกเลี่ยงการประมูลผ่านช่องทางที่ไม่น่าเชื่อถือ สำหรับกรณีดังกล่าว พิจารณาแล้ว อาจเข้าข่ายการกระทำความผิด ตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม โดยผู้เสียหายสามารถร้องเรียนแจ้งให้ดำเนินคดีกับผู้กระทำผิดโดยดำเนินการจัดเก็บหลักฐานที่เกี่ยวข้อง รวมถึง เลขบัญชีที่ทำการโอนเงินไป เพื่อร้องทุกข์กล่าวโทษต่อพนักงานสอบสวน (ตำรวจ) เพื่อดำเนินการตามกฎหมายต่อไป โดยจะประสานรายละเอียดความร่วมมือกับสำนักงานตำรวจแห่งชาติ อีกทางหนึ่งด้วย ทั้งนี้ ตลอดระยะเวลาที่ผ่านมา กระทรวงฯ ได้ดำเนินการติดตามตรวจสอบเรื่องนี้และเรื่องอื่น ๆ ที่เกี่ยวข้องและเป็นภัยต่อสังคมมาโดยตลอด และหากหน่วยงานหรือประชาชนตรวจพบก็สามารถร่วมรายงานได้อีกทางหนึ่ง ซึ่งเป็นแนวทางที่สามารถกระทำได้เพื่อช่วยลดปัญหาดังกล่าว
-----------------------------

ที่มา : http://www.thaigov.go.th/news/contents/details/8538
