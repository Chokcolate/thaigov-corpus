รัฐบาลไทย-ข่าวทำเนียบรัฐบาล-โฆษกรัฐบาล ชี้แจงนายกรัฐมนตรีปรับ ครม. เพื่อให้การทำงานเกิดความฉับไวมีประสิทธิภาพสูงสุด

วันพุธที่ 22 พฤศจิกายน 2560
โฆษกรัฐบาล ชี้แจงนายกรัฐมนตรีปรับ ครม. เพื่อให้การทำงานเกิดความฉับไวมีประสิทธิภาพสูงสุด
โฆษกรัฐบาล ได้กล่าวชี้แจงนายกรัฐมนตรีปรับคณะรัฐมนตรี เพื่อให้การทำงานเกิดความฉับไวมีประสิทธิภาพสูงสุด ยืนยันไม่ได้เกิดจากความรู้สึกไม่ดีต่อบุคคลหนึ่งบุคคลใดในครม.
วันนี้ (21พ.ย. 60 ) เวลา 15.15 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวชี้แจงเกี่ยวกับการปรับคณะรัฐมนตรีซึ่งนายกรัฐมนตรีได้กล่าวย้ำต่อที่ประชุมคณะรัฐมนตรีถึงความจำเป็นในการปรับคณะรัฐมนตรีครั้งนี้ว่า การดำเนินการดังกล่าวไม่ใช่เป็นเพราะนายกรัฐมนตรีรู้สึกไม่ดีต่อคณะรัฐมนตรีคนหนึ่งคนใด แต่การปรับคณะรัฐมนตรีเพื่อให้การทำงานเกิดความฉับไวและมีประสิทธิภาพสูงสุด เพราะฉะนั้นหากบุคคลใดถูกปรับออกขออย่าได้เกิดความน้อยใจ นายกรัฐมนตรีมีความรู้สึกเสียใจมากกว่าบุคคลอื่นเพราะต้องรับผิดชอบและเมื่อมีความจำเป็นต้องปรับคณะรัฐมนตรีก็ต้องดำเนินการตามนั้น
พร้อมกันนี้ โฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรี เน้นย้ำถึงเรื่องการเผยแพร่ข้อมูลของสื่อมวลชนผ่านทางโซเซียลมีเดีย ซึ่งแม้จะมีกฎหมายที่ดูแลและกำหนดแนวทาง วิธีการในการเผยแพร่ข้อมูลข่าวสารต่าง ๆ โดยไม่ไปละเมิดสิทธิของบุคคลอื่น แต่ก็ยังพบปัญหาโดยเฉพาะการเผยแพร่ข้อมูลเกี่ยวกับการพาดหัวข่าวต่าง ๆ ประกอบกับ นายกรัฐมนตรี ได้รับการประสานงานจากคณะกรรมการปฏิรูปในด้านต่าง ๆ รวมถึงสถานบันพระปกเกล้าซึ่งมีความเห็นที่สอดคล้องกันว่า รัฐบาลไม่เข้มงวดในการบังคับใช้กฎหมายต่อเรื่องดังกล่าว เพราะเรื่องสิทธิเสรีภาพในการสื่อสารของสื่อมวลชนมีกฎหมายและระเบียบปฏิบัติที่ชัดเจนที่ทุกคนทราบดีว่าต้องปฏิบัติอย่างไรอยู่แล้ว รวมไปถึงการเผยแพร่ข้อมูลผ่านโซเชียลมีเดียว่า นายกรัฐมนตรีได้กำชับรัฐมนตรีเจ้าสังกัดทุกกระทรวงเข้มงวดกวดขันหัวหน้าหน่วยงานภายในกระทรวงไปพิจารณาตรวจสอบข้อมูลในโซเชียลมีเดียต่าง ๆ ที่มีการเผยแพร่ข้อมูลที่เกี่ยวข้องกับแต่ละกระทรวง หรือทบวง กรม ว่าผิดกฎหมายหรือพระราชบัญญัติคอมพิวเตอร์หรือไม่ เช่น การให้ข้อมูลข่าวสารอันเป็นเท็จก่อให้เกิดความสับสนวุ่นวายแก่สังคม และละเมิดสิทธิบุคคลอื่น เป็นต้น โดยหัวหน้าหน่วยงานนั้น ๆ จะต้องไปดำเนินการแจ้งความดำเนินคดี ร้องทุกข์กล่าวโทษกับเจ้าหน้าที่ตำรวจ เพื่อป้องกันไม่ให้มีการเผยแพร่ข้อมูลข่าวสารผ่านทางสื่อโซเชียมีเดียที่จะไปละเมิดสิทธิของบุคคลอื่น และทำให้สังคมเข้าใจไขว่เขวในสิ่งต่าง ๆ ไป
ทั้งนี้ การดำเนินการพิจารณาตรวจสอบข้อมูลในโซเชียลมีเดีย ให้รวมไปถึงหน่วยงานที่เกี่ยวข้องกับการประชาสัมพันธ์ของรัฐ ทั้งสำนักโฆษกและกรมประชาสัมพันธ์ก็ต้องดำเนินการดังกล่าวร่วมกับกระทรวง ทบวง กรมที่เป็นเจ้าของเรื่องด้วย
อย่างไรก็ตาม นายกรัฐมนตรี เน้นย้ำว่าการดำเนินการดังกล่าว รัฐบาลไม่ต้องการที่จะทำให้สื่อทำงานลำบากหรือทำร้ายใคร เพียงแต่ต้องการดำเนินการให้เป็นไปตามกฎหมายอย่างแท้จริง และเป็นไปตามหลักสากลที่ดำเนินการอยู่ โดยเฉพาะให้ทุกคนปฏิบัติหน้าที่โดยเคารพสิทธิของบุคคลอื่นและไม่ละเมิดสิทธิของบุคคลใด อันจะส่งผลก่อให้เกิดความขัดแย้งในสังคมไม่สิ้นสุด
นอกจากนี้ โฆษกประจำสำนักนายกรัฐมนตรี ได้กล่าวเพิ่มเติมว่า คณะรัฐมนตรีมีมติเห็นชอบและประกาศใช้วาระแห่งชาติ : สิทธิมนุษยชนร่วมขับเคลื่อน Thailand 4.0  เพื่อการพัฒนาที่ยั่งยืน (วาระแห่งชาติฯ) ตามที่กระทรวงยุติธรรม (ยธ.) เสนอ โดยให้หน่วยงานต่าง ๆ ที่เกี่ยวข้องนำวาระแห่งชาติฯ ไปสู่การปฏิบัติเพื่อเพิ่มขีดความสามารถในการดำเนินงานด้านสิทธิมนุษยชนให้มีประสิทธิภาพและประสิทธิผลมากยิ่งขึ้น  พร้อมทั้งให้รายงานผลการดำเนินงานตามวาระแห่งชาติฯ ตามที่ ยธ. กำหนดภายในเดือนพฤศจิกายนของปี พ.ศ. 2561 และปี 2562  ทั้งนี้ วาระแห่งชาติมีเป้าหมายให้สังคมไทยเป็นสังคมที่ส่งเสริมสิทธิเสรีภาพและความเท่าเทียมกัน โดยคำนึงถึงศักดิ์ศรีความเป็นมนุษย์เพื่อนำไปสู่สังคมสันติสุข  โดยมีกลยุทธ์ที่สำคัญภายใต้รหัสชื่อว่า “4 สร้าง+ 3 ปรับปรุง + 2 ขับเคลื่อน + 1 ลด = Goal” ดังนี้
1) 4 สร้าง ได้แก่ การสร้างจิตสำนึกในการเคารพสิทธิผู้อื่น สร้างระบบการติดตามการละเมิดสิทธิ สร้างวัฒนธรรมการเคารพสิทธิมนุษยชน และสร้างเสริมการพัฒนาเครือข่ายทุกภาคส่วน
2) 3 ปรับปรุง ได้แก่ การปรับปรุงฐานข้อมูลและสถานการณ์การละเมิดสิทธิ การปรับทัศนคติ
ของเจ้าหน้าที่รัฐ และการปรับปรุงและพัฒนากฎหมาย
3) 2 ขับเคลื่อน ได้แก่ การขับเคลื่อนองค์กรหรือจังหวัดตันแบบด้านสิทธิมนุษยชน
การขับเคลื่อนแผนสิทธิมนุษยชนแห่งชาติสู่การปฏิบัติ
4) 1 ลด คือ การลดปัญหาการละเมิดสิทธิมนุษยชนในแต่ละปีอย่างต่อเนื่องเป็นรูปธรรม

ที่มา : http://www.thaigov.go.th/news/contents/details/8258
