รัฐบาลไทย-ข่าวทำเนียบรัฐบาล-นายกฯ กำชับ ศธ.เน้นความปลอดภัยเตรียมรับเปิดเทอม พร้อมเร่งแก้ปัญหาโรงเรียนไอซียู 3,000 แห่งยกระดับคะแนน PISA ย้ำต้องชี้แจงแนวคิดหนังสือยืมเรียนให้กระจ่างชัดเจน ลดความกังวลผู้ปกครอง

วันอาทิตย์ที่ 14 พฤษภาคม 2560
นายกฯ กำชับ ศธ.เน้นความปลอดภัยเตรียมรับเปิดเทอม พร้อมเร่งแก้ปัญหาโรงเรียนไอซียู 3,000 แห่งยกระดับคะแนน PISA ย้ำต้องชี้แจงแนวคิดหนังสือยืมเรียนให้กระจ่างชัดเจน ลดความกังวลผู้ปกครอง
นายกฯ กำชับ ศธ.เน้นความปลอดภัยเตรียมรับเปิดเทอม พร้อมเร่งแก้ปัญหาโรงเรียนไอซียู 3,000 แห่งยกระดับคะแนน PISA ย้ำต้องชี้แจงแนวคิดหนังสือยืมเรียนให้กระจ่างชัดเจน ลดความกังวลผู้ปกครอง
วันที่ 14 พฤษภาคม 2560 พลเอก ประยุทธ์ จันทร์โอชา นายกรัฐมนตรี กำชับไปยังกระทรวงศึกษาธิการให้เตรียมความพร้อมก่อนเปิดภาคเรียนที่ 1 ปีการศึกษา 2560 ซึ่งจะเปิดพร้อมกันทั่วประเทศในวันที่ 16 พ.ค.นี้ โดยให้แต่ละโรงเรียนเน้นเรื่องความปลอดภัย สำรวจจุดอันตราย ซ่อมแซมตึกอาคาร อุปกรณ์ไฟฟ้า โต๊ะเก้าอี้ เครื่องเล่นสนามให้มั่นคงแข็งแรง รวมทั้งตัดแต่งต้นไม้ สนามหญ้า กำจัดแหล่งเพาะพันธุ์สัตว์นำโรคต่าง ๆ ให้เรียบร้อย
“ส่วนเรื่องคุณภาพการศึกษา ท่านนายกฯ ให้ความสำคัญกับการแก้ไขปัญหาโรงเรียนขนาดเล็กที่ต้องการการพัฒนาอย่างเร่งด่วน หรือโรงเรียนไอซียู ซึ่งมีอยู่ประมาณ 3,000 แห่ง ที่ผ่านมาโรงเรียนเหล่านี้มีผลการประเมิน PISA ต่ำ เพราะการพัฒนามักลงไปไม่ถึง โดยให้ไปวิเคราะห์ว่าโรงเรียนเหล่านี้ต้องการความช่วยเหลือในเรื่องใด เช่น ครูผู้สอน อุปกรณ์การเรียน วิธีการสอน ฯลฯ แล้วแก้ไขให้ตรงจุด ยกระดับมาตรฐานให้ได้”
นอกจากนี้ นายกรัฐมนตรียังเน้นย้ำให้ ศธ. และ สพฐ. เร่งชี้แจงทำความเข้าใจกับพ่อแม่ผู้ปกครองและพี่น้องประชาชนถึงแนวคิดการให้ยืมหนังสือเรียนแทนการแจกหนังสือให้แก่เด็กทุกคน ตามนโยบายเรียนฟรี เรียนดี 15 ปีอย่างมีคุณภาพ ว่า วันนี้คนไทยควรปรับวิธีคิดใหม่ โดยมองว่าจะช่วยเหลือประเทศชาติได้อย่างไร ไม่ใช่รอรับการสนับสนุนแต่เพียงอย่างเดียว โดยเด็กทุกคนยังสามารถนำหนังสือติดตัวกลับไปบ้านได้ตามปกติ แต่เมื่อสิ้นสุดปีการศึกษาก็ต้องนำกลับไปคืนโรงเรียนส่งต่อให้แก่นักเรียนรุ่นถัดไป เป็นการฝึกวินัยและการคำนึงถึงผู้อื่น เช่นเดียวกับในสิงคโปร์และเวียดนาม
“แนวคิดดังกล่าวไม่ขัดกับรัฐธรรมนูญเพราะนักเรียนยังเรียนฟรีเช่นเดิม โดยหนังสือที่จะให้เด็กยืมเรียนนั้น จะต้องอยู่ในสภาพดีร้อยละ 70-80 ส่วนใดที่เสียหายก็จะซื้อทดแทนให้ใหม่ และหากวิชาใดมีการปรับปรุงเนื้อหาก็ต้องจัดหาให้ใหม่เช่นกัน โดยนักเรียนยังสามารถจดประเด็นสำคัญลงไปในหนังสือได้เหมือนเดิมส่วนแบบฝึกหัดแจกให้โดยไม่เรียกคืน ทั้งนี้ ในแต่ละปีมีหนังสือเรียนสภาพดีและใช้งานได้อีกกว่าร้อยละ 30 ซึ่งหากนำกลับมาใช้ประโยชน์ต่อ จะช่วยประหยัดงบประมาณของประเทศได้ถึงปีละ 1,513 ล้านบาท”
---------------------

ที่มา : http://www.thaigov.go.th/news/contents/details/3703
