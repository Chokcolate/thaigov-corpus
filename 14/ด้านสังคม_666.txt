รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาสภาพจิตใจเด็กหญิงวัย 9 ปี ที่ถูกชาย 2 คน ล่วงละเมิดทางเพศ ที่ จ.บุรีรัมย์ และชื่นชมเด็กสาวสู้ชีวิต ที่ จ.นครสวรรค์

วันจันทร์ที่ 18 กันยายน 2560
รมว.พม. กำชับ จนท. เร่งเยียวยาสภาพจิตใจเด็กหญิงวัย 9 ปี ที่ถูกชาย 2 คน ล่วงละเมิดทางเพศ ที่ จ.บุรีรัมย์ และชื่นชมเด็กสาวสู้ชีวิต ที่ จ.นครสวรรค์
รมว.พม. กำชับ จนท. เร่งเยียวยาสภาพจิตใจเด็กหญิงวัย 9 ปี ที่ถูกชาย 2 คน ล่วงละเมิดทางเพศ ที่ จ.บุรีรัมย์ และชื่นชมเด็กสาวสู้ชีวิตที่กำพร้าพ่อ-แม่ ต้องรับจ้างทำงานทุกอย่างเพื่อหาเงินดูแลลุงที่พิการ ที่ จ.นครสวรรค์
วันนี้ (18 ก.ย. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคง ของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 715/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเจ้าหน้าที่ตำรวจเข้าจับกุมชาย 2 คน วัย 54 ปี และ 55 ปี ประกอบอาชีพขี่รถจักรยานยนต์รับจ้าง ที่ร่วมกันก่อเหตุบังคับข่มขืนกระทำชำเราเด็กหญิงวัย 9 ขวบ มาเป็นระยะเวลานานถึง 2 ปี ที่อำเภอนางรอง จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) บ้านพักเด็กและครอบครัวจังหวัดบุรีรัมย์ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวเด็กหญิงดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงคนดังกล่าวอย่างใกล้ชิดโดยด่วน เพื่อให้เด็กหญิงมีสภาพจิตใจที่เข้มแข็งขึ้นและสามารถกลับไปใช้ชีวิตในสังคมต่อไปได้อย่างปกติสุข รวมทั้ง ประสานหน่วยงานที่เกี่ยวข้องในพื้นที่ร่วมกันกำหนดแนวทางการคุ้มครองสวัสดิภาพ พัฒนา และฟื้นฟูเด็ก ในระยะยาวต่อไป ตามพระราชบัญญัติคุ้มครองเด็ก พ.ศ. 2546
พลตำรวจเอก อดุลย์ กล่าวเพิ่มเติมว่า สำหรับกรณีเด็กสาววัย 17 ปี เป็นนักเรียนชั้น ม.5 ซึ่งครอบครัวมีฐานะยากจน และกำพร้าพ่อ-แม่ แต่สู้ชีวิต ต้องรับจ้างทำงานทุกอย่างทั้งปลูกผักและเลี้ยงหมู เพื่อหารายได้จุนเจือครอบครัว และดูแลลุงชราที่พิการ ที่อำเภอไพศาลี จังหวัดนครสวรรค์ นั้น ตนขอชื่นชมเด็กสาวดังกล่าวที่มีความขยันหมั่นเพียร กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก เยาวชน และคนพิการของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กสาวดังกล่าวในระยะยาว พร้อมช่วยเหลือดูแลในเรื่องการรักษาพยาบาลของผู้พิการ อย่างใกล้ชิด พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป

ที่มา : http://www.thaigov.go.th/news/contents/details/6754
