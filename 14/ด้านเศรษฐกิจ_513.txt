รัฐบาลไทย-ข่าวทำเนียบรัฐบาล-พาณิชย์ จับมือ ICC ขับเคลื่อนการค้า พัฒนาศักยภาพ SMEs

วันศุกร์ที่ 26 พฤษภาคม 2560
พาณิชย์ จับมือ ICC ขับเคลื่อนการค้า พัฒนาศักยภาพ SMEs
นางสาววิบูลย์ลักษณ์  ร่วมรักษ์  ปลัดกระทรวงพาณิชย์ เปิดเผยภายหลังจากได้มีการหารือกับ นาย ธงชัย  อานันโทไทย ประธานหอการค้านานาติ ( International Chamber of Commerce : ICC )
ว่า กระทรวงพาณิชย์ยินดีที่จะร่วมมือและสนับสนุนการดำเนินงาน ของ ICC  ประเทศไทย เนื่องจากภาคเอกชนมีบทบาทสำคัญในการขับเคลื่อนการค้าและการลงทุนระหว่างประเทศ  ดังนั้นความร่วมมือกับ ICC ที่จะมีการแลกเปลี่ยน และถ่ายทอดองค์ความรู้ และแนวทางปฏิบัติที่เป็นเลิศของเอกชนที่เป็นสมาชิกของ ICC นำมาถ่ายทอดให้กับเอกชนไทยโดยเฉพาะ SMEs  จะเป็นประโยชน์ในการส่งเสริมพัฒนาศักยภาพของเอกชนไทยให้สามารถแข่งขันได้ ทั้งการเข้าสู่ตลาด การค้าในยุคดิจิตัล และกฎระเบียบทางการค้าต่าง ๆ
ขณะเดียวกัน ICC ก็พร้อมจะสนับสนุน สถาบัน New Economy Academy ที่กระทรวงพาณิช์  จัดตั้งขึ้นเพื่อสร้างองค์ความรู้ในเรื่องการประกอบธุรกิจของ ผู้ประกอบการ SMEs ไทย ให้สามารถ  สร้างมูลค่าเพิ่มจากการใช้นวัตกรรมและเทคโนโลยี รวมถึง E-Commerce ด้วย นอกจากนี้ ICC จะให้ความร่วมมือในการแลกเปลี่ยนข้อมูลที่เป็นประโยชน์ ข้อเสนอแนะ รวมทั้งสนับสนุนการดำเนินการตามยุทธศาสตร์ของกระทรวงพาณิชย์ทั้งในการผลักดันหุ้นส่วนยุทธศาสตร์เชิงเศรษฐกิจ ( Strategic Partnership) กับประเทศที่มีศักยภาพ การส่งเสริมความเชื่อมโยงของการทำธุรกิจในภูมิภาค CLMV และโครงการเชื่อมโยงระหว่างภูมิภาค ONE Belt One Road ของจีน
ICC ประเทศไทยเป็นองค์กรเอกชนที่มีบทบาทสำคัญเป็นตัวกลางของสมาชิกในการสื่อสารกับองค์กรระหว่างประเทศ รวมทั้งรัฐบาล เพื่อยกประเด็นปัญหาที่ต้องการแก้ไขและอุปสรรคในการดำเนินธุรกิจระหว่างประเทศของเอกชนไทยต่อ ICC สำนักงานใหญ่ ณ กรุงปารีส รวมทั้งมีบทบาทในการพัฒนากฎระเบียบทางด้านการค้าระหว่างประเทศ เช่น การระงับข้อพิพาทระหว่างเอกชนโดยอนุญาโตตุลาการ และเข้าร่วมประชุมในฐานะผู้สังเกตการณ์ในองค์การระหว่างประเทศ  นอกจากนี้ ICC ประเทศไทยเห็นว่าไทยมีศักยภาพทั้งในด้านโครงสร้างพื้นฐานการดำเนินธุรกิจและบุคลากร จึงจะสนับสนุนให้มีการจัดตั้ง สำนักงานภูมิภาคของ ICC ในประเทศไทยเพื่อเป็นศูนย์วิจัยด้านการประกอบธุรกิจระหว่างประเทศ โดยเฉพาะธุรกิจด้านการเงิน   การธนาคาร

ที่มา : http://www.thaigov.go.th/news/contents/details/4057
