รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ให้การช่วยเหลือครอบครัวหญิงสาววัย 21 ปี ที่ต้องรับภาระเลี้ยงลูกวัยเพียง 5 เดือน

วันพุธที่ 30 สิงหาคม 2560
พม. โดยศูนย์ช่วยเหลือสังคม สายด่วน 1300 ลงพื้นที่ให้การช่วยเหลือครอบครัวหญิงสาววัย 21 ปี ที่ต้องรับภาระเลี้ยงลูกวัยเพียง 5 เดือน
พม. โดยศูนย์ช่วยเหลือสังคม สายด่วน 1300 ลงพื้นที่ให้การช่วยเหลือครอบครัวหญิงสาววัย 21 ปี ที่ต้องรับภาระเลี้ยงลูกวัยเพียง 5 เดือน พิการทางสมองและป่วยหลายโรค ที่ย่านหัวหมาก กรุงเทพฯ
วันนี้ (29 ส.ค. 60) เวลา 16.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้องลงพื้นที่ให้ความช่วยเหลือครอบครัว หญิงสาววัย 21 ปี ที่ต้องรับภาระเลี้ยงดูลูกวัยเพียง 5 เดือน ครอบครัวมีฐานะยากจน ที่ย่านหัวหมาก กรุงเทพมหานคร
นางนภา กล่าวว่า จากกรณีครอบครัวหญิงสาววัย 21 ปี ต้องรับภาระเลี้ยงดูลูกวัยเพียง 5 เดือน พิการ ทางสติปัญญา สภาพร่างกายมีอาการบวมน้ำ ตับโต ม้ามโต และปอดอักเสบ เนื่องจากสำลักนมเป็นประจำ จึงต้องให้นมทางสายยางและเข้าพบแพทย์อย่างต่อเนื่อง ครอบครัวมีฐานะยากจน ซึ่งมีรายได้เพียงเดือนละ 800 บาท จากเบี้ยความพิการของลูก ส่วนบิดาของเด็กประกอบอาชีพขับรถจักรยานยนต์รับจ้าง ทำให้มีรายได้ไม่แน่นอน ส่วนตนเองไม่ได้ประกอบอาชีพเพราะต้องดูแลบุตรอย่างใกล้ชิด ในขณะที่รอบครัวมีค่าใช้จ่ายจำนวนมาก เช่น ค่ารักษาพยาบาลของลูก ค่าเช่าบ้าน ค่าน้ำประปา ค่าไฟฟ้า และค่าผ่อนชำระรถจักรยานยนต์ นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานในสังกัดกระทรวง พม. ได้แก่ กรมพัฒนาสังคมและสวัสดิการ (พส.) กรมกิจการเด็กและเยาวชน (ดย.) และกรมส่งเสริมและพัฒนาคุณภาพชีวิตคนพิการ (พก.) ได้ลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้งเร่งดำเนินการช่วยเหลือ ในเบื้องต้นตามภารกิจด้านเด็กและคนพิการ
นางนภา กล่าวเพิ่มเติมว่า สำหรับการช่วยเหลือในเบื้องต้น หน่วยงานสังกัดกระทรวง พม. ได้ให้ความช่วยเหลือในเรื่องต่างๆ แก่ครอบครัวดังกล่าว อาทิ 1) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภคสำหรับใช้ในชีวิตประจำวัน และ 2) ดย. มอบเงินสงเคราะห์เด็กแรกเกิด ในครอบครัวยากจน และ 3) พก. มอบเงินทุนประกอบอาชีพ นอกจากนี้ ได้แนะนำให้คำปรึกษาในเรื่องการส่งเสริมการประกอบอาชีพแก่ครอบครัวดังกล่าว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/6286
