รัฐบาลไทย-ข่าวทำเนียบรัฐบาล-ก.เกษตรฯ ชงปั้น ปลากัด เป็นสัตว์น้ำประจำชาติ พร้อมเสริมศักยภาพเกษตรกรไทยสู่ผู้ประกอบการ Thailand 4.0 ตามนโยบายของรัฐบาล

วันศุกร์ที่ 24 พฤศจิกายน 2560
ก.เกษตรฯ ชงปั้น ปลากัด เป็นสัตว์น้ำประจำชาติ พร้อมเสริมศักยภาพเกษตรกรไทยสู่ผู้ประกอบการ Thailand 4.0 ตามนโยบายของรัฐบาล
รองปลัด กษ. เป็นประธานในพิธีขับเคลื่อนการประกาศให้ปลากัดเป็นสัตว์น้ำประจำชาติ ณ เวทีกลาง ตลาดคลองผดุงกรุงเกษม ข้างทำเนียบรัฐบาล พร้อมเป็นสักขีพยานเซ็น MOU ระหว่างกรมประมง กับ สสว. เพื่อพัฒนาธุรกิจปลากัดไทยก้าวไกลสู่ระดับสากล
วันนี้ (23 พฤศจิกายน 2560) เวลา 14.30 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นายสัตวแพทย์ ธนิต เอนกวิทย์ รองปลัดกระทรวงเกษตรและสหกรณ์  เป็นประธานในพิธีประกาศขับเคลื่อนปลากัดเป็นสัตว์น้ำประจำชาติ โดยมี นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม และนางสาวดุจเดือน ศศะนาวิน รองปลัดกระทรวงเกษตรและสหกรณ์ รวมทั้งคณะผู้บริหารและเจ้าหน้าที่ที่เกี่ยวข้องร่วมงานฯ
หลังจากที่ประธานและผู้ร่วมงานชมวีดีทัศน์และการแสดงมัจฉาลีลาปลากัด ตลอดจนพิธีกรได้นำโหลปลากัดมาวางโชว์บนเวที พร้อมมีผ้าลวดลายสีปลากัดคลุมโหลปลากัดไว้ เพื่อสร้างสีสันของการจัดงานฯ แล้ว
โอกาสนี้ รองปลัดกระทรวงเกษตรและสหกรณ์  ได้ประกอบพิธีประกาศปลากัดเป็นสัตว์น้ำประจำชาติ พร้อมเปิดผ้าคลุมโหลปลากัดตามลำดับ
ต่อจากนั้น รองปลัดกระทรวงเกษตรและสหกรณ์ ได้เป็นประธานสักขีพยานของการลงนามในพิธีเซ็นสัญญาร่วมระหว่างผู้แทนกรมประมงกับผู้แทนสำนักงานวิสาหกิจขนาดกลางและขนาดย่อม (สสว.) เพื่อขับเคลื่อนและพัฒนาการประกอบธุรกิจปลากัดไทยให้มีความก้าวหน้าในระดับสากล พร้อมนำรายได้เข้าประเทศจากการส่งออกปลากัดปีละไม่น้อยกว่า 1,000 ล้านบาท ต่อไป
อนึ่ง หากประชาชนสนใจข้อมูลด้านปลากัด เพื่อเป็นอาชีพเสริมสร้างรายได้สามารถติดต่อ ประธานเครือข่ายปลาสวยงามนครปฐมโมเดล (คุณเอก นครปฐม 088-644-8644)
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8315
