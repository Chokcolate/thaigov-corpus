รัฐบาลไทย-ข่าวทำเนียบรัฐบาล-นายกรัฐมนตรีพอใจการให้ความช่วยเหลือผู้ประสบอุทกภัย เป็นไปอย่างรวดเร็ว

วันพุธที่ 2 สิงหาคม 2560
นายกรัฐมนตรีพอใจการให้ความช่วยเหลือผู้ประสบอุทกภัย เป็นไปอย่างรวดเร็ว
นายกรัฐมนตรีกล่าวภายหลังการลงพื้นที่ตรวจเยี่ยมให้กำลังใจประชาชนที่ประสบอุทกภัย จ.สกลนคร พบว่าการแก้ไขปัญหาเป็นไปอย่างเรียบร้อยและค่อนข้างรวดเร็ว
วันนี้ (2 สิงหาคม 2560) เวลา 14.30 น. ณ ท่าอากาศยานค่ายกฤษณ์สีวะรา ตำบลธาตุเชิงชุม อำเภอเมือง จังหวัดสกลนคร พลเอก ประยุทธ์ จันทร์โอชา นายกรัฐมนตรี กล่าวภายหลังการลงพื้นที่ตรวจเยี่ยมให้กำลังใจประชาชนที่ประสบอุทกภัยว่า จากการลงพื้นที่ตรวจสอบความเรียบร้อยในการให้ความช่วยเหลือประชาชน พบว่าการแก้ไขปัญหาเป็นไปอย่างเรียบร้อยและค่อนข้างรวดเร็ว สอดคล้องกับกระแสรับสั่งของสมเด็จพระเจ้าอยู่หัว ที่ขอให้รัฐบาลเร่งคลี่คลายสถานการณ์ให้ได้โดยเร็ว อีกประการหนึ่งคือ ทุกภาคส่วนได้ร่วมมือกันช่วยเหลือและภาครัฐได้นำประสบการณ์น้ำท่วมที่ผ่านมาใช้ในการบริหารจัดการ ทำให้มีความพร้อมในด้านเครื่องมือในการแก้ไขปัญหา ซึ่งหลังจากนี้จะเป็นการฟื้นฟู โดยรัฐบาลได้เตรียมมาตรการไว้แล้วไม่ว่าจะเป็นเรื่องการช่วยเหลือเยียวยา และการซ่อมแซมต่าง ๆ ตามระเบียบสำนักนายกรัฐมนตรี พร้อมสั่งการให้หน่วยงานในพื้นที่เร่งสำรวจความเสียหายของประชาชนตามความเป็นจริง เพื่อจะได้ให้การช่วยเหลือเยียวยาประชาชนเป็นไปอย่างรวดเร็ว ส่วนการแก้ไขปัญหาระยะยาว ทุกคนต้องให้ความร่วมมือกับรัฐบาลในการแก้ไขปัญหา รวมทั้งต้องเรียนรู้ที่จะอยู่กับความเปลี่ยนแปลงของธรรมชาติให้ได้ รวมไปถึงต้องวางระบบผังเมืองใหม่ให้ดี
ในตอนท้าย นายกรัฐมนตรีกล่าวว่า ทุกคนต้องมีความสามัคคี อย่าสร้างความขัดแย้ง เมื่อบ้านเมืองสงบ ประชาชนก็มีรอยยิ้ม และแววตาที่จริงใจ โดยเฉพาะรอยยิ้มและแววตาของคนอีสานซึ่งแสดงออกถึงความรักและความซื่อสัตย์ รักใครรักจริง อย่านำเอาสิ่งดี ๆ รวมถึงวัฒนธรรมเหล่านี้มาใช้ประโยชน์ในทางที่ไม่ถูกต้อง
------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5651
