รัฐบาลไทย-ข่าวทำเนียบรัฐบาล-กอ.รมน.ชี้แจง กรณีการบิดเบือนการขยายเวลาของประกาศ เรื่อง พื้นที่ปรากฏเหตุการณ์อันกระทบ ต่อความมั่นคงภายในราชอาณาจักร

วันพฤหัสบดีที่ 30 พฤศจิกายน 2560
กอ.รมน.ชี้แจง กรณีการบิดเบือนการขยายเวลาของประกาศ เรื่อง พื้นที่ปรากฏเหตุการณ์อันกระทบ ต่อความมั่นคงภายในราชอาณาจักร
กอ.รมน.แจงกรณีกลุ่มต่อต้านโรงไฟฟ้าเทพาเป็นการดำเนินการตามกระบวนการกฎหมายปกติของเจ้าหน้าที่รัฐ ไม่เกี่ยวกับการขยายเวลาประกาศ เรื่อง พื้นที่ปรากฏเหตุการณ์อันกระทบต่อความมั่นคงภายในราชอาณาจักร ระบุเจตนารมณ์ของการประกาศฯ เพื่อแก้ไขปัญหาความไม่สงบใน จชต.
วันที่ 29 พฤศจิกายน 2560 พลตรี พีรวัชฌ์  แสงทอง โฆษกกองอำนวยการรักษาความมั่นคงภายในราชอาณาจักร (โฆษก กอ.รมน.) ชี้แจงกรณีการบิดเบือนการขยายเวลาของประกาศ เรื่อง พื้นที่ปรากฏเหตุการณ์อันกระทบต่อความมั่นคงภายในราชอาณาจักร โดยข่าวสารจากโซเชียลมีเดียกลุ่มต่อต้านโรงไฟฟ้า เผยแพร่ประกาศ เรื่อง พื้นที่ปรากฏเหตุการณ์อันกระทบต่อความมั่นคงภายในราชอาณาจักร ความว่าด้วยสถานการณ์ในเขตพื้นที่ อ.แม่ลาน จ.ปัตตานี และ อ.จะนะ อ.นาทวี อ.เทพา และ อ.สะบ้าย้อย จ.สงขลา ที่ ครม.มีมติ เมื่อวันที่ 28 พ.ย. 2560 ให้มีผลบังคับใช้ระหว่างวันที่ 1 ธ.ค. 2560 ถึงวันที่ 30 พ.ย. 2561 โดยบิดเบือนข้อมูลประกาศดังกล่าวว่าเป็นความพยายามของรัฐบาลในการสกัดกั้นความเคลื่อนไหวของกลุ่มต่อต้านโรงไฟฟ้า (ตามข้อเท็จจริง มติ ครม.ดังกล่าว เป็นการต่ออายุประกาศเดิมซึ่งจะหมดอายุในวันที่ 30 พ.ย. 2560)
โฆษก กอ.รมน. ได้ชี้แจงกรณีการประกาศในราชกิจจานุเบกษา เรื่อง พื้นที่ปรากฏเหตุการณ์อันกระทบต่อความมั่นคงภายในราชอาณาจักร ซึ่งคณะรัฐมนตรีได้อนุมัติเมื่อ 28 พ.ย. 2560 นั้น เป็นการประกาศเพื่อเป็นการต่ออายุจากประกาศของเดิมที่กำลังจะหมดอายุลง และเป็นการกำหนดระยะเวลาเพียง 1 ปี
ทั้งนี้ พื้นที่ อ.แม่ลาน จ.ปัตตานี และพื้นที่ อ.จะนะ , อ.เทพา , อ.นาทวี และ อ.สะบ้าย้อย จ.สงขลา ในพื้นที่ 5 อำเภอนี้ เป็นพื้นที่ที่ยังคงปรากฏเหตุการณ์อันกระทบต่อความมั่นคงภายในราชอาณาจักร และเป็นพื้นที่ที่เจ้าหน้าที่ของรัฐสามารถแก้ไขและควบคุมสถานการณ์ได้ระดับหนึ่ง จึงได้มีประกาศกำหนดพื้นที่ความมั่นคง ซึ่งพื้นที่ดังกล่าวได้มีประกาศกำหนดมาตั้งแต่ปี พ.ศ. 2552 ในการประกาศมีการกำหนดเป็นระยะเวลา 1 ปี ซึ่งจะครบกำหนดในวันที่ 30 พ.ย. 60 นี้ เพื่อให้เกิดความต่อเนื่องในการปฏิบัติงาน รวมทั้งการบริหารจัดการรักษาความสงบและความปลอดภัยให้มีเอกภาพและเกิดประสิทธิภาพสูงสุด จึงมีความจำเป็นอย่างยิ่งที่ยังคงต้องกำหนดมาตรการป้องกันไว้เช่นเดิม กองอำนวยการรักษาความมั่นคงภายในราชอาณาจักร (กอ.รมน.) จึงขอขยายระยะเวลาไปอีก 1 ปี ตั้งแต่ วันที่ 1 ธ.ค. 60 ถึง 30 พ.ย. 61 เพื่อให้สามารถดำรงไว้ซึ่งความสงบเรียบร้อยในพื้นที่ มีสภาวะแวดล้อมสังคมที่พี่น้องประชาชนในพื้นที่ประกอบอาชีพได้อย่างปกติสุข และเพื่อให้เจ้าหน้าที่ของรัฐสามารถอำนวยการ และยุติหรือแก้ไขปัญหาที่อาจจะเกิดขึ้นให้ได้โดยเร็ว
การเกิดเหตุการณ์เมื่อ 27 พ.ย. 60 กรณีกลุ่มต่อต้านโรงไฟฟ้าเทพานั้น เป็นการดำเนินการตามกระบวนการกฎหมายปกติของเจ้าหน้าที่รัฐ  ไม่เกี่ยวข้องกับการประกาศฉบับนี้ อย่าได้นำมาเชื่อมโยงกันซึ่งจะทำให้สังคมเข้าใจผิดและนำไปสู่ความขัดแย้งในสังคมได้  จึงขอชี้แจงให้ประชาชนรับทราบถึงเจตนารมณ์ของการประกาศฉบับนี้  มีขึ้นเพื่อแก้ไขปัญหาความไม่สงบในจังหวัดชายแดนภาคใต้ ตามนโยบายการบริหารและพัฒนาจังหวัดชายแดนภาคใต้ เพื่อให้สังคมจังหวัดชายแดนภาคใต้มีความปลอดภัย ปราศจากเงื่อนไขความรุนแรง และมีกระบวนการเสริมสร้างสันติสุขอย่างยั่งยืน
-----------------------------

ที่มา : http://www.thaigov.go.th/news/contents/details/8454
