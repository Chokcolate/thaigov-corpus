รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กสาววัย 16 ปี ที่ถูกกลุ่มวัยรุ่นบังคับข่มขืนกระทำชำเรา จำนวนหลายครั้ง ผ่านมา 2 ปี แต่คดีความไม่คืบหน้า ที่ จ.พังงา

วันอังคารที่ 5 กันยายน 2560
รมว.พม. กำชับ จนท. เร่งเยียวยาจิตใจเด็กสาววัย 16 ปี ที่ถูกกลุ่มวัยรุ่นบังคับข่มขืนกระทำชำเรา จำนวนหลายครั้ง ผ่านมา 2 ปี แต่คดีความไม่คืบหน้า ที่ จ.พังงา
รมว.พม. กำชับ จนท. เร่งเยียวยาจิตใจเด็กสาววัย 16 ปี ที่ถูกกลุ่มวัยรุ่นบังคับข่มขืนกระทำชำเรา จำนวนหลายครั้ง ผ่านมา 2 ปี แต่คดีความไม่คืบหน้า ที่ จ.พังงา พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.นนทบุรี และราชบุรี
วันนี้ (5 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 706/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงวัย 39 ปี พาลูกสาววัย 16 ปี เข้าร้องทุกข์ต่อเจ้าหน้าที่ตำรวจ ว่าเมื่อปี 2559 ตั้งแต่ต้นเดือนพฤษภาคม จนถึงปลายเดือนตุลาคม ลูกสาวถูกกลุ่มวัยรุ่นบังคับข่มขืนกระทำชำเรา รวมกว่า 40 คน จำนวนหลายครั้ง ผ่านมา 2 ปี แต่คดีความไม่คืบหน้า ภายหลังการตรวจสอบพบว่ากลุ่มผู้ต้องหา เคยก่อเหตุลักษณะดังกล่าวมาแล้วหลายครั้ง และมีผู้เสียหายเข้าร้องทุกข์อีกเป็นจำนวนมาก ที่อำเภอตะกั่วทุ่ง จังหวัดพังงา นั้น ตนได้กำชับให้พัฒนาสังคมและความมั่นคงของมนุษย์จังหวัดพังงา (พมจ.พังงา) พร้อมหน่วยงานที่เกี่ยวข้อง ในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงคนดังกล่าวอย่างใกล้ชิดโดยด่วน ซึ่งขณะนี้ ทางกระทรวงฯ ได้รับเด็กหญิง คนดังกล่าวเข้ามาอยู่ในความคุ้มครองดูแลของบ้านพักเด็กและครอบครัวจังหวัดพังงาเรียบร้อยแล้ว
พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 8 ขวบ ประสบอุบัติเหตุถูกไฟคลอกทั้งตัว มีบาดแผลไหม้และผิวหนังเสียหายทั่วทั้งใบหน้าและลำตัว อีกทั้งไม่ได้เรียนหนังสือ โดยอาศัยอยู่กับผู้เป็นพ่อในห้องเช่าสภาพเก่าทรุดโทรมและคับแคบ ซึ่งขณะนี้ผู้เป็นพ่อเพิ่งจะตกงานไม่ได้ประกอบอาชีพ จึงขาดรายได้จุนเจือครอบครัว ที่จังหวัดนนทบุรี และกรณีหญิงสาววัย 18 ปี ต้องรับภาระเพียงลำพังเลี้ยงดู 6 ชีวิต ทั้งลูกสาวฝาแฝด 2 คน วัย 1 ขวบ สามีที่ประสบอุบัติเหตุได้รับบาดเจ็บสาหัสกะโหลกศีรษะยุบ ร่างกายพิการ ไม่สามารถทำงานได้ แม่ที่ป่วยเป็นโรคมะเร็ง และพ่อที่เคยประสบอุบัติเหตุตกตึก ทำงานหนักไม่ได้ ทั้ง 6 ชีวิต อาศัยในบ้านสภาพเก่าทรุดโทรม ใกล้ผุพัง ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอเมือง จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นนทบุรี และ พมจ.ราชบุรี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยทั้งหมดอย่างใกล้ชิด การศึกษาของเด็กทั้งหมดอย่างต่อเนื่องในระยะยาว รวมทั้ง ดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ นอกจากนี้ ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว พร้อมร่วมกันหารือแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/6427
