รัฐบาลไทย-ข่าวทำเนียบรัฐบาล-กรมสวัสดิการและคุ้มครองแรงงานชี้แจงปัญหา IUU

วันพฤหัสบดีที่ 25 มกราคม 2561
กรมสวัสดิการและคุ้มครองแรงงานชี้แจงปัญหา IUU
อธิบดีกรมสวัสดิการและคุ้มครองแรงงาน  ชี้แจงประเด็นปัญหา IUU ตามที่สถานีโทรทัศน์ Voice TV  เผยแพร่ข่าว ฮิวแมนไรท์วอทช์ (HRW) เผยแพร่รายงานชื่อ “โซ่ที่ซ่อนไว้: การปฏิบัติมิชอบด้านสิทธิและแรงงานบังคับในอุตสาหกรรมประมงไทย”
วันที่ 24 มกราคม 2561 นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน กระทรวงแรงงาน ชี้แจงประเด็นปัญหา IUU ตามที่สถานีโทรทัศน์ Voice TV  เผยแพร่ข่าว ฮิวแมนไรท์วอทช์ (HRW) เผยแพร่รายงานชื่อ “โซ่ที่ซ่อนไว้: การปฏิบัติมิชอบด้านสิทธิและแรงงานบังคับในอุตสาหกรรมประมงไทย” (Hidden Chains: Forced Labor and Rights Abuses in Thailand’s Fishing Industry) สรุปผลความคืบหน้าการแก้ปัญหาการทำประมงผิดกฎหมาย การค้ามนุษย์ และการใช้แรงงานบังคับ ซึ่งถูกนำเสนอต่อที่ประชุมรัฐสภายุโรป (EU) เพื่อเป็นข้อมูลประกอบการพิจารณาว่าจะดำเนินมาตรการอย่างไรต่ออุตสาหกรรมประมงไทย โดยระบุว่า มีข้อบกพร่องเกิดขึ้นมากมายในการดำเนินงานตามมาตรการใหม่ของรัฐบาลไทย นั้น
กระทรวงแรงงาน โดยกรมสวัสดิการและคุ้มครองแรงงาน ให้ความสำคัญกับประเด็นปัญหาที่เกี่ยวข้องกับสิทธิแรงงาน การแก้ไขปัญหาการทำประมงผิดกฎหมาย การค้ามนุษย์ และการใช้แรงงานบังคับ โดยได้ดำเนินการอย่างต่อเนื่อง ซึ่งกรมสวัสดิการและคุ้มครองแรงงาน ได้ร่วมกับตำรวจ ทหาร กรมประมง กรมการจัดหางาน ศรชล. และ ศปมผ. ในการตรวจแรงงานในเรือประมง ทั้งก่อนทำประมง ขณะทำประมง และหลังทำประมง ตั้งแต่ปี 2558-2560 พบการกระทำผิด 110 ลำ และได้ดำเนินคดีทางอาญากับเรือที่กระทำผิดแล้ว ทั้งนี้ กรมสวัสดิการและคุ้มครองแรงงาน ได้กำหนดให้การจ้างงานในกิจการประมงต้องทำเป็นลายลักษณ์อักษร และต้องได้รับค่าตอบแทนเป็นรายเดือน โดยสัญญาจ้างต้องทำเป็น 2 ชุด ให้ลูกจ้างเก็บไว้ 1 ชุด หากไม่ทำสัญญาจ้าง ลูกเรือจะไม่ได้รับอนุญาตให้ลงเรือประมง ซึ่งเมื่อมีการตรวจแรงงาน พนักงานตรวจแรงงานจะตรวจสอบโดยจะสอบข้อเท็จจริงและตรวจสอบพยานหลักฐานที่เป็นเอกสารจากทั้งฝ่ายนายจ้างและลูกจ้าง ซึ่งหากพบว่านายจ้างปฏิบัติไม่ถูกต้องก็จะมีความผิดตามกฎหมาย โดยมีโทษจำคุกไม่เกิน 6 เดือน หรือปรับไม่เกิน 1 แสนบาท หรือทั้งจำทั้งปรับ
นอกจากนี้ ปัจจุบัน พระราชบัญญัติแรงงานสัมพันธ์ พ.ศ. 2518 เปิดโอกาสให้แรงงานข้ามชาติเข้าเป็นสมาชิกของสหภาพแรงงานได้ภายใต้นายจ้างหรือสถานประกอบกิจการประเภทเดียวกัน เพื่อเรียกร้องและคุ้มครองสิทธิประโยชน์ผ่านสหภาพแรงงานที่ตนเป็นสมาชิกได้ นอกจากนี้ หากแรงงานไม่ได้รับความเป็นธรรม สามารถเรียกร้องสิทธิของตนเองได้เช่นเดียวกับแรงงานไทยโดยยื่นคำร้องต่อพนักงานตรวจแรงงานซึ่งมีหน้าที่ในการคุ้มครองให้ได้รับสิทธิตามกฎหมายรวมถึงดูแลไม่ให้มีการบังคับใช้แรงงานหรือการค้ามนุษย์ด้านแรงงานด้วย
----------------------

ที่มา : http://www.thaigov.go.th/news/contents/details/9606
