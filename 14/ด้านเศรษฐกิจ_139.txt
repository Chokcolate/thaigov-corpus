รัฐบาลไทย-ข่าวทำเนียบรัฐบาล-ธพว.จับกระแส อี-มาร์เก็ตติ้ง สร้างโอกาสการตลาดให้กลุ่มสตาร์ทอัพและเอสเอ็มอีต่อเนื่อง จัดสัมมนา "จับร้อยได้ล้าน สร้างโอกาสด้วยธุรกิจออนไลน์”

วันพุธที่ 5 เมษายน 2560
ธพว.จับกระแส อี-มาร์เก็ตติ้ง สร้างโอกาสการตลาดให้กลุ่มสตาร์ทอัพและเอสเอ็มอีต่อเนื่อง จัดสัมมนา "จับร้อยได้ล้าน สร้างโอกาสด้วยธุรกิจออนไลน์”
ธพว.หรือ SME Development Bank ร่วมกับสถาบันเทคโนโลยีพระจอมเกล้าเจ้าคุณทหารลาดกระบัง จัดสัมมนาครั้งที่ 8 "จับร้อยได้ล้าน สร้างโอกาสด้วยธุรกิจออนไลน์"  ณ บริเวณพื้นที่ Co-Working Space ชั้น 1 สำนักงานใหญ่ SME Bank Tower
ในวันนี้ (5 เมษายน 2560) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง  จัดสัมมนาครั้งที่ 8 "จับร้อยได้ล้าน สร้างโอกาสด้วยธุรกิจออนไลน์"  ณ บริเวณพื้นที่ Co-Working Space ชั้น 1 สำนักงานใหญ่ SME Bank Tower ติดสถานีรถไฟฟ้าอารีย์ โดยได้เชิญกูรูในวงการ E-marketing ทั้งสองท่าน นางสาวรรินทร์ ทองมา และดร.เฉลิมรัฐ นาควิเชียร มาเป็นวิทยากร เพื่อเผยเคล็ดลับการสร้างธุรกิจจากทุนหลักร้อยไปสู่กำไรหลักล้านให้เป็นความจริงด้วย  E-marketing พร้อมเชื่อมโยงการสร้างโอกาสทางธุรกิจด้วยคำว่าออนไลน์ โดยการอบรมครั้งนี้ถ่ายทอดสดผ่าน Facebook Live ของ Innovation Center และ Facebook SME Development Bank ด้วย เพื่อให้ผู้สนใจรับชมเรียนรู้ทันสถานการณ์ไปพร้อมกับผู้เข้ารับการอบรมโดยตรง
นายมงคล  ลีลาธรรม กรรมการผู้จัดการ  ธพว. กล่าวว่า  จากการตอบรับที่ดีของการสัมมนาครั้งที่ผ่านมา และบวกกับกระแส E-marketing ที่กำลังมาแรงในกลุ่มของผู้ประกอบการสตาร์ทอัพและเอสเอ็มอีที่จะสร้างโอกาสทางการตลาดเพิ่มยอดขายสร้างรายได้และต่อยอดธุรกิจอย่างยั่งยืน ทางธนาคารจึงจัดสัมมนาภายใต้หัวข้อการสร้างธุรกิจด้วยสื่อออนไลน์อีกครั้ง โดยได้เชิญวิทยากรที่มีประสบการณ์โดยตรงมาร่วมช่วยแชร์แนวคิดการค้าขายบนสื่อออนไลน์ให้ประสบความสำเร็จ โดยวิทยากร นางสาวคุณรรินทน์ ทองมา กรรมการผู้จัดการ บริษัท Other and Book จำกัด ลูกค้าของ ธพว.ผู้สร้างแบรนด์ O&B รองเท้า กระเป๋า เสื้อผ้า ที่กำลังมาแรงในโลกออนไลน์ นับเป็นแบรนด์ไทยที่ได้รับการยอมรับจากวงการแฟชั่นอย่างรวดเร็ว จากจุดเริ่มต้นทำธุรกิจในวัย 28 ปี ด้วยเงินทุนเพียง 90,000 บาท มุ่งมั่นและทำงานหนักในปีแรก ได้กำไรเพียง 4,000 บาท แต่ไม่ถอดใจ และมีจุดพลิกที่ทำให้ได้มีโอกาสเรียนรู้ความรู้สิ่งใหม่จากทางโลกและทางธรรม ทำให้ธุรกิจพลิกกลับมาจนสามารถทำยอดขายเป็นหลักร้อยล้านบาทต่อปีได้ ซึ่งประสบการณ์การทำธุรกิจออนไลน์ นับเป็นแรงบันดาลใจให้กับคนที่กำลังทำธุรกิจ ลุกขึ้นมามีชีวิตที่ดี มีความสุข และมุ่งมั่นกับความฝันของตัวเอง  และอีกท่าน ดร.เฉลิมรัฐ นาควิเชียร ประธานเจ้าหน้าที่บริหาร บริษัท จีเอ็มโอ-แซด คอม เน็ตดีไซน์ โฮลดิ้ง จำกัด ผู้ก่อตั้ง NetDesign โรงเรียนอินเทอร์เน็ตและการออกแบบอันดับ 1 ของเมืองไทย หลงใหลในการทำเว็บไซต์พร้อมกับมองมุมกลับในการทำธุรกิจด้านอินเตอร์เน็ต จนสามารถสร้างเงินร้อยล้านและสร้างแรงบันดาลใจที่ดีเกี่ยวกับประสบการณ์และความมุ่งมั่นฝ่าฟันเป็นผู้เขียนหนังสือรวยฝ่าวิกฤต หนังสือสอนการทำธุรกิจที่แฝงความสนุกและแง่คิดจากประวัติชีวิตส่วนตัว ปัจจุบันร่วมทุนกับ GMO Internet group บริษัทอินเตอร์เน็ตอันดับหนึ่งของญี่ปุ่นบริหารงาน www.Z.com ซึ่งเป็นผู้ให้บริการธุรกิจด้านออนไลน์แบบครบวงจร
“การจัดสัมมนาครั้งนี้ผมเชื่อว่าจะทำให้ผู้ประกอบการได้แนวคิดแรงบันดาลใจการพลิกกลยุทธ์การค้าขายสร้างโอกาสด้วยธุรกิจออนไลน์  ใช้เป็นเครื่องมือทางการตลาดสร้างพลังเพิ่มรายได้ก่อเกิดประโยชน์ต่อธุรกิจ โดย ธพว.พร้อมสนับสนุนผู้ประกอบการเติมองค์ความรู้ด้านนวัตกรรมเทคโนโลยีรอบด้านเพื่อเตรียมความพร้อมก้าวสู่ไทยแลนด์ 4.0 ต่อไป ” กรรมการผู้จัดการ ธพว.  กล่าว
ที่มาข้อมูล  :  ศูนย์พัฒนา SMEs  โทร. 081 -480-7594
เผยแพร่     :  ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2911
