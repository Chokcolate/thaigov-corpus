รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.นครพนม สานความร่วมมือประชารัฐ ลงนาม MOU ขยายผลต้นแบบเมืองอารยะสถาปัตย์สำหรับคนพิการ

วันศุกร์ที่ 24 พฤศจิกายน 2560
รมว.พม. ลงพื้นที่ จ.นครพนม สานความร่วมมือประชารัฐ ลงนาม MOU ขยายผลต้นแบบเมืองอารยะสถาปัตย์สำหรับคนพิการ
รมว.พม. ลงพื้นที่ จ.นครพนม สานความร่วมมือประชารัฐ ลงนาม MOU ขยายผลต้นแบบเมืองอารยะสถาปัตย์สำหรับคนพิการ
วันนี้ (24 พ.ย. 60) เวลา 13.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. ลงพื้นที่จังหวัดนครพนม ณ ศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม (อาคารคุณเจริญ คุณหญิงวรรณา สิริวัฒนภักดี) เพื่อเป็นประธานในพิธีลงนามบันทึกข้อตกลงร่วมมือ (MOU) และกิจกรรมคิกออฟ (KICK OFF) เปิดตัวโครงการ "นครพนม นครแห่งความสุข...สู่เมืองอารยสถาปัตย์เพื่อคนทุกวัย” เพื่อขยายพื้นที่ชุมชนตัวอย่างในการปรับปรุงสภาพแวดล้อม ระบบขนส่งมวลชน และการขับเคลื่อนในการปรับสภาพแวดล้อมที่เอื้อต่อการดำรงชีวิตของคนพิการ โดยมีนายสมชาย วิทย์ดำรง ผู้ว่าราชการจังหวัดนครพนม พร้อมหน่วยงานที่เกี่ยวข้อง ประชาชน และสื่อมวลชน เข้าร่วมงาน
พลตำรวจเอก อดุลย์ กล่าวว่า รัฐบาลมีนโยบายให้ความสำคัญกับการยกระดับคุณภาพชีวิตของประชาชน รวมทั้ง ผู้สูงอายุ คนพิการ และผู้ด้อยโอกาส เพื่อลดความเหลื่อมล้ำ สร้างโอกาสในการเข้าถึงบริการของรัฐ อันเป็นสิทธิพื้นฐานและเครื่องหมายแสดง ความเท่าเทียมของสังคม ทั้งนี้ กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อนนโยบายเร่งด่วนในเรื่องการเข้าถึงบริการสังคมของคนพิการ โดยการส่งเสริมการจัดตั้งศูนย์บริการคนพิการ เพื่อส่งเสริมให้คนพิการในพื้นที่ห่างไกลสามารถเข้าถึงสิทธิ และสวัสดิการ และคำนึงถึงความสะดวกในการเข้าถึงของคนพิการ ซึ่งในวันนี้ได้มีพิธีเปิดศูนย์บริการคนพิการจังหวัดนครพนม ที่เป็นศูนย์บริการคนพิการต้นแบบการให้บริการแก่คนพิการแบบครบวงจร อาทิ การบริการออกบัตรประจำตัวคนพิการ การช่วยเหลือคนพิการที่ประสบปัญหาทางสังคม การให้บริการเงินกู้ยืมปลอดดอกเบี้ย การส่งเสริมการจ้างงานคนพิการให้มีอาชีพมีงานทำ การส่งเสริมสนับสนุนองค์กรและเครือข่ายที่ดำเนินงานด้านคนพิการ เป็นต้น ทั้งนี้ ได้จัดทำควบคู่กับการปรับสภาพแวดล้อมที่ปราศจากอุปสรรคต่อการ มีส่วนร่วมของคนพิการ ซึ่งเป็นยุทธศาสตร์หนึ่งในการพัฒนาคุณภาพชีวิตคนพิการ ภายใต้วิสัยทัศน์ "คนพิการดำรงชีวิตอิสระร่วมกับ ทุกคนในสังคมอย่างมีความสุข สามารถเข้าถึงสิทธิอย่างเสมอภาคและเท่าเทียมกัน” โดยบูรณาการความร่วมมือกับองค์กรภาครัฐ และเครือข่ายองค์กรคนพิการ ที่ขับเคลื่อนการดำเนินงาน ภายใต้คณะอนุกรรมการขับเคลื่อนการปรับสภาพแวดล้อม และระบบขนส่งมวลชน ที่เอื้อต่อการดำรงชีวิตอิสระของคนพิการ เพื่อวางแผนการดำเนินงานในการปรับปรุงสภาพแวดล้อม และจัดสิ่งอำนวยความสะดวกสาธารณะที่เอื้อต่อคนพิการให้มีความครอบคลุม เริ่มตั้งแต่ 1) ต้นทาง คือ บ้านและที่พักอาศัย 2) กลางทาง คือ ระบบขนส่งมวลชน ถนน ทางเดินเท้า และ 3) ปลายทาง คือ อาคารและพื้นที่สาธารณะ เช่น โรงพยาบาล โรงเรียน สวนสาธารณะ ศาสนสถาน ห้างร้านต่างๆ และที่สาธารณะ ได้อย่างไม่มีอุปสรรคและเปิดกว้างให้ทุกคนในสังคมสามารถใช้ชีวิตอยู่ร่วมกันได้
พลตำรวจเอก อดุลย์ กล่าวต่อไปว่า กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้ร่วมกับจังหวัดนครพนม และหน่วยงาน องค์กรที่เกี่ยวข้อง ขับเคลื่อนโครงการ "นครพนม นครแห่งความสุข...สู่เมืองอารยสถาปัตย์ เพื่อคนทุกวัย” เป็นโครงการนำร่องขยายพื้นที่ชุมชนตัวอย่างในการปรับปรุงสภาพแวดล้อม ระบบขนส่งมวลชนและการขับเคลื่อนการปรับสภาพแวดล้อมที่เอื้อต่อการดำรงชีวิตของคนพิการ เพื่อให้คนพิการได้เข้าถึงและใช้ประโยชน์ในอาคาร สถานที่ และบริการต่างๆ รวมทั้ง มีส่วนร่วมกิจกรรมในสังคมอย่างเท่าเทียมกับคนทั่วไป สอดคล้องกับกฎหมายและอนุสัญญาว่าด้วยสิทธิคนพิการ ซึ่งในวันนี้ ตนจึงเป็นประธานในพิธีลงนามบันทึกข้อตกลงร่วมมือ (MOU) และกิจกรรมคิกออฟ (KICK OFF) เปิดตัวโครงการ "นครพนม นครแห่งความสุข...สู่เมืองอารยสถาปัตย์เพื่อคนทุกวัย” เพื่อบูรณาการความร่วมมือตามนโยบายประชารัฐ ในการดำเนินการจัดสิ่งอำนวยความสะดวกสำหรับ คนพิการในสถานที่ท่องเที่ยวในจังหวัดนครพนม โดยมีการปรับปรุงทางลาด ที่จอดรถคนพิการ พื้นผิวต่างสัมผัส ป้ายสัญลักษณ์/ข้อมูล โดยได้รับการสนับสนุนงบประมาณจากกองทุนส่งเสริมและพัฒนาคุณภาพชีวิตคนพิการ เพื่อจัดทำสิ่งอำนวยความสะดวกสำหรับคนพิการในสาธารณะอื่นๆ รวมถึงความร่วมมือจากภาคเอกชน องค์กรคนพิการ ประชาชนในพื้นที่ และหน่วยงานที่เกี่ยวข้องเป็นอย่างดี
พลตำรวจเอก อดุลย์ กล่าวต่ออีกว่า นอกจากนี้ ตนเป็นประธานเปิดศูนย์พัฒนาคุณภาพชีวิตและส่งเสริมอาชีพผู้สูงอายุ จังหวัดนครพนม (อาคารคุณเจริญ คุณหญิงวรรณา สิริวัฒนภักดี) เพื่อส่งเสริมการจัดกิจกรรมสำหรับผู้สูงอายุ ได้มีสถานที่ในการจัดกิจกรรมและบริการ การส่งเสริมอาชีพ และการถ่ายทอดภูมิปัญญาของผู้สูงอายุในชุมชน พร้อมทั้งเยี่ยมชมอารยสถาปัตย์ ริมแม่น้ำโขง (ตรงข้ามจวนผู้ว่าฯ เก่า) และอารยสถาปัตย์ภายในวัดมหาธาตุ
"ทั้งนี้ ตนขอแสดงความยินดีและชื่นชมทุกภาคส่วนที่ได้ร่วมมือกันสร้างจังหวัดนครพนม เพื่อให้เป็นจังหวัดที่เอื้อ ต่อการดำรงชีวิตของทุกคน หรือชุมชนอารยสถาปัตย์ จนสำเร็จลุล่วงไปได้ด้วยดี นับว่าเป็นโครงการเพื่อยกระดับคุณภาพชีวิตคนพิการ ลดความเหลื่อมล้ำ และสร้างโอกาสในการเข้าถึงบริการและดำรงชีวิตได้อย่างอิสระ จากสิ่งอำนวยความสะดวกสาธารณะต่างๆ โดยหวังว่าจะนำโครงการดังกล่าวเป็นแบบอย่างที่ดีสำหรับทุกพื้นที่ทั่วประเทศต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8344
