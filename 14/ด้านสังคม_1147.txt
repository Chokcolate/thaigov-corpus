รัฐบาลไทย-ข่าวทำเนียบรัฐบาล-สธ.ร่วมกับกองแพทย์หลวง,กทม.จัดหน่วยแพทย์จิตอาสา “งานอุ่นไอรัก คลายความหนาว”

วันอังคารที่ 6 กุมภาพันธ์ 2561
สธ.ร่วมกับกองแพทย์หลวง,กทม.จัดหน่วยแพทย์จิตอาสา “งานอุ่นไอรัก คลายความหนาว”
กระทรวงสาธารณสุข ร่วมกับกองแพทย์หลวง สำนักการแพทย์กรุงเทพมหานคร เจ้าหน้าที่สาธารณสุข    จิตอาสา และอาสาสมัครสาธารณสุข  จัดหน่วยแพทย์จิตอาสา  ดูแลสุขภาพประชาชน “งานอุ่นไอรัก คลายความหนาว”  ระหว่างวันที่  8 กุมภาพันธ์ ถึงวันที่ 11 มีนาคม 2561 ที่พระลาน
นายแพทย์เจษฎา โชคดำรงสุข ปลัดกระทรวงสาธารณสุข กล่าวว่า   สมเด็จพระเจ้าอยู่หัว มหาวชิราลงกรณ บดินทรเทพยวรางกูร ทรงพระกรุณาโปรดเกล้าฯ ให้จัดงานฤดูหนาว “อุ่นไอรัก คลายความหนาว”  ขึ้นระหว่างวันที่ 8 กุมภาพันธ์ ถึงวันที่ 11 มีนาคม 2561 ที่พระลานพระราชวังดุสิต และสนามเสือป่า กรุงเทพมหานคร เพื่อเป็นการเฉลิมพระเกียรติ แสดงความสำนึกในพระมหากรุณาธิคุณของพระมหากษัตริย์แห่งราชวงศ์จักรี  โดยกระทรวงสาธารณสุข ได้จัดหน่วยแพทย์จิตอาสา เจ้าหน้าที่สาธารณสุข เข้าร่วมกับหน่วยแพทย์กองแพทย์หลวง หน่วยแพทย์สำนักการแพทย์กรุงเทพมหานคร จิตอาสา และอาสาสมัครสาธารณสุข ให้บริการทางการแพทย์แก่ ประชาชน นักท่องเที่ยว จิตอาสาที่ปฏิบัติงาน ทั้งการเจ็บป่วยทั่วไป เจ็บป่วยฉุกเฉิน การส่งต่อส่งกลับ
โดยหน่วยแพทย์จิตอาสา เปิดให้บริการ 3 จุด ดังนี้ จุดที่ 1 ตั้งอยู่ด้านในสวนอัมพร กองแพทย์หลวง รับผิดชอบ  จุดที่ 2  อยู่ตรงประตูทางเข้าสนามเสือป่า กระทรวงสาธารณสุข รับผิดชอบ และจุดที่ 3 ตั้งอยู่ในอาคาร 604  สำนักการแพทย์ กรุงเทพมหานคร รับผิดชอบ พร้อมเตรียมโรงพยาบาลใกล้เคียงไว้รับ ส่งต่อ 7 แห่ง ได้แก่ วชิรพยาบาล โรงพยาบาลกลาง  โรงพยาบาลมิชชั่น  โรงพยาบาลรามาธิบดี โรงพยาบาลราชวิถี  โรงพยาบาลศิริราช และโรงพยาบาลพระมงกุฎเกล้า ประชาชนเจ็บป่วยสามารถเข้ารับบริการได้ หรือโทรสายด่วน 1669
“ได้มอบให้ กรมการแพทย์  เป็นผู้ประสานงานหน่วยแพทย์จิตอาสา  ทำงานร่วมกันกับทีมแพทย์หลวง  ทีมแพทย์ของ กทม. มหาวิทยาลัยและภาคเอกชน เพื่อถวายงานสมเด็จพระเจ้าอยู่หัว รัชกาลที่ 10 ดูแลประชาชนของพระองค์ท่านให้ดีที่สุด” นายแพทย์เจษฎา กล่าว

ที่มา : http://www.thaigov.go.th/news/contents/details/9895
