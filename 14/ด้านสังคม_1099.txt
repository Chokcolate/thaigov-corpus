รัฐบาลไทย-ข่าวทำเนียบรัฐบาล-สธ.ปฏิรูประบบ 4 เรื่องหลัก โดยนำสิ่งที่มีมาปรับพร้อมรับฟังความคิดเห็นรอบด้าน

วันเสาร์ที่ 20 มกราคม 2561
สธ.ปฏิรูประบบ 4 เรื่องหลัก โดยนำสิ่งที่มีมาปรับพร้อมรับฟังความคิดเห็นรอบด้าน
กระทรวงสาธารณสุข ระดมความคิดเห็นผู้บริหารระดับสูง ได้ทิศทางการปฏิรูป เน้น 4 เรื่องหลัก ระบบบริหาร ระบบริการและคุ้มครองผู้บริโภค
กระทรวงสาธารณสุข ระดมความคิดเห็นผู้บริหารระดับสูง ได้ทิศทางการปฏิรูป เน้น 4 เรื่องหลัก ระบบบริหาร ระบบริการและคุ้มครองผู้บริโภค ข้อมูลสารสนเทศและกำลังคน ระบบการเงินการคลัง โดยนำสิ่งที่มีมาปรับพร้อมรับฟังความคิดเห็นรอบด้านจากภาคประชาสังคมและบูรณาการกับคณะปฏิรูปที่เกี่ยวข้องด้านสังคมเพื่อประโยชน์ประชาชนสังคม และประเทศ
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุขให้สัมภาษณ์ว่า กระทรวงสาธารณสุข ได้ประชุมระดมความคิดเห็นผู้บริหารระดับสูงของกระทรวงสาธารณสุข เพื่อปฏิรูปกลไกการดำเนินงานของกระทรวงสาธารณสุข (Retreat) ประจำปีงบประมาณ 2561 ระหว่างวันที่ 18-19 มกราคม 2561  ได้ข้อสรุปทิศทางการปฏิรูป ดังนี้ 1.ระบบบริหารด้านสุขภาพ  โดยมีคณะกรรมการดูแลระดับชาติคือนโยบายสุขภาพแห่งชาติ (National Health Policy Board) เพื่อกำหนดทิศทาง/นโยบายหลักด้านสุขภาพ เชื่อมโยง/บูรณาการ นำนโยบายสู่การปฏิบัติ พร้อมกำกับติดตามและประเมินผล และคณะกรรมการนโยบายสุขภาพระดับเขตสุขภาพ ทำหน้าที่บูรณาการทำงานกับทุกภาคส่วนในพื้นที่  2.ระบบริการและคุ้มครองผู้บริโภค เน้นการมีส่วนร่วมจากภาคประชาสังคมออกแบบระบบบริการปฐมภูมิให้เข้มแข็ง และคุ้มครองผู้บริโภค โดยเพิ่มความรอบรู้ด้านสุขภาพ รองรับสังคมที่เปลี่ยนแปลงไป เข้าสู่สังคมผู้สูงอายุ  โรคไม่ติดต่อเรื้อรัง 3.ข้อมูลสารสนเทศและกำลังคน โดยนำเทคโนโลยีมาพัฒนาโรงพยาบาลรองรับสังคมดิจิตอล เพื่อให้ประชาชนเข้าถึงบริการสุขภาพที่ทันสมัยสะดวกรวดเร็ว รวมทั้งการพัฒนาและกระจายกำลัง 4.การปฏิรูประบบการเงินการคลัง โดยจัดชุดสิทธิประโยชน์หลัก เพิ่มความครอบคลุมหลักประกันสุขภาพ จัดหาแหล่งรายได้เพิ่มเติม เป็นต้น
“แนวคิดทิศทางการปฏิรูปที่จะเร่งเดินหน้าในครั้งนี้ บางเรื่องไม่ใช่เรื่องใหม่ เป็นการนำสิ่งที่มีมาปรับ และจะต้องทำการรับฟังความคิดเห็นประชาชน เจ้าหน้าที่ผู้ปฏิบัติงาน ให้เข้ามามีส่วนร่วมรวมทั้งบูรณาการกับคณะปฏิรูปอื่นด้านสังคมที่เกี่ยวข้องในการดำเนินการ” ศ.คลินิก เกียรติคุณ นพ.ปิยะสกล กล่าว

ที่มา : http://www.thaigov.go.th/news/contents/details/9513
