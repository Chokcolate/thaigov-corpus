รัฐบาลไทย-ข่าวทำเนียบรัฐบาล-รอง นรม.พล.อ.อ. ประจินฯ เป็นประธานการประชุมคณะกรรมการ กรอบคุณวุฒิแห่งชาติ ครั้งที่ 2/2560

วันพฤหัสบดีที่ 23 มีนาคม 2560
รอง นรม.พล.อ.อ. ประจินฯ เป็นประธานการประชุมคณะกรรมการ กรอบคุณวุฒิแห่งชาติ ครั้งที่ 2/2560
รอง นรม.พล.อ.อ. ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 2/2560
วันนี้ (22 มีนาคม 2560) เวลา 15.00 น. ณ ห้องประชุม 301 ตึกบัญชาการ 1 ทำเนียบรัฐบาล      พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกรอบคุณวุฒิแห่งชาติ ครั้งที่ 2/2560 ซึ่งสรุปสาระสำคัญของการประชุม ดังนี้
ที่ประชุมได้รับทราบผลการดำเนินงานความก้าวหน้าในการ (ร่าง) กรอบคุณวุฒิแห่งชาติ ฉบับปรังปรุง โดยได้นำข้อคิดเห็นและข้อเสนอแนะจากที่ประชุมฯ ในครั้งก่อนไปปรับแก้ไขในหลายประเด็นที่เป็นประโยชน์อย่างมาก ได้แก่ บทนำ นิยามศัพท์ วัตถุประสงค์ โครงสร้าง กรอบคุณวุฒิ บทบาท และภารกิจของหน่วยงานที่เกี่ยวข้อง โดย (ร่าง) กรอบคุณวุฒิแห่งชาติฉบับปรังปรุงนั้นอยู่ในขั้นตอนของกระบวนการนำเสนอคณะรัฐมนตรีเพื่อพิจารณาให้ความเห็นชอบต่อไป
พร้อมกันนี้ ที่ประชุมได้พิจารณาและมีมติเห็นชอบข้อเสนอเกี่ยวกับการจัดตั้งองค์กรกลางกรอบคุณวุฒิแห่งชาติ เพื่อที่จะสามารถขับเคลื่อนกรอบคุณวุฒิแห่งชาติสู่การปฏิบัติได้อย่างแท้จริง อีกทั้งจะได้เร่งรัดเดินหน้าสร้างมาตรฐานในแต่ละสาขาวิชาชีพให้เหมาะสมกับความต้องการของประเทศ โดยเน้นการส่งเสริมการพัฒนาหลักสูตรทางด้านวิชาชีพที่สอดรับกับการเปลี่ยนแปลงของสังคมภายในประเทศและต่างประเทศ ซึ่งจะทำให้ประเทศไทยพัฒนาก้าวสู่ Thailand 4.0
ตอนท้ายของการประชุม ได้พิจารณาและมีมติเห็นชอบการแสดงเจตจำนงของประเทศไทยในการเข้าร่วมโครงการเทียบเคียงกรองคุณวุฒิแห่งชาติ (NQF) กับกรอบคุณวุฒิอ้างอิงอาเซียน (AQRF) ทั้งนี้ ประธานในที่ประชุมได้เห็นชอบแนวคิดของในที่ประชุมฯ ในประเด็นทักษะภาษาอังกฤษว่ามีความจำเป็นอย่างยิ่ง จึงเห็นควรในเรื่องของการพัฒนาทักษะการใช้ภาษาอังกฤษให้แก่คนไทยมากขึ้น ซึ่งการพัฒนาทักษะดังกล่าวนั้นจำเป็นต้องใช้ระยะเวลาพอสมควร
---------------------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2589
