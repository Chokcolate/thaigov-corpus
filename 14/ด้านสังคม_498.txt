รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ให้ช่วยเหลือครอบครัวหญิงพิการ

วันพฤหัสบดีที่ 3 สิงหาคม 2560
พม. โดยศูนย์ช่วยเหลือสังคม สายด่วน 1300 ลงพื้นที่ให้ช่วยเหลือครอบครัวหญิงพิการ
พม. โดยศูนย์ช่วยเหลือสังคม สายด่วน 1300 ลงพื้นที่ให้ช่วยเหลือครอบครัวหญิงพิการอายุ 35 ปี ที่ต้องรับภาระเพียงลำพังเลี้ยงลูกหลายคน และบางครั้งต้องอาศัยอาหารจากวัดเพื่อประทั้งชีวิต ที่ย่านสายไหม กรุงเทพฯ
วันนี้ (3 ส.ค. 60) เวลา 13.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้องลงพื้นที่ให้ความช่วยเหลือครอบครัวหญิงพิการอายุ 35 ปี ที่ต้องรับภาระเลี้ยงลูก 3 คน มีรายได้เพียงเดือน 800 บาท จากเบี้ยความพิการ และการขายของเก่าประมาณวันละ 50 บาท ทำให้ลูกต้องหยุดเรียน เนื่องจากครอบครัวมีฐานะยากจน บางครั้งต้องอาศัยอาหารจากวัดเพื่อประทั้งชีวิต ที่การเคหะชุมชนออเงิน สุขาภิบาล 5 เขตสายไหม กรุงเทพฯ
นางนภา กล่าวว่า จากกรณีหญิงพิการอายุ 35 ปี เดินทางมาที่ศูนย์ช่วยเหลือสังคม สายด่วน 1300 ณ กระทรวง การพัฒนาสังคมและความมั่นคงของมนุษย์ (พม.) สะพานขาว กรุงเทพฯ เพื่อขอความช่วยเหลือในเรื่องการสงเคราะห์ครอบครัวยากจน โดยหญิงดังกล่าวพิการด้านการเคลื่อนไหว เนื่องจากอุบัติเหตุถูกรถทับขา แต่สามารถเดินได้และช่วยเหลือตนเองได้ ซึ่งได้แยกทางกับสามีที่ติดสุราและไม่ประกอบอาชีพ โดยมีลูกด้วยกัน 4 คน ประกอบด้วย คนโตอายุ 14 ปี คนที่ 2 อายุ 5 ปี คนที่ 3 อายุ 4 ปี และคนเล็ก อายุ 9 เดือน ทั้งนี้ หญิงพิการดังกล่าวมีรายได้เพียงเดือน 800 บาท จากเบี้ยความพิการ แต่ต้องรับภาระเลี้ยงดูลูกอีก 3 คน (คนโตอยู่ในความดูแลของย่า) ซึ่งลูกคนที่ 2 และ 3 ต้องหยุดเรียน เนื่องจากครอบครัวมีฐานะยากจน นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานในสังกัดกระทรวง พม. ได้แก่ กรมส่งเสริมและพัฒนาคุณภาพชีวิตคนพิการ (พก.) กรมกิจการเด็กและเยาวชน (ดย.) กรมพัฒนาสังคมและสวัสดิการ (พส.) และกรมกิจการผู้สูงอายุ (ผส.) ได้ลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้งเร่งดำเนินการช่วยเหลือในเบื้องต้น ตามภารกิจของกระทรวง พม.
นางนภา กล่าวต่อไปว่า ในเบื้องต้น หน่วยงานสังกัดกระทรวง พม. ได้ให้ความช่วยเหลือในเรื่องต่างๆ แก่ครอบครัวดังกล่าว โดยมอบเครื่องอุปโภคบริโภค สำหรับใช้ในชีวิตประจำวัน พร้อมทั้งเงินสงเคราะห์ครอบครัวจำนวนหนึ่ง ทั้งนี้ สำหรับแนวทางการช่วยเหลือในระยะยาว หน่วยงานในสังกัดกระทรวง พม. จะร่วมกันหาแนวทางช่วยเหลือดูแลในเรื่องการจัดสวัสดิการสังคมที่เหมาะสมให้กับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง อาทิ การประสานหน่วยงาน ที่เกี่ยวข้องเพื่อช่วยเหลือในเรื่องการการศึกษาของเด็กในระยะยาว และการแนะนำให้คำปรึกษาในเรื่องการส่งเสริมการประกอบอาชีพแก่ครอบครัว เพื่อสร้างรายได้ที่มั่นคงและเพียงพอ สามารถเลี้ยงดูตนเองและครอบครัวในระยะยาวได้
"ทั้งนี้ สำหรับประชาชนที่พบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย

ที่มา : http://www.thaigov.go.th/news/contents/details/5690
