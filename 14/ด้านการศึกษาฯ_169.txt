รัฐบาลไทย-ข่าวทำเนียบรัฐบาล-รมว.ศธ.กล่าวแสดงความยินดีการก่อตั้ง "สหพันธ์เยาวชนและนักศึกษานานาชาติเพื่อสันติภาพ" (Youth and Students for Peace: YSP)

วันอังคารที่ 13 มิถุนายน 2560
รมว.ศธ.กล่าวแสดงความยินดีการก่อตั้ง "สหพันธ์เยาวชนและนักศึกษานานาชาติเพื่อสันติภาพ" (Youth and Students for Peace: YSP)
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ร่วมกล่าวแสดงความยินดีในการก่อตั้ง “สหพันธ์เยาวชนและนักศึกษานานาชาติเพื่อสันติภาพ” (Youth and Students for Peace: YSP) ภูมิภาคเอเชียและแปซิฟิก
ในระหว่างการประชุมวิชาการระดับนานาชาติ เรื่อง “บทบาทหน้าที่และความรับผิดชอบของเยาวชนในการสร้างวัฒนธรรมแห่งสันติภาพที่ยั่งยืน” จัดโดยมูลนิธิสหพันธ์สันติภาพสากล (ประเทศไทย) มูลนิธิสหพันธ์ครอบครัวเพื่อความสามัคคีและสันติภาพโลก (ประเทศไทย) สหพันธ์เยาวชนคนหนุ่มสาวเพื่อสันติภาพโลก และ สมาคมสหพันธ์สตรีเพื่อสันติภาพโลก (ประเทศไทย) เมื่อวันจันทร์ที่ 12 มิถุนายน 2560 ณ ห้องประชุม UNESCAP ศูนย์ประชุมแห่งสหประชาชาติ (UNCC)
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการมีความยินดีที่ได้ต้อนรับผู้แทนจาก 40 ประเทศ ที่มาเข้าร่วมประชุมในครั้งนี้ และขอบคุณทุกท่านที่สละเวลามาร่วมจัดกิจกรรมที่ดีเช่นนี้ ในฐานะของรัฐมนตรีว่าการกระทรวงศึกษาธิการ ได้ตระหนักอยู่เสมอว่าการศึกษาไม่ใช่เป็นเพียงแค่การศึกษาเพื่อการมีงานทำหรือการเรียนเพื่อให้ได้วุฒิการศึกษาเท่านั้น แต่จะต้องเป็น "การศึกษาเพื่อชีวิต" ด้วย เพื่อต้องการปลูกฝังให้เด็กมีคุณภาพชีวิตที่ดี และใช้ชีวิตที่เต็มไปด้วยความสงบสุข มีสันติภาพและความรัก ไม่เคร่งเครียด ตลอดจนมีสุขภาพกายและสุขภาพจิตที่ดี ซึ่งสิ่งเหล่านี้จะต้องพัฒนาเข้าไปในระบบการศึกษาไทยให้ชัดเจนมากขึ้น
นอกจากนี้ เป้าหมายสำคัญของการศึกษาคือ การสร้างบุคลิกและอุปนิสัยที่ดีงาม (Character Education) ซึ่งมีความรัก ค่านิยม และคุณธรรมจริยธรรม เป็นอีกหนึ่งปัจจัยสำคัญ และเป็นสาระหลักของทุกศาสนาที่สอนให้รักตนเองและรักผู้อื่นเช่นกันด้วย ดังนั้น หากเราช่วยกันปลูกฝังค่านิยมให้เด็กมีความรู้และนำไปสู่ความรักที่ถูกต้อง ก็จะทำให้โลกมีสันติภาพและความสงบสุขได้
ทั้งนี้ รัฐบาลไทยยินดีให้การสนับสนุนกิจกรรมของทุกหน่วยงานอย่างต่อเนื่อง ที่พยายามผลักดันให้เด็กและเยาวชนมีความรัก ความเข้าใจ และรู้จักหลักอหิงสา เพราะในโลกปัจจุบันเด็กส่วนมากจะเรียนรู้สิ่งต่าง ๆ จากอินเทอร์เน็ตหรือ Social Media เราจึงควรนำเด็กเหล่านี้กลับมาสู่ภูมิปัญญาดั้งเดิมตามที่นักปราชญ์ของทุกศาสนาที่ได้สอนไว้เกี่ยวกับความรักที่ถูกต้องและบริสุทธิ์
อนึ่ง ในพิธีเปิดการประชุมครั้งนี้ มีรัฐมนตรีและผู้บริหารด้านสันติภาพสากลจากประเทศอื่น ๆ ที่ได้ร่วมกล่าวแสดงความยินดี อาทิ
- พล.อ.เทอดศักดิ์ มารมย์ ประธานมูลนิธิสหพันธ์สันติภาพสากล (ประเทศไทย)
- Dr. Robert S. Kittel, International President, Youth and Students for Peace (YSP)
- Dr. Chung Sik Yong, ประธานสหพันธ์สันติภาพสากลภูมิภาคเอเชีย
- Dr. Thomas G. Walsh, ประธานสหพันธ์สันติภาพสากลนานาชาติ
- Hon. Akila Viraj Kriyawasam, รัฐมนตรีว่าการกระทรวงศึกษาธิการ ประเทศศรีลังกา
- Dr. Pen Pannha, Chairman of the Commission on Legislation and Justice of National Assembly, Cambodia

ที่มา : http://www.thaigov.go.th/news/contents/details/4467
