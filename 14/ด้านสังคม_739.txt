รัฐบาลไทย-ข่าวทำเนียบรัฐบาล-​สธ.เตรียมเสนอเพิ่มสิทธิประโยชน์ บัตรทอง ปี 2561

วันศุกร์ที่ 6 ตุลาคม 2560
​สธ.เตรียมเสนอเพิ่มสิทธิประโยชน์ บัตรทอง ปี 2561
กระทรวงสาธารณสุข เตรียมเสนอเพิ่มสิทธิประโยชน์สำหรับประชาชนสิทธิหลักประกันสุขภาพแห่งชาติ ในการเข้ารับบริการ อาทิ การเพิ่มสิทธิคัดกรองผู้ป่วยมะเร็งลำไส้ใหญ่ เสนอให้คลินิกเอกชนเข้าร่วมโครงการฯ
วันนี้ (6 ตุลาคม 2560) ที่ประชุมวายุภักษ์ โรงแรมเซนทรา ศูนย์ราชการแจ้งวัฒนะ กทม.นายแพทย์ธเรศ กรัษนัยรวิวงศ์ รองปลัดกระทรวงสาธารณสุข ให้สัมภาษณ์ภายหลังการประชุมชี้แจงเรื่อง “หลักเกณฑ์การดำเนินงานและบริหารกองทุนหลักประกันสุขภาพแห่งชาติ ปี 2561” ว่า การทำงานร่วมระหว่างสำนักงานหลักประกันสุขภาพแห่งชาติ และกระทรวงสาธารณสุข ในปี 2561 กระทรวงสาธารณสุข เตรียมการพัฒนาเรื่องสิทธิประโยชนที่จะเพิ่มขึ้นในหลายด้าน โดยเฉพาะ “การคัดกรองและตรวจยืนยัน มะเร็งลำไส้ใหญ่” โดยจะนำไปบรรจุในแผนพัฒนาระบบบริการ (Service Plan) เป็นการพัฒนาศักยภาพในเขตสุขภาพ ซึ่งขณะนี้ได้เตรียมการไปแล้วในระดับหนึ่ง
ส่วนเรื่อง “คลินิกหมอครอบครัว” ได้วางแผนไว้แล้ว โดยในปีนี้ได้ยกร่างพระราชบัญญัติการแพทย์ปฐมภูมิและบริการสาธารณสุข พ.ศ. .... มารองรับเรื่องนี้ด้วย และมีการปรับแก้กฎหมายให้คลินิกเอกชนสามารถเข้าร่วมในระบบ เป็น “คลินิกปฐมภูมิที่เต็มรูปแบบ” ในการดูแลประชาชน ขอให้ประชาชนมั่นใจได้ว่ากระทรวงสาธารณสุขมีการเตรียมการเรื่องนี้ นอกจากนี้ จะได้ดำเนินการพัฒนามาตรฐาน คุณภาพ และการลงทุนต่างๆ ให้ครอบคลุมมากยิ่งขึ้น
ตุลาคม1/2 *******************************  6 ตุลาคม 2560

ที่มา : http://www.thaigov.go.th/news/contents/details/7220
