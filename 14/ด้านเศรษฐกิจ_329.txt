รัฐบาลไทย-ข่าวทำเนียบรัฐบาล-กระทรวงคมนาคมขับเคลื่อนและเร่งรัดการดำเนินงานตามนโยบายรัฐบาล ด้านการเชื่อมต่อเส้นทางคมนาคมขนส่งและระบบโลจิสติกส์

วันพฤหัสบดีที่ 4 พฤษภาคม 2560
กระทรวงคมนาคมขับเคลื่อนและเร่งรัดการดำเนินงานตามนโยบายรัฐบาล ด้านการเชื่อมต่อเส้นทางคมนาคมขนส่งและระบบโลจิสติกส์
กระทรวงคมนาคม ได้ให้ความสำคัญด้านการพัฒนาและปรับปรุงโครงสร้างพื้นฐานการขนส่งและระบบโลจิสติกส์ ซึ่งเป็นยุทธศาสตร์สำคัญทั้งในระดับชาติและระดับกระทรวงฯ ระบบขนส่งทางถนน ที่มีประสิทธิภาพจะช่วยส่งเสริมความสามารถในการแข่งขันเชิงการค้าระหว่างประเทศ
ทำให้เกิดการเชื่อมโยงประเทศต่าง ๆ ในภูมิภาคเข้าด้วยกัน โดยให้ประเทศไทยเป็นศูนย์กลางเชื่อมต่อการเดินทางและการขนส่ง รวมทั้งเพิ่มความเข้มแข็งให้กับโครงสร้างพื้นฐานของประเทศสมาชิก
กระทรวงคมนาคม โดยกรมทางหลวง (ทล.) ดำเนินการขับเคลื่อนและเร่งรัดการดำเนินงาน ตามนโยบายรัฐบาล (ระหว่างวันที่ 12 กันยายน 2559 - 31 มกราคม 2560) ด้านการเชื่อมต่อเส้นทางคมนาคมขนส่งและระบบโลจิสติกส์จากฐานการผลิตในชุมชนสู่แหล่งแปรรูป เพื่อเพิ่มมูลค่าทั้งในประเทศและเชื่อมโยงกับอาเซียน ซึ่ง ทล. ได้ดำเนินการสานต่อโครงการพัฒนาโครงข่ายทางหลวงเชื่อมโยงระหว่างประเทศ ดังนี้
1. ทางหลวงหมายเลข 212 อ.โพนพิสัย - บึงกาฬ ตอน 1 จ.หนองคาย ระยะทาง 30 กิโลเมตร วงเงินค่าก่อสร้าง 1,200 ล้านบาท ขณะนี้อยู่ระหว่างการก่อสร้างส่วนที่ 1 ผลงานร้อยละ 65.49 และส่วนที่ 2 ผลงานร้อยละ 98.14
2. ทางหลวงหมายเลข 12 ตาก - แม่สอด ตอน 3 จ.ตาก ระยะทาง 25.5 กิโลเมตร วงเงินค่าก่อสร้าง 1,400 ล้านบาท อยู่ระหว่างการก่อสร้างส่วนที่ 1 ผลงานร้อยละ 34.88 และส่วนที่ 2 ผลงานร้อยละ 39.98
3. ทางหลวงหมายเลข 12 กาฬสินธุ์ - อ.สมเด็จ ตอน 2 จ.กาฬสินธุ์ ระยะทาง 11 กิโลเมตร วงเงินค่าก่อสร้าง 326.667 ล้านบาท ก่อสร้างแล้วเสร็จเมื่อวันที่ 10 พฤศจิกายน 2559 และส่งมอบงานเมื่อวันที่ 18 พฤศจิกายน 2559
4. ทางหลวงหมายเลข 3 ตราด - หาดเล็ก ตอน 2 จ.ตราด ระยะทาง 35 กิโลเมตร วงเงินค่าก่อสร้าง 1,400 ล้านบาท อยู่ระหว่างการก่อสร้างส่วนที่ 1 ผลงานร้อยละ 21.70 และส่วนที่ 2 ผลงานร้อยละ 24.79

ที่มา : http://www.thaigov.go.th/news/contents/details/3512
