รัฐบาลไทย-ข่าวทำเนียบรัฐบาล-พม. จัดแถลงข่าวเตรียมจัดงาน “10 ปี แห่งการแบ่งปัน รางวัลประชาบดี”

วันจันทร์ที่ 3 เมษายน 2560
พม. จัดแถลงข่าวเตรียมจัดงาน “10 ปี แห่งการแบ่งปัน รางวัลประชาบดี”
พม. จัดแถลงข่าวเตรียมจัดงาน “10 ปี แห่งการแบ่งปัน รางวัลประชาบดี” เพื่อเชิดชูเกียรติผู้ทำคุณประโยชน์แก่สังคม พร้อมร่วมกันค้นหาคนดีเพื่อเข้ารับรางวัลประชาบดี
วันนี้ (3 เม.ย. 60) เวลา 10.00 น. ที่ห้องโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการแถลงข่าวการจัดงาน "10 ปี แห่งการแบ่งปัน รางวัลประชาบดี” โดยมีวัตถุประสงค์เพื่อเผยแพร่ประชาสัมพันธ์รางวัลประชาบดีต่อสาธารณะชน และเพื่อเสริมพลังการมีส่วนร่วมภาครัฐ ภาคเอกชน และภาคประชาชน ในการขับเคลื่อนงานช่วยเหลือผู้อยู่ในสภาวะยากลำบาก รวมทั้งร่วมกันค้นหาคนดีเพื่อเข้ารับรางวัลประชาบดี ต่อไป
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) มีนโยบายในการพัฒนาคุณภาพชีวิตคนโดยยึดกรอบนโยบายด้านสังคมของรัฐบาลและทิศทางแผนพัฒนาเศรษฐกิจและสังคมแห่งชาติฉบับที่ 12 ตอบสนองวิสัยทัศน์แห่งประเทศไทย พ.ศ. 2558 – 2563 ซึ่งจะเห็นได้ว่าสถานการณ์ปัญหาสังคมมีความยุ่งซับซ้อนจำเป็นต้องบูรณาการ ทุกภาคส่วนเพื่อแก้ไขปัญหาอย่างจริงจัง การที่มีบุคคล องค์กรต่าง ๆ ได้ทำประโยชน์เพื่อช่วยเหลือผู้อยู่ในสภาวะยากลำบาก ให้สามารถดำรงชีวิตตามปกติได้อย่างมีศักดิ์ศรี พึ่งตนเองได้และผู้อยู่ในสภาวะยากลำบากที่ไม่ยอมแพ้ต่ออุปสรรคสามารถประพฤติตนเป็นแบบอย่างที่ดี ทั้งนี้ กระทรวงการพัฒนาสังคมฯ โดยกรมพัฒนาสังคมและสวัสดิการ (พส.) ได้ตระหนักและให้ความสำคัญของคนดีทั้งสองกลุ่มนี้ จึงจัดโครงการเชิดชูเกียรติผู้ทำคุณประโยชน์ดีเด่นแก่ผู้อยู่ในสภาวะยากลำบากและผู้อยู่ในสภาวะยากลำบากที่ประพฤติตนดีเด่น เพื่อเข้ารับรางวัลประชาบดี เริ่มตั้งแต่ปี 2550 โดยพระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จประทานรางวัล โดยปัจจุบันมีผู้ได้รับรางวัลรวมทั้งหมด 670 ราย
พลตำรวจเอก อดุลย์ กล่าวต่อไปว่า กระทรวงการพัฒนาสังคมฯ ขอเชิญชวนร่วมค้นหาคนดี เพื่อสมัคร รับ"รางวัลประชาบดี” ซึ่งแบ่งออกเป็น 4 ประเภท และมีหลักเกณฑ์ดังนี้ 1) ประเภทบุคคล ที่ทำคุณประโยชน์แก่ผู้ในสภาวะยากลำบาก มีอายุ 25 ปี ขึ้นไปมีผลงานไม่น้อยกว่า 3 ปี หรือสนับสนุนเงินทุนไม่น้อยกว่า 200,000 บาทต่อปี 2)ประเภทองค์กร ที่ทำคุณประโยชน์แก่ผู้ในสภาวะยากลำบาก มีผลงานไม่น้อยกว่า 2 ปี หรือสนับสนุนเงินทุนไม่น้อยกว่า 400,000 บาทต่อปี 3) ประเภทสื่อ ที่นำเสนอกิจกรรมที่เป็นประโยชน์ต่อผู้ที่อยู่ในสภาวะยากลำบาก มีผลงานผลิต เผยแพร่ ส่งเสริมช่วยเหลืออย่างสม่ำเสมอ ในระยะเวลา 1 ปีและ 4) ประเภทผู้อยู่ในสภาวะยากลำบาก ที่ทำคุณประโยชน์และดำรงชีวิตเป็นแบบอย่างที่ดี อายุ 25 ปี ขึ้นไป เป็นต้นแบบคนดีเป็นที่ประจักษ์ของสังคมไม่น้อย 3 ปี ทั้งนี้ผู้อยู่ในสภาวะยากลำบากได้แก่ คนไร้ที่พึ่ง บุคคลที่ประสบความเดือนร้อน คนเร่ร่อนผู้ใช้ชีวิตในที่สาธารณะ บุคคลที่มีสถานะทางทะเบียนราษฎรแต่ไร้สัญชาติบุคคลที่ไม่มีสถานะทางทะเบียนราษฎร ผู้พ้นโทษ ผู้ติดเชื้อ HIV ผู้ป่วยเอดส์
พลตำรวจเอก อดุลย์ กล่าวเพิ่มเติมว่า สำหรับกิจกรรมในวันนี้ประกอบด้วย การแถลงข่าว 10 ปีแห่งการแบ่งปัน รางวัลประชาบดี โดยมีตน พร้อมด้วย นางสายสม วงศาสุลักษณ์ ประธานคณะทำงานสรรหาบุคคลที่ทำคุณประโยชน์แก่ผู้อยู่ในสภาวะยากลำบาก นายประดิษฐ์ ศรีสมบูรณ์ ผู้อยู่ในสภาวะยากลำบากที่ทำคุณประโยชน์ และดำรงชีวิตเป็นแบบอย่างที่ดีได้รับรางวัลประชาบดี ปี 2558 ร่วมแถลงข่าว และการจัดนิทรรศการมีชีวิตต้นแบบคนดี 10 ปี แห่งการแบ่งปันรางวัลประชาบดี ทั้งนี้ กระทรวงการพัฒนาสังคมฯ ขอเชิญชวนร่วมค้นหาคนดี เพื่อสมัครรับรางวัลประชาบดีตั้งแต่บัดนี้ ถึง 31 พฤษภาคม 2560 สามารถดาวน์โหลดแบบเสนอข้อมูลและผลงานได้ที่ www.dsdw.go.th/ข่าวประชาสัมพันธ์ สอบถามรายละเอียดเพิ่มเติม ได้ที่ กองกิจการอาสาสมัคร และภาคประชาสังคมกรมพัฒนาสังคมและสวัสดิการ โทร 0 2659 6175 หรือ ศูนย์ช่วยเหลือสังคม โทร. 1300

ที่มา : http://www.thaigov.go.th/news/contents/details/2858
