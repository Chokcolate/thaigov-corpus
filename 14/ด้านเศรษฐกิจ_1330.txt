รัฐบาลไทย-ข่าวทำเนียบรัฐบาล-กรมการขนส่งทางบก พร้อมอำนวยความสะดวกและความปลอดภัยแก่ประชาชนที่เดินทางเข้ากราบถวายบังคมพระบรมศพตลอดเดือนกันยายน 2560

วันศุกร์ที่ 22 กันยายน 2560
กรมการขนส่งทางบก พร้อมอำนวยความสะดวกและความปลอดภัยแก่ประชาชนที่เดินทางเข้ากราบถวายบังคมพระบรมศพตลอดเดือนกันยายน 2560
กำชับทุกหน่วยงานเตรียมรถโดยสารสาธารณะให้บริการอย่างเพียงพอจากทุกจังหวัดเข้าสู่กรุงเทพฯ ดูแลแนะนำบริการเดินทางเชื่อมต่อไป-กลับสนามหลวง ขอความร่วมมือผู้ประกอบการขนส่ง ผู้ให้บริการรถสาธารณะให้บริการที่ดีที่สุดแก่ประชาชน
นายสนิท พรหมวงษ์ อธิบดีกรมการขนส่งทางบก เปิดเผยว่า กรมการขนส่งทางบก และสำนักงานขนส่งจังหวัดทุกแห่ง พร้อมอำนวยความสะดวกและความปลอดภัยในการเดินทางเข้ากราบถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ณ พระที่นั่งดุสิตมหาปราสาท ในพระบรมมหาราชวัง ตลอดเดือนกันยายน 2560 ซึ่งคาดว่าจะมีประชาชนเดินทางมาจากทุกภูมิภาคทั่วประเทศ ในส่วนภูมิภาค ให้สำนักงานขนส่งจังหวัดทุกแห่งอำนวยความสะดวกและความปลอดภัยแก่ผู้ใช้บริการตามสถานีขนส่งผู้โดยสารทั่วประเทศอย่างเข้มข้นตลอด 24 ชั่วโมง และจัดเตรียมรถเสริมให้เพียงพอกับความต้องการเดินทางของประชาชน ในส่วนกลางจัดเจ้าหน้าที่แนะนำบริการรถสาธารณะและบริหารจัดการระบบขนส่งสาธารณะให้เพียงพอ รองรับการเดินทางเชื่อมต่อจากสถานีขนส่งผู้โดยสาร จุดจอดที่สำคัญต่างๆ ทั้งในกรุงเทพมหานครและปริมณฑลไปกลับสนามหลวง เช่น สถานีรถไฟหัวลำโพง สถานีขนส่งผู้โดยสารทั้ง 3 แห่ง ได้แก่ จตุจักร สายใต้ใหม่ และเอกมัย จุดเชื่อมต่อสถานีรถไฟฟ้าที่มีผู้ใช้บริการมาก รวมทั้งบริเวณโดยรอบอนุสาวรีย์ชัยสมรภูมิ ควบคู่กับการอำนวยความสะดวกและคุมเข้มความปลอดภัย ตรวจสอบการให้บริการรถโดยสารสาธารณะให้มีคุณภาพและห้ามเอาเปรียบประชาชนโดยเด็ดขาด
อธิบดีกรมการขนส่งทางบก ยังได้ขอความร่วมมือผู้ประกอบการขนส่ง ผู้ให้บริการรถสาธารณะทุกประเภทร่วมกันดูแลและให้บริการที่ดีที่สุดแก่ประชาชน ในโอกาสที่มีประชาชนเดินทางเข้ากราบถวายบังคมพระบรมศพ           ซึ่งมีความต้องการใช้รถโดยสารสาธารณะเป็นจำนวนมาก ด้วยการมอบบริการที่ดี มีน้ำใจ ไม่เอาเปรียบผู้โดยสารและปฏิบัติตามกฎหมาย อย่างไรก็ตาม หากพบรถโดยสารสาธารณะที่เอาเปรียบประชาชนจะดำเนินการตามกฎหมายทันที       โดยปรับอัตราโทษสูงสุด และบันทึกประวัติเพื่อตรวจสอบพฤติกรรมอย่างใกล้ชิด ซึ่งอาจถูกพิจารณาพักใช้และเพิกถอนใบอนุญาตขับรถด้วย นอกจากนี้ยังจัดพนักงานประจำศูนย์คุ้มครองผู้โดยสารและรับเรื่องร้องเรียน 1584 ตลอด 24 ชั่วโมง เพื่อรองรับการให้บริการสอบถามข้อมูลและรับเรื่องร้องเรียนจากประชาชน ทั้งนี้ ประชาชนที่ไม่ได้รับความเป็นธรรม หรือถูกเอาเปรียบจากการใช้บริการรถโดยสารสาธารณะ แจ้ง 1584 ตลอด  24 ชั่วโมง อธิบดีกรมการขนส่งทางบก กล่าวในที่สุด

ที่มา : http://www.thaigov.go.th/news/contents/details/6888
