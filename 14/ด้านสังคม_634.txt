รัฐบาลไทย-ข่าวทำเนียบรัฐบาล-รมว.พม. มอบโล่เชิดชูเกียรติให้แก่ นางสาวชุติมา เนตรสุริวงศ์ ที่คว้ารางวัล Miss Deaf World 2017 ยกเป็นคนพิการต้นแบบที่สร้างชื่อเสียงให้กับประเทศไทย

วันจันทร์ที่ 11 กันยายน 2560
รมว.พม. มอบโล่เชิดชูเกียรติให้แก่ นางสาวชุติมา เนตรสุริวงศ์ ที่คว้ารางวัล Miss Deaf World 2017 ยกเป็นคนพิการต้นแบบที่สร้างชื่อเสียงให้กับประเทศไทย
รมว.พม. มอบโล่เชิดชูเกียรติให้แก่ นางสาวชุติมา เนตรสุริวงศ์ ที่คว้ารางวัล Miss Deaf World 2017 ยกเป็นคนพิการต้นแบบที่สร้างชื่อเสียงให้กับประเทศไทย ตามโครงการ “เสริมพลังคนพิการและชุมชน เพื่อสร้างโอกาสและความเท่าเทียมในสังคม”
วันนี้ (11 ก.ย. 60) เวลา 09.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอกอดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบโล่เชิดชูเกียรติคนพิการต้นแบบ ภายใต้โครงการ "เสริมพลังคนพิการและชุมชน เพื่อสร้างโอกาสและความเท่าเทียมในสังคม” ให้แก่ นางสาวชุติมา เนตรสุริวงศ์ คนพิการต้นแบบที่สร้างชื่อเสียงให้กับประเทศไทย ในการประกวด Miss & Mister Deaf World 2017 ณ กรุงปราก สาธารณรัฐเช็ก และได้รับรางวัล Miss Deaf World 2017 โดยมีคณะผู้บริหาร พม. หน่วยงานที่เกี่ยวข้อง เข้าร่วมเป็นเกียรติในพิธี ณ ห้องรับรอง ชั้น 9 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า รัฐบาลมีนโยบายให้ความสำคัญต่อการยกระดับคุณภาพชีวิตของประชาชน เสริมสร้างให้ผู้สูงอายุ คนพิการ และผู้ด้อยโอกาส มีคุณภาพชีวิตที่ดีขึ้น ลดการเหลื่อมล้ำ สร้างโอกาสในการเข้าถึงบริการของรัฐ อันเป็นสิทธิพื้นฐานและเครื่องหมายแสดงเท่าเทียมของสังคม ทั้งนี้ กระทรวงการพัฒนาสังคมและความมั่นคงของมนุษย์ (พม.) โดย กรมส่งเสริมและพัฒนาคุณภาพชีวิตคนพิการ (พก.) ได้ดำเนินโครงการ "เสริมพลังคนพิการและชุมชน เพื่อสร้างโอกาสและความเท่าเทียมในสังคม" เพื่อให้คนพิการได้เกิดการเข้าถึงทั้งด้านข้อมูล บริการ และสวัสดิการตามสิทธิที่พึงได้รับ รวมทั้งรณรงค์การจัดสิ่งอำนวยความสะดวกสำหรับคนพิการมาอย่างต่อเนื่อง และให้ความสำคัญต่อการดูแลและพัฒนาคนทุกกลุ่มเป้าหมายและทุกช่วงวัย
พลตำรวจเอก อดุลย์ กล่าวต่อไปว่า การจัดกิจกรรมในวันนี้ เป็นการมอบโล่ยกย่องเชิดชูเกียรติ และเงินสนับสนุนบุคคลต้นแบบให้แก่ นางสาวชุติมา เนตรสุริวงศ์ หรือ น้องน้ำหวาน อายุ 22 ปี ที่มีความพิการทางการได้ยินและสื่อความหมาย ปัจจุบันศึกษาอยู่ระดับปริญญาตรี ชั้นปีที่ 4 คณะเทคโนโลยี คหกรรมศาสตร์ สาขาบริหารธุรกิจ คหกรรมศาสตร์ มหาวิทยาลัยเทคโนโลยีราชมงคลพระนคร มีความสามารถและทักษะในงานศิลปะประดิษฐ์ เช่น การแกะสลักผักผลไม้ การร้อยมาลัย และจัดดอกไม้ โดยได้มีส่วนร่วมในกิจกรรมของมหาวิทยาลัยและของสำนักงานคณะกรรมการอาชีวศึกษา กระทรวงศึกษาธิการ มาโดยตลอด ทั้งนี้ ผลงานที่น่าประทับใจ คือ การถวายงานพระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ในการจัดดอกไม้ในงานประกวดสิ่งประดิษฐ์ของคนรุ่นใหม่ และการแสดงศิลปะประดิษฐ์กระทงจากใบตอง ในงานแสดงประเพณีลอยกระทงสืบสานวัฒนธรรมไทย ในปี 2559 ที่ผ่านมา และยังเป็นตัวแทนของประเทศในการประกวด Miss & Mister Deaf World 2017 ณ กรุงปราก สาธารณรัฐเช็ก และได้รับรางวัล Miss Deaf World 2017 ซึ่งเป็นคนไทยคนแรกที่ได้รับรางวัลสำหรับผู้บกพร่องทางการได้ยินระดับโลกและสามารถสร้างชื่อเสียงให้กับประเทศไทย ด้วยความงาม บุคลิกภาพ และความสามารถในการถ่ายทอดความเป็นไทยในเวทีโลก ซึ่งจากการพัฒนาศักยภาพตนเอง และการมีส่วนร่วมในการดำเนินกิจกรรมทางสังคมและการสร้างชื่อเสียงให้กับประเทศไทย กระทรวง พม. จึงขอประกาศยกย่องเชิดชูเกียรติและขอมอบโล่คนพิการต้นแบบให้แก่ นางสาวชุติมา เนตรสุริวงศ์ เพื่อเป็นแบบอย่างของคนพิการที่ประสบความสำเร็จในการพัฒนาคุณภาพชีวิตและขอเป็นกำลังใจในการดำเนินกิจกรรมที่เป็นประโยชน์ต่อสังคมต่อไป
"สำหรับนางสาวชุติมา เนตรสุริวงศ์ ถือว่าเป็นคนพิการต้นแบบ ที่มีการพัฒนาตน พัฒนาคน และพัฒนาสังคม นำความรู้ประสบการณ์มาใช้ในการดำรงชีวิตอย่างมีคุณค่า ซึ่งสอดคล้องกับโครงการ "เสริมพลังคนพิการและชุมชน เพื่อสร้างโอกาสและความเท่าเทียมในสังคม" ที่ดำเนินกิจกรรมเพื่อให้คนพิการ ครอบครัว และชุมชน ได้มีส่วนร่วมในการพัฒนาคุณภาพชีวิตคนพิการ การเสริมสร้างเจตคติเชิงบวกต่อคนพิการ ทำให้สังคมได้ประจักษ์ว่าคนพิการไทย เป็นพลเมืองที่มีประสิทธิภาพ สามารถดำรงตนอยู่ในสังคมอย่างมีศักดิ์ศรีและมีความเท่าเทียมกับทุกคน” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6575
