รัฐบาลไทย-ข่าวทำเนียบรัฐบาล-เอกอัครราชทูต สปป.ลาว เข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี ในโอกาสพ้นจากตำแหน่ง

วันศุกร์ที่ 7 กรกฎาคม 2560
เอกอัครราชทูต สปป.ลาว เข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี ในโอกาสพ้นจากตำแหน่ง
เอกอัครราชทูต สปป.ลาว เข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี ในโอกาสพ้นจากตำแหน่ง
วันนี้ (7 กรกฎาคม 2560) เวลา 09.30 น. นายหลี บุนค้ำ เอกอัครราชทูตสาธารณรัฐประชาธิปไตยประชาชนลาวประจำประเทศไทย เข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี ณ ห้องรับรอง 2 ตึกนารีสโมสร ทำเนียบรัฐบาล สรุปสาระสำคัญ ดังนี้
รองนายกรัฐมนตรีแสดงความยินที่ได้พบกับเอกอัครราชทูต สปป.ลาวฯ ในวันนี้ และกล่าวขอบคุณที่เอกอัครราชทูต สปป.ลาวฯ ได้ทำงานเพื่อส่งเสริมความสัมพันธ์ระหว่างทั้งสองประเทศให้แนบแน่นยิ่งขึ้น ตลอดระยะเวลา 5 ปีที่ดำรงตำแหน่ง โดยทั้งสองฝ่ายร่วมกันยินดีกับความสัมพันธ์ไทย – ลาว ที่ดำเนินไปอย่างราบรื่นบนพื้นฐานความเข้าใจอันดีระหว่างกันและมีความใกล้ชิดขึ้นในทุกระดับ อาทิ การหารือในประเด็นความสัมพันธ์ทวิภาคีอย่างต่อเนื่อง และการแลกเปลี่ยนการเยือนระหว่างผู้นำระดับสูงอย่างสม่ำเสมอ นอกจากนี้ เอกอัครราชทูต สปป.ลาวฯ ยังแสดงความสำนึกในพระมหากรุณาธิคุณสมเด็จพระเทพรัตนราชสุดา ฯ สยามบรมราชกุมารี ที่ทรงดำเนินโครงการต่าง ๆ เพื่อช่วยเหลือประชาชนให้มีชีวิตความเป็นอยู่ที่ดีขึ้นมาเป็นเวลานาน ด้วยพระเมตตาซึ่งไม่จำกัดเฉพาะประชาชนชาวไทยเท่านั้น แต่ยังพระราชทานความร่วมมือกับ สปป.ลาว ด้วย
ในการนี้ เอกอัครราชทูต สปป.ลาวฯ แสดงความขอบคุณที่ฝ่ายไทยส่งเสริมความร่วมมือระหว่างสองประเทศ โดยเฉพาะความร่วมมือด้านวัฒนธรรมและการท่องเที่ยว ซึ่งรองนายกรัฐมนตรีเน้นย้ำว่ารัฐบาลมีนโยบายส่งเสริมการท่องเที่ยว อาทิ Thailand + 1 และ 2 Kingdoms 1 Destination ที่จะช่วยยกระดับความร่วมมือด้านการท่องเที่ยวของทั้งสองประเทศให้เพิ่มสูงมากขึ้นด้วย นอกจากนี้ ทั้งสองฝ่ายแสดงความยินดีทีแต่ละประเทศจะมีการประกาศให้ปีถัดไป (พ.ศ.2561) เป็นปีแห่งการท่องเที่ยว โดยรองนายกรัฐมนตรีกล่าวว่าการประกาศให้ปี 2561 เป็นปีแห่งการท่องเที่ยวไทย มีเป้าหมายเพื่อผลักดันให้ผลิตภัณฑ์มวลรวมในประเทศ (GDP) ด้านท่องเที่ยวสูงติด 10 อันดับแรกของโลก
ในช่วงท้าย เอกอัครราชทูต สปป.ลาวฯ ยังหวังว่าทั้งสองฝ่ายจะรักษาปฏิสัมพันธ์ที่ใกล้ชิดเช่นนี้ เพื่อขับเคลื่อนความร่วมมือในด้านความมั่นคง เศรษฐกิจ สังคม ให้พัฒนาก้าวหน้าต่อไป โดยรองนายกรัฐมนตรีกล่าวยืนยันที่จะสนับสนุนความสัมพันธ์และความร่วมมือซึ่งกันและกัน พร้อมทั้งแสดงความยินดีที่จะต้อนรับเอกอัครราชทูต สปป.ลาวฯ คนใหม่ และขอให้มั่นใจว่ารัฐบาลไทยจะสนับสนุนการทำงานและให้ความร่วมมือแก่เอกอัครราชทูต สปป.ลาวฯ คนใหม่อย่างเต็มที่

ที่มา : http://www.thaigov.go.th/news/contents/details/5093
