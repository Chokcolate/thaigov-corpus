รัฐบาลไทย-ข่าวทำเนียบรัฐบาล-รมว.พม. ชื่นชมเด็กหญิงวัย 9 ขวบ สู้ชีวิต เปิดหมวกร้องเพลงหารายได้ช่วยเหลือครอบครัว ที่ จ.เชียงใหม่ พร้อมเร่งช่วยเหลือ 5 พี่น้องชาย-หญิง วัย 6-12 ปี ต้องอยู่กันตามลำพัง ที่ จ.กระบี่

วันพุธที่ 12 กรกฎาคม 2560
รมว.พม. ชื่นชมเด็กหญิงวัย 9 ขวบ สู้ชีวิต เปิดหมวกร้องเพลงหารายได้ช่วยเหลือครอบครัว ที่ จ.เชียงใหม่ พร้อมเร่งช่วยเหลือ 5 พี่น้องชาย-หญิง วัย 6-12 ปี ต้องอยู่กันตามลำพัง ที่ จ.กระบี่
รมว.พม. ชื่นชมเด็กหญิงวัย 9 ขวบ สู้ชีวิต เปิดหมวกร้องเพลง หารายได้ช่วยเหลือครอบครัว ที่ จ.เชียงใหม่ พร้อมเร่งช่วยเหลือ 5 พี่น้องชาย-หญิง วัย 6-12 ปี ต้องอยู่กันตามลำพัง เนื่องจากพ่อแม่แยกทางกัน ที่ จ.กระบี่
วันนี้ (12 ก.ค. 60) เวลา 07.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 669/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 9 ขวบ สู้ชีวิต อยากช่วยแบ่งเบาภาระของครอบครัว อาศัยเวลาว่างหลังเลิกเรียนและในวันหยุด เปิดหมวกร้องเพลงตามตลาดนัด เพื่อหารายได้เป็นทุนการศึกษาและช่วยเหลือค่าใช้จ่ายของครอบครัว ที่อำเภอสันทราย จังหวัดเชียงใหม่ นั้น ตนขอชื่นชมในความขยันหมั่นเพียร กตัญญู มีความตั้งใจช่วยเหลือครอบครัว ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กหญิงคนดังกล่าวในระยะยาว นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีพบเด็ก 5 พี่น้องชาย-หญิง วัย 6-12 ปี อาศัยอยู่ตามลำพังในบ้านสภาพเก่าทรุดโทรม ซึ่งมีเพียงแค่ 2 คน ที่ได้เรียนหนังสือ เนื่องจากพ่อกับแม่แยกทางกัน โดยผู้เป็นแม่ทอดทิ้ง หนีหายไป ส่วนผู้เป็นพ่อถูกจับดำเนินคดียาเสพติด ครอบครัวมีฐานะยากจน ใช้ชีวิตด้วยความยากลำบาก ไม่มีรายได้ อาศัยเพื่อนบ้านแบ่งปันอาหารให้กินประทังชีวิต ที่อำเภอคลองท่อม จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา รวมทั้ง ประสานหน่วยงานที่เกี่ยวข้องในพื้นที่ช่วยเหลือดูแลเรื่องการศึกษาของเด็กทั้ง 5 คน ในระยะยาว และการปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคง รวมทั้งช่วยเหลือในเรื่องการติดตามหาญาติ เพื่อรับเด็กไปดูแลต่อ หากตรวจสอบไม่พบญาติ ทางกระทรวง พม. มีบ้านพักเด็กและครอบครัวจังหวัดกระบี่ เป็นหน่วยงานในสังกัดกระทรวง พม. พร้อมรับเด็กเข้ามาอยู่ในความดูแลและคุ้มครองสวัสดิภาพต่อไป

ที่มา : http://www.thaigov.go.th/news/contents/details/5155
