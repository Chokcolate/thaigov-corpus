รัฐบาลไทย-ข่าวทำเนียบรัฐบาล-รมว.พม. ร่วมประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2560

วันพฤหัสบดีที่ 10 สิงหาคม 2560
รมว.พม. ร่วมประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2560
รมว.พม. ร่วมประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2560 พร้อมเผยแผนปฏิบัติการต้านค้ามนุษย์ 6 เดือน และเตรียมเสนอผลการดำเนินงานสำคัญต่อนายกรัฐมนตรี
นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า วันนี้ (10 ส.ค. 60) เวลา 10.00 น. ที่ตึกสันติไมตรี (หลังใน) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 3/2560 โดยมี พลเรือเอก ณรงค์ พิพัฒนาศัย รองนายกรัฐมนตรี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และผู้แทนจากหน่วยงานที่เกี่ยวข้อง เข้าร่วมประชุมฯ
พลตำรวจเอก อดุลย์ กล่าวว่า สืบเนื่องจาก พลเอก ประยุทธ์ จันทร์โอชา นายกรัฐมนตรี ได้ให้ความสำคัญกับการดำเนินงานป้องกันและปราบปรามการค้ามนุษย์ โดยมุ่งเน้นการทำงานร่วมกับภาคประชาสังคมและให้ส่วนราชการเร่งรัดการดำเนินงานให้มีผลเป็นรูปธรรม รวมทั้งให้รายงานผลการดำเนินงานทุก 3 เดือน ทั้งนี้ พลเอก ประวิตร วงษ์สุวรรณ รองนายกรัฐมนตรี ในฐานะประธานกรรมการ ปคม. จึงได้ให้กำหนดจัดประชุม ปคม. ครั้งที่ 3/2560 เพื่อติดตามการดำเนินงานของส่วนราชการ และรายงานนายกรัฐมนตรีทราบผลความคืบหน้าในด้านต่างๆ
พลตำรวจเอก อดุลย์ กล่าวต่อไปว่า ตามที่สหรัฐอเมริกาได้เผยแพร่รายงานการค้ามนุษย์ประจำปี 2560 และจัดระดับประเทศไทยอยู่ในเทียร์ 2 ที่ต้องจับตามอง เช่นเดียวกับปีที่ผ่านมา ซึ่งทุกหน่วยงานที่เกี่ยวข้องได้ขับเคลื่อน การดำเนินงานต่อต้านการค้ามนุษย์อย่างต่อเนื่องมาโดยตลอด โดยเฉพาะอย่างยิ่งการนำเอาข้อเสนอแนะ 11 ข้อ จากรายงานของสหรัฐอเมริกามาพิจารณากำหนดเป็นแผนปฏิบัติการในระยะ 6 เดือน ที่มีการบูรณาการการทำงานของทุกหน่วยงานอย่างครอบคลุมทุกมิติของการป้องกันและปราบปรามการค้ามนุษย์ รวมถึงการปิดจุดอ่อน ที่ทางสหรัฐอเมริกา ระบุไว้ในข้อเสนอแนะดังกล่าว ทั้งนี้ ที่ประชุมได้เห็นชอบแผนปฏิบัติการดังกล่าวและมอบหมายให้หน่วยงานนำไปปฏิบัติอย่างเข้มงวด จริงจัง และดำเนินงานให้แล้วเสร็จภายในเดือนธันวาคม 2560
พลตำรวจเอก อดุลย์ กล่าวต่ออีกว่า การประชุมครั้งนี้ พลเอก ประวิตร วงษ์สุวรรณ รองนายกรัฐมนตรี ได้เน้นย้ำให้ทุกหน่วยงานเร่งรัดดำเนินงานในทุกด้านให้เห็นผลเป็นรูปธรรม โดยเฉพาะผลการดำเนินคดีกับเจ้าหน้าที่ ของรัฐทุกรายที่เกี่ยวข้องกับการค้ามนุษย์ ความคืบหน้าคดีสำคัญและคดีที่อยู่ในความสนใจของประชาชน ปัญหา การทุจริตคอร์รัปชั่น การพัฒนาศักยภาพเจ้าหน้าที่ผู้ปฏิบัติงานในการคัดแยกผู้เสียหายจากการค้ามนุษย์/การบังคับใช้กฎหมาย เพื่อนำไปสู่การแก้ปัญหาการค้ามนุษย์ที่ตรงประเด็นและการพัฒนาความร่วมมือในรูปแบบประชารัฐ ในการต่อต้านการค้ามนุษย์ เพื่อแสดงให้เห็นว่ารัฐบาลไทยได้ดำเนินงานอย่างเอาจริงเอาจังกับการป้องกันและปราบปรามการค้ามนุษย์ โดยให้รวบรวมไว้ในรายงานผลการดำเนินงานป้องกันและปราบปราบการค้ามนุษย์ของประเทศไทย ประจำปี 2560 ทั้งนี้ ที่ประชุมในวันนี้ ได้เห็นชอบร่างรายงานฯ รอบ 6 เดือน (มกราคม – มิถุนายน 2560) ที่กระทรวง พม. เสนอและได้สั่งการให้ทุกหน่วยงานเพิ่มเติมข้อมูลทุกด้านให้มีความสมบูรณ์ภายในวันที่ 25 สิงหาคม 2560 และมอบหมายให้ กระทรวง พม. รวบรวมเป็นรายงานผลนำเสนอนายกรัฐมนตรีทราบต่อไป
"สำหรับการดำเนินงานในรูปแบบของประชารัฐ กระทรวง พม. ได้ประชุมร่วมกับองค์กรภาคประชาสังคม และองค์กรพัฒนาเอกชน (NGOs) มาแล้ว 8 ครั้ง เพื่อสร้างความร่วมมือกับภาคีทุกภาคส่วนในการป้องกันและปราบปรามการค้ามนุษย์ ส่วนกรณี นางวีรวรรณ มอสบี้ ที่ได้รับรางวัล TIP Report Hero ประจำปี 2560 จากกระทรวง การต่างประเทศสหรัฐฯ พลเอก ประวิตร วงษ์สุวรรณ รองนายกรัฐมนตรี ได้มอบหมายให้สำนักงานตำรวจแห่งชาติ แต่งตั้งให้เป็นที่ปรึกษาในคณะทำงานปราบปรามอาชญากรรมทางอินเตอร์เน็ตที่เกี่ยวข้องกับการละเมิดต่อเด็กและเยาวชน (Thailand Internet Crimes Against Children Task Force : TICAC) เนื่องจากเป็นบุคคลที่ถือเป็นแบบอย่างและ มีประสบการณ์ด้านการคุ้มครองช่วยเหลือผู้เสียหายจากการค้ามนุษย์” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5857
