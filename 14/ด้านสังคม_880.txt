รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 5 ขวบ ถูกพ่อเลี้ยงล่วงละเมิดทางเพศ ที่ จ.อุดรธานี

วันพฤหัสบดีที่ 16 พฤศจิกายน 2560
รมว.พม. กำชับ จนท. เร่งเยียวยาจิตใจเด็กหญิงวัย 5 ขวบ ถูกพ่อเลี้ยงล่วงละเมิดทางเพศ ที่ จ.อุดรธานี
รมว.พม. กำชับ จนท. เร่งเยียวยาจิตใจเด็กหญิงวัย 5 ขวบ ถูกพ่อเลี้ยงล่วงละเมิดทางเพศ ที่ จ.อุดรธานี พร้อมช่วยเหลือ 4 พี่น้อง วัย 2-6 ขวบ ที่แม่ถูกพ่อทำร้ายร่างกายจนเสียชีวิต ที่ จ.นครศรีธรรมราช
วันนี้ (16 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 755/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมี คณะผู้บริหารและผู้แทนจากหน่วยงานที่เกี่ยวข้อง ณ ห้องประชุมชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีครูประจำชั้นของเด็กหญิงวัย 5 ขวบ นักเรียนชั้นอนุบาล 3 โรงเรียนแห่งหนึ่ง พาลูกศิษย์เข้าร้องเรียนต่อเจ้าหน้าที่ตำรวจ ว่าเด็กหญิงถูกพ่อเลี้ยงวัย 39 ปี ข่มขืนกระทำชำเราหลายครั้ง จนได้รับบาดเจ็บอย่างรุนแรง ภายหลังการตรวจสอบพบว่าเด็กหญิงอาศัยอยู่เพียงลำพังกับพ่อเลี้ยง เนื่องจากผู้เป็นแม่ได้เสียชีวิต ที่อำเภอ หนองวัวซอ จังหวัดอุดรธานี นั้น ตนมีความห่วงใยต่อสถานการณ์ความรุนแรงในครอบครัวลักษณะดังกล่าว เนื่องจากเป็นปัญหาสังคมที่รุนแรง และเกิดขึ้นรายวัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็ก ของกระทรวง พม. อีกทั้ง ประสานหน่วยงานที่เกี่ยวข้องในพื้นที่เร่งเยียวยาฟื้นฟูสภาพจิตใจเด็กหญิงคนดังกล่าวอย่างใกล้ชิด โดยด่วน เพื่อให้เด็กสามารถกลับมาใช้ชีวิตได้อย่างปกติสุขในสังคม ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแล บุตรหลานหรือคนในครอบครัวอย่างใกล้ชิด หมั่นสังเกตพฤติกรรมความผิดปกติเป็นระยะ เพื่อป้องกันการเกิดเหตุในลักษณะดังกล่าวขึ้นอีก
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 32 ปี ถูกสามีวัย 35 ปี ทำร้ายร่างกายจนเสียชีวิต สร้างความเศร้าโศกเสียใจให้กับลูกๆ ทั้ง 4 คน วัยเพียง 2-6 ขวบ ที่เข้ามาเห็นเหตุการณ์เป็นอย่างมาก ที่จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือ ในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กทั้ง 4 คนโดยด่วน อีกทั้ง ประสานหน่วยงานที่เกี่ยวข้องในพื้นที่ช่วยเหลือเรื่องการติดตามหาญาติ เพื่อรับเด็กไปดูแลต่อ หากตรวจสอบไม่พบญาติ ทางกระทรวง พม. มีบ้านพักเด็กและครอบครัวจังหวัดนครศรีธรรมราช ซึ่งเป็นหน่วยงานในสังกัดกระทรวง พม. พร้อมรับเด็กมาดูแล และคุ้มครองสวัสดิภาพ พัฒนา และฟื้นฟูเด็กในระยะยาวต่อไป ตามพระราชบัญญัติคุ้มครองเด็ก พ.ศ. 2546

ที่มา : http://www.thaigov.go.th/news/contents/details/8126
