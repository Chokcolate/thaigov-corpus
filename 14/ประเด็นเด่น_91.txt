รัฐบาลไทย-ข่าวทำเนียบรัฐบาล-กรมการค้าภายในแจงรัฐบาลดำเนินนโยบายบริหารจัดการข้าวโพดเลี้ยงสัตว์ โดยขอความร่วมมือโรงงานอาหารสัตว์รับซื้อข้าวโพดในพื้นที่ที่มีเอกสารสิทธิ์ ยันไม่ใช่มาตรการประกันราคารับซื้อข้าวโพด

วันอังคารที่ 19 ธันวาคม 2560
กรมการค้าภายในแจงรัฐบาลดำเนินนโยบายบริหารจัดการข้าวโพดเลี้ยงสัตว์ โดยขอความร่วมมือโรงงานอาหารสัตว์รับซื้อข้าวโพดในพื้นที่ที่มีเอกสารสิทธิ์ ยันไม่ใช่มาตรการประกันราคารับซื้อข้าวโพด
กรมการค้าภายในแจงนโยบายบริหารจัดการข้าวโพดเลี้ยงสัตว์เป็นการขอความร่วมมือโรงงานอาหารสัตว์รับซื้อข้าวโพดในพื้นที่ที่มีเอกสารสิทธิ์  ไม่ใช่มาตรการประกันราคารับซื้อข้าวโพด เพิ่มช่องทางให้ผู้เลี้ยงผู้ประกอบการนำเนื้อสุกร-ไข่ไก่ขายให้ประชาชนผ่านพาณิชย์จว.
วันที่ 14 ธ.ค.2560 นายบุณยฤทธิ์ กัลยาณมิตร อธิบดีกรมการค้าภายใน กระทรวงพาณิชย์ ชี้แจง ตามที่นายปรีชา  สุขบุญพันธ์ ประธานชมรมผู้เลี้ยงไก่ไข่ เชียงใหม่-ลำพูน ระบุว่า ได้รับความเดือดร้อนจากการแบกภาระราคาไข่ไก่ต่ำกว่าทุนอย่างต่อเนื่องตลอดทั้งปีนี้ โดยปัจจุบันขายได้ราคาฟองละ 2.10 บาท ขณะที่ราคาต้นทุนอยู่ที่ฟองละ 2.80 บาท สาเหตุหลักมาจากราคาข้าวโพดที่เป็นวัตถุดิบหลักในการผลิตอาหารสัตว์มีราคาสูงขึ้นอย่างต่อเนื่อง และนายวีระ ป้อมสุวรรณ นายกสมาคมผู้เลี้ยงสุกรภาคกลางตอนบนเพื่อการค้า ระบุว่า เกษตรกรผู้เลี้ยงสุกรได้รับผลกระทบจากภาวะเนื้อหมูล้นตลาด และถูกพ่อค้าคนกลางกดราคา โดยปัจจุบันขายได้ราคา กก.ละ 48 บาท ขณะที่ราคาต้นทุนอยู่ที่ กก.ละ 60 บาท นอกจากนี้ยังได้รับผลกระทบจากวัตถุดิบที่ใช้ในการผลิตอาหารสัตว์มีราคาสูงขึ้นจากกลไกการตลาดที่ถูกบิดเบือนด้วยมาตรการประกันราคารับซื้อข้าวโพดที่ กก.ละ 8 บาทตลอดทั้งปี รวมทั้งมาตรการควบคุมการนำเข้าข้าวสาลีเพื่อทดแทนผลผลิตข้าวโพดในประเทศ โดยเรียกร้องให้รัฐบาลเร่งทบทวนผลกระทบจากมาตรการประกันราคารับซื้อข้าวโพดและมาตรการควบคุมการนำเข้าข้าวสาลี เพื่อช่วยเหลือเกษตรกรผู้เลี้ยงสัตว์ นั้น
กรมการค้าภายใน ขอชี้แจงว่า เกษตรกรผู้ปลูกข้าวโพดเลี้ยงสัตว์ประสบปัญหาจำหน่ายข้าวโพดได้ในราคาตกต่ำไม่ถึง 8 บาท/กก. ตั้งแต่ ก.ย. 59 เป็นต้นมา เนื่องจากโรงงานอาหารสัตว์มีการนำเข้าข้าวสาลีมาใช้เป็นวัตถุดิบอาหารสัตว์เพื่อทดแทนข้าวโพดเลี้ยงสัตว์ปริมาณมาก ดังนั้นในปี 2560 รัฐบาลได้ดำเนินนโยบายบริหารจัดการข้าวโพดเลี้ยงสัตว์ โดยขอความร่วมมือโรงงานอาหารสัตว์ให้รับซื้อข้าวโพดในพื้นที่ที่มีเอกสารสิทธิ์ในราคา 8 บาท/กก. ณ ความชื้น 14.5% ในพื้นที่ กทม. และปริมณฑล ส่วนในพื้นที่อื่นให้รับซื้อในราคาลดหลั่นตามระยะทาง ซึ่งไม่ใช่มาตรการประกันราคารับซื้อข้าวโพด สำหรับการแก้ไขปัญหาการนำเข้าข้าวสาลี รัฐบาลได้กำหนดสัดส่วนการนำเข้าข้าวสาลีในอัตรา 1 : 3 โดยหากนำเข้าข้าวสาลี 1 ส่วน ต้องรับซื้อข้าวโพดในประเทศ 3 ส่วน ส่งผลให้เกษตรกรจำหน่ายข้าวโพดได้ในราคาสูงขึ้นในปัจจุบัน แต่อย่างไรก็ตามมาตรการ 1 : 3 เป็นมาตรการแก้ไขปัญหาเฉพาะหน้า ซึ่งขณะนี้กระทรวงพาณิชย์อยู่ระหว่างพิจารณามาตรการที่เหมาะสม เพื่อให้เกิดความเป็นธรรมและเกิดผลกระทบน้อยที่สุดกับทุกภาคส่วนทั้งผู้เลี้ยงสัตว์ ผู้ปลูกข้าวโพดเลี้ยงสัตว์ เช่น มาตรการด้านภาษี เป็นต้น
ในปี 2560 ราคาสุกรมีชีวิตและราคาไข่ไก่ตกต่ำ เนื่องจากปริมาณผลผลิตที่เพิ่มขึ้นเกินความต้องการของตลาด และภาวะการค้าปลีกในประเทศโดยรวมค่อนข้างชะลอตัว เช่นเดียวกับภาวะตลาดต่างประเทศ ทำให้การส่งออกซึ่งเป็นช่องทางในการจำหน่ายผลผลิตส่วนเกิน มีปริมาณลดลงจากช่วงเดียวกันของปีก่อน
เพื่อบรรเทาความเดือดร้อนของผู้เลี้ยงสุกรและผู้เลี้ยงไก่ไข่ กระทรวงพาณิชย์ได้เพิ่มช่องทางการจำหน่ายให้ผู้เลี้ยงและผู้ประกอบการโดยนำเนื้อสุกรและไข่ไก่มาวางจำหน่ายให้แก่ประชาชนโดยตรงผ่านจุดจำหน่ายของสำนักงานพาณิชย์จังหวัด เพื่อกระตุ้นการบริโภคเพิ่มขึ้นซึ่งจะช่วยลดปริมาณผลผลิตส่วนเกินได้ระดับหนึ่ง รวมทั้งขอความร่วมมือผู้ว่าราชการจังหวัดทุกจังหวัดเข้มงวดติดตามกำกับดูแลราคาขายปลีกสินค้าในตลาดสดให้สอดคล้องกับราคาผลผลิตหน้าฟาร์ม เพื่อมิให้มีการฉวยโอกาสปรับราคาสูงขึ้นเกินควร ซึ่งไม่เป็นธรรมต่อผู้บริโภคและเป็นอีกปัจจัยที่จะทำให้การบริโภคเนื้อสุกรและไข่ไก่ลดลงจนส่งผลกระทบต่อผู้เลี้ยง
------------------------

ที่มา : http://www.thaigov.go.th/news/contents/details/8782
