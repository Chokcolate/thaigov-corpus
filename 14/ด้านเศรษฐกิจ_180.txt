รัฐบาลไทย-ข่าวทำเนียบรัฐบาล-กทพ. จัดตั้งหน่วยบริการประชาชนบนทางพิเศษ เพื่อรองรับการเดินทางช่วงเทศกาลสงกรานต์ พร้อมยกเว้นค่าผ่านทางของทางพิเศษบูรพาวิถี

วันพุธที่ 12 เมษายน 2560
กทพ. จัดตั้งหน่วยบริการประชาชนบนทางพิเศษ เพื่อรองรับการเดินทางช่วงเทศกาลสงกรานต์ พร้อมยกเว้นค่าผ่านทางของทางพิเศษบูรพาวิถี
การทางพิเศษแห่งประเทศไทย จัดตั้งหน่วยบริการประชาชนบนทางพิเศษในช่วงเทศกาลสงกรานต์ ระหว่างวันที่ 11 - 18 เมษายน 2560 พร้อมยกเว้นค่าผ่านทางของทางพิเศษบางนา - ชลบุรี ตั้งแต่วันที่ 11 เมษายน 2560 เวลา 00.01 น. ถึงวันที่ 18 เมษายน 2560 เวลา 24.00 น.
การทางพิเศษแห่งประเทศไทย (กทพ.) กระทรวงคมนาคม จัดตั้งหน่วยบริการประชาชนบนทางพิเศษในช่วงเทศกาลสงกรานต์ จำนวน 6 แห่ง ระหว่างวันที่ 11 - 18 เมษายน 2560 พร้อมยกเว้นค่าผ่านทางของทางพิเศษบูรพาวิถี (บางนา - ชลบุรี) ตั้งแต่วันที่ 11 เมษายน 2560 เวลา 00.01 น. ถึงวันที่ 18 เมษายน 2560 เวลา 24.00 น.
พลเอก วิวรรธน์ สุชาติ ประธานกรรมการ กทพ. เป็นประธานในพิธีเปิดโครงการอำนวยความสะดวกและปลอดภัย รองรับการเดินทางของประชาชนในช่วงเทศกาลสงกรานต์ของ กทพ. เมื่อวันที่ 10 เมษายน 2560 ณ บริเวณด่านเก็บค่าผ่านทางพิเศษบางแก้ว 1 ทางพิเศษกาญจนาภิเษก โดยมี นายดำเกิง ปานขำ รองผู้ว่าการ กทพ. ผู้บริหาร และพนักงาน กทพ. เข้าร่วมพิธี
นายดำเกิง ปานขำ กล่าวว่า ช่วงเทศกาลสงกรานต์จะมีประชาชนจำนวนมากเดินทางท่องเที่ยวและกลับภูมิลำเนา ส่งผลให้การจราจรติดขัดโดยเฉพาะเส้นทางที่มุ่งสู่จังหวัดต่าง ๆ กทพ. จึงได้ดำเนินโครงการเพื่ออำนวยความสะดวก รวดเร็ว และความปลอดภัยในการเดินทางของประชาชน ดังนี้
1. จัดหน่วยบริการประชาชนผู้ใช้ทางพิเศษ ให้บริการตรวจเช็คเครื่องยนต์เบื้องต้นฟรี เช่น เติมลมยาง น้ำ น้ำกลั่น รวมทั้งบริการน้ำดื่ม ผ้าเย็น ลูกอม ยาดม แผนที่การเดินทาง เป็นต้น โดยให้บริการ เวลา 07.00 - 21.00 น. ระหว่างวันที่ 11 - 14 เมษายน 2560 ได้แก่ ด่านฯ บางปะอิน (ขาออก) ด่านฯ บางนา และด่านฯ บางแก้ว 1 และระหว่างวันที่ 15 - 18 เมษายน 2560 ได้แก่ ด่านฯ จตุโชติ ด่านฯ บางปะอิน (ขาเข้า) และด่านฯ ฉิมพลี (ขาเข้า)
2. การอำนวยความสะดวกด้านการจราจร จัดเจ้าหน้าที่ตำรวจและพนักงานจัดการจราจรอำนวยความสะดวกเพิ่มเติม บริเวณเส้นทางเข้า - ออกกรุงเทพฯ ครอบคลุมพื้นที่ทางพิเศษทุกสายทางตลอด 24 ชั่วโมง จัดพนักงานเก็บค่าผ่านทางพิเศษเพิ่มเติม เพื่อให้บริการจัดเก็บค่าผ่านทางทุกช่องทาง โดยเฉพาะด่านฯ ขาเข้าและขาออกเมือง จัดพนักงานสื่อสารประจำศูนย์ควบคุมทางพิเศษทุกสายทางด้วยกล้อง CCTV
ดูแลตรวจตราตลอดเส้นทาง รวมทั้งควบคุม สั่งการ ประชาสัมพันธ์สภาพการจราจรผ่านป้ายปรับเปลี่ยนข้อความ (VMS) และวิทยุจราจร (จส.100 และ สวพ.91) และจัดพนักงาน EXAT Call Center โทร. 1543 ให้บริการสอบถามข้อมูลและสภาพการจราจรบนทางพิเศษตลอด 24 ชั่วโมง
3. การอำนวยความสะดวกด้านความปลอดภัย จัดหน่วยเฉพาะกิจ หน่วยปฏิบัติการพิเศษออกตรวจตรา และให้ความช่วยเหลือผู้ประสบเหตุต่าง ๆ บนทางพิเศษโดยเร็วที่สุด จัดรถกู้ภัยตรวจตราดูแลสิ่งผิดปกติบนทางพิเศษ เพื่อรักษาความปลอดภัย และจัดรถยกประจำจุดตลอดเส้นทาง 24 ชั่วโมง จัดพนักงานจัดการจราจรร่วมกับเจ้าหน้าที่ตำรวจทางด่วน ตั้งจุดตรวจสอบวินัยจราจร ตรวจวัดปริมาณแอลกอฮอล์ ตรวจจับความเร็วด้วยเครื่องอัตโนมัติ ตรวจสอบกวดขันรถบรรทุกน้ำหนักเกิน รถบรรทุกขนส่งสารเคมีและวัตถุอันตรายห้ามเดินบนทางพิเศษ รวมถึงตรวจสอบกวดขันรถกระบะที่มีคนนั่งท้ายกระบะโดยไม่มีหลังคาคลุมหรือผูกมัดสิ่งของให้มั่นคงแข็งแรง ตรวจสอบและปรับปรุงผิวถนนให้อยู่ในสภาพที่ปลอดภัย ติดตั้งเส้นชะลอความเร็วบริเวณจุดที่อันตราย และติดตั้งอุปกรณ์ดูดซับแรงกระแทกและอุปกรณ์กันชนบริเวณทางแยก
ทั้งนี้ กทพ. ได้รณรงค์ขับขี่ปลอดภัย ด้วยการแจกเอกสารคู่มือขับขี่ปลอดภัยให้กับผู้ใช้บริการทางพิเศษ และดำเนินโครงการ Expressway Smart Driver “เพิ่มน้ำใจ ลดอุบัติเหตุบนทางพิเศษ” รวมทั้งมอบรถจักรยานยนต์ จำนวน 35 คัน ให้กับสถานีตำรวจทางด่วน 1 เพื่อใช้ในการปฏิบัติงานอำนวยความสะดวกและการจราจรให้กับผู้ใช้ทางพิเศษในช่วงเทศกาลสงกรานต์ด้วย
ผู้ใช้บริการทางพิเศษสามารถสอบถามข้อมูลสภาพการจราจรบนทางพิเศษ ตรวจสอบระยะทาง และอัตราค่าผ่านทางได้ที่ www.exat.co.th ด้วยโปรแกรม IMAP : Interactive Map และระบบรายงานสภาพการจราจรบนทางพิเศษผ่าน Application “EXAT ITS” บนโทรศัพท์มือถือ โดยดาวน์โหลดจาก App Store ทุกระบบปฏิบัติการ กรณีที่ไม่ได้รับความสะดวกหรือมีเหตุขัดข้องบนทางพิเศษ สามารถติดต่อศูนย์บริการข้อมูลผู้ใช้ทางพิเศษ EXAT Call Center โทร. 1543 ตลอด 24 ชั่วโมง หรือใช้โทรศัพท์ฉุกเฉินที่ติดตั้งอยู่บนทางพิเศษทุกระยะ 500 - 1,000 เมตร เพื่อแจ้งเหตุได้เช่นกัน

ที่มา : http://www.thaigov.go.th/news/contents/details/3048
