รัฐบาลไทย-ข่าวทำเนียบรัฐบาล-บอร์ดค่าจ้าง ยังไม่สรุป นัดใหม่ 17 ม.ค.

วันพฤหัสบดีที่ 11 มกราคม 2561
บอร์ดค่าจ้าง ยังไม่สรุป นัดใหม่ 17 ม.ค.
“ปลัดแรงงาน” ในฐานะประธานบอร์ดค่าจ้าง เผย มติที่ประชุม คกก.ค่าจ้าง ให้ฝ่ายเลขาฯ จัดทำข้อมูลมาพิจารณาใหม่อีกครั้งในวันที่ 17 มกราคมนี้ เน้นพิจารณาจากปัจจัยสภาพของจังหวัด อาชีพรายได้ประชากร ดัชนีผู้บริโภค จำนวนนายจ้างสถานประกอบการ ประเภทกิจการ
“ปลัดแรงงาน” ในฐานะประธานบอร์ดค่าจ้าง เผย มติที่ประชุม คกก.ค่าจ้าง ให้ฝ่ายเลขาฯ จัดทำข้อมูลมาพิจารณาใหม่อีกครั้งในวันที่ 17 มกราคมนี้ เน้นพิจารณาจากปัจจัยสภาพของจังหวัด อาชีพรายได้ประชากร ดัชนีผู้บริโภค จำนวนนายจ้างสถานประกอบการ ประเภทกิจการ เพื่อให้เกิดความรอบคอบสอดคล้องกันมากที่สุด
นายจรินทร์ จักกะพาก ปลัดกระทรวงแรงงาน ในฐานะประธานคณะกรรมการค่าจ้าง กล่าวภายหลังการประชุมคณะกรรมการค่าจ้างชุดที่ 19 ครั้งที่ 1/2561 ณ ห้องประชุมประสงค์ รณะนันทน์ชั้น 5 อาคารกระทรวงแรงงาน ว่า การพิจารณาตัวเลขค่าจ้างในวันนี้ยังไม่มีผลสรุป  ซึ่งที่ประชุมได้มีมติให้ฝ่ายเลขาฯ ไปจัดทำข้อมูลตัวเลขให้มีความชัดเจนตามข้อเสนอของคณะกรรมการ โดยจะนัดประชุมอีกครั้งในวันที่ 17 มกราคมนี้ เวลา 16.00 น. เนื่องจากในบางจังหวัดมีตัวเลขที่ยังไม่ชัดเจน บางจังหวัดมีการเสนอตัวเลขค่อนข้างสูงแต่พบว่ามีประชากรค่อนข้างน้อย คณะกรรมการจึงขอให้ได้มีการพิจารณาอย่างรอบคอบมากขึ้น เพื่อให้แต่ละกลุ่มจังหวัดมีข้อมูลตัวเลขที่ใกล้เคียงกับสภาพความเป็นจริง โดยพิจารณาจากรายได้การเจริญเติบโตทางเศรษฐกิจ และดัชนีผู้บริโภค เพื่อพิจารณาตัวเลขให้มีความสอดคล้องกัน
ปลัดกระทรวงแรงงาน กล่าวต่อว่า ขณะเดียวกันในพื้นที่เศรษฐกิจพิเศษ โครงการพัฒนาระเบียงเศรษฐกิจภาคตะวันออก (EEC) กรุงเทพมหานครและปริมณฑล ฝ่ายเลขาฯ จะได้นำข้อเสนอของคณะกรรมการไปจัดกลุ่มใหม่ทั้งหมด เนื่องจากหลายจังหวัดยังมีสภาพใกล้เคียงกัน แต่เมื่อใช้สูตรคำนวณแล้วพบว่า ยังเกิดความไม่เท่าเทียมกันตามข้อเสนอแนะของคณะกรรมการที่จะต้องพิจารณาถึงสภาพภูมิประเทศ ลักษณะอาชีพของประชากร รายได้หลักของจังหวัด จำนวนนายจ้างผู้ประกอบการ ประเภทของธุรกิจ เป็นต้น เพื่อให้มีความสอดคล้องกัน ทั้งนี้ ปลัดกระทรวงแรงงาน ยังกล่าวเพิ่มเติมว่า จากนี้ฝ่ายเลขาฯ จะได้จัดทำข้อมูลเพิ่มเติมเพื่อนำมาประกอบการพิจารณาให้รอบคอบ โดยจะนัดประชุมอีกครั้งในวันที่ 17 มกราคมนี้ เนื่องจากคณะกรรมการทุกฝ่ายว่างตรงกัน ส่วนขั้นตอนจากนั้นเมื่อคณะกรรมการค่าจ้างมีมติเห็นชอบแล้ว กระทรวงแรงงานก็จะเสนอคณะรัฐมนตรีให้ความเห็นชอบได้ทันภายในเดือนมกราคมนี้
---------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
กัณติภณ คูสมิทธิ์ – ภาพ/
10 มกราคม 2561

ที่มา : http://www.thaigov.go.th/news/contents/details/9317
