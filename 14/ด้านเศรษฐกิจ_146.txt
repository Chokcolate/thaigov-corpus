รัฐบาลไทย-ข่าวทำเนียบรัฐบาล-กรมบัญชีกลางเปิดระบบ e-catalog เพิ่มสินค้าอีก 19 ชนิด

วันศุกร์ที่ 7 เมษายน 2560
กรมบัญชีกลางเปิดระบบ e-catalog เพิ่มสินค้าอีก 19 ชนิด
กรมบัญชีกลางเปิดระบบ e-catalog ให้ผู้ค้ากับภาครัฐบันทึกสินค้าอีก 19 ชนิด สำหรับการจัดหาโดยวิธี e-market ในอนาคต ได้ตั้งแต่บัดนี้เป็นต้นไป
นางสาวอรนุช ไวนุสิทธิ์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยว่า กรมบัญชีกลางได้เปิดระบบ e-catalog ให้ผู้ค้ากับภาครัฐเพิ่มรายการสินค้าอีก 19 ชนิด สำหรับการจัดหาโดยวิธี e-market ในอนาคต ได้แก่ 1.ตู้เก็บเอกสาร 2.ตู้ล็อกเกอร์ 3.ฉากกั้น (Partition) 4.เครื่องปรับอากาศ 5. เครื่องพิมพ์ (Printer) 6.เครื่องสแกนเนอร์ 7..โทรทัศน์ 8.เครื่องคอมพิวเตอร์ตั้งโต๊ะส่วนบุคคล 9.เครื่องคอมพิวเตอร์โน้ตบุ๊ค 10.เครื่องสำรองไฟฟ้า (UPS) 11.เครื่องมัลติมีเดียโปรเจคเตอร์ 12.เครื่องถ่ายเอกสาร 13.เครื่องโทรสาร 14. โทรศัพท์สำนักงาน 15.เครื่องคิดเลข 16.เครื่องเย็บกระดาษ 17.ลวดเย็บกระดาษ 18.ชุดเข้าเล่ม และ 19.คลิปดำหนีบกระดาษ โดยผู้ค้ากับภาครัฐที่จำหน่ายสินค้าทั้ง 19 ชนิดข้างต้น ต้องนำข้อมูลคุณลักษณะสินค้า (specification) มาลงในระบบ e-catalog ได้ตั้งแต่บัดนี้เป็นต้นไป ทั้งนี้ หากผู้ค้ากับภาครัฐรายใดไม่มีข้อมูลสินค้าในระบบก็จะไม่สามารถขายสินค้ากับภาครัฐได้
โฆษกกรมบัญชีกลาง กล่าวเพิ่มเติมว่า ที่ผ่านมากรมบัญชีกลางได้เปิดให้จัดซื้อจัดจ้างด้วยวิธี e-market ไปแล้ว 9 ชนิด ได้แก่ 1.กระดาษถ่ายเอกสาร 2.ผงหมึก/ตลับผงหมึก (Toner) 3.แฟ้มเอกสาร 4.เทปกาว 5.ซองเอกสาร 6.ยารักษาภาวะต่อมลูกหมากโต 7.ยาป้องกันและรักษาภาวะขาดแคลเซียม 8.โต๊ะสำนักงาน และ 9.เก้าอี้สำนักงาน ซึ่งการจัดซื้อจัดจ้างด้วยวิธี e-market ตั้งแต่เดือนกุมภาพันธ์ 2558 – เดือนธันวาคม 2559 สามารถประหยัดงบประมาณได้ 70.08 ล้านบาท หรือคิดเป็นร้อยละ 19.21
นางสาวอรนุช ไวนุสิทธิ์ กล่าวในตอนท้ายว่า หากผู้ค้ากับภาครัฐที่จำหน่ายสินค้าทั้ง 28 ชนิด และสนใจที่จะจำหน่ายสินค้ากับภาครัฐสามารถศึกษาข้อมูลเพิ่มเติมได้โดยการดาวน์โหลดคู่มือ e-catalog สำหรับผู้ค้ากับภาครัฐได้ที่ www.gprocurement.go.th หัวข้อ “ดาวน์โหลดแนะนำ /แนวทางการปฏิบัติงาน e-GP ระยะที่ 3/ คู่มือปฏิบัติงานสำหรับผู้ค้ากับภาครัฐ”
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2935
