รัฐบาลไทย-ข่าวทำเนียบรัฐบาล-กรมการขนส่งทางบก แนะนำประชาชนที่เข้าร่วมงานพระราชพิธีฯ เดินทางโดยระบบขนส่งสาธารณะ ให้บริการที่จอดรถฟรี โดยมีรถเฉพาะกิจ Shuttle Bus จากสมาคมผู้ประกอบการรถขนส่งทั่วไทยรับส่ง ณ จุดจอด

วันพุธที่ 25 ตุลาคม 2560
กรมการขนส่งทางบก แนะนำประชาชนที่เข้าร่วมงานพระราชพิธีฯ เดินทางโดยระบบขนส่งสาธารณะ ให้บริการที่จอดรถฟรี โดยมีรถเฉพาะกิจ Shuttle Bus จากสมาคมผู้ประกอบการรถขนส่งทั่วไทยรับส่ง ณ จุดจอด
กรมการขนส่งทางบกขอเชิญชวนผู้ประกอบการและผู้ให้บริการรถโดยสารสาธารณะทุกประเภท ทั้งรถแท็กซี่, รถจักรยานยนต์รับจ้าง, รถโดยสารร่วมทำความดีให้บริการด้วยมิตรไมตรีใจเอื้ออาทร อำนวยความสะดวกประชาชนที่จะเดินทางเข้าร่วมงานพระราชพิธีถวายพระเพลิงพระบรมศพ
ซึ่งขณะนี้ได้รับความร่วมมือจากสมาคมผู้ประกอบการรถขนส่งทั่วไทย “BUS THAI FOR KING” จัดรถเฉพาะกิจ Shuttle Bus จำนวนประมาณ 150 คัน ให้บริการรับ-ส่งฟรี ระหว่างวันที่ 25-27 ตุลาคม 2560 ตั้งแต่เวลา 05.00-24.00 น. และในวันที่ 26 ตุลาคม 2560 ให้บริการตลอด 24 ชั่วโมง รวมทั้งหมด 11 เส้นทาง ได้แก่ 1)กรมการขนส่งทางบก-สนามม้านางเลิ้ง 2)เมืองทองธานี-สนามม้านางเลิ้ง 3)ฟิวเจอร์พาร์ค รังสิต-สนามม้านางเลิ้ง 4)เซ็นทรัล ศาลายา-แยกอรุณอมรินทร์ 5)พุทธมณฑลสาย 4-แยกอรุณอมรินทร์ 6)หมอชิต 2-แยกวิสุทธิกษัตริย์ 7)เมกา บางนา/อิเกีย-บ้านมนังคศิลา 8)ห้างสรรพสินค้า Show DC พระราม 9-บ้านมนังคศิลา 9)เอกมัย-แยกเมอร์รี่คิงส์ 10)เซ็นทรัลพระราม 2-แยกเมอร์รี่คิงส์ 11)สถานีสวนเลียบ-แยกเมอร์รี่คิงส์
อธิบดีกรมการขนส่งทางบก กล่าวเพิ่มเติมว่า สำหรับประชาชนที่เดินทางเป็นหมู่คณะโดยเช่าเหมารถโดยสารไม่ประจำทาง (รถ 30) เมื่อเดินทางเข้าสู่พื้นที่กรุงเทพฯ ในส่วนของรถบัสเช่าเหมาสามารถเข้าไปส่งประชาชนได้ที่จุดจอดรับ-ส่งรถ shuttle bus ทั้ง 5 จุดได้ (แยกอรุณอมรินทร์ แยกวิสุทธิกษัตริย์ สนามม้านางเลิ้ง บ้านมนังคศิลา แยกเมอร์รี่คิงส์) แต่ต้องนำรถออกจากพื้นที่ทันที โดยให้นำรถไปจอดที่จุดจอดรถบัสเช่าเหมา 7 แห่ง ได้แก่ ถนนพุทธมณฑลสาย 1, ถนนพุทธมณฑลสาย 2, ถนนพุทธมณฑลสาย 3, ถนนพุทธมณฑลสาย 4, ถนนกาญจนาภิเษก, ถนนราชพฤกษ์, แยกไฟฉาย-กาญจนาภิเษก  ในส่วนของรถตู้เช่าเหมา ให้ส่งผู้โดยสารที่จุดจอดรถยนต์ส่วนบุคคล 11 จุด ได้แก่ เซ็นทรัลพระราม 2, ลานพุทธมณฑลสาย 4, เซ็นทรัลเวสต์เกต บางใหญ่, เซ็นทรัลศาลายา, แอร์พอร์ตลิ้ง มักกะสัน, เมกา บางนา/อิเกีย, ศูนย์นิทรรศการและการประชุมไบเทค บางนา, ฟิวเจอร์พาร์ครังสิต, เมืองทองธานี, ศูนย์ราชการแจ้งวัฒนะ, สโมสรตำรวจ โดยจะมีรถเฉพาะกิจ Shuttle Bus ให้บริการรับส่งฟรีไปยังจุดจอดรับ-ส่งรถ shuttle bus เพื่อเข้าสู่มณฑลพิธีท้องสนามหลวง สอบถามเส้นทางการเดินทาง หรือพบปัญหาจากการใช้บริการรถสาธารณะ Call Center 1584 ตลอด 24 ชั่วโมง อธิบดีกรมการขนส่งทางบก กล่าวในที่สุด

ที่มา : http://www.thaigov.go.th/news/contents/details/7614
