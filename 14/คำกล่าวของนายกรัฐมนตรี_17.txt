รัฐบาลไทย-ข่าวทำเนียบรัฐบาล-4 สิงหาคม 2560

วันจันทร์ที่ 7 สิงหาคม 2560
4 สิงหาคม 2560
คำกล่าวของพลเอก ประยุทธ์ จันทร์โอชา นายกรัฐมนตรี เนื่องในงาน “ประชารัฐร่วมใจ ใต้ร่มพระบารมี”  ณ ตึกสันติไมตรี (หลังนอก) ทำเนียบรัฐบาล วันศุกร์ที่ 4 สิงหาคม 2560 เวลา 18.20 น.
พี่น้องประชาชนชาวไทยที่รักทุกท่าน
จากสถานการณ์น้ำท่วมครั้งใหญ่ในพื้นที่ภาคเหนือและภาคตะวันออกเฉียงเหนือ จากผลกระทบของพายุดีเปรสชั่นเซินกาในขณะนี้ ส่งผลให้พี่น้องภาคเหนือและอีสานได้รับความเดือดร้อนทั้งในด้านที่อยู่อาศัย การดำรงชีวิตและการประกอบอาชีพ รัฐบาลและทุกภาคส่วนไม่ได้นิ่งนอนใจต่อเหตุการณ์ที่เกิดขึ้น โดยพร้อมระดมความช่วยเหลือจากทุกภาคส่วน เพื่อช่วยแก้ไขปัญหาและบรรเทาความเดือดร้อนของพี่น้องประชาชนอย่างรวดเร็วที่สุด
วันนี้ รัฐบาลได้จัดงาน “ประชารัฐร่วมใจ ใต้ร่มพระบารมี” ขึ้น เพื่อขอเชิญชวนหน่วยงานต่างๆ ทั้งภาครัฐ ภาคเอกชน และพี่น้องประชาชน ร่วมกันบริจาคเงินเพื่อนำไปช่วยเหลือบรรเทาทุกข์ให้แก่พี่น้องประชาชนผู้ประสบภัยน้ำท่วมทั้งภาคเหนือและภาคอีสาน โดยทุกท่านสามารถร่วมบริจาคเงินเข้า “กองทุนเงินช่วยเหลือผู้ประสบสาธารณภัยสำนักนายกรัฐมนตรี” บัญชีธนาคารกรุงไทย สาขาทำเนียบรัฐบาล เลขที่บัญชี 067-0-06895-0 โดยสามารถบริจาคผ่านทางรายการนี้ ซึ่งจะมีการเปิดหมายเลขโทรศัพท์พิเศษ 30 คู่สาย หรือจะบริจาคผ่านช่องทางปกติก็ได้เช่นเดียวกัน เพื่อให้ทุกท่านได้ร่วมเป็นส่วนหนึ่งของการส่งต่อความปรารถนาดีไปยังพี่น้องประชาชนที่เดือดร้อนในพื้นที่ประสบภัยต่อไป
สำหรับเงินบริจาคดังกล่าว คณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรีจะประสานงานกับจังหวัดต่างๆ ให้เสนอขอรับการสนับสนุนแก่ผู้ที่ได้รับความเดือดร้อน ตามหลักเกณฑ์ต่างๆ ทั้งในเรื่องค่าวัสดุในการก่อสร้าง ซ่อมแซมบ้านเรือนที่เสียหาย ค่าเครื่องใช้อุปโภคบริโภคที่จำเป็นต่อครอบครัว รวมทั้งค่าจัดการศพในกรณีมีผู้เสียชีวิต เป็นต้น ทั้งนี้ ผู้บริจาคเงินเพื่อช่วยเหลือผู้ประสบภัยสามารถนำหลักฐานการบริจาคไปใช้แสดงการขอลดหย่อนภาษีได้ต่อไป
ผมหวังเป็นอย่างยิ่งว่า พลังน้ำใจและความร่วมมือร่วมใจของพี่น้องประชาชนคนไทย ตลอดจนความช่วยเหลือของหน่วยงานทุกภาคส่วน จะเป็นกำลังใจสำคัญให้พี่น้องในพื้นที่ที่ประสบภัยสามารถผ่านพ้นวิกฤตินี้ไปได้ และกลับมาดำเนินชีวิตได้อย่างปกติสุขอีกครั้งหนึ่ง พร้อมขอเป็นกำลังใจให้กับเจ้าหน้าที่ผู้ปฏิบัติงานในพื้นที่ และขอเป็นกำลังใจให้กับทุกคน
ขอบคุณครับ
------------------
กลุ่มประชาสัมพันธ์และเผยแพร่ สำนักโฆษก
ข้อมูล:กลุ่มสุนทรพจน์

ที่มา : http://www.thaigov.go.th/news/contents/details/5753
