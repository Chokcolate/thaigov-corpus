รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดทางลดระดับบริเวณแยกถนนสุขุมวิท - ถนนพัทยากลาง เมืองพัทยา จังหวัดชลบุรี (ทางลอดพัทยากลาง)

วันพุธที่ 30 สิงหาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดทางลดระดับบริเวณแยกถนนสุขุมวิท - ถนนพัทยากลาง เมืองพัทยา จังหวัดชลบุรี (ทางลอดพัทยากลาง)
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีเปิดทางลดระดับบริเวณแยกถนนสุขุมวิท - ถนนพัทยากลาง เมืองพัทยา จังหวัดชลบุรี (ทางลอดพัทยากลาง) เมื่อวันที่ 25 สิงหาคม 2560
พร้อมด้วย นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม นายชาติชาย ทิพย์สุนาวี ปลัดกระทรวงคมนาคม และนางอัมพวัน วรรณโก ผู้ตรวจราชการกระทรวงคมนาคม โดยมี นายพิศักดิ์ จิตวิริยะวศิน อธิบดีกรมทางหลวงชนบท กล่าวรายงาน และนายภัครธรณ์ เทียนไชย ผู้ว่าราชการจังหวัดชลบุรี พล.ต.ต. อนันต์ เจริญชาศรี นายกเมืองพัทยา และคณะผู้บริหารกรมทางหลวงชนบท ให้การต้อนรับ ณ บริเวณทางลอดพัทยากลาง จังหวัดชลบุรี
นายอาคม เติมพิทยาไพสิฐ กล่าวว่า กระทรวงคมนาคมดำเนินยุทธศาสตร์ด้านการพัฒนาโครงข่ายทางหลวงเพื่อเชื่อมโยงและพัฒนาระบบการเดินทาง การขนส่ง และการท่องเที่ยว ซึ่งเมืองพัทยาเป็นเมืองท่องเที่ยวที่สำคัญ มีชาวไทยและชาวต่างชาติเดินทางมาท่องเที่ยวเป็นจำนวนมาก ส่งผลให้เกิดปัญหาจราจรติดขัดในตัวเมืองพัทยาโดยเฉพาะแยกพัทยากลาง เนื่องจากเป็นทางหลักเข้าสู่แหล่งท่องเที่ยวในตัวเมืองพัทยา เพื่อแก้ไขปัญหาดังกล่าวและเพิ่มประสิทธิภาพการจราจร เมืองพัทยาได้ขอรับการสนับสนุนงบประมาณจากกรมทางหลวงชนบท (ทช.) เพื่อดำเนินโครงการก่อสร้างทางลดระดับบริเวณแยกพัทยากลางตามแนวถนนสุขุมวิท งบประมาณก่อสร้าง 837.441 ล้านบาท โดยเริ่มดำเนินการก่อสร้างตั้งแต่เดือนพฤศจิกายน 2557 ปัจจุบันเปิดให้ประชาชนใช้สัญจรแล้ว รูปแบบการก่อสร้างมีความพิเศษ คือ การนำประติมากรรมโลมาใช้เป็นสัญลักษณ์แทนเมืองท่องเที่ยวทางทะเล โดยสอดแทรกศิลปะไทยที่ตัวปลาโลมา เพื่อสะท้อนความเป็นไทยและเอกลักษณ์ของเมืองพัทยา ป้ายทางลอดและผนังทางลอด บอกเล่าเรื่องราวความเป็นมาของเมืองท่องเที่ยวทางทะเลที่มีความอุดมสมบูรณ์ ทั้งสัตว์น้ำสีสรรของหิน และทรายตามธรรมชาติ เพื่อประชาสัมพันธ์แก่ผู้ที่เดินทางเข้าสู่เมืองพัทยาทางลอดพัทยา
นายพิศักดิ์ จิตวิริยะวศิน อธิบดีกรมทางหลวงชนบท กล่าวว่า ทช. ดำเนินโครงการก่อสร้างทางลดระดับบริเวณแยกพัทยากลางตามแนวถนนสุขุมวิท ลักษณะโครงการเป็นถนนขนาด 4 ช่องจราจร ช่องละ 3.50 เมตร ความยาวรวม 1,900 เมตร ความยาวของช่วงหลังคาปิดทางลดระดับ 420 เมตร ภายในทางลดระดับมีช่องจราจรทั้งไป - กลับ รวม 4 ช่องจราจร ผิวจราจรกว้าง 3.5 เมตร ภายนอกทางลดระดับมีช่องจราจรไป - กลับ รวม 6 ช่องจราจร ผิวจราจร กว้าง 3.5 เมตร พร้อมติดตั้งประติมากรรม “โลมาประสานใจ”
ให้เป็นเอกลักษณ์ทางลอด รวมทั้งติดตั้งระบบไฟฟ้าแสงสว่าง ระบบระบายอากาศภายในทางลอด ระบบควบคุมอัตโนมัติทำหน้าที่ควบคุมระบบวงจรไฟฟ้าและอุปกรณ์ควบคุมความปลอดภัยในทางลอด เช่น พัดลมระบายอากาศ สัญญาณเตือนเพลิงไหม้ เป็นต้น เมื่อโครงการแล้วเสร็จจะช่วยลดปัญหาการจราจรติดขัด และอำนวยความปลอดภัยแก่ประชาชนและนักท่องเที่ยว รวมทั้งลดการเกิดอุบัติเหตุบริเวณทางแยกถนนพัทยากลางได้อย่างมีประสิทธิภาพ

ที่มา : http://www.thaigov.go.th/news/contents/details/6313
