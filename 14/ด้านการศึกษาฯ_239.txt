รัฐบาลไทย-ข่าวทำเนียบรัฐบาล-ผลประชุมคณะกรรมการติดตาม ตรวจสอบ และประเมินผลการจัดการศึกษาของกระทรวงศึกษาธิการ ครั้งที่ 3/2560

วันอังคารที่ 18 กรกฎาคม 2560
ผลประชุมคณะกรรมการติดตาม ตรวจสอบ และประเมินผลการจัดการศึกษาของกระทรวงศึกษาธิการ ครั้งที่ 3/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการติดตาม ตรวจสอบ และประเมินผลการจัดการศึกษาของกระทรวงศึกษาธิการ ครั้งที่ 3/2560
โดยมีนายชัยพฤกษ์ เสรีรักษ์ ปลัดกระทรวงศึกษาธิการ, ผู้บริหารองค์กรหลัก และหน่วยงานในกำกับกระทรวงศึกษาธิการ, ผู้ทรงคุณวุฒิ, ผู้ตรวจราชการกระทรวงศึกษาธิการ ตลอดจนผู้แทนจากหน่วยงานที่เกี่ยวข้อง เข้าร่วมประชุม
นายชัยพฤกษ์ เสรีรักษ์ ปลัดกระทรวงศึกษาธิการ เปิดเผยภายหลังการประชุมว่า ที่ประชุมได้เห็นชอบแนวทางการดำเนินงานในประเด็นสำคัญ 3 เรื่อง ได้แก่
● เห็นชอบประเด็นนโยบายการตรวจราชการ ประจำปีงบประมาณ พ.ศ.2561
จำนวน 13 ประเด็น คือ 1) การยกระดับคุณภาพการศึกษาในภาพรวมของประเทศ 2) การยกระดับคุณภาพการศึกษาในเขตพัฒนาพิเศษเฉพาะกิจจังหวัดชายแดนภาคใต้และพื้นที่พิเศษ 3) การพัฒนาทักษะภาษาอังกฤษ 4) การพัฒนาทักษะการคิดวิเคราะห์ 5) การเพิ่มสัดส่วนผู้เรียนสายอาชีพ 6) การผลิตและพัฒนากำลังคนตามความต้องการของสถานประกอบการในประเทศ 7) การจัดการศึกษาระดับปฐมวัย 8) การยกระดับคุณภาพสถานศึกษาที่ต้องการความช่วยเหลือและพัฒนาเป็นพิเศษอย่างเร่งด่วนหรือโรงเรียน ICU 9) การส่งเสริมคุณธรรมในสถานศึกษา 10) การขับเคลื่อนโยบายการจัดการศึกษาในระดับภูมิภาค 11) การอ่านออกเขียนได้ 12) การบริหารจัดการโรงเรียนขนาดเล็ก และ 13) ประสิทธิภาพในการใช้ทรัพยากรด้านการศึกษา
ทั้งนี้ ที่ประชุมได้หารือเกี่ยวกับตัวชี้วัดในการตรวจราชการทั้ง 13 ประเด็นดังกล่าว โดยจะต้องเป็นตัวชี้วัดที่ชัดเจนและเป็นประโยชน์ในการบริหารงานต่อได้ อีกทั้งมอบหมายให้สำนักตรวจราชการและติดตามประเมินผล สำนักงานปลัดกระทรวงศึกษาธิการ (สป.) หารือกับผู้รับผิดชอบตัวชี้วัดของแต่ละหน่วยงานให้ชัดเจนเพื่อให้เกิดความเข้าใจตรงกัน พร้อมทั้งเน้นย้ำว่าเมื่อตรวจราชการแล้วจะต้องได้ข้อมูลที่สำคัญ 3 เรื่องที่จะต้องให้ข้อมูลกับผู้รับการตรวจ คือ ข้อมูลเพื่อการแก้ไข ข้อมูลเพื่อการปรับปรุงให้ดีขึ้น และข้อมูลเชิงนวัตกรรมเพื่อพัฒนางานต่อไป
● เห็นชอบการเปลี่ยนแปลงกำหนดระยะเวลาการตรวจราชการ
สืบเนื่องจากที่ผ่านมาการตรวจราชการแบบบูรณาการร่วมกับทุกกระทรวง โดยมีผู้ตรวจราชการสำนักนายกรัฐมนตรีเป็นแกนหลัก ได้กำหนดระยะเวลาการตรวจราชการในรอบแรกคือช่วงเดือนตุลาคม-มีนาคม และรอบที่สองในช่วงเดือนเมษายน-กันยายน ของทุกปี แต่เนื่องจากระยะเวลาดังกล่าวยังไม่สอดคล้องกับปีการศึกษาของสถานศึกษาในสังกัดกระทรวงศึกษาธิการ
ที่ประชุมจึงมีมติให้กระทรวงศึกษาธิการมีการตรวจราชการ 2 แบบ คือ 1) การตรวจราชการแบบบูรณาการตามปีงบประมาณที่ดำเนินการร่วมกับสำนักนายกรัฐมนตรีและกระทรวงอื่น ๆ (รอบแรก ตุลาคม-มีนาคม และรอบที่สอง เมษายน-กันยายน) 2) การตรวจราชการตามปีการศึกษาของกระทรวงศึกษาธิการ (รอบแรก เมษายน-กันยายน และรอบที่สอง ตุลาคม-มีนาคม) ซึ่งจะมีการปฏิบัติที่ต้องดำเนินการ 2 เรื่อง คือ การกำหนดประเด็นการตรวจราชการเป็นรายปีการศึกษา และการรายงานผลการตรวจราชการเป็นรายปีการศึกษา ซึ่งน่าจะเป็นประโยชน์เพราะการรายงานช่วงสิ้นปีการศึกษาในช่วงเดือนเมษายน หากพบประเด็นอะไรก็สามารถใช้เวลาและงบประมาณที่มีอยู่ในช่วงเวลาที่เหลือก่อนสิ้นปีงบประมาณในการแก้ไขหรือพัฒนาสิ่งที่พบจากการตรวจราชการได้
● เห็นชอบให้ สป. รวบรวมข้อมูลพื้นฐานจากทุกหน่วยงานในสังกัดกระทรวงศึกษาธิการ
โดยต้องเป็นข้อมูลที่สอดคล้องกับประเด็นเชิงนโยบายและตัวชี้วัดการตรวจราชการ อีกทั้งจะมีการพัฒนาแอพพลิเคชั่นที่รวบรวมข้อมูลพื้นฐานของหน่วยงานในสังกัดกระทรวงศึกษาธิการ เพื่ออำนวยความสะดวกให้ผู้ตรวจราชการในการค้นหาข้อมูลในพื้นที่เพื่อประกอบการตรวจราชการด้วย
อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
อรพรรณ ฤทธิ์มั่น: ถ่ายภาพ

ที่มา : http://www.thaigov.go.th/news/contents/details/5275
