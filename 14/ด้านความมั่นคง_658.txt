รัฐบาลไทย-ข่าวทำเนียบรัฐบาล-กระทรวงมหาดไทย ร่วมพิธีเปิดงาน อุ่นไอรัก คลายความหนาว และเชิญชวนประชาชนร่วมเที่ยวชมงาน ระหว่างวันที่ 8 ก.พ. - 11 มี.ค. 2561 ณ พระลานพระราชวังดุสิต และสนามเสือป่า

วันศุกร์ที่ 9 กุมภาพันธ์ 2561
กระทรวงมหาดไทย ร่วมพิธีเปิดงาน อุ่นไอรัก คลายความหนาว และเชิญชวนประชาชนร่วมเที่ยวชมงาน ระหว่างวันที่ 8 ก.พ. - 11 มี.ค. 2561 ณ พระลานพระราชวังดุสิต และสนามเสือป่า
กระทรวงมหาดไทย ร่วมพิธีเปิดงาน อุ่นไอรัก คลายความหนาว และเชิญชวนประชาชนร่วมเที่ยวชมงาน ระหว่างวันที่ 8 ก.พ. - 11 มี.ค. 2561 ณ พระลานพระราชวังดุสิต และสนามเสือป่า
วันนี้ (8ก.พ.61) เวลา 15:05 น. ณ พลับพลาพิธี พระลานพระราชวังดุสิต พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย และนายฉัตรชัย พรหมเลิศ ปลัดกระทรวงมหาดไทย พร้อมด้วยผู้บริหารระดับสูงของกระทรวงมหาดไทย ร่วมต้อนรับ พลเอก เปรม ติณสูลานนท์ ประธานองคมนตรี ผู้แทนพระองค์สมเด็จพระเจ้าอยู่หัว ในโอกาสพิธีเปิดงาน “อุ่นไอรัก คลายความหนาว” ซึ่งจัดขึ้นระหว่างวันที่ 8 กุมภาพันธ์ - 11 มีนาคม 2561 ณ พระลานพระราชวังดุสิต และสนามเสือป่า
สมเด็จพระเจ้าอยู่หัว ทรงมีพระราชดำริที่จะให้ประชาชนได้มีความสุข ความรื่นเริง และรำลึกถึงวิถีชีวิตที่ผ่านมา ตั้งแต่อดีตจนถึงปัจจุบัน จึงได้ทรงพระกรุณาโปรดเกล้าฯ ให้หน่วยราชการในพระองค์ฯ หน่วยงานทั้งภาครัฐและเอกชน จัดงานพระราชทานความสุขให้กับประชาชน และเผยแพร่ความงดงามของความเป็นไทยในรูปแบบต่าง ๆ ในรัชสมัยพระบาทสมเด็จพระจุลจอมเกล้าเจ้าอยู่หัว และพระบาทสมเด็จพระปรมินทรมหาภูมิพลอดุลยเดช บรมนาถบพิตร องค์พระมหากษัตริย์ผู้เป็นที่รักเคารพยิ่งของปวงชนชาวไทย ภายใต้ชื่องานว่า "อุ่นไอรัก คลายความหนาว" ซึ่งกระทรวงมหาดไทย ได้มีส่วนร่วมในการปฏิบัติงานจิตอาสาอำนวยความสะดวกให้แก่พี่น้องประชาชนและนักท่องเที่ยวที่มาเยี่ยมชมงาน
โอกาสนี้ สมาคมแม่บ้านมหาดไทย ได้ร่วมออกร้าน ณ บริเวณสนามเสือป่า โดยนำเสนอสินค้าภูมิปัญญาท้องถิ่นและผลิตภัณฑ์ OTOP คุณภาพจากผู้ประกอบการ OTOP ทั่วประเทศ ผลัดเปลี่ยนหมุนเวียนนำสินค้ามาจัดจำหน่ายตลอด 32 วันของการจัดงาน
กระทรวงมหาดไทย ขอเชิญชวนพี่น้องประชาชนคนไทย ร่วมเที่ยวชมงาน "อุ่นไอรัก คลายความหนาว" ระหว่างวันที่ 8 กุมภาพันธ์ - 11 มีนาคม 2561 ทุกวัน ตั้งแต่เวลา 10:30 - 21:00 น. (วันศุกร์ - วันเสาร์ เวลา 10:30 - 22:00 น.) และเชิญชวนแต่งกายย้อนยุค สัมผัสบรรยากาศกลิ่นไอวิถีไทยย้อนสมัยรัชกาลที่ 5 และรัชกาลที่ 9 ตลอดระยะเวลาจัดงาน.
ครั้งที่ 22/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9967
