รัฐบาลไทย-ข่าวทำเนียบรัฐบาล-รมต.นร.ออมสินฯ เป็นประธานการประชุมคณะกรรมการกองทุนช่วยเหลือผู้ประสบสาธารณภัยสำนักนายกรัฐมนตรี ครั้งที่ 5/2560

วันอังคารที่ 11 เมษายน 2560
รมต.นร.ออมสินฯ เป็นประธานการประชุมคณะกรรมการกองทุนช่วยเหลือผู้ประสบสาธารณภัยสำนักนายกรัฐมนตรี ครั้งที่ 5/2560
รมต.นร.ออมสินฯ เป็นประธานการประชุมคณะกรรมการกองทุนช่วยเหลือผู้ประสบสาธารณภัยสำนักนายกรัฐมนตรี ครั้งที่ 5/2560
วันนี้ (11 เมษายน 2560) เวลา 15.00 น. ณ ห้องประชุม 109 ชั้น 1 สำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการกองทุนช่วยเหลือผู้ประสบสาธารณภัยสำนักนายกรัฐมนตรี ครั้งที่ 5/2560 ซึ่งสรุปสาระสำคัญ ดังนี้
ที่ประชุมได้รับทราบการลงพื้นที่เพื่อตรวจติดตามการให้ความช่วยเหลือผู้ประสบอุทกภัยภาคใต้ของรัฐมนตรีประจำสำนักนายกรัฐมนตรี (นายออมสิน ชีวะพฤกษ์) ซึ่งมีความคืบหน้าในการดำเนินการก่อสร้างและซ่อมแซมบ้านเรือนที่เสียหาย ตลอดจนติดตามความคืบหน้าในการมอบบ้านที่ก่อสร้างเสร็จแล้วให้แก่ผู้ประสบอุทกภัย ซึ่งเป็นไปด้วยความเรียบร้อย โดยเฉพาะอย่างยิ่งได้ลงพื้นที่จังหวัดนครศรีธรรมราช 2 ครั้ง เนื่องจากเป็นจังหวัดที่บ้านเรือนได้รับความเสียหายมากที่สุด โดยครอบคลุม 6 อำเภอ ได้แก่ อำเภอลานสกา อำเภอนบพิตำ อำเภอชะอวด อำเภอร่อนพิบูลย์ อำเภอทุ่งสง และอำเภอจุฬาภรณ์  ทั้งนี้ หน่วยงานที่เกี่ยวข้องได้เข้าไปให้การช่วยเหลือโดยเร่งด่วนตามลำดับแล้ว
นอกจากนี้ที่ประชุมรับทราบการให้ความช่วยเหลือประชาชนที่ประสบอุทกภัยครั้งนี้โดยใช้เงินกองทุนฯ จำนวนทั้งสิ้นกว่า 74 ล้านบาท
นอกจากนี้ ที่ประชุมได้พิจารณาเรื่องการขอรับการสนับสนุนของหน่วยงานต่าง ๆ จากกองทุนเงินช่วยเหลือผู้ประสบสาธารณภัยภาคใต้ ทั้งนี้ เพื่อให้เกิดความรอบคอบและถูกต้องตามหลักเกณฑ์ของกองทุนดังกล่าว ที่ประชุมได้มีมติเห็นชอบแต่งตั้งคณะทำงานไปพิจารณาในรายละเอียดของเนื้อหาของหน่วยงานต่าง ๆ ที่ขอรับการสนับสนุนเพื่อให้เป็นบรรทัดฐานในแนวทางเดียวกัน ประกอบด้วย ตัวแทนจากสำนักงบประมาณ กรมบัญชีกลาง กรมป้องกันและบรรเทาสาธารณภัย กระทรวงมหาดไทย พร้อมด้วยกระทรวงเกษตรและสหกรณ์ โดยมี นายสมพาศ นิลพันธุ์ รองปลัดสำนักนายกรัฐมนตรีเป็นประธานคณะทำงาน หลังจากนั้นให้นำข้อสรุปของผลการประชุมคณะทำงานนำเสนอต่อคณะกรรมการฯ เพื่อพิจารณาในการประชุมครั้งหน้าต่อไป
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3039
