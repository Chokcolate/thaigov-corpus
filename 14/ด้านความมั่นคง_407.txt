รัฐบาลไทย-ข่าวทำเนียบรัฐบาล-รมว.มท.เป็นประธานเปิดงาน วันโลกรำลึกถึงผู้สูญเสียจากอุบัติเหตุทางถนน ประจำปี 2560  ภายใต้ประเด็นหลัก : เป้าหมายปี 2563 ลดการเสียชีวิตและการบาดเจ็บที่รุนแรงจากอุบัติเหตุทางถนนลง 50

วันพฤหัสบดีที่ 16 พฤศจิกายน 2560
รมว.มท.เป็นประธานเปิดงาน วันโลกรำลึกถึงผู้สูญเสียจากอุบัติเหตุทางถนน ประจำปี 2560  ภายใต้ประเด็นหลัก : เป้าหมายปี 2563 ลดการเสียชีวิตและการบาดเจ็บที่รุนแรงจากอุบัติเหตุทางถนนลง 50
รมว.มท.เป็นประธานเปิดงาน วันโลกรำลึกถึงผู้สูญเสียจากอุบัติเหตุทางถนน ประจำปี 2560 ภายใต้ประเด็นหลัก : เป้าหมายปี 2563 ลดการเสียชีวิตและการบาดเจ็บที่รุนแรงจากอุบัติเหตุทางถนนลง 50 %
วันนี้ (16 พ.ย. 60) เวลา 09.00 น. ที่ห้องกรุงธนบอลล์รูม โรงแรมรอยัลริเวอร์ กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะผู้อำนวยการศูนย์อำนวยการความปลอดภัยทางถนน เป็นประธานเปิดงาน วันโลกรำลึกถึงผู้สูญเสียจากอุบัติเหตุทางถนน ประจำปี 2560 ซึ่งจัดขึ้นโดยศูนย์อำนวยการความปลอดภัยทางถนน (ศปถ.) ร่วมกับหน่วยงานภาครัฐ และภาคีเครือข่าย ภายใต้ประเด็นการรณรงค์ในหัวข้อ “เป้าหมายปี 2563 : ลดการเสียชีวิตและการบาดเจ็บที่รุนแรงจากอุบัติเหตุทางถนนลง 50 เปอร์เซนต์” โดยมี นายสุธี มากบุญ รัฐมนตรีช่วยว่าการกระทรวงมหาดไทย นายศุภชัย เอี่ยมสุวรรณ รองปลัดกระทรวงมหาดไทย พร้อมด้วยผู้บริหารระดับสูงของกระทรวงมหาดไทย และหน่วยงานในสังกัด รวมถึงผู้แทนจากหน่วยงานต่างๆ ที่เกี่ยวข้อง อาทิ กระทรวงสาธารณสุข กระทรวงคมนาคม สำนักงานตำรวจแห่งชาติ สถานเอกอัครราชฑูตอังกฤษประจำประเทศไทย องค์การอนามัยโลกประจำประเทศไทย องค์การสหประชาชาติ และกลุ่มภาคีเครือข่ายความปลอดภัยทางถนน เข้าร่วมงาน ซึ่งภายในงานผู้ร่วมงานได้ยืนสงบนิ่งเป็นเวลา 1 นาที และวางช่อดอกกล้วยไม้สีขาวไว้อาลัย เพื่อร่วมรำลึกถึงผู้สูญเสียจากอุบัติเหตุทางถนนที่ผ่านมา
โอกาสนี้ รัฐมนตรีว่าการกระทรวงมหาดไทย ได้กล่าวว่า รัฐบาลภายใต้การนำของ พลเอก ประยุทธ์ จันทร์โอชา ได้ให้ความสำคัญและมีเจตนา มุ่งมั่น ตั้งใจที่จะแก้ไขปัญหา อุบัติเหตุ ทางถนนโดยได้มีนโยบายให้หน่วยงานราชการร่วมกับทุกภาคส่วน บูรณาการการดำเนินการภายใต้แนวคิดประชารัฐและได้มีการปรับปรุงแก้ไขกฎหมายในหลายกรณีเช่น การเพิ่มโทษกรณีเมาแล้วขับ การคาดเข็มขัดนิรภัยที่นั่งตอนหลัง โดยให้หน่วยงานที่รับผิดชอบบังคับใช้กฎหมายอย่างจริงจัง ปัจจุบันมีการนำนวัตกรรม และเทคโนโลยีต่างๆ มาปรับใช้เพื่อให้การดำเนินการด้านความปลอดภัยทางถนน เป็นไปอย่างรวดเร็วและมีประสิทธิภาพ ซึ่งสอดคล้องกับนโยบายรัฐบาลไทยแลนด์ 4.0 เพื่อมุ่งลดอัตราการเสียชีวิตและการบาดเจ็บที่รุนแรงจากอุบัติเหตุทางถนน และเพื่อให้ประชาชนมีความปลอดภัยในการเดินทาง มีคุณภาพชีวิตที่ดีขึ้น
สำหรับวันโลกรำลึกถึงผู้สูญเสียจากอุบัติเหตุทางถนน (World Day of Remembrance for Road Traffic Victims) ที่จัดขึ้นในครั้งนี้ สืบเนื่องมาจากองค์การอนามัยโลกได้กำหนดให้วันอาทิตย์ที่สามในเดือนพฤศจิกายนของทุกปีเป็นวันโลกรำลึกถึงผู้เสียชีวิตจากอุบัติเหตุทางถนน โดยมีวัตถุประสงค์เพื่อรณรงค์ให้ทุกภาคส่วนได้ตระหนักถึงความสำคัญของการแก้ไขปัญหาอุบัติเหตุบนท้องถนน รวมทั้งร่วมกันรำลึกถึงผู้ประสบอุบัติเหตุและครอบครัวที่ได้รับผลกระทบ ซึ่งการจัดงานในครั้งนี้ก็เพื่อกระตุ้นเตือนให้ทุกคนได้รำลึกถึงความสูญเสียที่เกิดขึ้นจากอุบัติเหตุทางถนน และตระหนักถึงความปลอดภัยในการใช้รถใช้ถนนร่วมกัน รวมทั้งเพื่อจุดประกายและสร้างกระแสให้ทุกภาคส่วนทั้งหน่วยงานภาครัฐภาคเอกชนภาคประชาสังคมและ และประชาชนเกิดความตื่นตัวร่วมเป็นส่วนหนึ่งในการป้องกันและแก้ไขปัญหาอุบัติเหตุทางถนนเพื่อลดความสูญเสียจากอุบัติเหตุทางถนนของประเทศไทย
รัฐมนตรีว่าการกระทรวงมหาดไทย ได้กล่าวเพิ่มเติมว่า ในนามศูนย์อำนวยการความปลอดภัยทางถนน ขอแสดงความเสียใจและร่วมรำลึกถึงผู้สูญเสียจากอุบัติเหตุทางถนนทุกท่าน รวมทั้งขอเป็นกำลังใจ ให้แก่ผู้ประสบอุบัติเหตุทางถนนและครอบครัวของผู้สูญเสียทุกครอบครัว และขอให้เจ้าหน้าที่ผู้ปฏิบัติงานที่เกี่ยวข้องทุกฝ่ายมีความปลอดภัย มีพลังกายและใจที่เข้มแข็งเพื่อร่วมกันปฏิบัติหน้าที่ในการป้องกันและลดความสูญเสียจากอุบัติเหตุทางถนนต่อไป.
ครั้งที่ 171/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8123
