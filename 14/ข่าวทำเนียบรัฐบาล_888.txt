รัฐบาลไทย-ข่าวทำเนียบรัฐบาล-รอง ลธน.ม. เรณูฯ เป็นประธานการประชุมคณะกรรมการการดำเนินโครงการตลาดคลองผดุงกรุงเกษม ครั้งที่ 9/2560

วันศุกร์ที่ 29 กันยายน 2560
รอง ลธน.ม. เรณูฯ เป็นประธานการประชุมคณะกรรมการการดำเนินโครงการตลาดคลองผดุงกรุงเกษม ครั้งที่ 9/2560
รอง ลธน.ม. เรณูฯ เผยว่า การจัดงาน “รวมสุดยอดสินค้าดี SME ทั่วถิ่นไทย” มีรายได้กว่า 26 ล้านบาท พร้อมให้บริการสินเชื่อ โดยปลอดดอกเบี้ยกว่า 53.620 ล้านบาท รวมเป็นเงิน ทั้งสิ้นกว่า 80 ล้านบาท ส่งผลให้ผู้ประกอบการรายย่อยทั่วประเทศมีคุณภาพชีวิตที่ดีขึ้น
วันนี้ (29 กันยายน 2560) เวลา 10.00 น. ณ ห้องประชุม 301 ตึกบัญชาการ 1 ชั้น 3  ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 9/2560 ซึ่งสรุปสาระสำคัญ ดังนี้
ที่ประชุมรับทราบผลสำเร็จของการจัดงาน “รวมสุดยอดสินค้าดี เอสเอ็มอีทั่วถิ่นไทย” ซึ่งสำนักงานส่งเสริมวิสาหกิจขนาดกลางและขนาดย่อม หรือ สสว. เป็นเจ้าภาพ ภายใต้ความร่วมมือของสำนักเลขาธิการนายกรัฐมนตรี ซึ่งจัดขึ้นระหว่างวันที่ 6 – 27 กันยายน 2560 โดยประสบความสำเร็จด้วยดีมีรายได้กระจายสู่ชุมชนกว่า 80 ล้านบาท การจัดงานดังกล่าว ถือได้ว่าเป็นการแสดงประชารัฐที่เกิดให้เกิดผลสำเร็จอย่างเป็นรูปธรรมโดยระยะเวลาจัดงาน มีผู้เข้าเยี่ยมชมกว่า 47,000 คน และจากการประเมินผลแบบสอบถามความคิดเห็นภายในงานดังกล่าวพบว่า ประชาชนส่วนใหญ่มีความพึงพอใจการจัดงานในระดับดีมาก โดยประทับใจด้านความหลากหลายของผลิตภัณฑ์ที่มีคุณภาพแต่ราคาย่อมเยา
พร้อมกันนี้ ที่ประชุมได้พิจารณาและมีมติเห็นชอบ การจัดงานตลาดคลองผดุงกรุงเกษมของเดือนตุลาคม 2560 โดยมอบหมายให้สำนักงานคณะกรรมการกองทุนหมู่บ้านและชุมชนเมืองแห่งชาติ (สทบ.) เป็นผู้จัดด้วยความร่วมมือของสำนักเลขาธิการนายกรัฐมนตรี ภายใต้แนวคิด “ประชารัฐรวมพล สินค้าชุมชนรวมใจ” ระหว่างวันที่ 3 – 24 ตุลาคม 2560 ระหว่างเวลา 10.00 – 19.00 น. ณ ตลาดคลองผดุงกรุงเกษม ข้างทำเนียบรัฐบาล โดยมีสาระสำคัญของการจัดงาน คือ
สัปดาห์แรก ระหว่างวันที่ 3 – 10 ตุลาคม 2560 จำหน่ายสินค้าและผลิตภัณฑ์จากกองทุนหมู่บ้านสินค้าประชารัฐ และวิสาหกิจชุมชน เพื่อเสริมสร้างความเข้มแข็งให้กับเศรษฐกิจฐานราก พร้อมจัดกิจกรรมบนเวทีส่งเสริมและสนับสนุนสินค้าพร้อมผลิตภัณฑ์ภายในงานอย่างต่อเนื่อง
สัปดาห์ที่ 2 ระหว่างวันที่ 11 – 17 ตุลาคม 2560 จำหน่ายสินค้าและผลิตภัณฑ์จาก “หมู่บ้านเศรษฐกิจพอเพียง” ที่ยึดหลักการทรงงานของพระบาทสมเด็จพระปรมินทรมหาภูมิพลอดุลยเดช รัชกาลที่ 9 ในการผลิตและแปรรูปสินค้า ตลอดจนจำหน่ายสินค้าและผลิตภัณฑ์ต่าง ๆ จากโครงการหลวง ในพระบรมราชูปถัมภ์อีกด้วย
สัปดาห์ที่ 3 ระหว่างวันที่ 18 – 24 ตุลาคม 2560 จำหน่ายสินค้าและผลิตภัณฑ์จากสินค้าทั่วประเทศ เพื่อเป็นการสร้างโอกาสและช่องทางในการจำหน่ายสินค้า ตลอดจนให้โอกาสผลิตภัณฑ์ที่ยังไม่เป็นที่รู้จักให้มีโอกาสมาจำหน่ายเพื่อสามารถพึ่งพาตนเองได้ดียิ่งขึ้น ตลอดจนจัดกิจกรรมน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช รัชกาลที่ 9 เนื่องในโอกาสพระราชพิธีถวายพระเพลิงพระบรมศพฯ (วันที่ 26 ตุลาคม 2560)
นอกจากนี้  ทั้ง 3 สัปดาห์ดังกล่าวจะมีการแบ่งโซนการจำหน่ายสินค้า เป็น 6 โซน ประกอบด้วยโซนอาหารและเครื่องดื่ม โซนเครื่องสำอางและความงาม โซนเสื้อผ้าแฟชั่นและเครื่องประดับ โซนอุปกรณ์ตกแต่งบ้านและของใช้ภายในบ้าน โซนสินค้าการเกษตร (ผัก ผลไม้ และผลิตภัณฑ์แปรรูปจากการเกษตร) รวมทั้งโซนสมุนไพร
ตอนท้ายของการประชุม ประธานได้แจ้งให้ที่ประชุมทราบว่า เพื่อสนองตอบนโยบาย Thailand 4.0 ของรัฐบาล ที่มุ่งหวังในการวางโครงสร้างเพื่อเศรษฐกิจระยะยาว ในการขับเคลื่อนประเทศไทยด้วยเทคโนโลยี และนวัตกรรมให้มีความมั่นคง มั่งคั่ง และยั่งยืน เพื่อให้ประเทศไทยก้าวเข้าสู่สังคมไร้เงินสด โดยได้รับความร่วมมือจากธนาคารกรุงไทย จึงนำเทคโนโลยีการชำระเงินผ่านระบบ QR Code มาให้บริการประชาชนภายในงานตลาดคลองผดุงกรุงเกษมเป็นครั้งแรก ซึ่งจะอำนวยความสะดวกและความปลอดภัยในการจับจ่ายใช้สอย ภายในตลาดฯ ของประชาชน ซึ่งนับเป็นจุดเริ่มต้นที่ดีของการก้าวเข้าสู่สังคมไร้เงินสดให้เป็นรูปธรรมอย่างแท้จริง
...........................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7092
