รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่จังหวัดสตูลเปิดสถานีเคเบิ้ลใต้น้ำปากบารา เพื่อยกระดับประเทศไทยเป็น Internet Hub อีกแห่งของภูมิภาค

วันพุธที่ 27 กันยายน 2560
นายกรัฐมนตรีเตรียมลงพื้นที่จังหวัดสตูลเปิดสถานีเคเบิ้ลใต้น้ำปากบารา เพื่อยกระดับประเทศไทยเป็น Internet Hub อีกแห่งของภูมิภาค
นายกรัฐมนตรีมีกำหนดการเดินทางไปเป็นประธานพิธีเปิดการใช้งานสถานีเคเบิ้ลใต้น้ำ ณ จังหวัดสตูล ในวันศุกร์ ที่ 29 กันยายน 2560 นี้
พลเอก ประยุทธ์ จันทร์โอชา นายกรัฐมนตรีมีกำหนดการเดินทางไปเป็นประธานพิธีเปิดการใช้งานสถานีเคเบิ้ลใต้น้ำ ณ จังหวัดสตูล ในวันศุกร์ ที่ 29 กันยายน 2560 นี้ เพื่อประชาสัมพันธ์นโยบายของรัฐบาลในการนำพาประเทศไทยก้าวสู่ "ประเทศไทย4.0" ด้วยการนำเทคโนโลยีดิจิทัลเข้ามามีบทบาทในการขับเคลื่อนเศรษฐกิจและสังคมของประเทศ รวมทั้งพบปะและรับฟังความคิดเห็นจากภาคประชาชนในพื้นที่ และมอบนโยบายการดำเนินงานแก่ข้าราชการ เจ้าหน้าที่ กำนัน ผู้ใหญ่บ้าน ผู้บริหารองค์กรส่วนท้องถิ่นในพื้นที่จังหวัดสตูลโดยมีกำหนดการ ดังนี้
เวลาประมาณ 07.00 น. นายกรัฐมนตรีเดินทางจากท่าอากาศยาน 2 กองบิน 6 (บน.6) ไปยังท่าอากาศยานทหาร กองบิน 56 (หาดใหญ่) จากนั้นเดินทางต่อโดยเฮลิคอปเตอร์ไปยังที่ว่าการอำเภอละงู จังหวัดสตูล และเดินทางต่อโดยขบวนรถยนต์ไปมหาวิทยาลัยราชภัฎสงขลา วิทยาเขตสตูลเพื่อเปิดพิธีส่งมอบเน็ตประชารัฐจังหวัดสตูล และร่วมพูดคุยผ่านระบบวีดีโอคอนเฟอร์เรนซ์เน็ตประชารัฐกับตัวแทนแต่ละภูมิภาค จำนวน 5ภูมิภาค พร้อมส่งมอบ Wi Fi ให้กับตัวแทนประชาชนในพื้นที่
จากนั้น นายกรัฐมนตรีจะมอบอุปกรณ์กีฬาให้กับนักเรียนโรงเรียนบ้านราไว อำเภอทุ่งหว้า พร้อมมอบถุงยังชีพให้กับผู้นำศาสนา ผู้นำท้องถิ่นที่ประสบอุทกภัย และพบปะประชาชนในพื้นที่ เยี่ยมชมร้านค้าชุมชนที่ใช้เน็ตประชารัฐมาช่วยขายสินค้า
เวลาประมาณ 11.45 น. นายกรัฐมนตรีเดินทางต่อไปยังสถานีเคเบิ้ลใต้น้ำปากบารา เพื่อเป็นประธานในพิธีเปิดใช้บริการสถานีเคเบิ้ลใต้น้ำปากบารา พร้อมเยี่ยมชมสถานีเคเบิ้ลใต้น้ำปากบารา หลังจากนั้น ในเวลา 14.45 น. นายกรัฐมนตรีเดินทางกลับโดยเฮลิคอปเตอร์ไปยังกองบิน 56 และเดินทางต่อกลับมายังกรุงเทพมหานคร
สำหรับสถานีเคเบิ้ลใต้น้ำปากบารา จังหวัดสตูล เป็นโครงการระบบเคเบิลใต้น้ำ Asia-Africa-Europe 1 (AAE-1) รวมระยะทาง 25,000 กิโลเมตร เชื่อมต่อระหว่างทวีปเอเชียตะวันออก ตะวันออกกลาง แอฟริกา และยุโรป เสมือนเป็น land bridge ทางด้านโทรคมนาคมระหว่างประเทศ ที่ช่วยลดระยะทางการเชื่อมต่อสื่อสารระหว่างเอเชียและยุโรป โดยระบบ AAE-1 เป็นระบบเคเบิลใต้น้ำที่มีระยะเวลาในการส่งข้อมูลระหว่างเอเชียตะวันออกและยุโรปต่ำสุด และยังเป็นระบบเคเบิลใต้น้ำเส้นแรกที่ทำให้ประเทศไทยมีวงจรเชื่อมต่อโดยตรงไปยังประเทศที่เป็นศูนย์กลางการเชื่อมต่ออินเทอร์เน็ต (Internet Hub) ที่สำคัญของโลกไปยังประเทศอื่น ๆ ในภูมิภาคเอเชีย ตะวันออกกลาง แอฟริกา และยุโรป รวม 17 ประเทศ ซึ่งจะสามารถช่วยเสริมศักยภาพให้ประเทศไทยเป็นศูนย์กลางการแลกเปลี่ยนข้อมูลอินเทอร์เน็ตของภูมิภาคอาเซียน (ASEAN Digital Hub) ตามนโยบายไทยแลนด์ 4.0 ของรัฐบาล ซึ่งเป็นโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ ภายใต้กรอบยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 และแผนพัฒนาดิจิทัลเพื่อเศรษฐกิจและสังคมของประเทศไทย ในการนำเทคโนโลยีดิจิทัลเข้ามามีบทบาทสำคัญในการขับเคลื่อนเศรษฐกิจและสังคม เพื่อลดความเหลื่อมล้ำและสร้างโอกาสในการเข้าถึงโครงข่ายอินเทอร์เน็ตความเร็วสูงและเทคโนโลยีดิจิทัล รวมทั้งบริการภาครัฐให้กับประชาชนในทุกภูมิภาคทั่วประเทศ ทำให้เกิดการกระจายทรัพยากรและโอกาสที่ทั่วถึง เท่าเทียมและเป็นธรรมซึ่งครอบคลุมทุกหมู่บ้าน จะทำให้คนในชุมชนทุกชุมชนสามารถใช้ประโยชน์จากเทคโนโลยีดิจิทัลในการดำรงชีวิตได้ทุกมิติ ทั้งการเข้าถึงข้อมูลข่าวสาร การศึกษา การสาธารณสุข การท่องเที่ยว การสร้างอาชีพ สร้างรายได้ ส่งเสริมด้านเศรษฐกิจให้กับชุมชน โดยจะส่งผลให้คนในชุมชนมีคุณภาพชีวิตที่ดี ทั้งการกินดี อยู่ดี อย่างยั่งยืน
---------------------------------------------
กลุ่มยุทธศาสตร์และแผนการประชาสัมพันธ์  สำนักโฆษก

ที่มา : http://www.thaigov.go.th/news/contents/details/6992
