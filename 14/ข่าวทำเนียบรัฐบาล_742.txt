รัฐบาลไทย-ข่าวทำเนียบรัฐบาล-รอง นรม. พล.ร.อ ณรงค์ฯ เป็นประธานการประชุมคณะกรรมการขับเคลื่อนและการปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 3/2560

วันพุธที่ 30 สิงหาคม 2560
รอง นรม. พล.ร.อ ณรงค์ฯ เป็นประธานการประชุมคณะกรรมการขับเคลื่อนและการปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 3/2560
รอง นรม. พล.ร.อ ณรงค์ฯ เป็นประธานการประชุมคณะกรรมการขับเคลื่อนและการปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 3/2560 เห็นชอบ (ร่าง) ระเบียบสำนักนายกรัฐมนตรีว่าด้วยคณะกรรมการพัฒนาคุณภาพชีวิตระดับอำเภอ
วันนี้ (30 สิงหาคม 2560) เวลา 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการขับเคลื่อนและการปฏิรูปการบริหารราชการแผ่นดินคณะที่ 4 คณะกรรมการขับเคลื่อนและการปฏิรูปด้านสาธารณสุข ครั้งที่ 3/2560
ที่ประชุมรับทราบคำสั่งคณะทำงานเพื่อผลักดันหน่วยงานกลางจัดการธุรกรรมการเบิกจ่าย และระบบข้อมูลบริการสาธารณสุข (National Clearing House) ต่อจากนั้นรับทราบการลดหย่อนภาษีกรณีการบริจาคให้กับสถานพยาบาล พร้อมทั้งรับทราบความคืบหน้าร่างพระราชบัญญัติคณะกรรมการนโยบายสุขภาพแห่งชาติ พ.ศ. ....
นอกจากนี้ ที่ประชุมรับทราบรายงานความก้าวหน้าการปฎิรูประบบสาธารณสุขด้านบริการสุขภาพ ส่งเสริมสุขภาพป้องกันโรค แพทย์แผนไทย และศูนย์กลางด้านการแพทย์ โดยจะมีการขับเคลื่อนในด้านต่าง ๆ ดังนี้ (1) การขับเคลื่อนและปฏิรูปด้านระบบบริการ ได้แก่ ร่าง พ.ร.บ. ระบบการสาธารณสุขและการแพทย์ปฐมภูมิ พ.ศ. .... และ ศูนย์ความเป็นเลิศทางการแพทย์ Excellence Center (2) การขับเคลื่อนและปฏิรูปด้านการส่งเสริมสุขภาพและป้องกันโรค ได้แก่ การส่งเสริมสุขภาพและป้องกันโรค Health Literacy และบูรณาการ 4 กระทรวง (3) การขับเคลื่อนและปฏิรูปการพัฒนาระบบแพทย์แผนไทยและระบบยาสมุนไพรแห่งชาติ และ (4) การขับเคลื่อนและปฏิรูปด้านการเป็นศูนย์กลางด้านการแพทย์
พร้อมกันนี้ ที่ประชุมได้พิจารณาและมีมติเห็นชอบ (ร่าง) ระเบียบสำนักนายกรัฐมนตรีว่าด้วยคณะกรรมการพัฒนาคุณภาพชีวิตระดับอำเภอ พ.ศ. .... เพื่อให้เกิดการขับเคลื่อนการพัฒนาคุณภาพชีวิตในระดับพื้นที่เพื่อได้ใกล้ชิดกับประชาชน เกิดการบูรณาการเป้าหมาย ทิศทางและยุทธศาสตร์ร่วมกันระหว่าง หน่วยงานของรัฐ ภาคเอกชน และภาคประชาชนอย่างเป็นองค์รวม เน้นการมีส่วนร่วมของทุกภาคส่วน โดยมีพื้นที่เป็นฐานและประชาชนเป็นศูนย์กลาง มีความเป็นเจ้าของและมีภาวการณ์ร่วมกัน โดยจะบูรณาการและประสานความร่วมมือไปสู่การสร้างเสริมให้บุคคล ครอบครัว และชุมชน มีสุขภาวะทางกาย ทางจิต และทางสังคม เพื่อส่งเสริมคุณภาพชีวิตที่ดี และเกิดความยั่งยืนสืบไป สอดคล้องกับแนวทางการพัฒนาประเทศตามแผนการพัฒนาเศรษฐกิจและสังคม แห่งชาติฉบับที่ 12 (พ.ศ. 2560 - พ.ศ. 2564) และตามกรอบเป้าหมายการพัฒนาที่ยั่งยืน (SDGs) การปฏิรูปประเทศ ด้านสาธารณสุข ตลอดจนส่งเสริมให้ทุกภาคส่วนได้ช่วยกันขับเคลื่อนประเทศไทยไปสู่ความมั่นคง มั่งคั่ง และยั่งยืน ตามแนวคิคประเทศไทย 4.0 อย่างมีประสิทธิภาพต่อไป
********************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6327
