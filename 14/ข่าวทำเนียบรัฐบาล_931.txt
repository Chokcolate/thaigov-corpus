รัฐบาลไทย-ข่าวทำเนียบรัฐบาล-รองนรม. พล.อ.อ.ประจินฯ เป็นประธานการประชุมคณะกรรมการฟื้นฟู อนุรักษ์ และพัฒนาบึงบอระเพ็ด จังหวัดนครสวรรค์ ครั้งที่ 1/2560

วันพฤหัสบดีที่ 12 ตุลาคม 2560
รองนรม. พล.อ.อ.ประจินฯ เป็นประธานการประชุมคณะกรรมการฟื้นฟู อนุรักษ์ และพัฒนาบึงบอระเพ็ด จังหวัดนครสวรรค์ ครั้งที่ 1/2560
รองนรม. พล.อ.อ.ประจินฯ เป็นประธานการประชุมคณะกรรมการฟื้นฟู อนุรักษ์ และพัฒนาบึงบอระเพ็ด จังหวัดนครสวรรค์ ครั้งที่ 1/2560 โดยมีมติเห็นชอบนโยบาย และยุทธศาสตร์การพัฒนาบึงบอระเพ็ดอย่างยั่งยืน
วันนี้ (12 ตุลาคม 2560) เวลา 09.00 น. ณ ห้องประชุม 109 ชั้น 1 สำนักงานปลัดสำนักนายกรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการฟื้นฟู อนุรักษ์ และพัฒนาบึงบอระเพ็ด จังหวัดนครสวรรค์ ครั้งที่ 1/2560 ซึ่งสรุปสาระสำคัญของการประชุม ดังนี้
ที่ประชุมได้พิจารณาและมีมติเห็นชอบนโยบายและยุทธศาสตร์การพัฒนาบึงบอระเพ็ด จังหวัดนครสวรรค์ โดยเน้น 3 ยุทธศาสตร์ ได้แก่ ยุทธศาสตร์ด้านการจัดทำขอบเขตและการใช้ประโยชน์ ยุทธศาสตร์ด้านการบริหารจัดการทรัพยากรธรรมชาติและสิ่งแวดล้อม ยุทธศาสตร์ด้านการบริหารจัดการน้ำ และยุทธศาสตร์ด้านการบริหารจัดการและพัฒนา ทั้งนี้ โดยมีวัตถุประสงค์เพื่อให้บึงบอระเพ็ดเป็นแหล่งเพาะพันธุ์สัตว์น้ำ เป็นทำเลที่ปลาอาศัยเลี้ยงตัว วางไข่ และแพร่พันธุ์ อีกทั้งเป็นพื้นที่ชุ่มน้ำที่รวบรวมความหลากหลายทางชีวภาพของสัตว์น้ำและสิ่งมีชีวิตอื่น ๆ ตลอดจนเป็นศูนย์การเรียนรู้ การบริหารจัดการที่เกิดความสมดุลระหว่างการใช้น้ำ  การสงวนคุ้มครองสัตว์น้ำ พร้อมสัตว์ป่าที่มีความสมบูรณ์มากที่สุดในภูมิภาค และยังเป็นแหล่งเก็บกักน้ำ เพื่อใช้ในการบริหารจัดการเมื่อเกิดภาวะภัยแล้ง รวมทั้งเป็นแหล่งรับน้ำเมื่อเกิดฤดูน้ำหลาก พร้อมทั้งเป็นแหล่งท่องเที่ยวเชิงนิเวศวิทยาที่สมบูรณ์ในเขตภาคกลาง และก่อให้เกิดรายได้แก่ชุมชนได้เป็นอย่างดี
พร้อมกันนี้ ที่ประชุมได้มีพิจารณาและมีมติเห็นชอบการดำเนินกิจกรรมที่มีความจำเป็นเร่งด่วนในการพัฒนาและฟื้นฟูบึงบอระเพ็ดอย่างเป็นรูปธรรมและชัดเจน ทั้งนี้ มีรูปแบบในการพัฒนาแบบครบวงจรตั้งแต่ต้นทาง  โดยกำหนดแนวเขตและปักหมุดหลักฐานพร้อมพิสูจน์สิทธิ์การครอบครองที่ดินเพื่อแบ่งเขตการใช้ประโยชน์พื้นที่ และจัดทำผังเมืองรวม ตลอดจนมีการพัฒนาแหล่งน้ำขนาดกลางรอบบึงให้เป็นระบบชลประทานเพื่อเกษตรกรรม พร้อมจัดทำระบบส่งน้ำดิบเพื่อการประปา ส่วนกลางทาง จะมีการเพิ่มผลผลิตสัตว์น้ำจืด พร้อมส่งเสริมอาชีพเกี่ยวเนื่องกับผลผลิตจากบึงฯ พร้อมวิจัยและนำนวัตกรรมมาพัฒนาสินค้าที่เกี่ยวข้อง อีกทั้งพัฒนาบึงฯ ให้เป็นแหล่งสงวนพันธุ์สัตว์ป่าในบริเวณใกล้เคียงบึงฯ โดยสร้างจิตสำนึกการอนุรักษ์ทรัพยากรธรรมชาติและสิ่งแวดล้อม ตลอดจนปลายทาง โดยจะเร่งพัฒนาการท่องเที่ยวเชิงอนุรักษ์ให้มีการบริหารจัดการการท่องเที่ยวอย่างครบวงจร พร้อมทั้งจัดตั้งศูนย์ประสานงานและคณะกรรมการบริหารจัดการบึงฯ ให้มีความยั่งยืนและเกิดประโยชน์กับชุมชนอย่างแท้จริง
………………………………………..............
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7365
