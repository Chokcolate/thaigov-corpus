รัฐบาลไทย-ข่าวทำเนียบรัฐบาล-รมต.นร.สุวิทย์ฯ ตรวจเยี่ยมและมอบนโยบายแก่ สำนักงานคณะกรรมการวิจัยแห่งชาติ (วช.)

วันพฤหัสบดีที่ 16 มีนาคม 2560
รมต.นร.สุวิทย์ฯ ตรวจเยี่ยมและมอบนโยบายแก่ สำนักงานคณะกรรมการวิจัยแห่งชาติ (วช.)
รมต.นร.สุวิทย์ฯ ตรวจเยี่ยมและมอบนโยบายแก่ สำนักงานคณะกรรมการวิจัยแห่งชาติ (วช.)
วันนี้ (16 มีนาคม 2560) เวลา 13.00 น. นายสุวิทย์ เมษินทรีย์ รัฐมนตรีประจำสำนักนายกรัฐมนตรี ได้เดินทางมาตรวจเยี่ยมสำนักงานคณะกรรมการวิจัยแห่งชาติ (วช.) ซึ่งมีสำนักงานอยู่ ณ ถนนพหลโยธิน เขตจตุจักร กทม. พร้อมมอบนโยบายการปฏิบัติราชการและรับฟังความคิดเห็น โดยมี ศาสตราจารย์ นายแพทย์สิริฤกษ์ ทรงศิวิไล เลขาธิการสำนักงานคณะกรรมการวิจัยแห่งชาติ คณะผู้บริหารและเจ้าหน้าที่ วช. ให้การต้อนรับ
โอกาสนี้ เลขาธิการคณะกรรมการวิจัยแห่งชาติได้กล่าวรายงานถึงภารกิจและหน้าที่ของ สำนักงานคณะกรรมการวิจัยแห่งชาติ (วช.) พร้อมสรุปแนวทางการดำเนินงานของ วช. ตามทิศทางการปฏิรูประบบวิจัย  และนวัตกรรมของประเทศ ยุทธศาสตร์ชาติ และ Thailand 4.0 ตามนโยบายของ พลเอก ประยุทธ์ จันทร์โอชา นายกรัฐมนตรี
จากนั้น รัฐมนตรีประจำสำนักนายกรัฐมนตรีได้กล่าวมอบนโยบายว่า สำนักงานคณะกรรมการวิจัยแห่งชาติมีหน้าที่และพันธกิจสำคัญโดยเป็นหน่วยงานหลักใน 2 ประเด็น ได้แก่ 1) การขับเคลื่อนนโยบายและนวัตกรรมของประเทศ 2) การปฏิรูประบบวิจัยและนวัตกรรม เพื่อตอบสนองต่อยุทธศาสตร์ชาติและ Thailand 4.0 ซึ่งในตอนนี้มีมิติสำคัญในเรื่องการวิจัยอยู่ 3 มิติ คือ (1) การวิจัยและนวัตกรรมที่ไปตอบโจทย์ เรื่องทางความมั่งคั่งทางเศรษฐกิจ ไม่ว่าจะเป็นเรื่องของภาคเกษตร ภาคอุตสาหกรรม ภาคบริการ ที่สำคัญของประเทศ (2) การวิจัยและนวัตกรรมที่ต้องไปตอบโจทย์ เรื่องของสังคม โดยเฉพาะประเด็นท้าทายทางสังคม ดังนั้นจึงต้องบูรณาการกันทั้งทางด้านวิทยาศาสตร์ สังคมศาสตร์ และมนุษยศาสตร์ (3) การวิจัยและพัฒนาเพื่อความเป็นเลิศหรือเพิ่มขีดความสามารถทางเทคโนโลยี โดยมีเทคโนโลยีเป้าหมายที่จะพัฒนาในอีก 3 ถึง 5 ปีข้างหน้า ภายใต้ไทยแลนด์ 4.0 จำนวน 4 เรื่องหลัก ๆ ได้แก่เรื่อง 1.ไบโอเทคโนโลยี 2.ดิจิตอลเทคโนโลยี 3.วัสดุศาสตร์ และ 4.นาโนเทคโนโลยี ซึ่งส่วนนี้ สำนักงานคณะกรรมการส่งเสริมการลงทุน (BOI) ได้ประกาศให้เทคโนโลยีเป็นเป้าหมายสำคัญที่จะให้การส่งเสริมด้วย
นอนจากนี้ สำนักงานคณะกรรมการวิจัยแห่งชาติ (วช.) และสำนักงานคณะกรรมการนโยบายวิทยาศาสตร์ เทคโนโลยี และนวัตกรรมแห่งชาติ (สวทน.) จะต้องร่วมมือกันอย่างใกล้ชิด ทั้งในด้านยุทธศาสตร์ การจัดโครงสร้างและบริหารองค์กรวิจัยของประเทศทั้งระบบ ให้มีเป้าหมายที่ตรงกัน ทำให้มีพลังในการที่จะช่วยขับเคลื่อน สำหรับการวิจัยจะต้องจัดองค์ประกอบของหน่วยงานวิจัยในประเทศโดยเร็วเพื่อให้การวิจัยสามารถตอบโจทย์ของประเทศได้ ไม่ว่าจะเป็นภาคเอกชน ภาคสังคมเพื่อให้มีเป้าหมายที่ชัดเจนในเรื่องของการวิจัยมากยิ่งขึ้น
หลังจากนั้น เลขาธิการ วช. ได้เชิญรัฐมนตรีประจำสำนักนายกรัฐมนตรีเยี่ยมชมการดำเนินงานศูนย์จัดการความรู้การวิจัย และระบบสารสนเทศการวิจัยระดับประเทศ ของ วช. ด้วยความสนใจ
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2446
