รัฐบาลไทย-ข่าวทำเนียบรัฐบาล-“ยุติธรรม” เน้นย้ำการควบคุม ดูแล และแก้ไขฟื้นฟูผู้กระทำผิดให้กลับคืนเป็นพลเมืองดีของสังคม

วันอังคารที่ 16 มกราคม 2561
“ยุติธรรม” เน้นย้ำการควบคุม ดูแล และแก้ไขฟื้นฟูผู้กระทำผิดให้กลับคืนเป็นพลเมืองดีของสังคม
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมคณะกรรมการคุมประพฤติ ครั้งที่ ๑/๒๕๖๑
ในวันจันทร์ที่ ๑๕ มกราคม ๒๕๖๐ เวลา ๑๓.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมคณะกรรมการคุมประพฤติ ครั้งที่ ๑/๒๕๖๑
โดยมี ศาสตราจารย์พิเศษวิศิษฎ์ วิศิษฎ์สรอรรถ ปลัดกระทรวงยุติธรรม
ผู้บริหารกระทรวงยุติธรรม กรรมการผู้ทรงคุณวุฒิ และผู้แทนจากหน่วยงานต่างๆ เข้าร่วมประชุม
เพื่อติดตามรายงานผลการดำเนินการด้านต่างๆ ของกรมคุมประพฤติ ประจำปีงบประมาณ พ.ศ.๒๕๖๑
(๑ ตุลาคม ๒๕๕๙ – ๓๑ ธันวาคม ๒๕๖๐) และติดตามความคืบหน้าในการจัดทำกฎหมายลำดับรอง
ตามพระราชบัญญัติคุมประพฤติ พ.ศ.๒๕๕๙ จำนวน ๑๙ ฉบับ
โดยขณะนี้ มีผลบังคับใช้แล้ว/ประกาศในราชกิจจานุเบกษาแล้ว จำนวน ๑๒ ฉบับ
และยังไม่มีผลบังคับใช้อยู่ในขั้นตอนต่างๆ จำนวน ๗ ฉบับ
นอกจากนี้ ได้พิจารณาร่างระเบียบคณะกรรมการคุมประพฤติ ว่าด้วยคุณสมบัติ หลักเกณฑ์
และวิธีการแต่งตั้งและถอดถอนอาสาสมัครคุมประพฤติ พ.ศ. ...
โดยที่ประชุมได้เห็นชอบตามข้อสังเกตที่คณะกรรมการได้ปรับแก้ไขถ้อยคำและข้อความในร่างฯ
เพื่อให้มีความชัดเจนและสมบูรณ์มากขึ้น
รวมทั้ง ได้พิจารณาร่างหลักสูตรการฝึกอบรมพนักงานคุมประพฤติ ตามมาตรา ๒๐
แห่งพระราชบัญญัติคุมประพฤติ พ.ศ.๒๕๕๙ จำนวน ๒ หลักสูตร ได้แก่ หลักสูตรการฝึกอบรมก่อนเข้าปฏิบัติหน้าที่
และหลักสูตรการฝึกอบรมเพื่อเพิ่มพูนทักษะและความเชี่ยวชาญ
โดยมติที่ประชุม เสนอให้มีการปรับเพิ่มเนื้อหาด้านต่างๆ ในหลักสูตร
อาทิ ทักษะความรู้ ทัศนคติ และคุณธรรมจริยธรรม เพื่อให้หลักสูตรมีความสมบูรณ์มากยิ่งขึ้น
โอกาสนี้ รองนายกรัฐมนตรี และรัฐมนตรีว่าการกระทรวงยุติธรรม ได้เน้นย้ำในเรื่องของการควบคุม ดูแล
และแก้ไขฟื้นฟูผู้กระทำผิดให้กลับคืนเป็นพลเมืองดีของสังคม โดยมุ่งเน้นขยายความร่วมมือของสังคมในทุกภาคส่วน
โดยเฉพาะกับผู้ประกอบการ ที่จะเข้ามาช่วยในเรื่องของการฝึกอาชีพ และเปิดโอกาสรับผู้พ้นจากการคุมความประพฤติ
เข้าทำงานในสถานประกอบการ เพื่อป้องกันไม่ให้หวนกลับไปกระทำผิดซ้ำ

ที่มา : http://www.thaigov.go.th/news/contents/details/9412
