รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐเช็กประจำประเทศไทยเข้าเยี่ยมคารวะรองนายกรัฐมนตรี ในโอกาสเข้ารับตำแหน่งใหม่

วันพุธที่ 14 มิถุนายน 2560
เอกอัครราชทูตสาธารณรัฐเช็กประจำประเทศไทยเข้าเยี่ยมคารวะรองนายกรัฐมนตรี ในโอกาสเข้ารับตำแหน่งใหม่
เอกอัครราชทูตสาธารณรัฐเช็กประจำประเทศไทยเข้าเยี่ยมคารวะรองนายกรัฐมนตรี ในโอกาสเข้ารับตำแหน่งใหม่
วันที่ (14 มิ.ย. 2560) เวลา 09.00 น. นายมาเร็ก ลิบชีตซกี เอกอัครราชทูตสาธารณรัฐเช็กประจำประเทศไทย เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ในโอกาสเข้ารับตำแหน่งใหม่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีรู้สึกยินดีที่นายมาเร็กฯ ได้เข้ารับดำรงตำแหน่งเอกอัครราชทูตสาธารณรัฐเช็กประจำประเทศไทย เนื่องจากเอกอัครราชทูตสาธารณรัฐเช็กฯ มีประสบการณ์การทำงานในกรมเอเชียและแปซิฟิกของสาธารณรัฐเช็กมาก่อนเข้ารับหน้าที่ในประเทศไทย ซึ่งเอกอัครราชทูตสาธารณรัฐเช็กฯ ให้คำมั่นว่าจะทำงานอย่างเต็มที่เพื่อผลักดันความสัมพันธ์และความร่วมมือระหว่างทั้งสองประเทศ
ในโอกาสนี้ ทั้งสองฝ่ายได้หารือเกี่ยวกับความร่วมมือในเรื่องต่าง ๆ อาทิ ความร่วมมือทางการทหาร ทั้งสองฝ่ายยินดีที่ความร่วมมือทางการทหารระหว่างทั้งสองประเทศมีทิศทางในเชิงบวกมาโดยตลอด ความร่วมมือด้านการลงทุน รองนายกรัฐมนตรีกล่าวว่า ขณะนี้ประเทศไทยมีนโยบายประเทศไทย 4.0 เพื่อเพิ่มขีดความสามารถในการแข่งขันของประเทศ และขอเชิญชวนให้นักลงทุนเช็กเข้ามาดำเนินธุรกิจในไทยเพิ่มมากขึ้น โดยเอกอัครราชทูตสาธารณรัฐเช็กฯ กล่าวว่านักลงทุนเช็กให้ความสนใจที่จะลงทุนในโครงการต่าง ๆ ของไทย อาทิ โครงการพัฒนาระเบียงเศรษฐกิจภาคตะวันออก (EEC) และอุตสาหกรรม S-Curve ซึ่งรัฐบาลไทยพร้อมจะอำนวยความสะดวกให้ ความร่วมมือด้านการท่องเที่ยว ทั้งสองฝ่ายยินดีที่ประชาชนของทั้งสองประเทศเดินทางไปท่องเที่ยวซึ่งกันและกัน รวมทั้งยังสนับสนุนให้เปิดเส้นทางบินตรงกรุงเทพฯ - ปราก เพื่อส่งเสริมให้มีการท่องเที่ยวระหว่างสองประเทศมากยิ่งขึ้น ความร่วมมือด้านวิทยาศาสตร์และเทคโนโลยี ทั้งสองฝ่ายสนับสนุนให้มีความร่วมมือด้านวิทยาศาสตร์ เทคโนโลยี และนวัตกรรมระหว่างกัน โดยเฉพาะในสาขาที่สาธารณรัฐเช็กมีความเชี่ยวชาญ อาทิ นาโนเทคโนโลยี เทคโนโลยีชีวภาพ และการจัดการขยะเพื่อเปลี่ยนเป็นพลังงาน
ในช่วงท้าย รองนายกรัฐมนตรียินดีที่ความสัมพันธ์ระหว่างประเทศไทยกับสาธารณรัฐเช็กเป็นไปอย่างราบรื่น และเน้นย้ำว่ารัฐบาลไทยพร้อมที่จะให้ความร่วมมือและการสนับสนุนในการยกระดับความร่วมมือระหว่างทั้งสองประเทศ

ที่มา : http://www.thaigov.go.th/news/contents/details/4510
