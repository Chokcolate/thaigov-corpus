รัฐบาลไทย-ข่าวทำเนียบรัฐบาล-รอง นรม. พล.อ. ฉัตรชัยฯ เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ ครั้งที่ 1/2561

วันพุธที่ 31 มกราคม 2561
รอง นรม. พล.อ. ฉัตรชัยฯ เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ ครั้งที่ 1/2561
ที่ประชุมได้พิจารณาและมีมติเห็นชอบแผนการถ่ายโอนภารกิจสภาเด็กและเยาวชนไปสู่จังหวัดและท้องถิ่น ภายใต้การกำกับดูแลของ อปท. ภายในระยะเวลา 5 ปี
วันนี้ (31 มกราคม 2561) เวลา 9.00 น. ณ ห้องประชุมคณะรัฐมนตรี (เดิม) ชั้น 2 สำนักเลขาธิการคณะรัฐมนตรี ทำเนียบรัฐบาล พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ ครั้งที่ 1/2561 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบแผนการถ่ายโอนภารกิจสภาเด็กและเยาวชนไปสู่จังหวัดและท้องถิ่นปี 2561-2565 โดยให้ความเห็นชอบต่อเป้าหมายการขับเคลื่อนแผน โดยภายในระยะเวลา 5 ปี สภาเด็กและเยาวชนทั้งในระดับตำบล เทศบาล อำเภอ และจังหวัดจะไปอยู่ในการกำกับดูแลขององค์กรปกครองส่วนท้องถิ่น (อปท.) ในพื้นที่ที่รับผิดชอบ
ที่ประชุมได้พิจารณาและมีมติเห็นชอบร่างรายงานการพัฒนาเด็กและเยาวชนแห่งชาติ ประจำปี 2559 ตามข้อเสนอแนะเชิงนโยบาย เห็นควรมีศูนย์พัฒนาเด็กเล็กที่มีคุณภาพทั่วประเทศ ควรเพิ่มการพัฒนาเด็กด้านจิตใจ อาทิ การยังยั้งชั่งใจ การรู้จักแยกแยะผิดชอบชั่วดี และความรับผิดชอบ ในส่วนเด็กและเยาวชนที่ต้องการคุ้มครองเป็นพิเศษยังเป็นกลุ่มที่ภาครัฐต้องให้ความสนใจมากยิ่งขึ้น โดยสนับสนุนให้กรมกิจการเด็กและเยาวชนมีการรวบรวมฐานข้อมูลเชิงบวกและการสร้างฐานข้อมูลเพื่อการพัฒนา ในส่วนด้านข้อเสนอแนะเชิงปฏิบัตินั้นเห็นควรให้กรมกิจการเด็กและเยาวชนไปพัฒนาพร้อมเป็นศูนย์กลางระบบฐานข้อมูลด้านเด็กและเยาวชนของประเทศไทยทั้งในข้อมูลด้านบวกและด้านลบเพื่อให้เห็นภาพรวมที่แท้จริง โดยอาจจะต้องมีการวิเคราะห์นโยบาย และจัดลำดับโครงการพัฒนาเร่งด่วนในแต่ละปี เพื่อกำหนดเป็นแผนยุทธศาสตร์รายปี พร้อมจัดลำดับความสำคัญเร่งด่วน เพื่อให้งานพัฒนาเด้กและเยาวชนมีความคล่องตัว สอดคล้องกับนโยบายของรัฐบาลอย่างแท้จริง
******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9740
