รัฐบาลไทย-ข่าวทำเนียบรัฐบาล-รมว.มท. เปิดงาน OTOP Midyear 2017 “BEST LOCAL TO GLOBAL”   ขอเชิญชวนพี่น้องประชาชนร่วมอุดหนุนสินค้าภูมิปัญญาไทย ยอดขายวันแรกพุ่งกระฉูด 82 ล้านบาท

วันศุกร์ที่ 19 พฤษภาคม 2560
รมว.มท. เปิดงาน OTOP Midyear 2017 “BEST LOCAL TO GLOBAL”   ขอเชิญชวนพี่น้องประชาชนร่วมอุดหนุนสินค้าภูมิปัญญาไทย ยอดขายวันแรกพุ่งกระฉูด 82 ล้านบาท
รมว.มท.เปิดงาน OTOP Midyear 2017 “BEST LOCAL TO GLOBAL”  ขอเชิญชวนพี่น้องประชาชนร่วมอุดหนุนสินค้าภูมิปัญญาไทย ยอดขายวันแรกพุ่งกระฉูด 82 ล้านบาท
วันนี้ (19 พ.ค. 60) เวลา 15.00 น. ณ เวทีกลางอาคารชาเลนเจอร์ 2 ศูนย์การแสดงสินค้าและการประชุมอิมแพคเมืองทองธานี พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานเปิดงาน OTOP Midyear 2017 “BEST LOCAL TO GLOBAL” โดยมี นายสุธี มากบุญ รัฐมนตรีช่วยว่าการกระทรวงมหาดไทย ผู้บริหารระดับสูงของกระทรวงมหาดไทย คณะทูตานุทูตจากประเทศต่างๆ คณะกรรมการอำนวยการหนึ่งตำบลหนึ่งผลิตภัณฑ์แห่งชาติ หัวหน้าส่วนราชการ ผู้ว่าราชการจังหวัด ภาคประชาชน สื่อมวลชน และแขกผู้มีเกียรติเข้าร่วมงานเป็นจำนวนมาก
โอกาสนี้ นายสุทธิพงษ์ จุลเจริญ รองปลัดกระทรวงมหาดไทย ในนามของคณะกรรมการจัดงาน ได้กล่าวรายงานวัตถุประสงค์ของการจัดงานในครั้งนี้ จัดขึ้นโดย กรมการพัฒนาชุมชน ซึ่งเป็นหน่วยงานหลักในการจัดงาน เพื่อส่งเสริมให้กลุ่มผู้ผลิต ผู้ประกอบการ OTOP ที่มีศักยภาพ ได้จัดแสดงและจำหน่ายผลิตภัณฑ์ที่มีคุณภาพ และมาตรฐานที่ได้รับการยอมรับจากผู้ซื้อทั้งในประเทศและต่างประเทศ เป็นการเพิ่มช่องทางการตลาดและเพิ่มรายได้ให้แก่ผู้ผลิต ผู้ประกอบการ OTOP และเป็นการขับเคลื่อนเศรษฐกิจฐานรากผ่านกลไกโครงการหนึ่งตำบล หนึ่งผลิตภัณฑ์ของรัฐบาล จากการบูรณาการ และความร่วมมือของทุกภาคส่วน สามารถยกระดับคุณภาพชีวิตความเป็นอยู่ของประชาชนให้ดีขึ้น และส่งผลให้เศรษฐกิจในภาพรวมของประเทศเกิดความมั่นคง มั่งคั่ง และยั่งยืน สำหรับการจัดงานในครั้งนี้มีระยะเวลา 8 วัน เริ่มมาตั้งแต่วันที่ 18 พฤษภาคม 2560 ที่ผ่านมา และจะดำเนินการไปจนถึงวันที่ 25 พฤษภาคม 2560 ณ อาคารชาเลนเจอร์ 1 - 3 อิมแพคเมืองทองธานี
จากนั้น พลเอกอนุพงษ์ เผ่าจินดา รัฐมนตรีว่าการกระทรวงมหาดไทย ได้เป็นประธานเปิดงาน OTOP Midyear 2017 โดยกล่าวว่า ตนมีความยินดีเป็นอย่างยิ่ง และขอบคุณทุกภาคส่วนที่ร่วมกันทุ่มเทสรรพกำลังในการจัดงาน OTOP Midyear 2017 “BEST LOCAL TO GLOBAL” หรือ ภูมิใจ ภูมิปัญญาไทย ระดับโลก ครั้งนี้จัดได้ยิ่งใหญ่อลังการมาก เพื่อให้พี่น้องประชาชนได้ซื้อสินค้าชุมชนที่ดีที่สุดที่เป็นผลิตภัณฑ์จากชุมชนที่มีคุณค่า เป็นผลิตภัณฑ์ฝีมือคนไทย อีกทั้งยังเป็นการตอบสนองนโยบายรัฐบาลในการกระตุ้นเศรษฐกิจของประเทศให้ดีขึ้น ซึ่งรัฐบาลได้กำหนดยุทธศาสตร์ตามแผนพัฒนาเศรษฐกิจและสังคมแห่งชาติ ฉบับที่ 12 (พ.ศ.2560 - 2564) โดยมีประเด็นยุทธศาสตร์ที่สำคัญ คือ การสร้างความเป็นธรรม ลดความเหลื่อมล้ำในสังคม และการสร้างความเข้มแข็งทางเศรษฐกิจและแข่งขันได้อย่างยั่งยืน เพื่อเข้าสู่เป้าหมายสำคัญยิ่ง คือ การลดความเหลื่อมล้ำทางด้านรายได้และความยากจน และการเข้าถึงบริการทางสังคมที่มีคุณภาพอย่างทั่วถึง มีระบบเศรษฐกิจที่มีความเข้มแข็ง แข่งขันได้ ปรับสู่เศรษฐกิจฐานรากบริการและดิจิทัล มีผู้ประกอบการรุ่นใหม่ และสามารถปรับตัวเข้าสู่การเปลี่ยนแปลงด้านเศรษฐกิจและสังคมตามแนวคิดประเทศไทย 4.0 ซึ่งโครงการหนึ่งตำบล หนึ่งผลิตภัณฑ์ ถือเป็นโครงการสำคัญของรัฐบาลที่จะขับเคลื่อนเศรษฐกิจฐานรากให้มีความเชื่อมโยงเศรษฐกิจมหภาค เป็นการสร้างงาน สร้างอาชีพ สร้างรายได้และการมีงานทำให้กับพี่น้องประชาชน โดยการพัฒนาศักยภาพผู้ผลิต ผู้ประกอบการ และยกระดับสินค้า ผลิตภัณฑ์ การบริการให้มีมาตรฐานและเข้าสู่การตลาดได้อย่างมีประสิทธิภาพ
กระทรวงมหาดไทย ในฐานะคณะอนุกรรมการหนึ่งตำบล หนึ่งผลิตภัณฑ์ ระดับภูมิภาค ได้เสริมสร้างความเข้มแข็งให้ชุมชน โดยการยกระดับผู้ผลิต ผู้ประกอบการ สินค้าและผลิตภัณฑ์ชุมชน และการส่งเสริมการตลาดให้มากขึ้น เช่น จัดให้มีการยกระดับผลิตภัณฑ์เป็นสินค้า Brand Name, ศิลปิน OTOP, สินค้า OTOP ส่งออก, การนำสินค้าภูมิปัญญาที่เป็นอัตลักษณ์ของจังหวัดมาจำหน่ายในร้านค้าประชารัฐสุขใจ SHOP ในสถานีบริการน้ำมัน ปตท.ทั่วประเทศ, ส่งเสริมการจัดจำหน่าย OTOP บนเครื่องบิน, ให้มี Trader ส่งเสริมการตลาด รวมถึงส่งเสริมการจัดจำหน่ายผ่านระบบ E-commerce นอกจากนี้ กระทรวงมหาดไทยยังมีนโยบายให้จังหวัด อำเภอ จัดโครงการตลาดนัดชุมชนไทยช่วยไทย คนไทยยิ้มได้ เพื่อเพิ่มรายได้แก่ประชาชนในพื้นที่อีกด้วย
การจัดงาน OTOP Midyear 2017 ในครั้งนี้ จึงเป็นอีกหนึ่งกิจกรรมสำคัญเป็นการจัดงานระดับประเทศ มีความพิเศษและมีกิจกรรมที่หลากหลาย รัฐบาลคาดหวังว่าจะเป็นโอกาสที่ดีที่ประเทศไทยจะได้แสดงให้ชาวไทยและชาวต่างชาติ ได้เห็นถึงความก้าวหน้าในการพัฒนาผลิตภัณฑ์ OTOP และคาดหวังว่าการจัดงานครั้งนี้ จะช่วยสร้างงาน สร้างอาชีพ สร้างรายได้ให้ผู้ผลิต ผู้ประกอบการ ตลอดจนสมาชิกกลุ่มต่างๆ เพื่อเป็นการกระตุ้นเศรษฐกิจในภาพรวมของประเทศ โอกาสนี้จึงขอเชิญชวนพี่น้องประชาชนได้มาเยี่ยมชมงานและอุดหนุนสินค้า OTOP สินค้าภูมิปัญญาที่มาจากทั่วประเทศ ซึ่งเม็ดเงินเหล่านี้จะกลับคืนไปสู่ชุมชนทำให้พี่น้องประชาชนมีรายได้ และมีชีวิตความเป็นอยู่ที่ดีขึ้นต่อไป
สำหรับกิจกรรมสำคัญที่จัดขึ้นภายในงาน ประกอบด้วย 1.การจัดนิทรรศการเฉลิมพระเกียรติ “ศาสตร์พระราชา (รัชกาลที่ 9) สู่การพัฒนาอย่างยั่งยืน” 2.การจัดแสดงสินค้า Highlight OTOP ซึ่งเป็นกิจกรรมจัดแสดงประวัติและผลงานของศิลปิน OTOP ผลิตภัณฑ์ NEO OTOP สำหรับใช้ในครัวเรือน  ผลิตภัณฑ์หมู่บ้านไม้แกะสลัก หมู่บ้าน OTOP เพื่อการท่องเที่ยว  และการจัดแสดงผลิตภัณฑ์ OTOP Brand Name 3.การจัดแสดงและจำหน่ายสินค้า OTOP กลุ่มต่างๆ ได้แก่ กลุ่ม OTOP Classic ระดับ 3-5 ดาว, กลุ่ม OTOP ที่มีศักยภาพส่งออกต่างประเทศ“BEST LOCAL TO GLOBAL”, กลุ่มOTOP ขึ้นเครื่องบิน , กลุ่มศิลปิน OTOP , กลุ่ม OTOP Best Seller , กลุ่ม OTOP Trader , กลุ่ม Young OTOP และผลิตภัณฑ์เด่นภูมิปัญญาที่เป็นอัตลักษณ์ของจังหวัด บริหารจัดการโดยร้านค้าประชารัฐสุขใจ Shop  4.OTOP ชวนชิม และถนนอาหาร (Street Food) ซึ่งจัดจำหน่ายอาหารและเครื่องดื่มที่มีเอกลักษณ์ของแต่ละจังหวัด และมีชื่อเสียงเป็นที่ยอมรับ 5.Health & Spa เป็นการจัดพื้นที่สำหรับจำหน่ายผลิตภัณฑ์ Health & Spa ระดับ 3-5 ดาว พร้อมบริการนวดผ่อนคลายเพื่อสุขภาพ และ 6.การจัดนิทรรศการของหน่วยงานภาคี ได้แก่ กระทรวงพาณิชย์ กระทรวงอุตสาหกรรม กระทรวงทรัพยากรธรรมชาติและสิ่งแวดล้อม กระทรวงวัฒนธรรม กระทรวงวิทยาศาสตร์และเทคโนโลยี กระทรวงสาธารณสุข กระทรวงการท่องเที่ยวและกีฬา ศูนย์ส่งเสริมศิลปาชีพระหว่างประเทศ บริษัทประชารัฐรักสามัคคี (ประเทศไทย) จำกัด และ บริษัทห้องปฏิบัติการกลาง (ประเทศไทย) จำกัด CENTRAL Laboratory เป็นต้น
ในการจัดงานครั้งนี้ นอกจากการแสดงและจำหน่ายสินค้าในภาพรวมมากกว่า 3,000 บูท ยังมีสิ่งอำนวยความสะดวกอย่างครบครัน อาทิ ที่จอดรถกว่า 3,000 คัน การให้บริการ Health & Spa ที่มาบริการถึงที่มากกว่า 100 เตียง จุดบริการ Free WiFi และกิจกรรมส่งเสริมการขาย อาทิเช่น การแสดงดนตรี การแสดงศิลปวัฒนธรรมภาคต่างๆ แล้วยังมีช่วงนาทีทองมาให้ช้อปอย่างจุใจ วันละ 2 ครั้ง แถมด้วยโปรโมชั่นพิเศษที่จัดกันเต็มๆ คือ ซื้อสินค้าภายในงานครบทุก 1,000 บาท สามารถนำใบเสร็จมาแลกรับคูปองชิงโชค เพื่อลุ้นรับสร้อยคอทองคำ 1 สลึง วันละ 2 เส้นทุกวัน และในวันสุดท้ายมีลุ้นรางวัลใหญ่ สร้อยคอทองคำหนัก 10 บาท โทรศัพท์ Samsung S8, โทรทัศน์ Samsung LED 55 นิ้ว และจักรยานพับได้ เป็นต้น โดยในวันแรกของการเปิดจำหน่ายสินค้าเมื่อวันที่ 18 พฤษภาคมที่ผ่านมา ได้รับการตอบรับอย่างดีมากจากพี่น้องประชาชนมีผู้เข้าเยี่ยมชมและเลือกซื้อสินค้าภายในงานแล้วกว่า 4 หมื่นคน มียอดจำหน่ายกว่า 82 ล้านบาท.
ครั้งที่ 77 / 2560

ที่มา : http://www.thaigov.go.th/news/contents/details/3877
