รัฐบาลไทย-ข่าวทำเนียบรัฐบาล-มหาดไทยจัดพิธีทำบุญตักบาตรถวายพระราชกุศลพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560

วันจันทร์ที่ 4 ธันวาคม 2560
มหาดไทยจัดพิธีทำบุญตักบาตรถวายพระราชกุศลพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560
กระทรวงมหาดไทยจัดพิธีทำบุญตักบาตรถวายพระราชกุศล พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560
วันนี้ (3ธ.ค.60) ที่กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เปิดเผยว่า ด้วยในการประชุมส่วนราชการที่เกี่ยวข้องกับการจัดพิธีทำบุญตักบาตรถวายพระราชกุศล พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560 เมื่อวันที่ 28 พฤศจิกายน 2560 ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี โดยมีปลัดสำนักนายกรัฐมนตรีเป็นประธาน ที่ประชุมมีมติเห็นชอบให้จังหวัดจัดพิธีทำบุญตักบาตรถวายพระราชกุศลพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560
กระทรวงมหาดไทยพิจารณาแล้วเห็นว่า เพื่อให้การจัดพิธีทำบุญตักบาตรถวายพระราชกุศล พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560 เป็นไปด้วยความเรียบร้อยตามมติที่ประชุมดังกล่าว จึงได้แจ้งให้จังหวัดทุกจังหวัดดำเนินการ 1) จัดพิธีทำบุญตักบาตรพระสงฆ์และสามเณร จำนวน 91 รูป หรือจำนวนตามที่เห็นสมควร ในเวลา 07.00 น. ณ บริเวณศาลากลางจังหวัด หรือสถานที่เหมาะสม โดยมีผู้ว่าราชการจังหวัดเป็นประธาน และ 2) จัดกิจกรรมสาธารณประโยชน์เพื่อถวายเป็นพระราชกุศลโดยจิตอาสา อาทิ การบูรณะหรือทำความสะอาดศาสนสถาน การขุดลอกคูคลอง และการบริจาคโลหิต โดยมีผู้ว่าราชการจังหวัดเป็นประธาน
ในโอกาสนี้ กระทรวงมหาดไทย ขอเชิญพี่น้องประชาชนชาวไทยทั่วประเทศ เข้าร่วมพิธีทำบุญตักบาตรและร่วมกิจกรรมสาธารณประโยชน์ เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร ในวันที่ 5 ธันวาคม 2560 เวลา 07:00 น. เป็นต้นไป ณ บริเวณศาลากลางจังหวัด หรือสถานที่ที่จังหวัดกำหนดทั่วประเทศ.
ครั้งที่ 188/2560
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/8522
