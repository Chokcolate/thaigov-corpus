รัฐบาลไทย-ข่าวทำเนียบรัฐบาล-กระทรวงวัฒนธรรม จัดงานสัปดาห์ส่งเสริมพระพุทธศาสนา เนื่องในเทศกาลวิสาขบูชา ประจำปี 2560 พร้อมเชิญชวนชาวพุทธสืบทอดพระพุทธศาสนา เรียนรู้หลักธรรม วันวิสาขบูชา  4-10  พฤษภาคม นี้

วันอังคารที่ 2 พฤษภาคม 2560
กระทรวงวัฒนธรรม จัดงานสัปดาห์ส่งเสริมพระพุทธศาสนา เนื่องในเทศกาลวิสาขบูชา ประจำปี 2560 พร้อมเชิญชวนชาวพุทธสืบทอดพระพุทธศาสนา เรียนรู้หลักธรรม วันวิสาขบูชา  4-10  พฤษภาคม นี้
กระทรวงวัฒนธรรม จัดงานสัปดาห์ส่งเสริมพระพุทธศาสนา เนื่องในเทศกาลวิสาขบูชา ประจำปี 2560 พร้อมเชิญชวนชาวพุทธสืบทอดพระพุทธศาสนา เรียนรู้หลักธรรม วันวิสาขบูชา  4-10  พฤษภาคม นี้ ทั้งในส่วนกลางและส่วนภูมิภาคทั่วประเทศ
วันนี้ (2 พฤษภาคม 2560) เวลา 09.05 น. ณ บริเวณด้านหน้าตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอกธนะศักดิ์ ปฏิมากร รองนายกรัฐมนตรี พร้อมด้วย นายวีระ โรจน์พจนรัตน์  รัฐมนตรีว่าการกระทรวงวัฒนธรรม ตลอดจนตัวแทนจากกรมการศาสนา และ องค์กรเครือข่ายทางศาสนามาพบ  พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งานสัปดาห์ส่งเสริมพระพุทธศาสนา เนื่องในเทศกาลวิสาขบูชา  ประจำปี  พ.ศ.2560 ระหว่างวันที่  4-10  พฤษภาคมนี้  จัดขึ้นทั้งในส่วนกลางและส่วนภูมิภาคทั่วประเทศ
ทั้งนี้ การจัดกิจกรรมดังกล่าวประกอบด้วย บัตรอวยพรวิสาขบูชา แผ่นพับวิสาขบูชา หนังสือองค์ความรู้เกี่ยวกับวันวิสาขบูชา พร้อมกันนี้รัฐมนตรีว่าการกระทรวงวัฒนธรรมได้กล่าวเรียนเชิญนายกรัฐมนตรี  ลงลายมือชื่อในบัตรอวยพรวิสาขบูชา 2560 เพื่อมอบให้กับประชาชน ความว่า “ขอให้คนไทยทุกคนให้ความสำคัญกับวันสำคัญของศาสนา และนำสู่การปฏิบัติให้ได้อย่างเป็นรูปธรรม จิตใจบริสุทธิ์ สังคมปลอดภัย ประชาชนมีความสุขอย่างยั่งยืน”
จากนั้นผู้แทนกระทรวงวัฒนธรรม ได้มอบพานพุ่มดอกบัว ซึ่งเป็นสัญลักษณ์ของงานวันวิสาขบูชา แก่นายกรัฐมนตรี และเด็ก ๆ นักเรียนกลุ่มหนึ่ง ได้ขับร้องเพลงวิสาขบูชา ให้นายกรัฐมนตรีและสื่อมวลชนฟัง ซึ่ง นายกรัฐมนตรี ได้แสดงความประทับใจพร้อมได้เยี่ยมชมผลิตภัณฑ์ต่าง ๆ  เช่น ข้าวเม่า ของกลุ่มแปรรูปผลิตภัณฑ์จากชุมชนตรอกข้าวเม่า โดยนายกรัฐมนตรีได้แสดงความสนใจ พร้อมให้คำแนะนำกับกลุ่มดังกล่าวให้พัฒนารูปแบบบรรจุภัณฑ์ของข้าวเม่า ให้มีการนำเสนอเรื่องราวบนบรรจุภัณฑ์  ซึ่งจะเป็นการส่งเสริมและเพิ่มสีสันให้มีจุดขายที่น่าสนใจแก่ผู้ซื้อมากยิ่งขึ้น และได้กล่าวผ่านตัวแทนสื่อมวลชนในการประชาสัมพันธ์เชิญชวนประชาชน ทุกภาคส่วนให้เข้าร่วมกิจกรรมในวันวิสาขบูชาที่จะมีขึ้น ระหว่างวันที่  4-10 พฤษภาคม 2560 ซึ่งจัดขึ้นในวัดต่างๆทั่วประเทศโดยพร้อมเพรียงกัน โดยเน้นให้ทุกคนได้ร่วมกันส่งเสริมการรักษาศีล ลด ละ เลิก อบายมุข เพื่อถวายเป็นพุทธบูชา ผู้สนใจสอบถามรายละเอียดเพิ่มเติมที่กรมศาสนา กระทรวงวัฒนธรรม โทร 02-422-8789
****************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3452
