รัฐบาลไทย-ข่าวทำเนียบรัฐบาล-ศธ.หารือทบทวนการให้บริการสัญญาณอินเทอร์เน็ตในสถานศึกษา

วันพฤหัสบดีที่ 16 พฤศจิกายน 2560
ศธ.หารือทบทวนการให้บริการสัญญาณอินเทอร์เน็ตในสถานศึกษา
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังการประชุมองค์กรหลัก ครั้งที่ 37/2560 เมื่อวันอังคารที่ 14 พฤศจิกายน 2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังการประชุมองค์กรหลัก ครั้งที่ 37/2560 เมื่อวันอังคารที่ 14 พฤศจิกายน 2560 ณ ห้องประชุมราชวัลลภ เผยที่ประชุมได้หารือทบทวนการให้บริการสัญญาณอินเทอร์เน็ตในสถานศึกษา เพื่อลดปัญหาความซ้ำซ้อนและไม่มีประสิทธิภาพ
นพ.ธีระเกียรติ เจริญเศรษฐศิลป์ กล่าวว่า  จากผลการตรวจสอบการให้บริการสัญญาณอินเทอร์เน็ตในสถานศึกษา สังกัดกระทรวงศึกษาธิการ พบว่าสถานศึกษาจำนวนมากมีระบบอินเทอร์เน็ตที่ซ้ำซ้อนกัน โดยพบว่าขณะนี้มีสถานศึกษากว่า 10,000 แห่ง ที่ใช้ MOENet - UniNet - ดาวเทียม รวมทั้งการให้บริการอินเทอร์เน็ตจากภาคเอกชนซ้ำซ้อนกันอยู่
สิ่งต่าง ๆ เหล่านี้ ทำให้เกิดความซ้ำซ้อนเป็นอย่างมากและไม่มีประสิทธิภาพ อีกทั้งยังใช้นักเรียนเป็นตัวประกัน เช่น เสนอให้ผู้บริหารลงนามการต่อสัญญาการใช้อินเทอร์เน็ตไปเรื่อย ๆ โดยไม่แก้ปัญหาการเชื่อมต่อ เพราะหากไม่ต่อสัญญา เด็กนักเรียนก็จะไม่มีอินเทอร์เน็ตใช้
ดังนั้น หากกระทรวงศึกษาธิการสามารถแก้ปัญหาเหล่านี้ได้ จะช่วยประหยัดงบประมาณแต่ละปีได้จำนวนมาก จึงจำเป็นต้องมีการทบทวนการจัดทำสัญญาเกี่ยวกับการให้บริการสัญญาณเชื่อมต่ออินเทอร์เน็ตของสถานศึกษา เพื่อลดปัญหาความซ้ำซ้อน โดยจะให้โรงเรียนเป็นผู้เลือกเองว่าควรจะใช้บริการอินเทอร์เน็ตของรายใดหรือระบบใด
อรพรรณ ฤทธิ์มั่น: สรุป
บัลลังก์ โรหิตเสถียร: เรียบเรียง
ธนภัทร จันทร์ห้างหว้า: ถ่ายภาพ
กลุ่มสารนิเทศ สอ.สป.และกลุ่ม ปชส.สร. : รายงาน

ที่มา : http://www.thaigov.go.th/news/contents/details/8116
