รัฐบาลไทย-ข่าวทำเนียบรัฐบาล-กรมทางหลวงดำเนินโครงการบูรณะทางหลวงหมายเลข 1 สายตาก - พะเยา ตอน 2 จังหวัดตาก เปิดให้สัญจรแล้ว

วันอังคารที่ 21 พฤศจิกายน 2560
กรมทางหลวงดำเนินโครงการบูรณะทางหลวงหมายเลข 1 สายตาก - พะเยา ตอน 2 จังหวัดตาก เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินโครงการบูรณะทางหลวงหมายเลข 1 สายตาก - พะเยา ตอน 2 จังหวัดตาก เพื่อเพิ่มศักยภาพสายทาง เชื่อมโยงโครงข่ายทางหลวงสายหลักระหว่างภาคกลางและภาคเหนือ
สนับสนุนการเดินทางเข้าสู่แหล่งท่องเที่ยว และเพิ่มมูลค่าทางเศรษฐกิจให้กระจายอย่างทั่วถึง ปัจจุบันการก่อสร้างแล้วเสร็จและเปิดให้สัญจรแล้ว
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐาน และการให้บริการระบบคมนาคมขนส่ง เพื่อยกระดับคุณภาพชีวิตของประชาชน ซึ่งสอดคล้องกับยุทธศาสตร์ชาติด้านการพัฒนาโครงสร้างพื้นฐานการขนส่ง และการพัฒนาประสิทธิภาพโครงข่ายทางหลวงสายหลักทั่วประเทศ โดย ทล. ดำเนินการบูรณะโครงข่ายสายหลักระหว่างภาคทางหลวงหมายเลข 1 สายตาก - พะเยา ตอน 2 มีจุดเริ่มต้นที่ กม.583+246 บริเวณบ้านแม่เชียงราย ตำบลพระบาทวังตวง อำเภอแม่พริก จังหวัดลำปาง ผ่านพื้นที่อำเภอแม่พริก และอำเภอเถิน จังหวัดลำปาง สิ้นสุดที่ กม.630+000 บ้านสบเติน ตำบลแม่ถอด อำเภอเถิน จังหวัดลำปาง รวมระยะทางประมาณ 46.75 กิโลเมตร ผิวทางแอสฟัลท์คอนกรีต มาตรฐานทางพิเศษ 4 ช่องจราจร งบประมาณ 824,435,000 บาท ปัจจุบันโครงการก่อสร้างแล้วเสร็จและเปิดให้สัญจร เพื่อรองรับปริมาณการจราจรที่เพิ่มขึ้นอย่างต่อเนื่อง ช่วยอำนวยความสะดวกในการเดินทาง การขนส่งสินค้าทางการเกษตรและอุตสาหกรรม และส่งเสริมการท่องเที่ยวทั้งภายในประเทศและระหว่างประเทศ รวมทั้งพัฒนาคุณภาพการให้บริการของระบบทางหลวง และช่วยลดความสูญเสียชีวิตและทรัพย์สินจากอุบัติเหตุ สามารถสอบถามข้อมูลการเดินทางได้ที่ แขวงทางหลวงลำปางที่ 1 โทร. 0 5422 8246 ต่อ 14 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/8251
