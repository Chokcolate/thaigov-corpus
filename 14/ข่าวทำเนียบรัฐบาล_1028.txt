รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐประชาชนจีนประจำประเทศไทย เข้าเยี่ยมคารวะรองนายกรัฐมนตรี

วันจันทร์ที่ 6 พฤศจิกายน 2560
เอกอัครราชทูตสาธารณรัฐประชาชนจีนประจำประเทศไทย เข้าเยี่ยมคารวะรองนายกรัฐมนตรี
เอกอัครราชทูตสาธารณรัฐประชาชนจีนประจำประเทศไทย เข้าเยี่ยมคารวะรองนายกรัฐมนตรี
วันนี้ (6 พฤศจิกายน 2560) เวลา 14.30 น. นายหลี่ว เจี้ยน เอกอัครราชทูตสาธารณรัฐประชาชนจีนประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี เนื่องในโอกาสเข้ารับตำแหน่งเอกอัครราชทูตสาธารณรัฐประชาชนจีนประจำประเทศไทย ณ ห้องรับรอง 1 ตึกบัญชาการ 1 ทำเนียบรัฐบาลสรุปสาระสำคัญดังนี้
รองนายกรัฐมนตรีแสดงความยินดีที่นายหลี่ว เจี้ยน เข้ารับตำแหน่ง เอกอัครราชทูตสาธารณรัฐประชาชนจีนฯ และความสัมพันธ์ไทย – จีน ได้ดำเนินมาอย่างยาวนานและมีความใกล้ชิดในทุกระดับ บนพื้นฐานของความเข้าใจอันดีระหว่างกันและกันและเคารพซึ่งกันและกัน พร้อมทั้งยินดีต่อความสำเร็จของการประชุมสมัชชาพรรคคอมมิวนิสต์จีน ครั้งที่ 19 รวมทั้งจะส่งผลต่อการพัฒนาการต่างๆในภูมิภาคและของโลกด้วย ซึ่งหนึ่งในสาระสำคัญที่ไทยและหลายประเทศให้ความสนใจ คือ แนวคิดของท่านประธานาธิบดีสี จิ้นผิง
ในโอกาสนี้ เอกอัครราชทูตสาธารณรัฐประชาชนจีนฯ ได้กล่าวขอบคุณรัฐบาลไทยที่สนับสนุนความร่วมมือระหว่างสองประเทศมาโดยตลอด และขอขอบคุณที่ประเทศไทยได้จัดพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ได้อย่างสมพระเกียรติ และท่านประธานาธิบดีสี จิ้นผิง ได้ให้ความสำคัญอย่างยิ่ง เนื่องจากไทยและจีนมีความสัมพันธ์อันยาวนาน จึงมอบหมายให้นายจาง เกาลี่ รองนายกรัฐมนตรี ในฐานะผู้แทนพิเศษของประธานาธิบดีสี จิ้นผิง เดินทางเยือนไทย เพื่อเข้าร่วมงานพระราชพิธีถวายพระเพลิงพระบรมศพฯ
เอกอัครราชทูตเชื่อว่าภายใต้การบริหารประเทศของนายกรัฐมนตรี เศรษฐกิจของไทยจะพัฒนา และเชื่อว่าไทยและจีนมีแนวความคิดในการพัฒนาคล้ายกัน หวังว่าจะสีการส่งเสริมความร่วมมือระหว่างกันมากขึ้น ซึ่งรองนายกรัฐมนตรีได้กล่าวถึงการทำยุทธศาสตร์ 20 ปี ของไทย จีนประสงค์ร่วมมือกับไทยด้านเศรษฐกิจ ดิจิทัล และการขับเคลื่อนเศรษฐกิจโดยนวัตกรรม
ทั้งนี้รัฐบาลไทยสนับสนุนให้วิสาหกิจของจีนเข้ามามีส่วนร่วมในการพัฒนาประเทศตามนโยบายและยุทธศาสตร์ที่สำคัญของไทยที่มีความสอดคล้องกับการบริหารของจีน อาทิ Thailand 4.0 และโครงการระเบียงเศรษฐกิจพิเศษภาคตะวันออก (EEC) รวมถึงเชื่อมโยงยุทธศาสตร์ที่สำคัญของทั้งสองประเทศ อาทิ ยุทธศาสตร์ความเชื่อมโยง (connectivity) กับ ยุทธศาสตร์ “หนึ่งแถบหนึ่งเส้นทาง” (One Belt One Road) และยุทธศาสตร์ชาติ 20 ปี ที่มุ่งสร้างความสงบสุขในสังคม อันจะนำไปสู่การพัฒนาบนพื้นฐานของความมั่นคง มั่งคั่ง ยั่งยืน
ในช่วงท้าย ทั้งสองฝ่ายกล่าวสนับสนุนความสัมพันธ์ที่มีต่อกันอันยาวนาน เพื่อพัฒนาความสัมพันธ์ให้เจริญก้าวหน้ามั่นคงและให้มิตรภาพไทย – จีนมีความยั่งยืน ในการนี้เอกอัครราชทูตสาธารณรัฐประชาชนจีนฯ ได้มอบรายงานการประชุมสมัชชาพรรคคอมมิวนิสต์จีน ครั้งที่ 19 ฉบับภาษาไทยให้กับนายวิษณุ เครืองาม รองนายกรัฐมนตรี

ที่มา : http://www.thaigov.go.th/news/contents/details/7860
