รัฐบาลไทย-ข่าวทำเนียบรัฐบาล-ก.แรงงาน เตรียมสำรวจความต้องการแรงงาน นำร่องพื้นที่อีอีซี

วันพุธที่ 14 กุมภาพันธ์ 2561
ก.แรงงาน เตรียมสำรวจความต้องการแรงงาน นำร่องพื้นที่อีอีซี
“จรินทร์”ปลัดแรงงาน กำชับแรงงานจังหวัดกลุ่มระเบียงเศรษฐกิจพิเศษภาคตะวันออก (EEC) สำรวจข้อมูลความต้องการด้านแรงงานนำร่องในพื้นที่ร่วมกับภาคีเครือข่ายทุกภาคส่วนที่เกี่ยวข้อง
ใช้กลไกอาสาสมัครแรงงาน (อสร.)
“จรินทร์”ปลัดแรงงาน กำชับแรงงานจังหวัดกลุ่มระเบียงเศรษฐกิจพิเศษภาคตะวันออก (EEC) สำรวจข้อมูลความต้องการด้านแรงงานนำร่องในพื้นที่ร่วมกับภาคีเครือข่ายทุกภาคส่วนที่เกี่ยวข้องใช้กลไกอาสาสมัครแรงงาน (อสร.) ให้ประชาชนในพื้นที่มีงานทำ มีทักษะฝีมือ มีอาชีพ มีรายได้ ได้รับการคุ้มครองและมีหลักประกันทางสังคมที่ยั่งยืน
นางเพชรรัตน์ สินอวย รองปลัดกระทรวงแรงงาน ในฐานะโฆษกกระทรวงแรงงาน เปิดเผยภายหลังการประชุมศูนย์ปฏิบัติการกระทรวงแรงงาน (ศปก.รง.) ว่า จากการที่รัฐบาลได้มีการส่งเสริมและขับเคลื่อนการลงทุนเพื่อสนองตอบอุตสาหกรรมแห่งอนาคตในพื้นที่ระเบียงเศรษฐกิจพิเศษภาคตะวันออก (EEC) ซึ่งจะมีความต้องการแรงงานในแต่ละประเภทกิจการเป็นจำนวนมาก นายจรินทร์ จักกะพาก ปลัดกระทรวงแรงงาน ได้สั่งการในที่ประชุม ศปก.รง. โดยให้แรงงานจังหวัดในพื้นที่อีอีซี ได้แก่ จังหวัดฉะเชิงเทรา ชลบุรี และระยอง โดยใช้กลไกของอาสาสมัครแรงงาน (อสร.) เป็นตัวแทนของกระทรวงแรงงาน ลงพื้นที่ทุกตำบลร่วมกับภาคีเครือข่ายทุกภาคส่วนที่เกี่ยวข้อง สำรวจข้อมูลความต้องการแรงงานแบบประชารัฐเพื่อส่งเสริมการมีงานทำของคนไทยประจำปี 2561
นางเพชรรัตน์ฯ กล่าวต่อว่า โครงการสำรวจข้อมูลความต้องการแรงงานของสถานประกอบการ
ปี 2561 จัดทำขึ้นเพื่อสำรวจข้อมูลความต้องการใช้แรงงานของสถานประกอบการทุกแห่งทั่วประเทศ เพื่อให้มีฐานข้อมูลในระดับพื้นที่จังหวัดและระดับประเทศที่ครบถ้วนและเป็นปัจจุบัน สอดคล้องกับการเปลี่ยนแปลงทางเศรษฐกิจ สามารถใช้ในการวางแผนการผลิตและการพัฒนากำลังคนให้สอดคล้องกับความต้องการของตลาดแรงงาน โดยดำเนินการตั้งแต่บัดนี้จนถึง 16 มีนาคม 2561 ซึ่งจะมีการประชุมเพื่อชี้แจงทำความเข้าใจกับสถานประกอบการและ อสร.ในพื้นที่ จากนั้น อสร.ดำเนินการสำรวจร่วมกับสถานประกอบการ และทุกหน่วยในสังกัดกระทรวงแรงงานจะบันทึกและวิเคราะห์ข้อมูล เพื่อนำไปใช้ประโยชน์ในการหางานให้คนไทยทำ การพัฒนาฝีมือแรงงาน การบริหารจัดการแรงงานต่างด้าวให้สอดคล้องกับตลาดแรงงาน รวมทั้งเป็นประโยชน์ในการวางแผนกำลังคนให้เหมาะสมทั้งระดับจังหวัดและระดับประเทศต่อไป
“อาสาสมัครแรงงานของกระทรวงแรงงานทั่วประเทศเกือบ 2 หมื่นคน จะเป็นฟันเฟืองสำคัญในการประสานและนำภารกิจของกระทรวง เพื่อให้ประชาชนในพื้นที่มีงานทำ มีทักษะฝีมือ มีอาชีพ มีรายได้ ได้รับคุ้มครองและมีหลักประกันทางสังคมที่ยั่งยืนอีกด้วย” นางเพชรรัตน์ฯ กล่าวในท้ายสุด
---------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
กองเศรษฐกิจการแรงงาน– ข้อมูล/
14 กุมภาพันธ์ 2561

ที่มา : http://www.thaigov.go.th/news/contents/details/10101
