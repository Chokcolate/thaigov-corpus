รัฐบาลไทย-ข่าวทำเนียบรัฐบาล-มหาดไทย สั่งการผู้ว่าฯ - นายอำเภอ ดูแลพื้นที่ช่วงส่งท้ายเทศกาลสงกรานต์อย่างต่อเนื่อง กำชับเข้มงวดเรื่องป้องกันอุบัติเหตุทางถนนและความสงบเรียบร้อยในสังคม

วันอังคารที่ 18 เมษายน 2560
มหาดไทย สั่งการผู้ว่าฯ - นายอำเภอ ดูแลพื้นที่ช่วงส่งท้ายเทศกาลสงกรานต์อย่างต่อเนื่อง กำชับเข้มงวดเรื่องป้องกันอุบัติเหตุทางถนนและความสงบเรียบร้อยในสังคม
มหาดไทย สั่งการผู้ว่าฯ - นายอำเภอ ดูแลพื้นที่ช่วงส่งท้ายเทศกาลสงกรานต์อย่างต่อเนื่อง กำชับเข้มงวดเรื่องป้องกันอุบัติเหตุทางถนนและความสงบเรียบร้อยในสังคม
วันนี้ (15 เม.ย.60) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า จากการที่ศูนย์แก้ไขปัญหาความมั่นคงแบบบูรณาการ (ศมบ.) ได้ติดตามสถานการณ์ตามมาตรการรักษาความปลอดภัยในชีวิตและทรัพย์สินของประชาชนในช่วงเทศกาลสงกรานต์ ประกอบกับการติดตามผลการดำเนินงานด้านการป้องกันและลดอุบัติเหตุทางถนน พบว่าอุบัติเหตุทางถนนที่ทำให้มีผู้บาดเจ็บและเสียชีวิต ส่วนใหญ่เกิดจากการขับรถเร็วเกินกฎหมายกำหนด  นอกจากนี้ยังพบปัญหาด้านความสงบเรียบร้อย เช่น เหตุทะเลาะวิวาท ทำร้ายร่างกายในท้องที่ต่าง ๆ ซึ่งมีที่มาจากการดื่มสุรา เป็นต้น
ดังนั้น เพื่อเป็นการป้องกันและแก้ไขปัญหาดังกล่าวอย่างต่อเนื่อง โดยเฉพาะการป้องกันอุบัติเหตุทางถนนซึ่งขณะนี้เริ่มมีประชาชนเดินทางกลับเข้ากรุงเทพมหานครแล้ว กระทรวงมหาดไทยจึงได้สั่งการให้กรมการปกครอง กรมป้องกันและบรรเทาสาธารณภัย และผู้ว่าราชการจังหวัดทุกจังหวัดดำเนินการ ดังนี้
1. ให้ผู้ว่าราชการจังหวัด ในฐานะผู้อำนวยการศูนย์อำนวยการความปลอดภัยทางถนนจังหวัดทุกจังหวัด บูรณาการหน่วยงานที่เกี่ยวข้องในพื้นที่บังคับใช้กฎหมายอย่างเคร่งครัดทั้งในถนนสายหลักและสายรอง โดยตั้งจุดตรวจ จุดสกัด โดยเฉพาะในจุดเสี่ยงต่างๆ และเพิ่มความเข้มข้นในการเรียกตรวจ ตักเตือนผู้ขับขี่ให้ขับรถด้วยความระมัดระวัง และใช้อุปกรณ์นิรภัย อาทิ หมวกนิรภัย และการคาดเข็มขัดนิรภัย เป็นต้น รวมทั้งการตรวจสอบ ปรับปรุง และเพิ่มไฟฟ้าส่องสว่างในบริเวณที่เกิดเหตุและบริเวณจุดเสี่ยงที่จะเกิดอุบัติเหตุ
ในส่วนของการรายงานสถิติข้อมูลการเกิดอุบัติเหตุให้จังหวัดและอำเภอแยกสาเหตุหรือระบุพฤติกรรมที่ทำให้เกิดอุบัติเหตุให้ชัดเจนแยกประเภทยานพานะพฤติกรรมความเสี่ยงที่ฝ่าฝืนกฎหมายเพื่อใช้วิเคราะห์แก้ไขปัญหาอย่างเป็นระบบและมีประสิทธิภาพอีกด้วย
2. ให้กำชับนายอำเภอ กำนัน ผู้ใหญ่บ้าน เข้มงวด กวดขัน ดูแล ตักเตือน ตรวจสอบ และรักษาความปลอดภัยพื้นที่จุดเสี่ยง ที่จะก่อให้เกิดอุบัติเหตุ การกระทำผิดกฎหมาย การทะเลาะวิวาท การทำร้ายร่างกายประชาชนและนักท่องเที่ยว  และเพิ่มความเข้มข้นในการดูแลความปลอดภัยในการสัญจรทางน้ำและแหล่งท่องเที่ยวทางน้ำเป็นพิเศษ โดยเฉพาะอย่างยิ่งจังหวัดที่มีนักท่องเที่ยวชาวต่างชาติจำนวนมาก เช่น จังหวัดชลบุรี ประจวบคีรีขันธ์ ภูเก็ต และสุราษฎร์ธานี
3. ด้านการดูแลรักษาความสงบเรียบร้อยในพื้นที่ให้ผู้ว่าราชการจังหวัดบูรณาการทุกหน่วยงานที่เกี่ยวข้อง ดูแล ตักเตือน รักษาความปลอดภัยในพื้นที่ ทั้งในเขตโซนนิ่ง และพื้นที่จัดงานของภาคเอกชนรวมถึงการบังคับใช้กฎหมายอย่างเคร่งครัด โดยเฉพาะในพื้นที่ที่มีการจัดงานสงกรานต์
รองปลัดกระทรวงมหาดไทย กล่าวเพิ่มเติมว่า สำหรับในพื้นที่ที่ยังมีการเล่นน้ำสงกรานต์ ขอให้จังหวัดและหน่วยงานที่เกี่ยวข้องดำเนินการตามมาตรการที่กำหนดอย่างต่อเนื่อง เพื่อควบคุมและป้องกันการเกิดอุบัติเหตุทางถนนและรณรงค์ ตักเตือนให้ประชาชนและนักท่องเที่ยวเล่นน้ำสงกรานต์อย่างปลอดภัยเป็นไปตามประเพณีวัฒนธรรมที่ดีงาม
และสำหรับพี่น้องประชาชนที่เดินทางกลับจากภูมิลำเนาเพื่อเตรียมพร้อมทำงานหลังวันหยุดต่อเนื่อง ขอให้ใช้รถใช้ถนนด้วยความระมัดระวัง และให้ความร่วมมือกับเจ้าหน้าที่ในการเรียกตรวจเพื่อความปลอดภัย ทั้งนี้ หากพบเห็นจุดเสี่ยงเกิดอุบัติเหตุ การกระทำผิดกฎหมาย หรือพฤติกรรมของบุคคลหรือกลุ่มบุคคลที่น่าสงสัย สามารถแจ้งจุดให้บริการประชาชนทุกแห่ง หรือทางสายด่วนศูนย์ดำรงธรรม 1567 ได้ตลอด 24 ชั่วโมง.
ครั้งที่ 55/2560

ที่มา : http://www.thaigov.go.th/news/contents/details/3096
