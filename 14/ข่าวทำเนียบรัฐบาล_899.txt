รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการขับเคลื่อนการบูรณาการฐานข้อมูลกลางภาครัฐ ครั้งที่ 1/2560

วันอังคารที่ 3 ตุลาคม 2560
รอง นรม. พล.อ.อ.ประจินฯ เป็นประธานการประชุมคณะกรรมการขับเคลื่อนการบูรณาการฐานข้อมูลกลางภาครัฐ ครั้งที่ 1/2560
ที่ประชุมเห็นชอบในเรื่องขับเคลื่อนการดำเนินงานจัดการข้อมูลขนาดใหญ่ (Big Data) และศูนย์บริการร่วม ณ จุดเดียว (One Stop Service) เพื่อให้มีประสิทธิภาพและเกิดผลเป็นรูปธรรมมากยิ่งขึ้นรวมทั้งให้ดำเนินการจัดตั้งศูนย์ข้อมูลภาครัฐ (Government Data Center)
วันนี้ (3 ตุลาคม 2560) เวลา 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลอากาศเอกประจิน จั่นตอง รองนายกรัฐมนตรี เป็นประธานการประชุมคณะกรรมการขับเคลื่อนการบูรณาการฐานข้อมูลกลางภาครัฐ ครั้งที่ 1/2560 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบแนวทางการดำเนินงานตามข้อสั่งการนายกรัฐมนตรีในการขับเคลื่อนการดำเนินงานในเรื่องการจัดการข้อมูลขนาดใหญ่ (Big Data) และศูนย์บริการร่วม ณ จุดเดียว (One Stop Service) ให้มีประสิทธิภาพและเกิดผลเป็นรูปธรรมมากยิ่งขึ้น รวมทั้งให้ดำเนินการจัดตั้งศูนย์ข้อมูลภาครัฐ (Government Data Center) โดยประสานหน่วยงานภาครัฐต่าง ๆ นำข้อมูลที่พร้อมให้บริการมาดำเนินการเป็นโครงการนำร่องให้แล้วเสร็จภายในปี 2560
นอกจากนี้ ที่ประชุมได้พิจารณาและมีมติเห็นชอบการขับเคลื่อนบูรณาการฐานข้อมูลกลางภาครัฐ โดยมอบหมายให้คณะกรรมการบูรณาการทั้ง 4 คณะ เพื่อเร่งดำเนินการให้บูรณาการฐานข้อมมูลภาครัฐด้านต่าง ๆ ให้เห็นผลเป็นรูปธรรม และนำเสนอต่อที่ประชุมคณะกรรมการขับเคลื่อนการบูรณาการฐานข้อมูลกลางภาครัฐภายในเดือนธันวาคม 2560 ทั้งนี้มอบหมายให้ทุกกระทรวง ส่วนราชการที่ไม่สังกัดสำนักนายกรัฐมนตรีรวมทั้งหน่วยงานของรัฐอื่น ๆ ตรวจสอบความถูกต้องและครบถ้วนของข้อมูลตามตารางที่สำนักงานรัฐบาลอิเล็กทรอนิกส์ (องค์การมหาชน) นำเสนอ จากนั้นมอบหมายให้ทุกกระทรวงและส่วนราชการที่ไม่สังกัดสำนักนายกรัฐมนตรีรวมทั้งหน่วยงานของรัฐอื่น ๆ สำรวจสภาพความพร้อมฐานข้อมูลของหน่วยงานของตนและส่งผลการสำรวจให้แก่สำนักงานรัฐบาลอิเล็กทรอนิกส์ (องค์การมหาชน) และในกรณีที่หน่วยงานของรัฐต้องการเชื่อมโยงข้อมูลกับหน่วยงานอื่น ๆ เพื่อประโยชน์ในการดำเนินงานและการบริการประชาชน ให้แจ้งความต้องการดังกล่าว มายังสำนักงานรัฐบาลอิเล็กทรอนิกส์ (องค์การมหาชน) เพื่อรวบรวมข้อมมูลนำเสนอตามข้อสั่งการของนายกรัฐมนตรีต่อไป
พร้อมกันนี้ ที่ประชุมได้พิจารณาและมีมติเห็นชอบแนวทางการขับเคลื่อนบูรณาการข้อมูลด้านอื่น ๆ เช่น ด้านการจัดการภัยพิบัติและภัยธรรมชาติ ด้านการอำนวยความสะดวกในการทำธุรกิจ (Ease of Doing Business) และด้านการท่องเที่ยว โดยการดำเนินงานทั้ง 3 ด้าน ให้มีความก้าวหน้าโดยมีการจัดทำระบบสนับสนุนการใช้ข้อมูลสารสนเทศระบบข้อมูลสาธารณภัยแห่งชาติ ระบบสารสนเทศเพื่อการจัดการสิ่งของสำรองจ่าย (e-Stock) มีกฎหมายป้องกันและบรรเทาสาธารณภัย มีคณะกรรมการป้องกันและบรรเทาสาธารณภัยแห่งชาติภายใต้พระราชบัญญัติป้องกันและบรรเทาสาธารณถัย พ.ศ. 2560 มีการจัดทำโครงการศูนย์บริการภาครัฐเพื่อภาคธุรกิจ (Biz Portal) มีคณะทำงานเตรียมความพร้อมการพัฒนาระบบอำนวยความสะดวกในการประกอบธุรกิจแบบครบวงจร มีโครงการ Tourism Intelligence Center (TIC) เพื่อทำหน้าที่ในการบูรณาการข้อมูลการท่องเที่ยวจากหน่วยงานต่าง ๆ และโครงการ Thailand Tourism Directory เพื่อจัดทำระบบบริการข้อมูลดิจิทัลด้านการท่องเที่ยวของประเทศไทยทั้งข้อมูลจากภาครัฐและเอกชน เพื่อมาให้บริการแก่นักท่องเที่ยว ณ จุดเดียวเพื่อความสะดวกมากขึ้น
ตอนท้าย ที่ประชุมได้พิจารณาและมีมติเห็นชอบแนวทางการบริหารจัดการข้อมูล (Data Center) ภาครัฐ รวมทั้งการเชื่อมโยงข้อมูลระหว่างศูนย์ต่าง ๆ โดยมีความก้าวหน้าในการดำเนินงาน ดังนี้ (1) (ร่าง) ยุทธศาสตร์การพัฒนาศูนย์ข้อมูลภาครัฐ (2) (ร่าง) มาตรฐานบริการข้อมูลภาครัฐ ทั้งนี้ ที่ประชุมได้พิจารณา (ร่าง) ทั้ง 2 แล้วจึงมอบหมายให้สำนักงานรัฐบาลอิเล็กทรอนิกส์ (องค์การมหาชน) ร่วมกับทุกหน่วยงานดำเนินการตามแผนการดำเนินงานพัฒนาศูนย์ข้อมูลภาครัฐระยะ 3 เดือนด้วย
**************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7156
