รัฐบาลไทย-ข่าวทำเนียบรัฐบาล-ประกันสังคมพร้อมดูแลผู้ประกันตน ที่ได้รับผลกระทบจากการชุมนุมทางการเมืองปี 53 อย่างเต็มที่

วันอังคารที่ 30 มกราคม 2561
ประกันสังคมพร้อมดูแลผู้ประกันตน ที่ได้รับผลกระทบจากการชุมนุมทางการเมืองปี 53 อย่างเต็มที่
สำนักงานประกันสังคมชี้แจง ประกันสังคมพร้อมดูแลผู้ประกันตนที่ได้รับผลกระทบจากการชุมนุมทางการเมือง ปี 53 อย่างเต็มที่
จากกรณีที่สื่อออนไลน์เสนอข่าวมีผู้ได้รับผลกระทบจากการยกเลิกเงินช่วยเหลือเยียวยาผู้ชุมนุมทางการเมืองเมื่อปี 2553 โดยถูกกระสุนลูกหลงที่หัวไหล่ด้านขวาเฉี่ยวเส้นประสาท ภายหลังได้รับเงินช่วยเหลือเยียวยาผู้ชุมนุมทางการเมืองมาจ่ายค่ายา ซึ่งเงินที่ได้รับมาเพื่อเป็นค่าใช้จ่ายยานอกบัญชีตอนนี้หมดไปแล้ว จึงใช้สิทธิบัตรทองอยู่ที่ ร.พ.พระมงกุฎเกล้าฯ แต่เบิกยานอกบัญชีไม่ได้ จากนั้นได้ใช้สิทธิประกันสังคม แต่โรงพยาบาลที่ตนสังกัดไม่มีแพทย์รักษาอาการได้ ต้องรอส่งตัวไปโรงพยาบาลอื่น เจ้าตัวเปิดเผยว่าได้ประสานไปยังหน่วยงานที่รับผิดชอบ แต่ยังไม่ได้รับการช่วยเหลือ ซึ่งเหลือทางเลือกสุดท้ายแล้วคือการยื่นฎีกานั้น
นายสุรเดช วลีอิทธิกุล เลขาธิการสำนักงานประกันสังคม กล่าวว่า หากผู้เสียหายเป็นผู้ประกันตนสามารถเข้ารับการรักษาพยาบาลตามบัตรรับรองสิทธิการรักษาพยาบาลโดยไม่เสียค่าใช้จ่าย ซึ่งหากโรงพยาบาลที่เลือกไม่สามารถรักษาได้ต้องส่งต่อไปรักษาในโรงพยาบาลที่มีศักยภาพสูงกว่า สำหรับการรักษาพยาบาลนั้นสามารถใช้ยาในบัญชียาหลักแห่งชาติและยานอกบัญชียาหลักแห่งชาติได้หากแพทย์ผู้ทำการรักษาเห็นว่ามีความจำเป็นต้องใช้
อย่างไรก็ตามหากโรงพยาบาลรักษาไม่ได้แล้วไม่ส่งต่อ หรือหากผู้ประกันตนหรือญาติมีข้อขัดข้องสามารถแจ้งสายด่วนประกันสังคม โทร 1506 ให้บริการตลอด 24 ชั่วโมง สำนักงานประกันสังคมจะติดตามแก้ไขปัญหาให้อย่างเต็มที่ โดยผู้ประกันตนหรือญาติสามารถติดตามความคืบหน้าได้ด้วย
-------------------------

ที่มา : http://www.thaigov.go.th/news/contents/details/9698
