รัฐบาลไทย-ข่าวทำเนียบรัฐบาล-กีฬาสร้างชาติ

วันจันทร์ที่ 28 สิงหาคม 2560
กีฬาสร้างชาติ
ในมุมมองของนายกฯ ตู่
กีฬาสร้างคน คนสร้างชาติ
“หลังจากจบการแข่งขันกีฬาซีเกมส์ครั้งนี้แล้วได้สั่งการให้กระทรวงการท่องเที่ยวและกีฬาไปหาแนวทางพัฒนางานของสมาคมกีฬาประเภทต่าง ๆ ให้ดีขึ้น เช่น การสรรหาคณะกรรมการและผู้ฝึกสอนที่มีคุณภาพ รวมทั้งยกระดับศักยภาพของนักกีฬารุ่นใหม่ให้ถึงขั้นสูงสุด”
ข้อสั่งการของพลเอก ประยุทธ์ จันทร์โอชา นายกรัฐมนตรี ในคราวการประชุมคณะรัฐมนตรีภูมิภาคที่โคราช ด้วยความมุ่งหวังให้ประเทศไทยมีความโดดเด่นในเรื่องกีฬาเป็นอันดับต้น ๆ ของอาเซียน
หากลองสังเกตให้ดีจะพบว่าพลเอก ประยุทธ์ เป็นผู้ที่ให้ความสำคัญกับเรื่องของกีฬาเป็นอย่างมาก ตั้งแต่สมัยอยู่ในกองทัพจนก้าวขึ้นมาเป็นผู้นำรัฐบาล โดยมักติดตามการแข่งขันกีฬาหลายชนิด และแสดงความชื่นชมยินดี ให้กำลังใจนักกีฬาของไทยในการแข่งขันกีฬาต่าง ๆ อยู่เสมอ รวมทั้งยังได้ริเริ่มให้ข้าราชการและเจ้าหน้าที่ของรัฐออกกำลังกายเป็นประจำทุกบ่ายวันพุธ จนได้รับการชื่นชมจากองค์การอนามัยโลก
ในอดีตนั้น กีฬาเป็นเพียงกิจกรรมเพื่อความสนุกสนานและสร้างความแข็งแรงของร่างกาย แต่ปัจจุบันการกีฬายังช่วยสร้างมูลค่าเพิ่มทางเศรษฐกิจของประเทศ และกระชับความสัมพันธ์ที่ดีระหว่างประเทศ เช่น การแข่งขันจักรยานยนต์ทางเรียบชิงแชมป์โลก หรือ Moto GP ที่ประเทศไทยจะเป็นเจ้าภาพ ในปี 2561 ซึ่งการแข่งขันดังกล่าวจะสร้างความนิยมในกีฬามอเตอร์สปอร์ตของคนไทยให้มีความตื่นตัว พร้อมสร้างความเชื่อมั่น และความภาคภูมิใจนำมาสู่ประเทศ อีกทั้งยังเป็นการแสดงให้เห็นถึงศักยภาพความพร้อม และภาพลักษณ์ของประเทศไทยในหลาย ๆ ด้าน ทั้งด้านกีฬา การท่องเที่ยว เศรษฐกิจและสังคม โดยคาดว่าจะก่อให้เกิดการกระจายรายได้และมีเงินหมุนเวียนเข้าประเทศไม่น้อยกว่า 1,895 ล้านบาท
ธนาคารโลก (World Bank) ได้คาดการณ์ถึงอุตสาหกรรมการกีฬาของประเทศไทย โดยระบุว่า การกีฬาไทยจะมีอัตราการเติบโตที่ร้อยละ 3.5 ในช่วงปี 2560 – 2564 อันเป็นไปตามแผนพัฒนาการกีฬาแห่งชาติ ฉบับที่ 6 ดังนั้น จึงไม่น่าแปลกใจที่รัฐบาลจะพุ่งเป้าไปที่การส่งเสริมให้กีฬาเป็นยุทธศาสตร์หนึ่งในการพัฒนาคน พัฒนาชาติ
แผนพัฒนาการกีฬาแห่งชาติ ฉบับที่ 6 (พ.ศ. 2560 – 2564) มีเป้าหมายส่งเสริมให้ประชาชนหันมาเล่นกีฬาและออกกำลังกาย พัฒนาต่อยอดไปสู่การสร้างอาชีพ และพัฒนาศักยภาพของนักกีฬาไทยให้ดีขึ้นภายใต้ 6 ยุทธศาสตร์ คือ 1) การส่งเสริมให้เกิดความรู้และความตระหนักด้านการออกกำลังกายและการออกกีฬาขั้นพื้นฐาน โดยสั่งให้มีการบรรจุครูพลศึกษาทั่วประเทศ 2) การส่งเสริมให้มวลชนออกกำลังกายและมีส่วนร่วมการกีฬา 3) การพัฒนากีฬาเพื่อความเป็นเลิศ ต่อยอดเพื่อความสำเร็จในระดับอาชีพ เช่น การพัฒนาบุคลากรกีฬาอย่างเป็นระบบให้มีมาตรฐานสากล 4) พัฒนาอุตสาหกรรมทางกีฬาเพื่อสร้างมูลค่าเพิ่มทางเศรษฐกิจ เช่น การจัดตั้งเมืองกีฬาในทุกภูมิภาคทั่วประเทศ 5) การพัฒนาองค์ความรู้และนวัตกรรมที่เกี่ยวข้องกับการกีฬา 6) ยกระดับการบริหารจัดการกีฬาให้มีประสิทธิภาพ เช่น มีการจัดตั้งคณะกรรมการนโยบายกีฬา เป็นต้น
การที่นายกรัฐมนตรีเอ่ยปากให้พัฒนาและปรับระบบของสมาคมกีฬาประเภทต่าง ๆ นั้นมีนัยสำคัญ เนื่องจากครั้งหนึ่งเราเคยพูดกันว่า คนไทยเก่งแต่กีฬาประเภทบุคคล ไม่เก่งประเภททีม แต่วันนี้เริ่มพบว่านักกีฬาประเภททีมสามารถทำผลงานได้ดีขึ้น สวนทางกับประเภทบุคคลที่กลับประสบปัญหา โดยให้กระทรวงการท่องเที่ยวและกีฬาจัดทำรายงานสรุปผลและประเมินผลงานนักกีฬาไทยในการแข่งขันซีเกมส์ ครั้งที่ 29 พร้อมข้อเสนอแนะไปยังรัฐบาล พร้อมทั้งหาแนวทางพัฒนาสมาคมกีฬาประเภทต่าง ๆ พัฒนาฝีมือของนักกีฬารุ่นใหม่ นับตั้งแต่การคัดเลือกในระดับโรงเรียน เพื่อส่งต่อไปฝึกในโรงเรียนกีฬาจนถึงเป็นทีมชาติ
ดังนั้น จึงน่าจับตามองว่าการพัฒนากีฬาของไทยที่มีพลเอก ประยุทธ์ จันทร์โอชา เป็นหัวเรือใหญ่นั้นจะเป็นเช่นไร!!
ภาพ/ข่าว : กลุ่มสื่อสารเชิงกลยุทธ์ สำนักโฆษก

ที่มา : http://www.thaigov.go.th/news/contents/details/6233
