รัฐบาลไทย-ข่าวทำเนียบรัฐบาล-กระทรวงการคลังแจงหุ้นในกลุ่มเดวิส 4 บริษัท ที่ได้มาจากการโอนมาจากสำนักงานป้องกันและปราบปรามการฟอกเงินตามคำพิพากษาศาลฎีกา และอยู่ระหว่างการพิจารณาจำหน่ายหุ้นดังกล่าว

วันพุธที่ 24 มกราคม 2561
กระทรวงการคลังแจงหุ้นในกลุ่มเดวิส 4 บริษัท ที่ได้มาจากการโอนมาจากสำนักงานป้องกันและปราบปรามการฟอกเงินตามคำพิพากษาศาลฎีกา และอยู่ระหว่างการพิจารณาจำหน่ายหุ้นดังกล่าว
ตามที่มีข่าวกรณีที่กระทรวงการคลังมีชื่อเป็นผู้ถือหุ้นของบริษัทในกลุ่มเดวิส 4 บริษัท ซึ่งได้รับโอนมาจากสำนักงานป้องกันและปราบปรามการฟอกเงิน (สำนักงาน ปปง.) ตามคำพิพากษาศาลฎีกา
นางสาวปิยวรรณ ล่ามกิจจา รองผู้อำนวยการสำนักงานคณะกรรมการนโยบายรัฐวิสาหกิจ (สคร.) กล่าวว่า ตามที่มีข่าวกรณีที่กระทรวงการคลังมีชื่อเป็นผู้ถือหุ้นของบริษัทในกลุ่มเดวิส 4 บริษัท ซึ่งได้รับโอนมาจากสำนักงานป้องกันและปราบปรามการฟอกเงิน (สำนักงาน ปปง.) ตามคำพิพากษาศาลฎีกา ซึ่งประกอบด้วยหุ้นของบริษัท เดวิส ไดมอนด์สตาร์ จำกัด จำนวน 10,000 หุ้น บริษัท เดวิส โคปา คาบานา จำกัด จำนวน 6,000 หุ้น บริษัท เดวิส โกลเด้นท์สตาร์ จำกัด จำนวน 7,446 หุ้น และบริษัท เดวิส ซิลเวอร์สตาร์ จำกัด จำนวน 10,000 หุ้น นั้น
สำนักงานคณะกรรมการนโยบายรัฐวิสาหกิจ (สคร.) โดยได้รับมอบหมายจากกระทรวงการคลัง ขอชี้แจงข้อเท็จจริงสำหรับกรณีดังกล่าว ดังนี้
1. กระทรวงการคลังเป็นหน่วยงานที่รับผิดชอบในการถือครองและบริหารหลักทรัพย์ของรัฐ ซึ่งรวมถึงการถือหุ้นในรัฐวิสาหกิจและบริษัทเอกชน โดยหุ้นของบริษัทต่างๆ ที่กระทรวงการคลังถือครองในปัจจุบันได้รับมาโดยวิธีการต่างๆ เช่น การลงทุนตามนโยบายภาครัฐ การลงทุนเพิ่มเติมตามสิทธิของผู้ถือหุ้นเดิม
และการได้รับหลักทรัพย์มาโดยนิติเหตุหรือจากการยึดทรัพย์ตามคำพิพากษาของศาล
2. หุ้นในกลุ่มบริษัทเดวิสทั้ง 4 บริษัทข้างต้น กระทรวงการคลังได้รับโอนมาตามคำสั่งสำนักงาน ปปง. เมื่อวันที่ 17 มกราคม 2555 ซึ่งเป็นไปตามคำพิพากษาศาลฎีกา และหุ้นดังกล่าวได้ดำเนินการเปลี่ยนแปลงเป็นชื่อกระทรวงการคลังเมื่อวันที่ 15 พฤศจิกายน 2555
3. ปัจจุบันกระทรวงการคลังมีนโยบายที่จะจำหน่ายหลักทรัพย์ที่หน่วยงานของรัฐไม่จำเป็นต้องถือครอง ซึ่งได้แก่ หุ้นที่ได้รับมาโดยนิติเหตุหรือยึดทรัพย์ หุ้นที่หมดความจำเป็นตามนโยบายของภาครัฐ และหุ้นในบริษัทในอุตสาหกรรมที่เอกชนดำเนินการได้ดีอยู่แล้ว ทั้งที่จดทะเบียนในตลาดหลักทรัพย์แห่งประเทศไทย (ตลท.)
และที่ไม่ได้จดทะเบียนใน ตลท. และคณะรัฐมนตรีได้มีมติเมื่อวันที่ 27 กันยายน 2559 เห็นชอบในการจำหน่ายหลักทรัพย์ที่ไม่จำเป็นต้องถือครองตามที่กระทรวงการคลังเสนอ และเห็นชอบให้กระทรวงการคลังพิจารณาวิธีการจำหน่ายและดำเนินการในส่วนที่เกี่ยวข้องกับการจำหน่ายหลักทรัพย์ในทางที่ก่อให้เกิดประโยชน์สูงสุดต่อภาครัฐ
4. ปัจจุบันกระทรวงการคลังอยู่ระหว่างการพิจารณาจำหน่ายหุ้นตามมติคณะรัฐมนตรีข้างต้น ซึ่งรวมถึงหุ้นในกลุ่มบริษัทเดวิสทั้ง 4 บริษัทดังกล่าว ทั้งนี้ คาดว่าจะเริ่มดำเนินการจำหน่ายหุ้นได้ภายในปี 2561

ที่มา : http://www.thaigov.go.th/news/contents/details/9586
