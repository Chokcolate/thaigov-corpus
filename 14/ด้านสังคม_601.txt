รัฐบาลไทย-ข่าวทำเนียบรัฐบาล-ตัวแทนชุมชนร่วมมิตรแรงศรัทธา จำกัด ยื่นหนังสือต่อ พม. เร่งก่อสร้างบ้านมั่นคงริมคลองให้แล้วเสร็จตามแผน

วันพฤหัสบดีที่ 31 สิงหาคม 2560
ตัวแทนชุมชนร่วมมิตรแรงศรัทธา จำกัด ยื่นหนังสือต่อ พม. เร่งก่อสร้างบ้านมั่นคงริมคลองให้แล้วเสร็จตามแผน
ตัวแทนชุมชนร่วมมิตรแรงศรัทธา จำกัด ยื่นหนังสือต่อ พม. เร่งก่อสร้างบ้านมั่นคงริมคลองให้แล้วเสร็จตามแผน
วันนี้ (31 ส.ค. 60) เวลา 15.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า ตัวแทนชาวชุมชนสหกรณ์เคหสถานบ้านมั่นคงชุมชนร่วมมิตรแรงศรัทธา จำกัด จำนวนกว่า 10 คน ได้เดินทางมายื่นหนังสือถึงพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เพื่อให้เร่งขับเคลื่อนโครงการบ้านมั่นคงริมคลองให้ผลเป็นรูปธรรม โดย รมว.พม. มีความห่วงใยประชาชน ที่ได้รับผลกระทบจากโครงการก่อสร้างเขื่อนระบายน้ำในคลองลาดพร้าวเพื่อป้องกันน้ำท่วม จึงได้มอบหมายให้ตนเป็นผู้แทนรับหนังสือจากตัวแทนชาวชุมชนดังกล่าว
นายณรงค์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) (พอช.) ได้รับมอบหมายจากรัฐบาลให้จัดทำแผนงานรองรับด้านที่อยู่อาศัยแก่ประชาชนที่ได้รับผลกระทบจากโครงการก่อสร้างเขื่อนระบายน้ำในคลองลาดพร้าวเพื่อป้องกันน้ำท่วม ซึ่งให้กระทรวง พม. จัดหาที่อยู่อาศัยใหม่ให้แก่ประชาชนกลุ่มดังกล่าว โดยคำนึงถึงความสอดคล้องกับแนวทางการจัดระบบสาธารณูปโภค และผังเมืองด้วย ทั้งนี้ กระทรวง พม. โดย พอช. ได้จัดทำโครงการพัฒนาที่อยู่อาศัยชุมชนริมคลองเพื่อรองรับนโยบายรัฐบาลในการแก้ไขปัญหาการรุกล้ำ คูคลอง ซึ่งอยู่ภายใต้แผนยุทธศาสตร์การพัฒนาที่อยู่อาศัย 10 ปี (พ.ศ. 2559 - 2568) โดยการดำเนินโครงการพัฒนาที่อยู่อาศัยชุมชนริมคลอง 74 ชุมชน 2 คลอง (คลองลาดพร้าว คลองเปรมประชากร) 11,004 ครัวเรือน ในระยะเวลา 3 ปี (พ.ศ. 2559-2561) โดยมีการปรับแผนการดำเนินการคลองลาดพร้าวและคลองบางซื่อ 52 ชุมชน 7,081 ครัวเรือน ระยะทาง 31.9 กิโลเมตร ให้แล้วเสร็จภายในปี 2561 เพื่อให้เกิดพื้นที่รูปธรรมความสำเร็จในคลองลาดพร้าวและบางซื่อ ขยายผลไปสู่การพัฒนาในพื้นที่คลองเปรมประชากรต่อไป
นายณรงค์ กล่าวต่อไปว่า สำหรับสหกรณ์เคหสถานบ้านมั่นคงชุมชนร่วมมิตรแรงศรัทธา จำกัด ได้เข้าร่วมโครงการบ้านมั่นคงริมคลองเพื่อการพัฒนาที่อยู่อาศัย ปัจจุบันมีการรื้อถอนบ้านเพื่อส่งมอบพื้นที่ในสร้างเขื่อนไปแล้ว จำนวน 45 หลังคาเรือน และมีแผนดำเนินการก่อสร้างบ้านภายในเดือน ตุลาคม 2560 แต่พื้นที่ในการก่อสร้างบ้าน ยังติดปัญหาผู้ไม่เข้าร่วมอยู่ในพื้นที่ก่อสร้างเป็นจำนวนมาก จึงไม่สามารถก่อสร้างบ้านได้ตามแผนที่วางไว้ ซึ่งทำให้ประชาชนที่รื้อบ้านไปแล้วได้รับความเดือดร้อนในส่วนของค่าเช่าบ้านระหว่างก่อสร้าง จึงได้เดินทางมายื่นหนังสือถึง รมว.พม. ในวันนี้ เพื่อให้เร่งดำเนินการก่อสร้างบ้านและขับเคลื่อนโครงการบ้านมั่นคงริมคลองให้ผลเป็นรูปธรรมตามแผนการดำเนินงานที่วางไว้
นายณรงค์ กล่าวเพิ่มเติมว่า ตนจะนำข้อมูลที่ได้จากตัวแทนชาวบ้านในวันนี้ เสนอต่อ รมว.พม. เพื่อเร่งรัดให้หน่วยงานที่เกี่ยวข้องลงพื้นที่ตรวจสอบข้อเท็จจริง พร้อมทั้งสร้างความเข้าใจให้กับประชาชนที่เข้าร่วมโครงการ และยังไม่เข้าร่วมโครงการ ถึงวัตถุประสงค์ มีรูปแบบ มีแผนการดำเนินการโครงการที่ถูกต้อง อย่างไรก็ตามขอเน้นย้ำว่ารัฐบาลมีแนวทางการดำเนินงานเพื่อช่วยเหลือผู้ที่ได้รับผลกระทบจากโครงการก่อสร้างเขื่อนระบายน้ำในคลองลาดพร้าวเพื่อป้องกันน้ำท่วม โดยการจัดหาที่อยู่อาศัยให้ใหม่ในรูปแบบบ้านมั่นคง ซึ่งดำเนินการโดย พอช. เป็นหน่วยงานในสังกัดกระทรวง พม. ทั้งนี้ หากประชาชนที่ได้รับผลกระทบเกิดข้อสงสัยต่างๆ สามารถสอบถามรายละเอียดกับเจ้าหน้าที่ พอช. ในพื้นที่ต่างๆ เพื่อให้ได้ข้อมูลแนวทางการช่วยเหลือที่ถูกต้องชัดเจน ทั้งนี้ พม. พร้อมจะดำเนินการเร่งขับเคลื่อนก่อสร้างบ้านโครงการบ้านมั่นคงริมคลองในชุมชนดังกล่าวโดยเร็ว

ที่มา : http://www.thaigov.go.th/news/contents/details/6350
