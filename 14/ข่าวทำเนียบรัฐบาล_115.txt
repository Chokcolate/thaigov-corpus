รัฐบาลไทย-ข่าวทำเนียบรัฐบาล-นรม. พอใจสงกรานต์ไทย ชื่นชมไอเดียสวมชุดไทยไปเล่นน้ำรักษาวัฒนธรรมไทย  พร้อมแนะผู้ใกล้ชิด ห้ามปรามเด็กแว๊น คนเมา เพื่อป้องกันเหตุอันตราย

วันอังคารที่ 18 เมษายน 2560
นรม. พอใจสงกรานต์ไทย ชื่นชมไอเดียสวมชุดไทยไปเล่นน้ำรักษาวัฒนธรรมไทย  พร้อมแนะผู้ใกล้ชิด ห้ามปรามเด็กแว๊น คนเมา เพื่อป้องกันเหตุอันตราย
นายกฯ พอใจสงกรานต์ไทยงดงาม ชื่นชมไอเดียสวมชุดไทยไปเล่นน้ำกับแชร์ภาพวัฒนธรรมที่ดี พร้อมแนะคนใกล้ชิดห้ามปรามเด็กแว๊น คนเมา ป้องกันเหตุอันตราย
วันที่ 15 เมษายน 2560  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี พอใจที่บรรยากาศโดยรวมในช่วงเทศกาลสงกรานต์ปีนี้เป็นไปด้วยดีและการท่องเที่ยวขยายตัว มีการรณรงค์รักษาวัฒนธรรมไทยที่งดงาม ด้วยการเชิญชวนสวมชุดไทยแทนการแต่งตัวโป๊ การเล่นน้ำอย่างสุภาพ ไม่ใช้ความรุนแรง และอยู่ในพื้นที่ที่เหมาะสม โดยแทบไม่เห็นภาพการบรรทุกน้ำท้ายกระบะตระเวนไปตามถนนสายหลัก ซึ่งสุ่มเสี่ยงต่อการเกิดอันตราย
“ท่านนายกฯ ชื่นชมกลุ่มวัยรุ่นที่มีการแชร์ภาพเชิญชวนให้แต่งกายชุดไทยออกไปเล่นน้ำ และยังเห็นประชาชนส่วนใหญ่สวมใส่เสื้อผ้าลายดอกหรือเสื้อผ้าสีสุภาพไปร่วมกิจกรรมตามสถานที่ต่าง ๆ รวมทั้งนิยมนำเสนอภาพการรดน้ำขอพรผู้ใหญ่ ไหว้พระ ทำบุญ สรงน้ำ และความอบอุ่นในครอบครัวผ่านโซเชียลมีเดียอย่างน่าประทับใจ”
อย่างไรก็ตาม ในช่วงเทศกาลสำคัญที่มีวันหยุดติดต่อกันหลายวันมักมีการเฉลิมฉลองด้วยการดื่มสุรา ซึ่งเป็นสาเหตุของการทะเลาะวิวาทและอุบัติเหตุบนท้องถนน รวมทั้งยังพบเห็นเด็กแว๊นที่ขับขี่รถด้วยความคึกคะนอง สร้างความเดือดร้อนรำคาญ และมีพฤติกรรมที่เป็นอันตรายต่อผู้อื่น จึงขอให้คนใกล้ชิดหรือพ่อแม่ผู้ปกครองตักเตือนและห้ามปราม เพื่อป้องกันไม่ให้เกิดเหตุร้ายขึ้น
“ท่านนายกฯ ฝากให้กำลังใจเจ้าหน้าที่ที่บาดเจ็บจากการถูกรุมทำร้ายโดยกลุ่มเด็กแว๊น และเจ้าหน้าที่ทุกคนที่เสียสละปฏิบัติงานกันอย่างเต็มที่ โดยกำชับให้บังคับใช้กฎหมายอย่างเด็ดขาด โดยเฉพาะกับผู้ที่จงใจฝ่าฝืนกฎหมาย เช่น เมาแล้วขับ ขับรถเร็วเกินกำหนด แด็กแว๊น ฯลฯ"
---------------------------------------

ที่มา : http://www.thaigov.go.th/news/contents/details/3088
