รัฐบาลไทย-ข่าวทำเนียบรัฐบาล-กรมบัญชีกลางเผยผลเบิกจ่ายสิ้นไตรมาสแรก 8.97 แสนล้านบาท

วันพฤหัสบดีที่ 11 มกราคม 2561
กรมบัญชีกลางเผยผลเบิกจ่ายสิ้นไตรมาสแรก 8.97 แสนล้านบาท
กรมบัญชีกลาง เผยผลเบิกจ่ายเงินงบประมาณประจำปี 2561 ตั้งแต่ต้นปีงบประมาณถึงวันที่ 29 ธันวาคม 2560 (1 ต.ค. - 29 ธ.ค. 60) เบิกจ่ายแล้ว 897,768 ล้านบาท หรือคิดเป็นร้อยละ 31 พร้อมกำกับติดตามการเบิกจ่ายเงินอย่างใกล้ชิด
นางญาณี แสงศรีจันทร์ รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า ผลการเบิกจ่ายเงินงบประมาณรายจ่ายประจำปี 2561 ณ สิ้นไตรมาสแรก ตั้งแต่วันที่ 1 ตุลาคม - 29 ธันวาคม 2560 งบประมาณภาพรวมเบิกจ่ายได้จำนวน 897,768 ล้านบาทของวงเงินงบประมาณ 2,900,000 ล้านบาท หรือคิดเป็นร้อยละ 31 สูงกว่าเป้าหมายร้อยละ 0.71 (เป้าหมายร้อยละ 30.29) โดยแบ่งเป็น รายจ่ายประจำเบิกจ่ายได้ จำนวน 810,586 ล้านบาทของวงเงินงบประมาณ 2,240,219 ล้านบาท หรือคิดเป็นร้อยละ 36.2 สูงกว่าเป้าหมายร้อยละ 3.2 (เป้าหมายร้อยละ 33) ขณะที่รายจ่ายลงทุน (กรณีไม่รวมงบกลาง) เบิกจ่ายได้ จำนวน 87,182 ล้านบาทของวงเงินงบประมาณ 577,298 ล้านบาท หรือคิดเป็นร้อยละ 15.10 ต่ำกว่าเป้าหมายร้อยละ 7.01 (เป้าหมายร้อยละ 22.11) สำหรับผลการเบิกจ่ายเงินงบประมาณที่กันไว้เบิกเหลื่อมปี เบิกจ่ายแล้ว จำนวน 69,688 ล้านบาทของวงเงินงบประมาณ 315,995 ล้านบาท หรือคิดเป็นร้อยละ 22.1 โดยก่อหนี้แล้วจำนวนทั้งสิ้น 208,870 ล้านบาท หรือคิดเป็นร้อยละ 66.1
โฆษกกรมบัญชีกลาง กล่าวเสริมว่า กรมบัญชีกลางได้ติดตามความคืบหน้าในการเบิกจ่ายเงินของหน่วยงานภาครัฐอย่างใกล้ชิด เพื่อให้สอดคล้องกับมาตรการเพิ่มประสิทธิภาพการใช้จ่ายงบประมาณรายจ่าย ปี 2561 โดยคาดว่า การใช้จ่ายเงินจากภาครัฐ จะมีส่วนกระตุ้นเศรษฐกิจของประเทศได้มากขึ้น

ที่มา : http://www.thaigov.go.th/news/contents/details/9324
