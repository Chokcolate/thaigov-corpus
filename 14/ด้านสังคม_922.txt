รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.บึงกาฬ ติดตามการขับเคลื่อนงานตามนโยบายรัฐบาล พร้อมกำชับศูนย์ปฏิบัติการ พม. เฝ้าระวังภัยหนาว โดยเฉพาะกลุ่ม เด็ก ผู้สูงอายุ และคนพิการ

วันศุกร์ที่ 24 พฤศจิกายน 2560
รมว.พม. ลงพื้นที่ จ.บึงกาฬ ติดตามการขับเคลื่อนงานตามนโยบายรัฐบาล พร้อมกำชับศูนย์ปฏิบัติการ พม. เฝ้าระวังภัยหนาว โดยเฉพาะกลุ่ม เด็ก ผู้สูงอายุ และคนพิการ
รมว.พม. ลงพื้นที่ จ.บึงกาฬ ติดตามการขับเคลื่อนงานตามนโยบายรัฐบาล พร้อมกำชับศูนย์ปฏิบัติการ พม. เฝ้าระวังภัยหนาว โดยเฉพาะกลุ่ม เด็ก ผู้สูงอายุ และคนพิการ
วันนี้ (24 พ.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. ลงพื้นที่จังหวัดบึงกาฬ เพื่อติดตามการดำเนินงานตามภารกิจกระทรวง การพัฒนาสังคมและความมั่นคงของมนุษย์ พม. ในการช่วยเหลือประชาชนกลุ่มเป้าหมาย ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส พร้อมเป็นประธาน "การรณรงค์ยุติความรุนแรงต่อเด็ก สตรี และบุคคลในครอบครัว จังหวัด บึงกาฬ” ประจำปี 2560 โดยมี นายพิสุทธิ์ บุษยพรรณพงศ์ ผู้ว่าราชการจังหวัดบึงกาฬ ให้การต้อนรับ ณ โรงเรียนอนุบาล เซกา อำเภอเซกา จังหวัดบึงกาฬ
พลตำรวจเอก อดุลย์ กล่าวว่า ด้วยรัฐบาล โดยพลเอก ประยุทธ์ จันทร์โอชา นายกรัฐมนตรี มีความห่วงใยประชาชนทั่วประเทศ โดยเฉพาะการลดความเหลื่อมล้ำของสังคม และการสร้างโอกาสการเข้าถึงบริการของรัฐ ซึ่งได้มอบหมายให้ทุกส่วนราชการลงพื้นที่พบปะประชาชนและติดตามผลการดำเนินงานในการขับเคลื่อนการพัฒนาในระดับจังหวัด สอดคล้องกับการดำเนินภารกิจกระทรวง พม. ด้วยการพัฒนาคุณภาพชีวิตที่ดีของประชาชนกลุ่มเป้าหมายในทุกพื้นที่ ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส โดยจัดบริการสวัสดิการสังคมต่างๆ อาทิ เงินอุดหนุนเพื่อการเลี้ยงดูเด็กแรกเกิด เบี้ยยังชีพผู้สูงอายุ เบี้ยความพิการ เงินทุนสำหรับผู้สูงอายุและคนพิการ การส่งเสริมการประกอบอาชีพ และการช่วยเหลือในด้านต่างๆ เพื่อให้ประชาชนทุกกลุ่มเป้าหมายได้รับบริการและสิทธิสวัสดิการสังคมจากรัฐอย่างทั่วถึงและเท่าเทียมกัน
พลตำรวจเอก อดุลย์ กล่าวต่อไปว่า จังหวัดบึงกาฬ เป็นจังหวัดหนึ่งในภาคตะวันออกเฉียงเหนือตอนบน ซึ่งมักประสบปัญหาภัยหนาวจากสภาวะอากาศในฤดูหนาว ทำให้ประชาชนจำนวนมาก โดยเฉพาะผู้ประสบภัยหนาวที่เป็นกลุ่มเป้าหมายของกระทรวง พม. ได้รับความเดือดร้อนเป็นอย่างมากในการดำรงชีวิต ซึ่งขณะนี้ ประเทศไทยอยู่ในช่วงฤดูหนาว กระทรวง พม. จึงมีความห่วงใยในคุณภาพชีวิตของประชาชนกลุ่มเป้าหมาย ตนจึงได้ลงพื้นที่จังหวัดบึงกาฬ ณ โรงเรียนอนุบาลเซกา อำเภอเซกา เพื่อพบปะเยี่ยมเยียนและให้กำลังใจประชาชนกลุ่มเป้าหมาย พร้อมทีม One Home จังหวัดบึงกาฬ ซึ่งประกอบด้วยทุกหน่วยงานในพื้นที่ของกระทรวง พม. และหน่วยงานในพื้นที่ที่เกี่ยวข้อง โดยได้ให้ความช่วยเหลือในด้านต่างๆ ได้แก่ การซ่อมบ้านผู้สูงอายุ จำนวน 5 หลัง การซ่อม/สร้างบ้านในโครงการ 1 ตำบลซ่อม 1 ตำบลสร้าง เพื่อผู้สูงอายุ คนพิการ และผู้ด้อยโอกาส จำนวน 11 หลังคาเรือน เงินกู้ยืมกองทุนผู้สูงอายุ จำนวน 7 ราย เงินสงเคราะห์ผู้มีรายได้น้อย จำนวน 50 ราย เงินสงเคราะห์เด็ก จำนวน 100 ราย เงินสงเคราะห์คนพิการ จำนวน 20 ราย และถุงยังชีพ รวมทั้งรถวีลแชร์สำหรับคนพิการ จำนวน 2 ราย ทั้งนี้ ได้กำชับให้ ศปก.พม. ทุกจังหวัด เตรียมแผนเฝ้าระวัง และจัดทีม One Home ลงพื้นช่วยเหลือผู้ประสบภัยหนาว โดยเฉพาะกลุ่มเป้าหมาย ได้แก่ เด็ก ผู้สูงอายุ และคนพิการ ได้อย่างรวดเร็ว
พลตำรวจเอก อดุลย์ กล่าวเพิ่มเติมว่า เนื่องด้วย กระทรวง พม. ได้กำหนดรณรงค์ยุติความรุนแรงต่อเด็ก สตรี และบุคคลในครอบครัว ทั่วประเทศ ตลอดทั้งเดือนพฤศจิกายน 2560 ทางจังหวัดบึงกาฬ จึงได้กำหนดจัดกิจกรรม "การรณรงค์ยุติความรุนแรงต่อเด็ก สตรี และบุคคลในครอบครัว” ประจำปี 2560 โดยมีตนเป็นประธานเปิดงาน และมอบป้ายริบบิ้นและเข็มกลัดสีขาว ซึ่งเป็นสัญลักษณ์สากลในการเผยแพร่การรณรงค์อย่างต่อเนื่องทุกปี ให้กับ นายพิสุทธิ์ บุษยพรรณพงศ์ ผู้ว่าราชการจังหวัดบึงกาฬ และหัวหน้าส่วนราชการ พร้อมทั้งปล่อยขบวนจักรยานเพื่อเผยแพร่และประชาสัมพันธ์การรณรงค์ยุติความรุนแรงต่อเด็ก สตรี และความรุนแรงในครอบครัว ประจำปี 2560 ภายใต้แนวคิด "สร้างครอบครัวไร้รุนแรง ด้วยสื่อสาร ที่สร้างสรรค์” ทั้งนี้ เพื่อเป็นการรวมพลังในการแสดงออกถึงการยุติความรุนแรงในทุกรูปแบบ และส่งเสริมให้เกิดพลังทางสังคมในพื้นที่จังหวัดบึงกาฬ ซึ่งปัญหาความรุนแรงเป็นเรื่องที่ทุกคนในสังคมต้องร่วมมือกัน

ที่มา : http://www.thaigov.go.th/news/contents/details/8336
