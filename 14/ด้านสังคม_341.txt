รัฐบาลไทย-ข่าวทำเนียบรัฐบาล-พม. จัดโครงการพัฒนาศักยภาพและเสริมสร้างแรงจูงใจแก่เจ้าหน้าที่ผู้ปฏิบัติงานจัดระเบียบคนไร้ที่พึ่งและคนขอทาน ภายใต้แนวคิด “ความร่วมมือประชารัฐ เพื่อความปลอดภัยของบุคลากร”

วันศุกร์ที่ 16 มิถุนายน 2560
พม. จัดโครงการพัฒนาศักยภาพและเสริมสร้างแรงจูงใจแก่เจ้าหน้าที่ผู้ปฏิบัติงานจัดระเบียบคนไร้ที่พึ่งและคนขอทาน ภายใต้แนวคิด “ความร่วมมือประชารัฐ เพื่อความปลอดภัยของบุคลากร”
พม. จัดโครงการพัฒนาศักยภาพและเสริมสร้างแรงจูงใจแก่เจ้าหน้าที่ผู้ปฏิบัติงานจัดระเบียบคนไร้ที่พึ่งและคนขอทาน ภายใต้แนวคิด “ความร่วมมือประชารัฐ เพื่อความปลอดภัยของบุคลากร”
วันนี้ (16 มิ.ย. 60) เวลา 10.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดโครงการพัฒนาศักยภาพและเสริมสร้างแรงจูงใจแก่เจ้าหน้าที่ผู้ปฏิบัติงานจัดระเบียบคนไร้ที่พึ่งและคนขอทาน ภายใต้แนวคิด "ความร่วมมือประชารัฐ เพื่อความปลอดภัยของบุคลากร” มีวัตถุประสงค์เพื่อให้ความรู้ในการสังเกตวัตถุต้องสงสัย และการระวังป้องกันตัวจากโรคติดต่อต่างๆ เพื่อความปลอดภัยในชีวิตและทรัพย์สินของเจ้าหน้าที่ผู้ปฏิบัติงานจัดระเบียบคนไร้ที่พึ่งและคนขอทาน โดยมี นายพุฒิพัฒน์ เลิศเชาวสิทธิ์ อธิบดีกรมพัฒนาสังคมและสวัสดิการ ผู้แทนจากกระทรวงสาธารณสุข ผู้แทนจากบริษัท ทิพยประกันภัย จำกัด และหน่วยงานภาคีเครือข่ายต่างๆ เข้าร่วมโครงการ จำนวนประมาณ 150 คน ที่ห้องประชุม ชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากนโยบายการจัดระเบียบคนไร้ที่พึ่งและคนขอทานของกระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ได้ดำเนินการจัดชุดปฏิบัติการลงพื้นที่จัดระเบียบคนไร้ที่พึ่งและคนขอทาน โดยบูรณาการกับหน่วยงานที่เกี่ยวข้อง ทั้งในพื้นที่กรุงเทพมหานคร และในส่วนภูมิภาค อย่างต่อเนื่องมาตั้งแต่ปี 2557 พบว่าเจ้าหน้าที่ผู้ปฏิบัติงานที่ลงพื้นที่สอบข้อเท็จจริงกับกลุ่มเป้าหมายยังขาดความรู้ความเข้าใจในการสังเกตกลุ่มเป้าหมายคนไร้ที่พึ่งและคนขอทาน ที่ปะปนกับกลุ่มบุคคลที่มีความเสี่ยง ที่จะมีสิ่งผิดปกติอื่นๆ เช่น วัตถุอันตราย ยาเสพติด เป็นต้น และในปัจจุบันมีเหตุการณ์การวางระเบิดในพื้นที่กรุงเทพมหานครอย่างต่อเนื่อง รวมทั้งกลุ่มเป้าหมายคนไร้ที่พึ่งและคนขอทานส่วนใหญ่เป็นโรคติดต่อ ทำให้เจ้าหน้าที่ผู้ปฏิบัติงานจัดระเบียบคนไร้ที่พึ่งและคนขอทาน มีความเสี่ยงต่อชีวิตจากวัตถุอันตราย และการติดโรคติดต่อต่างๆ จากคนไร้ที่พึ่งและคนขอทาน
พลตำรวจเอก อดุลย์ กล่าวต่ออีกว่า กรมพัฒนาสังคมและสวัสดิการ (พส.) จึงได้จัดทำโครงการฯนี้ขึ้น เพื่อให้ผู้เข้าร่วมโครงการมีความรู้ความเข้าใจในการสังเกตบุคคลหรือวัตถุแปลกปลอม เมื่อพบวัตถุต้องสงสัย มีความรู้ความเข้าใจในการสังเกตอาการโรคติดต่อ และผู้มีอาการทางจิตจากคนไร้ที่พึ่งและคนขอทาน และให้เจ้าหน้าที่ผู้ปฏิบัติงานได้รับสวัสดิการที่เหมาะสม อันเป็นการเสริมสร้างขวัญกำลังใจในการปฏิบัติงาน
พลตำรวจเอก อดุลย์ กล่าวเพิ่มเติมว่า สำหรับกิจกรรมภายในงาน ประกอบด้วย การบรรยายพิเศษ 3 เรื่อง ได้แก่ 1) การสังเกตบุคคลหรือวัตถุแปลกปลอมเมื่อพบวัตถุต้องสงสัย โดย พันตำรวจเอก กำธร อุ่ยเจริญ รองผู้บังคับการสายตรวจและปฏิบัติการพิเศษ กองบังคับการสายตรวจและปฏิบัติการพิเศษ 2) การสังเกตและการรับมือกับผู้มีอาการทางจิต โดย นายพงศกร เล็งดี นายแพทย์ชำนาญการพิเศษ กรมสุขภาพจิต และ 3) การป้องกันและควบคุมโรคติดต่อ โดย วิทยากรจากสำนักโรคติดต่อทั่วไป กรมควบคุมโรค
"กระทรวงการพัฒนาสังคมฯ ได้ให้ความสำคัญเรื่องสวัสดิการและความปลอดภัยของเจ้าหน้าที่ผู้ปฏิบัติงาน ทุกระดับ โดยดำเนินการสานพลังประชารัฐร่วมกับกระทรวงสาธารณสุข และบริษัท ทิพยประกันภัย จำกัด ที่มุ่งมั่นพัฒนาบุคลากร ติดอาวุธทางปัญญา และเสริมสร้างแรงจูงใจในการทำงาน ทั้งนี้ หากพบคนไร้ที่พึ่ง คนขอทาน สามารถแจ้งศูนย์ช่วยเหลือสังคม โทร. 1300 ตลอด 24 ชั่วโมง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4580
