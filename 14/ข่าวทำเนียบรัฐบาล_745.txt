รัฐบาลไทย-ข่าวทำเนียบรัฐบาล-นายกรัฐมนตรี เป็นประธานในพิธีทำบุญเปิดตึกภักดีบดินทร์

วันพฤหัสบดีที่ 31 สิงหาคม 2560
นายกรัฐมนตรี เป็นประธานในพิธีทำบุญเปิดตึกภักดีบดินทร์
นายกรัฐมนตรี เป็นประธานในพิธีทำบุญเปิดตึกภักดีบดินทร์ โดยมีผู้มาร่วมงานประกอบด้วย คณะรัฐมนตรี คณะรักษาความสงบแห่งชาติ (คสช.) ประธานสภานิติบัญญัติแห่งชาติ (สนช.) ประธานกรรมการร่างรัฐธรรมนูญ (กรธ.)ข้าราชการการเมือง และข้าราชการในสังกัดสำนักนายกรัฐมนตรี
วันนี้ (31 สิงหาคม 2560 ) เวลา 10.30 ณ ตึกภักดีบดินทร์ ทำเนียบรัฐบาล พลเอก ประยุทธ์        จันทร์โอชา นายกรัฐมนตรี เป็นประธานในพิธีทำบุญเปิดตึกภักดีบดินทร์ โดยมีผู้มาร่วมงานประกอบด้วย คณะรัฐมนตรี คณะรักษาความสงบแห่งชาติ (คสช.) ประธานสภานิติบัญญัติแห่งชาติ (สนช.) ประธานกรรมการร่างรัฐธรรมนูญ (กรธ.) เลขาธิการนายกรัฐมนตรี ปลัดกระทรวง ผู้บัญชาการเหล่าทัพและผู้บัญชาการตำรวจแห่งชาติ ข้าราชการการเมือง และข้าราชการในสังกัดสำนักนายกรัฐมนตรี พร้อมสื่อมวลชน จำนวนทั้งสิ้นประมาณ 400 คน
เมื่อนายกรัฐมนตรีเดินทางมาถึงตึกภักดีบดินทร์ คณะผู้บริหารสำนักเลขาธิการนายกรัฐมนตรี มารอต้อนรับ จากนั้นเชิญนายกรัฐมนตรีเข้าสู่ตึกภักดีบดินทร์ พระสงฆ์จำนวน 10 รูป ขึ้นนั่งอาสนะสงฆ์ นายกรัฐมนตรีจุดธูปเทียนบูชาพระรัตนตรัย เจ้าหน้าอาราธนาศีล พระสงฆ์ให้ศีลและเจริญพระพุทธมนต์
โอกาสนี้ นายกรัฐมนตรีนิมนต์สมเด็จพระวันรัต ประธานฝ่ายสงฆ์ ทำพิธีเจิมด้านหน้าตึกภักดีบดินทร์ จากนั้นนายกรัฐมนตรีและคณะรัฐมนตรีถวายภัตตาหารเพล จำนวน 10 ชุด ถวายเครื่องไทยธรรม จำนวน 10 ชุด และถวายผ้าไตร จำนวน 10 ไตร ตามลำดับ พระสงฆ์อนุโมทนา นายกรัฐมนตรีกรวดน้ำและรับพร จากนั้น นายกรัฐมนตรีกราบลาสมเด็จพระวันรัตและคณะสงฆ์ พร้อมส่งพระสงฆ์เดินทางกลับ เป็นเสร็จพิธี
หลังจากนั้น นายกรัฐมนตรีได้ให้เกียรติรับประทานอาหารร่วมกับคณะรัฐมนตรีและแขกผู้มีมีเกียรติ พร้อมชมวีดิทัศน์ความเป็นมาของตึกภักดีบดินทร์ ตลอดจนถ่ายภาพเป็นที่ระลึกกับผู้ที่มาร่วมงานด้วย       อัธยาศัยอันดี
อนึ่ง ตึกภักดีบดินทร์ ก่อสร้างขึ้นโดยดำริของพลเอก ประยุทธ์ จันทร์โอชา นายกรัฐมนตรี สำหรับรูปแบบตึกภักดีบดินทร์นั้น ได้นำรูปแบบงานสถาปัตยกรรมกอธิคตอนปลาย (Neo Venetian Gothic) ของตึกไทยคู่ฟ้ามาประยุกต์โดยลดทอนลวดลายและเอกลักษณ์เฉพาะ ไม่ให้มีความโดดเด่นกว่าตึกไทยคู่ฟ้า ภายในอาคารเรือนรับรองมีพื้นที่ใช้สอยประโยชน์รวมจำนวนทั้งสิ้น 1,385 ตารางเมตร ประกอบด้วย พื้นที่ชั้น 1 จำนวน 1,181 ตารางเมตร ได้แก่ (1) ห้องโถงใหญ่ สำหรับการจัดประชุม งานเลี้ยงรับรองและอื่น ๆ จุคน 150 คน (2) ห้องรับรอง 1 (ทองธารา) เป็นห้องรับรอง ภายใต้หลังคาทรงโดม ใช้สำหรับรับรองแขกนายกรัฐมนตรี จุคนได้จำนวน 10 คน (3) ห้องรับรอง 2 (วนาสิริ) เป็นห้องรับรองรูปทรงสี่เหลี่ยม ใช้สำหรับรับรองแขกนายกรัฐมนตรี จุคนได้จำนวน 8 คน (4) ห้องเตรียมอาหาร และ (5) ห้องน้ำ (ห้องน้ำผู้พิการ ห้องน้ำแยกชายและหญิง) พื้นที่ชั้น 2 จำนวน 204 ตารางเมตร ประกอบด้วย ห้องควบคุม และพื้นที่ร่วม
ทั้งนี้ ตึกภักดีบดินทร์จะเป็นอีกหนึ่งของตึกที่มีความสำคัญภายในบริเวณทำเนียบรัฐบาลที่มีความ   สง่างาม มีความสวยงามทางมุมมอง และทรงคุณค่าทางด้านสถาปัตยกรรม มีความเชื่อมผสมผสานของยุคสมัย         และทรงคุณค่าอย่างยิ่ง พร้อมการตกแต่งภายในและภูมิทัศน์โดยรอบภายนอกของตึกภักดีบดินทร์อย่างสมบูรณ์แบบ
..............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6345
