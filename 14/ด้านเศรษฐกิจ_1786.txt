รัฐบาลไทย-ข่าวทำเนียบรัฐบาล-รัฐมนตรีว่าการและรัฐมนตรีช่วยว่าการกระทรวงพาณิชย์คนใหม่ มอบนโยบายแก่ผู้บริหาร

วันพุธที่ 6 ธันวาคม 2560
รัฐมนตรีว่าการและรัฐมนตรีช่วยว่าการกระทรวงพาณิชย์คนใหม่ มอบนโยบายแก่ผู้บริหาร
(4 ธันวาคม 2560 ) เวลา 15.00 น. นายสนธิรัตน์  สนธิจิรวงศ์  รัฐมนตรีว่าการกระทรวงพาณิชย์ และนางสาวชุติมา บุณยประภัศร รัฐมนตรีช่วยว่าการกระทรวงพาณิชย์  เดินทางเข้าสักการะ สิ่งศักดิ์สิทธิ์ประจำกระทรวงพาณิชย์
โดยมีนางนันทวัลย์ ศกุนตนาค ปลัดกระทรวงพาณิชย์และผู้บริหารระดับสูงกระทรวงพาณิชย์ ให้การต้อนรับ จากนั้น รัฐมนตรีว่าการกระทรวงพาณิชย์ได้มอบนโยบายการปฏิบัติราชการแก่ผู้บริหารระดับสูง โดยเน้นการทำงานเชิงรุกรองรับบโยบายรัฐบาลที่ประกาศให้ ปี 2561 เป็นปีแห่งการขับเคลื่อนเศรษฐกิจฐานรากและชุมชน “ภารกิจเร่งด่วนที่มอบให้ผู้บริหารระดับสูงและข้าราชการกระทรวงพาณิชย์เพื่อเป็นแนวทางเดินหน้าไปด้วยกันในวันนี้มี  3  ประเด็นหลัก คือ 1. สร้างความเข้มแข็งให้เศรษฐกิจฐานราก 2. ติดตาม ดูแล เร่งผลักดันการหาตลาดและราคาสินค้าเกษตรให้เพิ่มขึ้น และ 3. รักษาการขยายการส่งออกอย่างต่อเนื่อง” นายสนธิรัตน์กล่าว
สำหรับการสร้างเสริมเศรษฐกิจฐานรากให้เข้มแข็ง จะมุ่งสร้างและกระจายรายได้ไปสู่กลุ่มผู้มีรายได้น้อย รวมทั้งผู้ประกอบธุรกิจรายเล็กและรายย่อยระดับชุมชนและท้องถิ่น อาทิ การสร้างอาชีพและพัฒนาอาชีพเสริมให้แก่กลุ่มที่ได้ลงทะเบียนผู้มีรายได้น้อยกว่า 11 ล้านคน การสร้างเครือข่ายของผู้ประกอบธุรกิจรายย่อยผ่านกลไก MOC Biz Club แต่ละจังหวัด การต่อยอดกลไกตลาดท้องถิ่นภายใต้โครงการโชห่วยไฮบริด เพื่อเพิ่มประสิทธิภาพการบริหารจัดการและนำเทคโนโลยีสมัยใหม่มาใช้ให้แก่ร้านค้าโชห่วยและร้านค้าชุมชนกว่าแสนราย การพัฒนาและขยายตลาดต้องชมซึ่งเป็นรูปแบบหนึ่งของตลาดประชารัฐที่กระทรวงพาณิชย์ดูแล รวมทั้งการดูแลค่าครองชีพและแก้ไขปัญหาปากท้องประชาชน ซึ่งจะนำเสนอทางเลือกในการบริโภคสินค้าที่มีคุณภาพและราคาย่อมเยา อาทิ การเพิ่มประสิทธิภาพในการอำนวยความสะดวกให้แก่ประชาชนผ่านโครงการประชารัฐสวัสดิการ โดยขยายจำนวนร้านค้าให้ครอบคลุมทุกพื้นที่ เพิ่มรายการสินค้าให้ครอบคลุมสินค้าชุมชน และเร่งรัดการติดตั้งเครื่อง EDC ให้ครบทุกร้านค้าภายใต้โครงการ รวมทั้งจะเน้นการบูรณาการกับกระทรวงที่เกี่ยวข้องในการพัฒนาและส่งเสริมผู้ประกอบการ SMEs ให้เข้าถึงแหล่งเงินทุนและเพิ่มทางเลือกในการเข้าถึงแหล่งเงินทุน อาทิ การใช้ประโยชน์จาก พรบ. หลักประกันทางธุรกิจให้มากขึ้น ตลอดจนเร่งส่งเสริมการค้าผ่านระบบออนไลน์ และตั้งศูนย์อำนวยความสะดวกเพื่อขับเคลื่อนการทำธุรกิจอีคอมเมิร์ซ
ภารกิจเร่งด่วนอีกประการหนึ่ง คือ การติดตาม ดูแล เร่งหาตลาดและผลักดันราคาสินค้าเกษตรให้เพิ่มขึ้น โดยจะลงพื้นที่ด้วยตนเองเพื่อตรวจเยี่ยมและติดตามการดำเนินมาตรการช่วยเหลือพี่น้องเกษตรกร พร้อมรับฟังปัญหาและอุปสรรค ตลอดจนข้อเสนอแนะเพื่อนำมาปรับปรุง รวมทั้งมอบหมายให้พาณิชย์จังหวัดในพื้นที่เพาะปลูกสินค้าเกษตรสำคัญติดตามเฝ้าระวังสถานการณ์ผลผลิตอย่างใกล้ชิด เพื่อเป็นข้อมูลในการบริหารจัดการสินค้าเกษตรให้มีราคาเหมาะสม รวมทั้งจัดหาตลาดและผู้ซื้อเพื่อรองรับผลผลิตทั้งในและต่างประเทศล่วงหน้า นอกจากนั้น จะเดินหน้าผลักดันให้มีการผลิตสินค้าเกษตรนวัตกรรมอย่างต่อเนื่อง อาทิ ส่งเสริมการเพาะปลูกสินค้าเกษตรอินทรีย์ ส่งเสริมการต่อยอดงานวิจัย/นวัตกรรมกับสินค้าเกษตรเพื่อให้เกิดสร้างความหลากหลายและมูลค่าเพิ่ม และจัดหาช่องทางจำหน่ายสินค้าเกษตรนวัตกรรมทั้งในและต่างประเทศ
สำหรับการรักษาและขยายการส่งออกจะผลักดันอย่างต่อเนื่อง โดยจะส่งเสริมให้ผู้ประกอบการ SMEs สามารถส่งออกไปยังตลาดต่างประเทศได้เพิ่มขึ้น การส่งเสริมการค้าชายแดน และการเจรจาหุ้นส่วนทางเศรษฐกิจเพื่อเปิดตลาดใหม่ ๆ ให้แก่สินค้าและบริการไทย การส่งเสริมธุรกิจบริการเพื่อสร้างรายได้ให้แก่ประเทศมากขึ้น รวมทั้งการดำเนินกลยุทธ์ส่งเสริมการตลาดต่างประเทศทั้งตลาดหลักและตลาดรอง รวมทั้งกลุ่ม niche market

ที่มา : http://www.thaigov.go.th/news/contents/details/8562
