รัฐบาลไทย-ข่าวทำเนียบรัฐบาล-วธ.จัดมหกรรมวัฒนธรรม วิถีถิ่น วิถีไทย ชมเสน่ห์แห่งวัฒนธรรมแดนใต้

วันอังคารที่ 21 มีนาคม 2560
วธ.จัดมหกรรมวัฒนธรรม วิถีถิ่น วิถีไทย ชมเสน่ห์แห่งวัฒนธรรมแดนใต้
วธ.จัดมหกรรมวัฒนธรรม วิถีถิ่น วิถีไทย ชมเสน่ห์แห่งวัฒนธรรมแดนใต้
กระทรวงวัฒนธรรม โดย กรมส่งเสริมวัฒนธรรม ร่วมกับ จังหวัดสตูล จัดมหกรรมวัฒนธรรม วิถีถิ่น วิถีไทย ประจำปีงบประมาณ พ.ศ. ๒๕๖๐ (ภาคใต้) ระหว่างวันที่ ๑-๕ มีนาคม ๒๕๖๐ เพลิดเพลินกับกิจกรรมมากมายตลอด ๕ วัน อาทิ การแสดงพื้นบ้านจากศิลปินพื้นบ้านและศิลปินแห่งชาติ การแสดงของคณะเพชรจรัสแสง จากรายการ Thailand’s Talent โกไข่กับนายสน วงดนตรีลูกทุ่งมโนรา การจำหน่ายสินค้าทางวัฒนธรรม การแสดงของเครือข่ายวัฒนธรรม ๑๔ จังหวัดภาคใต้ ปิดท้ายด้วยศิลปินบ่าววี
วันที่ ๒ มีนาคม ๒๕๖๐ นายวีระ โรจน์พจนรัตน์ รัฐมนตรีว่าการกระทรวงวัฒนธรรม ประธานเปิดงานมหกรรมวิถีถิ่น วิถีถิ่นฯ กล่าวว่า กรมส่งเสริมวัฒนธรรม กระทรวงวัฒนธรรม ร่วมกับจังหวัดสตูล จัดงานมหกรรมวัฒนธรรม วิถีถิ่น วิถีไทย นับเป็นการผนึกกำลังอย่างยิ่งใหญ่ เพื่อนำเสนออัตลักษณ์ทางวัฒนธรรมที่มีความโดดเด่นของแต่ละท้องถิ่นของภาคใต้ สิ่งเหล่านี้ไม่เพียงสร้างความภาคภูมิใจให้แก่ภูมิปัญญาชาวบ้าน แต่ยังเปิดพื้นที่ให้ชุมชนมีรายได้จากทุนทางวัฒนธรรม เกิดการแลกเปลี่ยนเรียนรู้ซึ่งกัน และกัน เกิดการถ่ายทอดองค์ความรู้สู่เด็กและเยาวชน รวมทั้งส่งเสริมรายได้ให้แก่ศิลปินพื้นบ้านตามนโยบาย ของรัฐบาล และกิจกรรมที่จัดขึ้นยังเป็นส่วนหนึ่งของสำนึกในพระมหากรุณาธิคุณที่มีต่อพระบาทสมเด็จ พระปรมินทรมหาภูมิพลอดุลยเดช ในฐานะที่ท่านทรงเป็น "อัครศิลปิน” ที่ได้ทรงทำนุบำรุงงานศิลปวัฒนธรรมตลอดมา ถือเป็นการเทิดพระเกียรติและแสดงความอาลัยต่อพระองค์ท่านในฐานะพสกนิกรชาวไทยด้วย
ด้านนางพิมพ์รวี วัฒนวรางกูร อธิบดีกรมส่งเสริมวัฒนธรรม กล่าวเพิ่มเติมว่า สำหรับกิจกรรมภายในงาน ประกอบด้วย นิทรรศการตามรอยเสด็จพระราชดำเนินภาคใต้ของพระบาทสมเด็จพระปรมินทรมหาภูมิพลอดุลยเดช และสมเด็จพระเจ้าอยู่หัวมหาวชิราลงกรณ บดินทรเทพยวรางกูร การแสดงศิลปวัฒนธรรมพื้นบ้าน อาทิ การแสดงโนราโกลน การแสดงรำมโนรา การแสดงดิเกฮูลู เป็นต้น การสาธิตและจำหน่ายผลิตภัณฑ์ทางวัฒนธรรม ๑๔ จังหวัดภาคใต้ กิจกรรมเสวนาวิชาการ การประกวดผลงานด้านวัฒนธรรม การอบรมความรู้ด้านวัฒนธรรมระยะสั้น จากหน่วยงานภายในจังหวัดสตูล การแสดงจากศิลปินคณะเพชรจรัสแสง Thailand got talent การแสดงศิลปินบ่าววี
กรมส่งเสริมวัฒนธรรม หวังเป็นอย่างยิ่งว่า การจัดมหกรรมวัฒนธรรม วิถีถิ่น วิถีไทย ประจำปีงบประมาณ พ.ศ. ๒๕๖๐ (ภาคใต้) นี้ จะเป็นการส่งเสริมการสร้างรายได้ให้กับชุมชนด้วยการนำทุนทางวัฒนธรรมในท้องถิ่นมาสร้างมูลค่าเพิ่มทางเศรษฐกิจ ก่อให้เกิดรายได้แก่คนในชุมชนผ่านทางการท่องเที่ยวสินค้าและบริการทางวัฒนธรรม ตลอดจนสร้างความภาคภูมิใจในมรดกภูมิปัญญาท้องถิ่นแก่ลูกหลานชาวใต้ด้วย

ที่มา : http://www.thaigov.go.th/news/contents/details/2532
