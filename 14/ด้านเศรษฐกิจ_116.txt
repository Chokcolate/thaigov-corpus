รัฐบาลไทย-ข่าวทำเนียบรัฐบาล-สำนักงานตำรวจแห่งชาติ และกระทรวงการคลังร่วมมือขจัดหนี้นอกระบบให้เป็นศูนย์

วันศุกร์ที่ 31 มีนาคม 2560
สำนักงานตำรวจแห่งชาติ และกระทรวงการคลังร่วมมือขจัดหนี้นอกระบบให้เป็นศูนย์
ผอ.สศค. ร่วมแถลงข่าวกับรองผู้บัญชาการตำรวจแห่งชาติ ในการเดินหน้าปราบปรามเจ้าหนี้นอกระบบที่ผิดกฎหมาย ซึ่งเป็นการดำเนินงานสืบเนื่องจากนโยบายการขจัดหนี้นอกระบบให้เป็นศูนย์ของรัฐบาล
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง ร่วมแถลงข่าวกับ พล.ต.อ.เฉลิมเกียรติ ศรีวรขาน รองผู้บัญชาการตำรวจแห่งชาติ เมื่อวันที่ 31 มีนาคม 2560 ณ สำนักงานตำรวจแห่งชาติ ในการเดินหน้าปราบปรามเจ้าหนี้นอกระบบที่ผิดกฎหมาย ซึ่งเป็นการดำเนินงานสืบเนื่องจากนโยบายการขจัดหนี้นอกระบบให้เป็นศูนย์ของรัฐบาล
สำนักงานตำรวจแห่งชาติได้สั่งการผู้ปฏิบัติงานทุกระดับให้ดำเนินการปราบปรามเจ้าหนี้นอกระบบที่มีพฤติการณ์ผิดกฎหมาย เช่น เรียกดอกเบี้ยเงินกู้เกินอัตราร้อยละ 15 ต่อปี ซึ่งมีความผิดตามพระราชบัญญัติห้ามเรียกดอกเบี้ยเกินอัตรา พ.ศ. 2560  ทวงถามหนี้โดยมีการข่มขู่ใช้ความรุนแรงและฝ่าฝืนข้อปฏิบัติต่างๆ ตามพระราชบัญญัติการทวงถามหนี้ พ.ศ. 2558  หรือประกอบธุรกิจสินเชื่อในลักษณะเดียวกับสินเชื่อส่วนบุคคลภายใต้การกำกับ สินเชื่อนาโนไฟแนนซ์ และสินเชื่อพิโกไฟแนนซ์ โดยไม่ได้รับอนุญาตจากกระทรวงการคลัง
อันเป็นความผิดตามประกาศของคณะปฏิวัติ ฉบับที่ 58 ลงวันที่ 26 มกราคม 2515 และจะพิจารณาใช้กฎหมายอาญาอื่นที่เกี่ยวข้องอย่างเคร่งครัด รวมถึงพระราชบัญญัติป้องกันและปราบปรามการฟอกเงิน พ.ศ. 2542 ด้วย
ในขณะเดียวกัน กระทรวงการคลังขอเชิญชวนให้ผู้สนใจ ทั้งผู้ที่เป็นเจ้าหนี้นอกระบบและประชาชนทั่วไปที่เล็งเห็นถึงโอกาสการลงทุนในธุรกิจสินเชื่อรายย่อย ได้เข้ามาขออนุญาตเป็นผู้ประกอบธุรกิจสินเชื่อรายย่อยในระบบให้ถูกต้องตามกฎหมาย โดยเฉพาะอย่างยิ่งสินเชื่อพิโกไฟแนนซ์ โดยสามารถจะปล่อยกู้ให้กับประชาชนภายในเขตจังหวัดของตน ไม่เกินรายละ 50,000 บาท คิดอัตราดอกเบี้ย รวมค่าปรับ ค่าธรรมเนียม และค่าบริการ ได้ไม่เกินร้อยละ 36 ต่อปี (แบบลดต้นลดดอก) ทั้งนี้ สามารถยื่นคำขออนุญาตประกอบธุรกิจสินเชื่อพิโกไฟแนนซ์กับกระทรวงการคลัง ผ่านช่องทางต่างๆ ได้แก่ สาขาของธนาคารออมสินและธนาคารเพื่อการเกษตรและสหกรณ์การเกษตร และที่สำนักงานเศรษฐกิจการคลังโดยสามารถสอบถามเพิ่มเติมติดต่อ โทรศัพท์สายด่วน 1359 หรือทางเว็บไซต์ www.1359.in.th
สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง
โทรศัพท์สายด่วน 1359
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2805
