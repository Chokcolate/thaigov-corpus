รัฐบาลไทย-ข่าวทำเนียบรัฐบาล-กระทรวงเกษตรฯ ร่วมจัดกิจกรรมงาน "สีสรรพรรณไม้ เทิดไท้บรมราชินีนาถ" ครั้งที่ 11

วันพุธที่ 19 กรกฎาคม 2560
กระทรวงเกษตรฯ ร่วมจัดกิจกรรมงาน "สีสรรพรรณไม้ เทิดไท้บรมราชินีนาถ" ครั้งที่ 11
กระทรวงเกษตรฯ ร่วมจัดกิจกรรมงาน "สีสรรพรรณไม้ เทิดไท้บรมราชินีนาถ" ครั้งที่ 11 ภายใต้แนวคิด "น้อมนำศาสตร์พระราชา พัฒนาการเกษตรไทย" เพื่อเฉลิมพระเกียรติสมเด็จพระนางเจ้าฯ พระบรมราชินีนาถ ในวโรกาสมหามงคล เฉลิมพระชนมพรรษา 85 พรรษา
นายธีรภัทร ประยูรสิทธิ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ และหน่วยงานในสังกัด ร่วมกับมูลนิธิสวนสมเด็จพระนางเจ้าสิริกิติ์ฯ พร้อมด้วยกระทรวงทรัพยากรธรรมชาติและสิ่งแวดล้อม มหาวิทยาลัยเกษตรศาสตร์ สำนักงานคณะกรรมการการศึกษาขั้นพื้นฐาน กระทรวงศึกษาธิการ และกรุงเทพมหานคร จัดกิจกรรมภายในงาน "สีสรรพรรณไม้ เทิดไท้บรมราชินีนาถ" ครั้งที่ 11 ระหว่างวันที่ 9 - 14 สิงหาคม 2560 ณ สวนสมเด็จพระนางเจ้าสิริกิติ์ฯ ภายใต้กรอบแนวคิด "น้อมนำศาสตร์พระราชา พัฒนาการเกษตรไทย" เพื่อเผยแพร่พระเกียรติคุณของสมเด็จพระนางเจ้าฯ พระบรมราชินีนาถ ที่ได้ทรงช่วยเหลือราษฎรผ่านโครงการอันเนื่องมาจากพระราชดำริต่าง ๆ และให้ประชาชนทั่วไป ที่ได้ร่วมชมงานได้น้อมนำแนวพระราชดำริ ไปปรับใช้ในชีวิตประจำวัน
สำหรับกิจกรรมภายในงาน ประกอบด้วย 1) การจัดนิทรรศการ และนิทรรศการมีชีวิต แสดงผลงานโครงการพระราชดำริ อาทิ โครงการ "รักษ์น้ำเพื่อพระแม่ของแผ่นดิน" และนิทรรศการเฉลิมพระเกียรติพระบาทสมเด็จพระปรมินทรมหาภูมิพลอดุลยเดช รัชกาลที่ 9 เกี่ยวกับผืนดินพระราชทาน พระบรมราโชบายด้านการปฏิรูปที่ดิน และการจัดป่าชุมชนเพื่อคลังอาหารด้วยวิธีสหกรณ์ เป็นต้น 2) การจัดแสดงผลิตภัณฑ์ เช่น การเปิดตัวข้าวพันธุ์รับรองใหม่ ซีบูกันตัง 5 ข้าวพื้นเมืองให้ผลผลิตสูง  และข้าวพันธุ์ใหม่ กข. 73 ข้าวเจ้าทนเค็มพันธุ์แรกของไทย เพื่อแก้ไขปัญหาพื้นที่ดินเค็ม ผลิตภัณฑ์จากเส้นใยบัว อาทิ เส้นด้าย ผ้าชิ้น ผ้าพันคอ ผลิตภัณฑ์แปรรูปบัวหลวงส่งออก อาทิ เมล็ดบัวหลวงอบกรอบ ชาสมุนไพรบัวหลวง เป็นต้น 3) การจัดจำหน่ายสินค้าภายในงาน โดยใช้รูปแบบตลาด Mini อ.ต.ก. เพื่อเพิ่มช่องทางการตลาดสินค้าเกษตรคุณภาพให้กับเกษตรกร ภายใต้มาตรฐานของ อ.ต.ก. เพื่อให้เกิดการเชื่อมโยงสินค้าเกษตรระหว่างภูมิภาคและเพิ่มทักษะด้านการตลาด รวมถึงการพัฒนารูปแบบสินค้าและผลิตภัณฑ์ 4) การจัดกิจกรรมไถ่ชีวิตโค-กระบือ อย่างละ 1 คู่ รวม 4 ตัว ในวันที่ 11 สิงหาคม 2560 ซึ่งประชาชนทั่วไปสามารถร่วมบริจาคเงินทำบุญ เพื่อถวายเป็นพระราชกุศลในโอกาสวันเฉลิมพระชนมพรรษา ซึ่งโค-กระบือที่ไถ่ชีวิต จะนำไปเป็นพ่อแม่พันธุ์และนำลูกที่ได้ไปส่งเสริมอาชีพให้แก่เกษตรกรที่ยากจนต่อไป และ 5) การสาธิตงานศิลปาชีพ เช่น ปักผ้า สานย่านลิเภา เป่าแก้ว แนะนำการทำบัญชีอย่างง่าย โดยมีสมุดบัญชีแจกให้กับผู้ที่สนใจ เป็นต้น
จึงขอเชิญชวนประชาชนในเขต กทม. และจังหวัดใกล้เคียงร่วมงานสีสรรพรรณไม้ เทิดไท้บรมราชินีนาถ ครั้งที่ 11 ซึ่งจะได้พบกับกิจกรรมต่าง ๆ ที่หน่วยงานในสังกัดร่วมจัดแสดง และร่วมใจแสดงความจงรักภักดีต่อสมเด็จพระนางเจ้าฯ พระบรมราชินีนาถ แม่ของแผ่นดิน รวมทั้งได้เลือกซื้อสินค้าคุณภาพจากตลาด Mini อ.ต.ก.
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews60@gmail.com
moac58@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/5308
