รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือ 2 พี่น้องวัย 9 ขวบ และ 17 ปี อาศัยอยู่กันเพียงลำพังในบ้านสภาพทรุดโทรม พี่สาวคนโตป่วยเป็นโรคปัสสาวะกระปิดกระปอย ขาทั้ง 2 ข้างเดินผิดปกติที่ จ.ชลบุรี

วันอังคารที่ 29 สิงหาคม 2560
รมว.พม. กำชับ จนท. เร่งช่วยเหลือ 2 พี่น้องวัย 9 ขวบ และ 17 ปี อาศัยอยู่กันเพียงลำพังในบ้านสภาพทรุดโทรม พี่สาวคนโตป่วยเป็นโรคปัสสาวะกระปิดกระปอย ขาทั้ง 2 ข้างเดินผิดปกติที่ จ.ชลบุรี
รมว.พม. กำชับ จนท. เร่งช่วยเหลือ 2 พี่น้องวัย 9 ขวบ และ 17 ปี อาศัยอยู่กันเพียงลำพังในบ้านสภาพทรุดโทรม ด้านพี่สาวคนโตป่วยเป็นโรคปัสสาวะกระปิดกระปอย และขาทั้ง 2 ข้างเดินผิดปกติ ที่ จ.ชลบุรี
วันนี้ (29 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 701/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีพบ 2 พี่น้องชาย-หญิง วัย 9 ขวบ และ 17 ปี อาศัยอยู่กันเพียงลำพัง ในบ้านสภาพเก่าทรุดโทรมใกล้ผุพัง ด้านพี่สาวคนโตป่วยเป็นโรคปัสสาวะกระปิดกระปอย ต้องใส่ผ้าอ้อมสำเร็จรูปตลอดเวลา และขาทั้ง 2 ข้างเดินผิดปกติ อาศัยเพียงเงินสงเคราะห์เดือนละ 800 บาท ใช้ประทังชีวิต ครอบครัวมีฐานะยากจน ที่อำเภอศรีราชา จังหวัดชลบุรี และกรณีพบ 2 พี่น้อง วัย 60 ปี และ 55 ปี พิการทางสมองตั้งแต่กำเนิด ทั้ง 2 คน ครอบครัวมีฐานะยากจน อาศัยอยู่เพียงลำพังในบ้านไม้สภาพเก่าทรุดโทรมใกล้ผุพัง อาศัยเพียงเบี้ยยังชีพ คนพิการเพียงเดือนละ 800 บาท ใช้ประทังชีวิต ที่อำเภอชุมพลบุรี จังหวัดสุรินทร์ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ชลบุรี และ พมจ.สุรินทร์ พร้อมหน่วยงานที่เกี่ยวข้อง ในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือ ในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และช่วยเหลือดูแลเรื่องการศึกษาของเด็กทั้ง 2 คนอย่างต่อเนื่องในระยะยาว นอกจากนี้ ประสานหน่วยงานในพื้นที่สังกัดกระทรวง พม. ลงพื้นที่เยี่ยมบ้านเป็นระยะ พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาว พร้อมร่วมกันหาแนวทาง การช่วยเหลือในระยะยาวต่อไป

ที่มา : http://www.thaigov.go.th/news/contents/details/6275
