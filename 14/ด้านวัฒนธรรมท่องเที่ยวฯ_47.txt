รัฐบาลไทย-ข่าวทำเนียบรัฐบาล-รมว.วธ.เป็นประธานฝ่ายฆราวาสใน"พิธีหล่อเทียนพรรษา เนื่องในเทศกาลอาสาฬหบูชาเเละเข้าพรรษา"

วันจันทร์ที่ 3 กรกฎาคม 2560
รมว.วธ.เป็นประธานฝ่ายฆราวาสใน"พิธีหล่อเทียนพรรษา เนื่องในเทศกาลอาสาฬหบูชาเเละเข้าพรรษา"
รมว.วธ.เป็นประธานฝ่ายฆราวาสใน"พิธีหล่อเทียนพรรษา เนื่องในเทศกาลอาสาฬหบูชาเเละเข้าพรรษา"
วันจันทร์ที่ ๓ กรกฎาคม ๒๕๖๐ เวลา ๑๓.๓๐ น.  นายวีระ โรจน์พจนรัตน์เป็นประธานฝ่ายฆราวาสใน"พิธีหล่อเทียนพรรษา เนื่องในเทศกาลอาสาฬหบูชาเเละเข้าพรรษา"โดยมีพระธรรมปัญญาบดี เจ้าอาวาสวัดมหาธาตุยุวราชรังสฤษฎิ์ เป็นประธานฝ่ายสงฆ์  โดยมี นายมานัส ทารัตน์ใจ อธิบดีกรมการศาสนา กล่าวรายงานในพิธี พร้อมด้วย ผู้บริหารกระทรวงวัฒนธรรม  ข้าราชการ เจ้าหน้าที่ และองค์กรเครือข่ายทางพระพุทธศาสนา ผู้บริหาร เเละเจ้าหน้าที่กรมการศาสนาเเละพุทธศาสนิกชน ร่วมงาน ณ พระอุโบสถ วัดมหาธาตุยุวราชรังสฤษฎิ์ เขตพระนคร กรุงเทพมหานคร
กรมการศาสนากับภาคคณะสงฆ์ องค์กรเครือข่ายทางพระพุทธศาสนา และภาคเอกชน จัดงานสัปดาห์ส่งเสริมพระพุทธศาสนา เนื่องในเทศกาลอาสาฬหบูชาและเข้าพรรษา ประจำปี ๒๕๖๐ ระหว่างวันที่ ๓ - ๙ กรกฎาคม ๒๕๖๐ ทั้งส่วนกลางและส่วนภูมิภาคพร้อมกันทั่วประเทศ ขอเชิญชวนทุกภาคส่วนร่วมส่งเสริมคุณธรรมจริยธรรมด้วยมิติศาสนา เช่น เข้าวัด สืบสานประเพณีถวายเทียนพรรษาตั้งแต่พิธีหล่อเทียน ถวายเทียน และเวียนเทียน ถวายเป็นพุทธบูชา ประดับธงธรรมจักรในหน่วยงานหรือตามความเหมาะสมนำหลักธรรมคำสอนทางพระพุทธศาสนามาประพฤติปฏิบัติในวิถีชีวิต อนุรักษ์สืบสานประเพณีวัฒนธรรมไทย ให้เป็นมรดกตกทอดแก่เด็ก เยาวชน และประชาชนสืบไป
ในส่วนกลาง กรมการศาสนา ร่วมกับวัดมหาธาตุยุวราชรังสฤษฎิ์ คณะสงฆ์ เครือข่ายองค์การเผยแผ่พระพุทธศาสนา สถานศึกษา คณะครู นักเรียน ร่วมจัดพิธีหล่อเทียนพรรษา 9 ต้น เพื่อถวายพระอารามหลวง ๙ วัด คือ ๑. วัดราชบพิธสถิตมหาสีมาราม ๒. วัดบวรนิเวศวิหาร ๓. วัดพระเชตุพนวิมลมังคลาราม ๔. วัดราชประดิษฐสถิตมหาสีมาราม ๕. วัดปทุมวนาราม ๖. วัดสามพระยา ๗. วัดมหาธาตุยุวราชรังสฤษฎิ์ ๘. วัดเบญจมบพิตรดุสิตวนาราม และ ๙. วัดสุวรรณาราม ทั้งนี้กรมการศาสนา ยังร่วมกับองค์กรเครือข่ายเผยแพร่ศีลธรรม และหน่วยเผยแพร่พุทธศาสนาในสถานศึกษา จัดพิธีปล่อยขบวนรถแห่เทียนพรรษา วันที่ ๘ กรกฎาคม เวลา ๐๘.๐๐ น. ณ พิพิธภัณฑสถานแห่งชาติ พระนคร เพื่อสืบทอดรักษาประเพณีอันดีงามและสืบทอดพระพุทธศาสนาให้ยั่งยืนในส่วนภูมิภาค มีการจัดกิจกรรมสัปดาห์ส่งเสริมพระพุทธศาสนา เนื่องในเทศกาลอาสาฬหบูชาและเข้าพรรษา ณ วัดทุกจังหวัดทั่วประเทศ โดยมีกิจกรรม อาทิ การหล่อเทียนพรรษา ถวายเทียนพรรษา ถวายผ้าอาบน้ำฝน การตักบาตร เวียนเทียน ฟังพระธรรมเทศนา เจริญจิตภาวนา และเชิญชวนให้พุทธศาสนิกชนแต่งกายด้วยชุดขาว รักษาศีล ๕ ตลอดเทศกาลอาสาฬหบูชาและเข้าพรรษา

ที่มา : http://www.thaigov.go.th/news/contents/details/4974
