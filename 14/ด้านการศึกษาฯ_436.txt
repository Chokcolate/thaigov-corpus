รัฐบาลไทย-ข่าวทำเนียบรัฐบาล-รมว.ศธ.มอบประกาศนียบัตรแก่นักศึกษาอาชีวศึกษาที่ได้รับรางวัลการแข่งขันทักษะระดับนานาชาติ

วันพุธที่ 25 ตุลาคม 2560
รมว.ศธ.มอบประกาศนียบัตรแก่นักศึกษาอาชีวศึกษาที่ได้รับรางวัลการแข่งขันทักษะระดับนานาชาติ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ มอบประกาศนียบัตรแก่นักศึกษาอาชีวศึกษาที่ได้รับรางวัลจากการแข่งขันทักษะระดับนานาชาติ และโล่ขอบคุณแก่ผู้อำนวยการสถานศึกษา ครูผู้ฝึกสอน และสถานประกอบการที่ให้การสนับสนุนการเข้าร่วมแข่งขัน
นพ.ธีระเกียรติ เจริญเศรษฐศิลป์ กล่าวว่า ทักษะงานเชื่อมบางอย่างหุ่นยนต์ก็ยังไม่สามารถทำแทนมนุษย์ได้ เพราะการเชื่อมที่ดีต้องไร้รอยต่อ อีกทั้งการที่จะมีทักษะฝีมือการเชื่อมขนาดนี้ไม่ใช่เรื่องง่าย จึงขอชื่นชมและให้กำลังใจกับนักเรียนนักศึกษาอาชีวศึกษาที่ได้รับรางวัลทุกคน และขอให้พัฒนาทักษะของตนเองให้มีความสามารถด้านการสื่อสาร พูดจาฉะฉาน และขอขอบคุณทุกท่านที่มีส่วนร่วมกับความสำเร็จที่ได้รับรางวัลในครั้งนี้
ทั้งนี้ จะเชิญผู้ที่ได้รับรางวัลเข้าร่วมงานนิทรรศการแสดงผลงาน E to E (Education to Employment) ก่อนการประชุมคณะรัฐมนตรีในโอกาสต่อไปด้วย
สำหรับรางวัลการแข่งขันทักษะระดับนานาชาติ ประกอบด้วย
1) การแข่งขันฮอนด้าประหยัดเชื้อเพลิงระดับชาติ ครั้งที่ 37 ณ ประเทศญี่ปุ่น
- รางวัลชนะเลิศ : ทีม“Genuine 2” ประเภท New Challenge จากวิทยาลัยเทคนิคสกลนคร ประกอบด้วย นายวีระชัย แสนอุบล, นายยุทธนา ไชยสงค์, นายณัฐพงศ์ สิงหกุล และนายธีรภัทธ์ ประสมทรัพย์
2) การแข่งขันทักษะงานเชื่อมเยาวชนนานาชาติ (Zeitplan Yung Welding Competition 2017) “WELDCUP 2017” ณ สหพันธ์สาธารณรัฐเยอรมนี
- รางวัลเหรียญทอง งานเชื่อมไฟฟ้า : นายศรัณต์พงษ์ ติสสานนท์ วิทยาลัยเทคนิคสิชล
- รางวัลเหรียญทอง งานเชื่อมแม็ก : นายธนัช พัฒนพูนผล นักศึกษา วิทยาลัยเทคนิคน่าน
- รางวัลเหรียญทอง งานเชื่อมทิก : นายอุเทน ผัดอ่อนอ้าย วิทยาลัยเทคนิคตาก
- รางวัลเหรียญเงิน งานเชื่อมแก๊ส : นายธนัตถ์ อินเลี้ยง วิทยาลัยเทคนิคพิษณุโลก

ที่มา : http://www.thaigov.go.th/news/contents/details/7609
