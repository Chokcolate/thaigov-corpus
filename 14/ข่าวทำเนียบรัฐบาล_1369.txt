รัฐบาลไทย-ข่าวทำเนียบรัฐบาล-รองนายกรัฐมนตรีเยี่ยมชมองค์กรความร่วมมือทางการวิจัยที่สหรัฐอเมริกา

วันพฤหัสบดีที่ 25 มกราคม 2561
รองนายกรัฐมนตรีเยี่ยมชมองค์กรความร่วมมือทางการวิจัยที่สหรัฐอเมริกา
พลอากาศเอก ประจิน จั่นตอง รองนายกรัฐมนตรีเยี่ยมชมองค์กรความร่วมมือทางการวิจัยที่สหรัฐอเมริกา
เมื่อวันที่ 24 มกราคม 2561 เวลา 14.00 น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะรองนายกรัฐมนตรีที่กำกับดูแลสำนักงานคณะกรรมการวิจัยแห่งชาติ พร้อมด้วยคณะซึ่งประกอบด้วยผู้ช่วยศาสตราจารย์ ดร.นพปฎล สุนทรนนท์ รองเลขาธิการนายกรัฐมนตรีฝ่ายการเมือง รองศาสตราจารย์นายแพทย์สรนิต ศิลธรรม ปลัดกระทรวงวิทยาศาสตร์และเทคโนโลยี และศาสตราจารย์ ดร.เมธี เวชารัตนา ผู้บริหารสมาคมนักวิชาชีพไทยในอเมริกาและแคนาดา ได้เดินทางไปยังองค์กรความร่วมมือทางการวิจัย วิทยาศาสตร์ และเทคโนโลยี ระหว่างสาธารณรัฐเกาหลีและสหรัฐอเมริกา (Korea-U.S. Science Cooperation Center :KUSCO) ซึ่งตั้งอยู่ที่กรุงวอชิงตัน ดีซี สหรัฐอเมริกา เพื่อหารือและเยี่ยมชมองค์กรดังกล่าว โดยองค์กร KUSCO ทำหน้าที่ประสานงานและส่งเสริมการวิจัยการพัฒนาด้านวิทยาศาสตร์และเทคโนโลยีของทั้ง ๒ ประเทศ เพื่อยกระดับและสนับสนุนนักวิทยาศาสตร์และวิศวกรของสาธารณรัฐเกาหลีและสหรัฐอเมริกา
เมื่อคณะของรองนายกรัฐมนตรี ฯ ไปถึง นาย จองวู กัง (Mr. JONGWOO KANG) ผู้อำนวยการฝ่ายบริหารจัดการพร้อมด้วยคณะได้ให้การต้อนรับ จากนั้นจึงได้เป็นการหารือร่วมกันของรองนายกรัฐมนตรี ฯ และ ฝ่ายบริหารขององค์กร KUSCO โดยได้มีการพูดถึงนโยบายการพัฒนาการวิจัยและนวัตกรรมของสาธารณรัฐเกาหลีและสหรัฐอเมริกา โดยการเชื่อมความชำนาญและประสบการณ์ของนักวิจัยนานาชาติ และระบบบริหารจัดการกลไกการทำงานระหว่างสถานเอกอัครราชทูตและหน่วยงานประสานงานวิจัยในต่างประเทศ นอกจากนี้ได้มีการแลกเปลี่ยนข้อมูลและขับเคลื่อนงานวิจัยและนวัตกรรมของประเทศไทย สาธารณรัฐเกาหลี และสหรัฐอเมริกา ในรูปแบบขององค์กรที่จัดตั้งในสหรัฐอเมริกา โดยได้แลกเปลี่ยนเรียนรู้การจัดตั้ง KUSCO ในสหรัฐอเมริกา รวมถึงการสร้างเครือข่ายความร่วมมือ 3 ฝ่าย คือ ประเทศไทย สาธารณรัฐเกาหลี และสหรัฐอเมริกา ในด้านเทคโนโลยีที่สำคัญและสอดคล้องกับนโยบาย Thailand 4.0 ด้วย
* หมายเหตุ  วันและเวลาในกำหนดการ คือ วันและเวลาท้องถิ่นของสหรัฐอเมริกา
....................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/9626
