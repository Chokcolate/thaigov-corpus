รัฐบาลไทย-ข่าวทำเนียบรัฐบาล-พม. จัดประชุมคณะกรรมการกำกับดูแลการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ. 2560 - 2565 ครั้งที่ 1/2560 พร้อมขับเคลื่อนการดำเนินงานตามแผนแม่บทฯ

วันพุธที่ 6 กันยายน 2560
พม. จัดประชุมคณะกรรมการกำกับดูแลการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ. 2560 - 2565 ครั้งที่ 1/2560 พร้อมขับเคลื่อนการดำเนินงานตามแผนแม่บทฯ
พม. จัดประชุมคณะกรรมการกำกับดูแลการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ. 2560 - 2565 ครั้งที่ 1/2560 พร้อมขับเคลื่อนการดำเนินงานตามแผนแม่บทฯ
วันที่ 5 ก.ย. 60 เวลา 14.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 4 ก.ย. 60 มีการคณะกรรมการกำกับดูแลการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ. 2560 - 2565 ครั้งที่ 1/2560 โดยมีนายธีรพงษ์ ศรีสุคนธ์ รองอธิบดีกรมพัฒนาสังคมและสวัสดิการ พร้อมด้วย พันเอก เถกิงเดช  สัมมาทัต รอง ผอ.สสท.ศปป.4 กอ.รมน. ผู้แทนกองอำนวยการรักษาความมั่นคงภายในราชอาณาจักร นายสนั่น พงษ์อักษร ปลัดจังหวัดเพชรบูรณ์ ผู้แทนจังหวัดเพชรบูรณ์ และคณะกรรมการกำกับดูแลการดำเนินงานฯ เข้าร่วมประชุม เพื่อหารือแนวทางการขับเคลื่อนการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ. 2560 - 2565 ณ ห้องประชุม ชั้น 6 กรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายณรงค์ กล่าวว่า จากการประชุมคณะรัฐมนตรี เมื่อวันที่ 25 กรกฎาคม 2560 ที่ผ่านมา ได้มีมติเห็นชอบแผนแม่บทการแก้ไขปัญหาพื้นที่ภูทับเบิก พ.ศ. 2560 - 2565 จำนวน 6 แผนงานได้แก่ 1) แผนการบริหารและจัดการพื้นที่ภูทับเบิก 2) แผนการจัดการพื้นที่ผ่อนปรน 3) แผนการจัดการพื้นที่อยู่อาศัย 4) แผนการจัดการพื้นที่ทำกิน 5) แผนการจัดการพื้นที่ป่าไม้ และ 6) แผนการจัดการพื้นที่ส่วนกลาง โดยแผนแม่บทดังกล่าวกำหนดให้หน่วยงานที่เกี่ยวข้องเข้าร่วมในการขับเคลื่อนงานตามภารกิจหน้าที่ของแต่ละหน่วยงาน อีกทั้ง กำหนดให้มีคณะกรรมการ จำนวน 2 คณะ ได้แก่ คณะกรรมการกำกับดูแลการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ. 2560-2565 และคณะกรรมการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ. 2560 – 2565 จังหวัดเพชรบูรณ์
นายณรงค์ กล่าวเพิ่มเติมว่า จากมติคณะรัฐมนตรีดังกล่าว จึงได้จัดการประชุมในครั้งนี้ เพื่อเคลื่อนงานตามแผนแม่บทดังกล่าว โดยการประชุมครั้งนี้ ที่ประชุมมีมติเห็นชอบให้กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ดำเนินการขอใช้ประโยชน์พื้นที่ภูทับเบิกจากกรมป่าไม้ และให้ทุกหน่วยงานเร่งดำเนินงานจัดทำแผนปฏิบัติการตามกรอบแผนเฉพาะด้าน 6 แผนในแผนแม่บทฯ และจัดส่งแผนปฏิบัติการแก่ พส. ภายในวันที่ 30 กันยายน 2560 พร้อมทั้งขับเคลื่อนงานตามบทบาทภารกิจ และรายงานความคืบหน้าเสนอต่อคณะกรรมการกำกับดูแลการดำเนินงานตามแผนแม่บทการแก้ไขปัญหาพื้นที่ภูทับเบิก พ.ศ.2560-2565 ต่อไป

ที่มา : http://www.thaigov.go.th/news/contents/details/6456
