รัฐบาลไทย-ข่าวทำเนียบรัฐบาล-รอง นรม.พล.อ. ธนะศักดิ์ฯ เป็นประธานการประชุม ติดตามและประเมินผลการดำเนินงาน เนื่องในนิทรรศการพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร

วันอังคารที่ 7 พฤศจิกายน 2560
รอง นรม.พล.อ. ธนะศักดิ์ฯ เป็นประธานการประชุม ติดตามและประเมินผลการดำเนินงาน เนื่องในนิทรรศการพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
รอง นรม.พล.อ. ธนะศักดิ์ฯ เป็นประธานการประชุม ติดตามและประเมินผลการดำเนินงาน เนื่องในนิทรรศการพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร พร้อมเชิญชวนประชาชนชมการแสดงโขน ในวันศุกร์ – วันอาทิตย์ ของสัปดาห์
วันนี้ (6 พ.ย. 60) เวลา 16.00 น. ณ ห้องรับรอง มณฑลพิธีท้องสนามหลวง พลเอก ธนะศักดิ์ ปฏิมาประกร         รองนายกรัฐมนตรี ในฐานะประธานคณะกรรมการจัดนิทรรศการงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช เป็นประธานการประชุม ติดตามและประเมินผลการดำเนินงาน เนื่องในนิทรรศการพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร ครั้งที่ 1/2560
ภายหลังเลิกประชุมฯ ดังกล่าว รองนายกรัฐมนตรีได้แถลงข่าวผลการประชุมว่า ตามที่รัฐบาลได้กำหนดเปิดให้ประชาชนเข้าชมนิทรรศการพระเมรุมาศ ตั้งแต่วันที่ 2 พ.ย. 60 จนกระทั่งถึงปัจจุบัน มีประชาชนเข้าชมกว่า 200,000 คน โดยมีสถิติการให้โอกาสประชาชนเข้าชมนิทรรศการฯ ประมาณ 6,000 คนต่อชั่วโมง ซึ่งเป็นไปด้วยความเรียบร้อย
นอกจากนี้ กระทรวงวัฒนธรรม ร่วมกับ สวนดุสิตโพล มหาวิทยาลัยสวนดุสิตได้สอบถามความคิดเห็นของประชาชนที่ชมนิทรรศการฯ เพื่อสะท้อนความคิดเห็นของประชาชนจากกลุ่มตัวอย่างผู้ชมนิทรรศการ วันที่ 4 – 5 พ.ย. 60 จำนวน 2,164 คน โดยผลการสำรวจ ความประทับใจของประชาชนในการชมนิทรรศการฯ ดังนี้ ประทับใจพระเมรุมาศ และอาคารประกอบ   โดยนิทรรศการศาลาลูกขุน ได้รับความรู้มากที่สุด ได้แก่ สมมติเทวพิมาน สถาปัตยกรรมพระเมรุมาศ ประติมาสร้างสรรค์ ประติมากรรมประดับพระเมรุมาศ และตระการวิจิตรศิลปกรรม งานประณีตศิลป์ในพระราชพิธี นิทรรศการ พระที่นั่งทรงธรรม “พระผู้ทรงเป็นนิรันดร์” ตามลำดับ
นอกจากนี้  ประชาชนที่มาชมนิทรรศการมีความประทับใจ ภูมิทัศน์ด้านหน้าพระเมรุมาศอันเนื่องมาจากโครงการพระราชดำริในหลวง รัชกาลที่ 9 อาทิ ข้าวพันธุ์พระราชทาน หญ้าแฝก ต้นยางนา มะม่วงมหาชนก กังหันชัยพัฒนา ฝายน้ำล้น และคันนาข้าวเลขเก้าไทย บริเวณทับเกษตร และนำสัมผัสพระสุเมรุ สำหรับผู้พิการในการเข้าชมนิทรรศการฯ
พร้อมกันนี้ ยังสอบถามประชาชนที่เข้าชมนิทรรศการเกี่ยวกับศาสตร์พระราชาของในหลวงรัชกาลที่ 9 ซึ่งประชาชนต่างพร้อมจะนำไปสืบสานหรือประยุกต์และจะน้อมนำปรัชญาเศรษฐกิจพอพียง รู้จักพอเพียง พอมีพอกิน ประหยัดอดออม อีกทั้งน้อมนำศาสตร์พระราชาด้านการทำความดี เป็นคนดีของสังคม การรู้จักหน้าที่ ทำหน้าที่ของตนให้ดีที่สุด ความรักความสามัคคี ความซื่อสัตย์ ความเพียร ขยัน อดทน การให้อภัยและการนำทฤษฎีใหม่มาใช้ในชีวิตประจำวัน ด้วยเช่นกัน
ตอนท้ายของการแถลงข่าว รองนายกรัฐมนตรีได้กล่าวเชิญชวนพี่น้องประชาชน และนักท่องเที่ยวชาวต่างประเทศเข้ามาเยี่ยมชมนิทรรศการดังกล่าว  เนื่องด้วยมีระยะเวลาที่รอคอยไม่นาน อีกทั้งวันศุกร์ – วันอาทิตย์ ของสัปดาห์ จะมีการแสดงโขนให้ชมอีกด้วย ซึ่งเป็นศิลปวัฒนธรรมที่หาชมได้ยาก พร้อมขอบคุณเจ้าหน้าที่ทุกภาคส่วนพร้อมอาสาสมัครที่ดูแลอำนวยความสะดวกแก่ประชาชน เช่น บริการด้านถ่ายภาพให้ประชาชน และรัฐบาลน้อมสำนึกในพระมหากรุณาธิคุณสมเด็จพระเจ้าอยู่หัว ซึ่งทรงพระราชทานอาหารและเครื่องดื่มแก่ประชาชนที่มาชมนิทรรศการอย่างทั่วถึง
.....................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7866
