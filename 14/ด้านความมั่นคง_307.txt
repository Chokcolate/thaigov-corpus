รัฐบาลไทย-ข่าวทำเนียบรัฐบาล-รมช.มหาดไทย เป็นประธานการประชุมติดตามการดำเนินงานสำคัญของรัฐบาล และกระทรวงมหาดไทย ในพื้นที่จังหวัดอ่างทอง

วันศุกร์ที่ 15 กันยายน 2560
รมช.มหาดไทย เป็นประธานการประชุมติดตามการดำเนินงานสำคัญของรัฐบาล และกระทรวงมหาดไทย ในพื้นที่จังหวัดอ่างทอง
รัฐมนตรีช่วยว่าการกระทรวงมหาดไทย เป็นประธานการประชุมติดตามการดำเนินงานสำคัญของรัฐบาลและกระทรวงมหาดไทย ในพื้นที่จังหวัดอ่างทอง
วันนี้ (15 ก.ย. 60) เวลา 08.30 น. ณ ห้องประชุมโพธิ์ทอง ศาลากลางจังหวัดอ่างทอง นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการประชุมติดตามการดำเนินงานสำคัญของรัฐบาลและกระทรวงมหาดไทยในพื้นที่จังหวัดอ่างทอง โดยมี ผู้ว่าราชการจังหวัด หัวหน้าส่วนราชการ นายอำเภอ และผู้มีส่วนเกี่ยวข้อง เข้าร่วมการประชุมฯ
โอกาสนี้ รัฐมนตรีช่วยว่าการกระทรวงมหาดไทย กล่าวว่า การตรวจติดตามงานในพื้นที่ในครั้งนี้ มีวัตถุประสงค์เพื่อให้กำลังใจข้าราชการและเจ้าหน้าที่ทุกฝ่ายที่ได้ร่วมกันทำงานมาอย่างเต็มที่ สำหรับจังหวัดอ่างทอง ต้องขอชื่นชมคณะทำงานจังหวัด และผู้มีส่วนเกี่ยวข้องทุกฝ่ายที่ได้ร่วมแรงร่วมใจกันเป็นอย่างดีมีการบูรณาการทำงานร่วมกับทุกภาคส่วนตามแนวทางประชารัฐเพื่อขับเคลื่อนงานให้บรรลุผลตามเป้าหมาย พร้อมทั้งได้มอบแนวทางการดำเนินงานและติดตามผลการปฏิบัติงานตามนโยบายของรัฐบาลและกระทรวงมหาดไทยและมอบนโยบายในประเด็น ดังนี้ 1.การจัดพิธีถวายดอกไม้จันทน์ฯ งานพระบรมศพสมเด็จพระปรมินทรมหาภูมิพลอดุลยเดช ให้ดำเนินการจัดงานอย่างสมพระเกียรติ พร้อมทั้งกำชับให้จังหวัดและอำเภออำนวยความสะดวกแก่พี่น้องประชาชนที่มาร่วมพิธีถวายดอกไม้จันทน์ฯ มิให้บกพร่อง โดยให้ถือว่าประชาชนทุกคนเป็นแขกและรัฐบาลเป็นเจ้าภาพ 2.การดำเนินโครงการสัมมาชีพชุมชนตามหลักปรัชญาของเศรษฐกิจพอเพียง และการน้อมนำหลักปรัชญาของเศรษฐกิจพอเพียงไปสู่การปฏิบัติจนเป็นวิถีชีวิต (way of life) ให้ผู้ว่าราชการจังหวัดทำความเข้าใจกรอบแนวคิดหลักปรัชญาของเศรษฐกิจพอเพียงเพื่อขับเคลื่อนไปสู่การปฏิบัติจนเป็นวิถีชีวิตของพี่น้องประชาชน และให้ปฏิบัติตนเป็นแบบอย่างการนำหลักปรัชญาของเศรษฐกิจพอเพียงมาปฏิบัติทั้งการดำรงชีวิตและการปฏิบัติงาน 3.การเตรียมความพร้อมในการจัดการสาธารณภัยในพื้นที่ ต้องมีการเตรียมพร้อมทั้งในด้านสถานการณ์น้ำ การเตรียมการป้องกันและการให้ความช่วยเหลือประชาชนเมื่อประสบภัย โดยให้ทุกฝ่ายได้เร่งให้การช่วยเหลือเพื่อบรรเทาปัญหาความเดือดร้อนให้กับพี่น้องประชาชนที่ได้รับผลกระทบให้ได้มากที่สุด โดยมีการทำงานแบบบูรณาการร่วมกัน 4.การขับเคลื่อนงานนโยบายที่สำคัญของรัฐบาลในพื้นที่ ให้มีการวางแผนที่เป็นระบบ สอดคล้องกับภูมิสังคม และให้มีการติดตามประเมินผลสัมฤทธิ์ โดยการเก็บรวบรวมข้อมูลและถอดบทเรียนจากผลการปฏิบัติงานทั้งผลการปฏิบัติงานที่ดี (best practice) และอุปสรรคปัญหาต่างๆ มีการพัฒนาทุกมิติโดยสร้างความเข้มแข็งให้ประชาชนเพื่อการพึ่งพาตนเอง นอกจากนี้สิ่งสำคัญคือการบูรณาการการทำงานโดยใช้กลไกประชารัฐ 5.การป้องกันและแก้ไขปัญหายาเสพติด ซึ่งเป็นปัญหาสำคัญของชาติ ที่จะต้องร่วมกันแก้ไขปัญหาในเรื่องนี้อย่างจริงจัง โดยใช้กลไกท้องที่/ท้องถิ่นเป็นฟันเฟืองสำคัญในการสร้างจิตสำนึกและค่านิยมที่ดีเพื่อสาธารณะ โดยเฉพาะเจ้าหน้าที่รัฐต้องไม่มีส่วนเกี่ยวข้องกับยาเสพติด ให้เน้นการขยายผลโดยพัฒนางานการข่าว และต้องดำเนินการป้องกันและปราบปรามอย่างจริงจัง 6.การใช้จ่ายงบประมาณรายจ่ายประจำปีงบประมาณ 2560 ขอให้ทุกภาคส่วนเร่งบริหารจัดการงบประมาณตามงานและโครงการที่อยู่ในความรับผิดชอบ โดยเน้นย้ำในเรื่องความถูกต้อง โปร่งใส มุ่งเกิดผลสัมฤทธิ์และความคุ้มค่าของงาน เพื่อประโยชน์สุขของพี่น้องประชาชนและประเทศชาติเป็นสำคัญ พร้อมทั้งได้เน้นย้ำให้ผู้ว่าราชการจังหวัด และนายอำเภอใช้ข้อมูลที่หน่วยงานต่างๆ จัดเก็บให้เป็นประโยชน์ในการวางแผนพัฒนา และขอให้ทุกฝ่ายยึดหลักธรรมาภิบาล โดยเน้นหลักความโปร่งใสและหลักคุณธรรม ในการปฏิบัติหน้าที่
จากนั้น รัฐมนตรีช่วยว่าการกระทรวงมหาดไทย  ได้เดินทางไปตรวจติดตามความก้าวหน้าการก่อสร้างพระเมรุมาศจำลองจังหวัดอ่างทอง ซึ่งใช้พื้นที่บริเวณสนามหน้าศาลากลางจังหวัด โดยจังหวัดรายงานว่าขณะนี้การก่อสร้างมีความคืบหน้ามากกว่า 50 %.
ครั้งที่ 131/2560

ที่มา : http://www.thaigov.go.th/news/contents/details/6721
