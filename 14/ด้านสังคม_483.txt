รัฐบาลไทย-ข่าวทำเนียบรัฐบาล-พม. จัดตั้งศูนย์ปฏิบัติการติดตามสถานการณ์และช่วยเหลือผู้ประสบอุทกภัย

วันจันทร์ที่ 31 กรกฎาคม 2560
พม. จัดตั้งศูนย์ปฏิบัติการติดตามสถานการณ์และช่วยเหลือผู้ประสบอุทกภัย
พม. จัดตั้งศูนย์ปฏิบัติการติดตามสถานการณ์และช่วยเหลือผู้ประสบอุทกภัย เร่งสำรวจผู้ประสบภัยเพื่อช่วยเหลือกลุ่มเป้าหมาย โดยเฉพาะเด็ก ผู้สูงอายุ คนพิการ และผู้ด้อยโอกาสทางสังคม
วันนี้ (29 ก.ค. 60) เวลา 14.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากสถานการณ์ฝนตกหนักและน้ำท่วมจากอิทธิพลของพายุเซินกา ส่งผลให้เกิดอุทกภัยในหลายจังหวัด โดยเฉพาะในพื้นที่ภาคเหนือและภาคตะวันออกเฉียงเหนือในช่วงนี้ กระทรวงการพัฒนาสังคมและความมั่นคงของมนุษย์ (พม.) โดยพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) มีความห่วงใยประชาชนที่ได้รับผลกระทบและความเดือดร้อนจากสถานการณ์ดังกล่าว จึงได้จัดตั้งศูนย์ปฏิบัติการติดตามสถานการณ์และช่วยเหลือผู้ประสบอุทกภัย ณ บริเวณชั้น 2 กระทรวง พม. สะพานขาว กรุงเทพฯ พร้อมทั้งสั่งการให้พัฒนาสังคมและความมั่นคงของมนุษย์จังหวัด (พมจ.) ทุกจังหวัด บูรณาการความร่วมมือกับหน่วยงานที่เกี่ยวข้องในพื้นที่และเร่งสำรวจผู้ประสบภัยที่ต้องการความช่วยเหลือ โดยเฉพาะกลุ่มเป้าหมายของกระทรวงฯ ได้แก่เด็ก ผู้สูงอายุคนพิการ และผู้ด้อยโอกาสทางสังคม โดยให้รายงานผลดังกล่าวกลับมายังศูนย์ปฏิบัติการฯ เพื่อดำเนินการช่วยเหลือตามภารกิจของกระทรวง พม. ต่อไป
"ทั้งนี้ ประชาชนที่ประสบภัยดังกล่าว สามารถติดต่อขอความช่วยเหลือมาที่ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องให้การช่วยเหลือประชาชนผู้ประสบภัย ในทุกจังหวัดอย่างเต็มที่” นายณรงค์ กล่าวในตอนท้าย

ที่มา : http://www.thaigov.go.th/news/contents/details/5586
