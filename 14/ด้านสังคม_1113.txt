รัฐบาลไทย-ข่าวทำเนียบรัฐบาล-กระทรวงดิจิทัลฯ เตือนประชาชนระวังการส่งต่อข้อความบนสื่อสังคมออนไลน์ หากเป็นข้อมูลบิดเบือน อาจเข้าข่ายผิด พ.ร.บ.คอมพ์

วันพฤหัสบดีที่ 25 มกราคม 2561
กระทรวงดิจิทัลฯ เตือนประชาชนระวังการส่งต่อข้อความบนสื่อสังคมออนไลน์ หากเป็นข้อมูลบิดเบือน อาจเข้าข่ายผิด พ.ร.บ.คอมพ์
กระทรวงดิจิทัลฯ
กระทรวงดิจิทัลฯ ย้ำเตือนประชาชนระมัดระวังการส่งต่อข้อความในสื่อสังคมออนไลน์ หลังเกิดกรณีการเผยแพร่ภาพเอกสารประกอบการประชุม ครม. จนทำให้ประชาชนเกิดความเข้าใจผิด ชี้หากเป็นการส่งต่อข้อมูลที่บิดเบือนหรือผิดกฎหมาย อาจเข้าข่ายความผิดตาม พ.ร.บ.คอมพิวเตอร์ฯ มีโทษทั้งจำทั้งปรับ
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกประจำกระทรวงฯ เปิดเผยว่า จากกรณีที่สื่อสังคมออนไลน์ (Social Media) ได้ส่งต่อและวิพากษ์วิจารณ์ภาพที่อ้างว่าเป็นเอกสารใช้ประกอบการประชุมคณะรัฐมนตรี ซึ่งเป็นหนังสือข้อสั่งการของนายกรัฐมนตรีถึงสำนักงานคณะกรรมการพัฒนาการเศรษฐกิจและสังคมแห่งชาติ ต่อโครงการพัฒนาศักยภาพของทรัพยากรมนุษย์ในอุดมศึกษา เพื่อรองรับการเปลี่ยนแปลงของบริบทโลก (ทุนพัฒนาอาจารย์) พ.ศ. 2561-2580 ทำให้เกิดความเข้าใจผิดจากประชาชนผู้พบเห็น จนมีแนวโน้มถูกนำไปวิพากษ์วิจารณ์ในทางลบนั้น
กระทรวงดิจิทัลฯ ในฐานะหน่วยงานที่รับผิดชอบเฝ้าระวังตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม ขอชี้แจงให้ทราบว่า หากการส่งต่อเอกสารประกอบการประชุม ครม. ที่ยังไม่ได้มีการอนุมัติดังกล่าว มีเนื้อหาข้อมูลประกอบที่บิดเบือนไม่เป็นความจริง จนเกิดความเสียหายต่อประชาชน หรือความมั่นคงปลอดภัยของประเทศ อาจเข้าข่ายเป็นการกระทำความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม มาตรา 14  ซึ่งมีโทษจำคุกไม่เกินห้าปี หรือปรับไม่เกินหนึ่งแสนบาท หรือทั้งจำทั้งปรับ และผู้ที่เผยแพร่หรือส่งต่อข้อมูลที่เป็นความผิดดังกล่าวต้องได้รับโทษเช่นเดียวกัน
ดังนั้น ขอแจ้งเตือนประชาชนให้ใช้ความระมัดระวังในการส่งต่อข้อความทางสื่อสังคมออนไลน์ โดยไม่ควรส่งต่อข้อมูลที่ไม่ได้มาจากแหล่งที่น่าเชื่อถือ เพราะหากเป็นข้อมูลที่เข้าข่ายความผิดตามกฎหมายอาจทำให้ผู้ส่งต่อต้องรับโทษเช่นเดียวกับผู้กระทำความผิดด้วย
**********************

ที่มา : http://www.thaigov.go.th/news/contents/details/9617
