รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมมือ สธ. และ สรอ. ใช้เทคโนโลยีดิจิทัลเพิ่มศักยภาพการรักษาพยาบาลในพื้นที่ทุรกันดาร นำร่องที่ รพ.แม่สอด และ รพ.อุ้มผาง จ.ตาก

วันจันทร์ที่ 5 มิถุนายน 2560
กระทรวงดิจิทัลฯ ร่วมมือ สธ. และ สรอ. ใช้เทคโนโลยีดิจิทัลเพิ่มศักยภาพการรักษาพยาบาลในพื้นที่ทุรกันดาร นำร่องที่ รพ.แม่สอด และ รพ.อุ้มผาง จ.ตาก
กระทรวงดิจิทัลฯ
กระทรวงดิจิทัลเพื่อเศรษฐกิจและสังคม ร่วมกับกระทรวงสาธารณสุข และสำนักงานรัฐบาลอิเล็กทรอนิกส์ (องค์การมหาชน) ลงพื้นที่เยี่ยมชมระบบการแพทย์ทางไกล (Tele-Medicine) โครงการ “พี่หมอช่วยน้องหมอ” ใช้เทคโนโลยีดิจิทัลพัฒนาศักยภาพการตรวจรักษา ด้วยอุปกรณ์การแพทย์ที่ทันสมัย ผ่านระบบประชุมทางไกลเครือข่าย GIN ที่มีความปลอดภัยสูง ยกระดับการเข้าถึงการรักษาพยาบาลของประชาชนในพื้นที่ทุรกันดาร นำร่องที่โรงพยาบาลแม่สอดกับโรงพยาบาลอุ้มผาง จ.ตาก ให้คำปรึกษาและวินิจฉัยโรคผ่านอินเทอร์เน็ตความเร็วสูงที่สามารถทราบข้อมูลและเห็นภาพผู้ป่วยชัดเจน พร้อมขยายสู่พื้นที่ชายขอบทั่วประเทศ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า หลังจากกระทรวงดิจิทัลฯ กระทรวงสาธารณสุข และสำนักงานรัฐบาลอิเล็กทรอนิกส์ (องค์การมหาชน) หรือ สรอ.ได้ลงนามบันทึกข้อตกลงความร่วมมือเรื่อง “การเพิ่มคุณภาพการบริการด้านสาธารณสุขผ่านเทคโนโลยีดิจิทัล” เมื่อต้นเดือนมกราคมที่ผ่านมา เพื่อสนับสนุนการนำเทคโนโลยีดิจิทัลมาอำนวยความสะดวกให้แก่ประชาชนในการเข้ารับบริการทางการแพทย์ที่ตั้งอยู่ในพื้นที่ห่างไกลนั้น ขณะนี้ได้มีการนำร่องที่โรงพยาบาล 2 แห่งในจังหวัดตาก จากนั้นจะขยายพื้นที่ให้ครอบคลุมทั่วประเทศ โดย สรอ.ให้การสนับสนุนด้านเครือข่ายสื่อสารข้อมูลเชื่อมโยงหน่วยงานภาครัฐ (Government Information Network : GIN) ร่วมกับบริษัท กสท โทรคมนาคม จำกัด (มหาชน) หรือ CAT และบริษัท ทีโอที จำกัด (มหาชน) หรือ TOT ด้วยความเร็ว 30/30 mbps ผ่านเครือข่ายใยแก้วนำแสง เพื่อให้มีเสถียรภาพในการรับ-ส่งสัญญาณภาพและเสียงความเร็วสูง (Latency) ซึ่งได้จัดทำระบบ Tele-Medicine หรือการแพทย์ทางไกล ภายใต้โครงการ “พี่หมอช่วยน้องหมอ” นำร่องแล้ว 2 โรงพยาบาลชายแดนในจังหวัดตาก คือ โรงพยาบาลอุ้มผาง (รพ.น้อง) และโรงพยาบาลแม่สอด (รพ.พี่) ที่ต้องใช้ระยะเวลาเดินทางระหว่างกันกว่า 4 ชั่วโมง
กระทรวงดิจิทัลฯ โดย CAT และ TOT ได้เชื่อมโยงระบบโครงข่ายของทั้งสองโรงพยาบาลให้สามารถใช้เครือข่าย GIN ซึ่งเป็นโครงข่ายภาครัฐ เพื่อช่วยให้แพทย์สื่อสารกันได้อย่างชัดเจนทั้งภาพเคลื่อนไหวและเสียงความเร็วสูง (Latency) ในการให้คำปรึกษาแก่โรงพยาบาลที่ตั้งอยู่ในพื้นที่ห่างไกลไปยังโรงพยาบาลที่มีแพทย์ผู้เชี่ยวชาญ และความพร้อมด้านเครื่องมือแพทย์ เพื่อแลกเปลี่ยนข้อมูลและช่วยให้สามารถวินิจฉัยโรคได้มีความถูกต้องแม่นยำมากยิ่งขึ้นนอกจากนี้ยังสามารถนำระบบอื่นๆ เข้ามาทำงานผ่านเครือข่ายเพื่อสร้างมิติการเชื่อมโยงระหว่างกันได้ทันที โดยปัจจุบันมีโซลูชั่นต่างๆ ที่กำลังเข้ามาเชื่อมต่อแล้ว เช่น ระบบระเบียนประวัติคนไข้ เป็นต้น จากการทดสอบระบบระหว่างโรงพยาบาลอุ้มผางไปยังโรงพยาบาลแม่สอด เมื่อเดือนมีนาคม 2560 ที่ผ่านมา พบว่า สามารถใช้งานได้อย่างราบรื่นและมีประสิทธิภาพ คาดว่าการนำเทคโนโลยีที่มีมาตรฐานและความปลอดภัยสูงมาผสานกับการให้บริการด้านการแพทย์จะนำไปสู่การสร้างสังคมคุณภาพที่ทั่วถึงและเท่าเทียมกันด้านสาธารณสุขให้แก่ประชาชนได้ในอนาคต
ด้าน สรอ. ได้วางโครงสร้างพื้นฐานระบบโครงข่าย GIN ในโรงพยาบาลศูนย์และโรงพยาบาลทั่วไป สังกัดสำนักงานปลัดกระทรวงสาธารณสุข ตามบันทึกข้อตกลงระยะที่ 1 จำนวน 116 แห่งเรียบร้อยแล้ว พร้อมติดตั้งระบบประชุมทางไกลออนไลน์ภาครัฐ (GIN Conference) เพื่อให้แพทย์ในพื้นที่ห่างไกลสามารถปรึกษากับแพทย์ผู้เชี่ยวชาญเฉพาะทางโต้ตอบกันได้อย่างรวดเร็วและมีประสิทธิภาพสามารถรักษาประชาชนได้อย่างทันท่วงที และได้เตรียมความพร้อมเพื่อพัฒนาบุคลากรทางการแพทย์ ด้วยการสนับสนุนด้านเทคโนโลยี ผู้เชี่ยวชาญ ตลอดจนส่งเสริมการพัฒนาทักษะความรู้เพิ่มศักยภาพด้าน Data Scientists, Data Analyst, Enterprise Architecture และ Information Security ให้แก่บุคลากรที่ปฏิบัติงานด้านไอทีของกระทรวงสาธารณสุข หลังจากนั้นจึงจะมีการเพิ่มระบบ Tele-Medicine และจัดทำการทดสอบระบบให้กับโรงพยาบาลที่มีความพร้อมต่อไป คาดว่าจะดำเนินการแล้วเสร็จตามแผนที่กำหนดไว้
*******************************

ที่มา : http://www.thaigov.go.th/news/contents/details/4288
