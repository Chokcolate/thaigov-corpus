รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจหญิงชราพิการตาบอดวัย 80 ปี ที่ถูกคนร้ายทำร้ายร่างกาย และพยายามล่วงละเมิดทางเพศที่ จ.ฉะเชิงเทรา

วันพุธที่ 22 พฤศจิกายน 2560
รมว.พม. กำชับ จนท. เร่งเยียวยาจิตใจหญิงชราพิการตาบอดวัย 80 ปี ที่ถูกคนร้ายทำร้ายร่างกาย และพยายามล่วงละเมิดทางเพศที่ จ.ฉะเชิงเทรา
รมว.พม. กำชับ จนท. เร่งเยียวยาจิตใจหญิงชราพิการตาบอดวัย 80 ปี ที่ถูกคนร้ายทำร้ายร่างกาย และพยายามล่วงละเมิดทางเพศที่ จ.ฉะเชิงเทรา และกรณีหญิงพิการแขนขาด้วนวัย 33 ปี ที่ถูกพี่เขยล่วงละเมิดทางเพศ มานานกว่า 8 ปี ที่ จ.ตาก
วันนี้ (22 พ.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 759/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงชราวัย 80 ปี พิการตาบอด ถูกคนร้ายทำร้ายร่างกาย ได้รับบาดเจ็บ และพยายามจะล่วงละเมิดทางเพศ ที่อำเภอบางปะกง จังหวัดฉะเชิงเทรา และกรณีหญิงวัย 33 ปี พิการ แขน-ขาด้วน ถูกพี่เขยวัย 58 ปี ข่มขืนกระทำชำเรามานานกว่า 8 ปี และยังถูกพี่สาวไล่ออกจากบ้าน ที่อำเภอเมือง จังหวัดตาก นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ฉะเชิงเทรา และ พมจ.ตาก พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. อีกทั้ง ประสานหน่วยงานที่เกี่ยวข้อง ในพื้นที่เร่งเยียวยาฟื้นฟูสภาพจิตใจผู้เสียหายทั้ง 2 คนอย่างใกล้ชิดโดยด่วน เพื่อให้สามารถกลับมาใช้ชีวิตได้อย่างปกติสุขในสังคม พร้อมทั้ง การตรวจสุขภาพและการรักษาพยาบาลอาการบาดเจ็บของหญิงชรา อีกทั้ง ติดตามเยี่ยมบ้านเพื่อให้กำลังใจเป็นระยะ รวมถึง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิ ตามกฎหมายตามความเหมาะสม ทั้งนี้ ปัญหาผู้สูงอายุและหญิงสาวถูกกระทำความรุนแรงในลักษณะดังกล่าวเกิดขึ้นอย่างต่อเนื่องรายวัน จึงขอความร่วมมือจากบุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลคนในครอบครัวอย่างใกล้ชิด หมั่นสังเกตพฤติกรรมความผิดปกติเป็นระยะ เพื่อป้องกันการเกิดเหตุในลักษณะดังกล่าวขึ้นอีก
พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 80 ปี ป่วยกล้ามเนื้ออ่อนแรง เดินไม่ได้ ระบบขับถ่ายไม่ดี และช่วยเหลือตัวเองไม่ค่อยได้ อาศัยอยู่เพียงลำพังในบ้านสภาพเก่าทรุดโทรม อาศัยเพื่อนบ้าน แวะเวียนมาดูแล และแบ่งปันอาหารให้ ที่อำเภอชนแดน จังหวัดเพชรบูรณ์ นั้น ตนได้กำชับให้พัฒนาสังคมและ ความมั่นคงของมนุษย์จังหวัดเพชรบูรณ์ (พมจ.เพชรบูรณ์) พร้อมด้วยหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น พร้อมทั้ง ประสานหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาล อาการป่วยอย่างใกล้ชิด และปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ เหมาะกับผู้สูงอายุ รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/8276
