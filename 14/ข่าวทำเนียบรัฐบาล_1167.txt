รัฐบาลไทย-ข่าวทำเนียบรัฐบาล-นายกรัฐมนตรีนำตักบาตร ถวายพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธ.ค. 60

วันอังคารที่ 5 ธันวาคม 2560
นายกรัฐมนตรีนำตักบาตร ถวายพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธ.ค. 60
นายกรัฐมนตรีนำคณะรัฐมนตรีทำบุญตักบาตรถวายพระราชกุศล พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธ.ค.2560  จำนวน 901 รูป
วันนี้ (5 ธ.ค.60)  เวลา 07.00 น. ณ บริเวณพระลานพระราชวังดุสิต พลเอก ประยุทธ์  จันทร์โอชา นายกรัฐมนตรี  เป็นประธานในพิธีทำบุญตักบาตรถวายพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธ.ค.2560 โดยมีประธานองคมนตรี คณะองคมมนตรีและคู่สมรส รองศาสตราจารย์ นราพร จันทร์โอชา ภริยานายกรัฐมนตรี ประธานองค์กรอิสระและคู่สมรส คณะรัฐมนตรีและคู่สมรส หัวหน้าส่วนราชการ ข้าราชการในพระองค์ ผู้ว่าราชการกรุงเทพมหานคร ผู้บัญชาการเหล่าทัพและผู้บัญชาการตำรวจแห่งชาติ หัวหน้าส่วนราชการอิสระ และประชาชนร่วมตักบาตรพระสงฆ์อย่างพร้อมเพรียง
โอกาสนี้  นายกรัฐมนตรีและภริยาถวายพวงมาลัย และจุดธูปเทียนเครื่องทองน้อยถวายราชสักการะหน้าพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว  จากนั้น นายกรัฐมนตรีจุดธูปเทียนบูชาพระรัตนตรัย  จุดธูปเทียนเครื่องทองน้อยถวายราชสักการะพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร และเปิดกรวยกระทงดอกไม้ธูปเทียนแพหน้าพระบรมฉายาลักษณ์สมเด็จพระเจ้าอยู่หัว
ต่อจากนั้น เจ้าหน้าที่อาราธนาศีล สมเด็จพระราชาคณะ  พระราชาคณะ จำนวน 10 รูป ให้ศีล  เจ้าหน้าที่กล่าวคำถวายสังฆทาน นายกรัฐมนตรีถวายเครื่องไทยธรรมแด่พระสงฆ์ จำนวน 10 รูป  และกรวดน้ำรับพร  จากนั้น เดินไปยังบริเวณพระลานพระราชวังดุสิตเพื่อร่วมพิธีตักบาตรพระสงฆ์  จำนวน 901 รูป  สำหรับอาหารแห้ง และสิ่งของที่ได้จากการตักบาตรครั้งนี้ จะประสานไปยังหน่วยงานที่เกี่ยวข้อง เพื่อนำไปช่วยเหลือผู้ประสบอุทกภัยในจังหวัดที่ประสบภัยต่อไป ซึ่งการทำบุญตักบาตรครั้งนี้ได้ผลบุญกุศลถึงสองต่ออีกด้วย
...........................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8540
