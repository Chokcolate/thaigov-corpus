รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือครอบครัวหญิงรายหนึ่ง รับภาระลำพังเลี้ยงดูลูก 4 คน ที่ป่วยเป็นออทิสติก ไม่ได้เรียนหนังสือ ที่ จ.สตูล

วันพฤหัสบดีที่ 13 กรกฎาคม 2560
ปลัด พม. กำชับ จนท. เร่งช่วยเหลือครอบครัวหญิงรายหนึ่ง รับภาระลำพังเลี้ยงดูลูก 4 คน ที่ป่วยเป็นออทิสติก ไม่ได้เรียนหนังสือ ที่ จ.สตูล
ปลัด พม. กำชับ จนท. เร่งช่วยเหลือครอบครัวหญิงรายหนึ่ง รับภาระลำพังเลี้ยงดูลูก 4 คน ที่ป่วยเป็นออทิสติก ไม่ได้เรียนหนังสือ ที่ จ.สตูล พร้อมช่วยเหลือหญิงชราวัย 76 ปี ป่วยเป็นโรคอัมพฤกษ์ ช่วยเหลือตัวเองไม่ได้ ถูกทอดทิ้งให้อยู่เพียงลำพัง ที่ จ.บุรีรัมย์
วันนี้ (13 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 670/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายไมตรี กล่าวว่า จากกรณีหญิงรายหนึ่ง ต้องทำหน้าที่เป็นเสาหลักหารายได้เลี้ยงดูครอบครัว โดยรับภาระเพียงลำพังเลี้ยงดูลูกทั้ง 4 คน ซึ่งลูกคนเล็กกำลังป่วย และคนกลางป่วยเป็นโรคออทิสติก ด้านคนรองไม่ได้เรียนหนังสือ ส่วนอีกคนไม่ได้ประกอบอาชีพ ทั้ง 5 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอเมือง จังหวัดสตูล นั้น ตนได้กำชับให้พัฒนาสังคมและความมั่นคงของมนุษย์จังหวัดสตูล (พมจ.สตูล) พร้อมหน่วยงานที่เกี่ยวข้อง ในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กที่ป่วยอย่างใกล้ชิด และช่วยเหลือดูแล เรื่องการศึกษาของเด็กทั้งหมดในระยะยาว นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อาทิ การปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคง และการให้คำแนะนำปรึกษาแก่ผู้เป็นแม่ ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
นายไมตรี กล่าวต่ออีกว่า สำหรับกรณีหญิงชราวัย 76 ปี ป่วยเป็นโรคหลอดเลือดในสมอง และเป็นโรคอัมพฤกษ์ นอนป่วยติดเตียง ไม่สามารถช่วยเหลือตัวเองได้ ถูกลูกหลานทอดทิ้งให้อาศัยอยู่เพียงลำพังบริเวณใต้ถุนบ้านสภาพเก่าทรุดโทรม อาศัยเพื่อนบ้านคอยแวะเวียนมาดูแล และแบ่งปันอาหารให้กินประทังชีวิต ที่อำเภอพุทไธสง จังหวัดบุรีรัมย์ นั้น ตนได้กำชับให้พัฒนาสังคมและความมั่นคงของมนุษย์จังหวัดบุรีรัมย์ (พมจ.บุรีรัมย์) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น พร้อมประสานหน่วยงานที่เกี่ยวข้องในพื้นที่ช่วยเหลือเรื่องการรักษาพยาบาลของผู้ป่วยอย่างใกล้ชิด อีกทั้ง ช่วยเหลือเรื่องการปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคง เหมาะสมสำหรับผู้ป่วย อีกทั้ง เร่งติดตามหาญาติเพื่อรับตัวไปดูแลต่อไป หากตรวจสอบไม่พบญาติ ทางกระทรวง พม. มีบ้านพักเด็กและครอบครัวจังหวัดบุรีรัมย์ พร้อมให้การช่วยเหลือดูแลและคุ้มครองสวัสดิภาพต่อไป
นายไมตรี กล่าวเพิ่มเติมว่า สำหรับกรณีเด็กสาววัย 16 ปี ที่พิการตาบอดทั้ง 2 ข้าง ร่างกายมีพัฒนาการช้า แต่สู้ชีวิต ประกอบอาชีพรับพับเหรียญโปรยทาน และทำดอกไม้เสียบช่อผ้าป่าจากริบบิ้น เพื่อหารายได้เลี้ยงดูตนเองและช่วยเหลือจุนเจือครอบครัว ที่จังหวัดสุโขทัย นั้น ตนขอชื่นชมในความขยันหมั่นเพียร กตัญญู มีความตั้งใจช่วยเหลือแบ่งเบาภาระ ของครอบครัว ไม่ย่อท้อ ถึงแม้มีอุปสรรคทางร่างกาย น่ายกย่องเป็นแบบอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดสุโขทัย (พมจ.สุโขทัย)พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/5179
