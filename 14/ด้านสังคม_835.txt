รัฐบาลไทย-ข่าวทำเนียบรัฐบาล-รมว.พม. สั่งตั้ง ศปก.สถานการณ์ฉุกเฉิน ติดตามอุทกภัยและภัยหนาว พร้อมบูรณาการทุกภาคส่วนเร่งช่วยเหลือประชาชนกลุ่มเป้าหมาย โดยเฉพาะคนพิการ และผู้สูงอายุที่ได้รับผลกระทบ

วันจันทร์ที่ 6 พฤศจิกายน 2560
รมว.พม. สั่งตั้ง ศปก.สถานการณ์ฉุกเฉิน ติดตามอุทกภัยและภัยหนาว พร้อมบูรณาการทุกภาคส่วนเร่งช่วยเหลือประชาชนกลุ่มเป้าหมาย โดยเฉพาะคนพิการ และผู้สูงอายุที่ได้รับผลกระทบ
รมว.พม. สั่งตั้ง ศปก.สถานการณ์ฉุกเฉิน ติดตามอุทกภัยและภัยหนาว พร้อมบูรณาการทุกภาคส่วนเร่งช่วยเหลือประชาชนกลุ่มเป้าหมาย โดยเฉพาะคนพิการ และผู้สูงอายุที่ได้รับผลกระทบ
วันที่ 5 พ.ย. 60 เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยประชาชนที่ได้ผลกระทบจากอุทกภัยและประสบภัยหนาวในขณะนี้ จึงได้กำชับหน่วยงานในสังกัดกระทรวงพม.ในพื้นที่ (ทีม One Home) บูรณาการหน่วยงานที่เกี่ยวข้องเร่งลงพื้นที่ให้ความช่วยเหลือบรรเทาความเดือดร้อนของประชาชน ตามภารกิจของกระทรวง พม.
พลตำรวจเอก อดุลย์ กล่าวว่า จากสถานการณ์อุทกภัยที่เกิดขึ้นในหลายพื้นที่และภัยหนาวที่กำลังมาถึง รัฐบาลโดยกระทรวง พม. มีความห่วงใยประชาชนที่ได้รับผลกระทบจากสถานการณ์ดังกล่าว ทั้งนี้ตนจึงได้สั่งการให้ศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ทุกจังหวัดปฎิบัติหน้าที่เป็น ศูนย์ปฎิบัติการสถานการณ์ฉุกเฉินติดตามอุทกภัยและภัยหนาว เพื่อติดตามสถานการณ์ในแต่ละพื้นที่ที่ประสบภัย และประสานข้อมูลต่างๆเพื่อให้สามารถลงพื้นที่ช่วยเหลือประชาชนที่ได้รับผลกระทบตามภารกิจของกระทรวง พม. โดยเฉพาะเด็ก คนพิการ ผู้สูงอายุ และผู้ด้อยโอกาสได้อย่างทั่วถึง ด้วยการบูรณาการร่วมกับหน่วยงานที่เกี่ยวข้องในแต่ละพื้นที่ นอกจากนี้ ยังได้กำชับให้หน่วยงานที่เกี่ยวข้องให้แจ้งเตือนประชาชนในพื้นที่ที่ประสบอุทกภัย และจัดตั้งศูนย์อพยพหรือพักพิงชั่วคราวตามแผนเผชิญภัยพิบัติ เพื่อให้สามารถออกปฏิบัติการป้องกันแก้ไขปัญหาพร้อมทั้งได้กำชับหน่วยงานในสังกัดกระทรวงพม.ในพื้นที่ (ทีม One Home) บูรณาการเครือข่ายประชารัฐ เร่งลงพื้นที่ให้ความช่วยเหลือบรรเทาความเดือดร้อนของประชาชน ตามภารกิจของกระทรวง พม. ได้อย่างทันท่วงที
"ทั้งนี้ หากประชาชน ที่ประสบอุทกภัยและภัยหนาว โดยเฉพาะเด็ก ผู้สูงอายุ คนพิการ และผู้ด้อยโอกาสทางสังคม ต้องการขอความช่วยเหลือ สามารถโทรแจ้ง ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมให้ความช่วยเหลืออย่างเต็มที่” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7837
