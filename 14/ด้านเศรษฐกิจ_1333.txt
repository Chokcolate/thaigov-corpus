รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม กล่าวปาฐกถาเรื่อง “แผนปฏิรูปโครงสร้างพื้นฐานไทย เพื่อสนับสนุนธุรกิจ 4.0”

วันศุกร์ที่ 22 กันยายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม กล่าวปาฐกถาเรื่อง “แผนปฏิรูปโครงสร้างพื้นฐานไทย เพื่อสนับสนุนธุรกิจ 4.0”
นายพิชิต อัคราทิตย์ รัฐมนตรีช่วยว่าการกระทรวงคมนาคม กล่าวปาฐกถาเรื่อง “แผนปฏิรูปโครงสร้างพื้นฐานไทย เพื่อสนับสนุนธุรกิจ 4.0” ในงานสัมมนา “กรุงศรี บิซิเนส ฟอรั่ม : ซีอีโอ 4.0 การปฏิรูปทางความคิด” จัดโดยธนาคารกรุงศรีอยุธยา เมื่อวันที่ 21 กันยายน 2560
ณ โรงแรมเซ็นทาราแกรนด์ และบางกอกคอนเวนชั่นเซ็นเตอร์ เซ็นทรัลเวิลด์ เพื่อเป็นแนวทางให้ภาคเอกชนปรับตัวและรับมือกับโอกาส จากการเปลี่ยนแปลงที่เกิดขึ้นอย่างรวดเร็ว ทั้งด้านเทคโนโลยีและสังคม รวมทั้งกระตุ้นให้ภาคธุรกิจผนึกกำลังกันพัฒนาประเทศไทยอย่างเป็นรูปธรรม เพื่อให้บรรลุเป้าหมายตามที่รัฐบาลได้วางไว้ โดยมี ผู้บริหารระดับสูงของบริษัทธุรกิจไทยขนาดใหญ่ ผู้ประกอบการเอสเอ็มอี นักลงทุน และผู้ประกอบการสัญชาติญี่ปุ่นเข้าร่วมการสัมมนาฯ มากกว่า 500 ราย
ทั้งนี้ นายพิชิต อัคราทิตย์ กล่าวว่า รัฐบาลได้ให้ความสำคัญกับการพัฒนาและเพิ่มมาตรการด้านการขนส่งทางรางให้เป็นระบบการขนส่งหลักของประเทศ เพื่อยกระดับคุณภาพชีวิตของประชาชน ขับเคลื่อนระบบเศรษฐกิจ และเพิ่มขีดความสามารถการแข่งขันของประเทศ ซึ่งกระทรวงคมนาคมอยู่ระหว่างการพัฒนาโครงสร้างพื้นฐานด้านการคมนาคมและขนส่ง ด้วยการพัฒนาโครงข่ายทางรถไฟระหว่างเมือง การพัฒนาโครงข่ายขนส่งสาธารณะเพื่อแก้ไขปัญหาจราจรในกรุงเทพฯ และปริมณฑล การเพิ่มขีดความสามารถทางหลวงเชื่อมโยงฐานการผลิตของประเทศและประเทศเพื่อนบ้าน การพัฒนาโครงข่ายการขนส่งทางน้ำ และการเพิ่มขีดความสามารถการให้บริการขนส่งทางอากาศ รวมถึงการพัฒนาเขตเศรษฐกิจพิเศษ และการพัฒนาระเบียงเศรษฐกิจภาคตะวันออก (EEC) ซึ่งการดำเนินโครงการต่าง ๆ จะเห็นผลเป็นรูปธรรมในอีก 5 ปีข้างหน้า สามารถเชื่อมต่อการเดินทางและการขนส่งระหว่างภูมิภาคให้มีความสะดวก รวดเร็ว และปลอดภัยมากยิ่งขึ้น

ที่มา : http://www.thaigov.go.th/news/contents/details/6892
