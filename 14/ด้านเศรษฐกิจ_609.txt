รัฐบาลไทย-ข่าวทำเนียบรัฐบาล-การทางพิเศษแห่งประเทศไทยดำเนินโครงการระบบทางด่วนขั้นที่ 3 สายเหนือ ตอน N2

วันพฤหัสบดีที่ 8 มิถุนายน 2560
การทางพิเศษแห่งประเทศไทยดำเนินโครงการระบบทางด่วนขั้นที่ 3 สายเหนือ ตอน N2
การทางพิเศษแห่งประเทศไทย (กทพ.) กระทรวงคมนาคม ดำเนินโครงการระบบทางด่วนขั้นที่ 3 สายเหนือ ตอน N2 เพื่อแก้ไขปัญหาจราจรติดขัดบนถนนประเสริฐมนูกิจและถนนประดิษฐ์มนูธรรม
เชื่อมต่อการเดินทางในแนวตะวันออก - ตะวันตก เพิ่มประสิทธิภาพการเชื่อมโยงโครงข่ายทางพิเศษกับทางหลวงพิเศษระหว่างเมือง (มอเตอร์เวย์) และเพิ่มทางเลือกการเดินทางให้กับประชาชน
นายจิรุตม์ วิศาลจิตร ผู้ตรวจราชการกระทรวงคมนาคม ในฐานะโฆษกกระทรวงฯ กล่าวว่า โครงการระบบทางด่วนขั้นที่ 3 สายเหนือ ตอน N2 เป็น 1 ใน 38 โครงการที่มีความพร้อมดำเนินการตามแผนปฏิบัติการด้านคมนาคมขนส่งระยะเร่งด่วน พ.ศ. 2560 (Action Plan) เพื่อขับเคลื่อนการลงทุนด้านโครงสร้างพื้นฐานของประเทศ โดย กทพ. อยู่ระหว่างการศึกษาความเหมาะสมทางด้านวิศวกรรม เศรษฐกิจ การเงิน และผลกระทบสิ่งแวดล้อม และออกแบบรายละเอียดโครงการฯ เป็นทางยกระดับขนาด 4 ช่องจราจร แนวสายทางซ้อนทับกับถนนประเสริฐมนูกิจ (ทางหลวงหมายเลข 351) มีจุดเริ่มต้นที่บริเวณ กม. 1+000 ของถนนประเสริฐมนูกิจ ข้ามทางแยกถนนลาดปลาเค้า ตรงไปทางแยกถนนหมู่บ้านเสนานิเวศน์ ผ่านทางพิเศษฉลองรัช ทางแยกถนนนวมินทร์ แนวเส้นทางไปตามแนวถนนประเสริฐมนูกิจถึงส่วนต่อขยายของถนนกาญจนาภิเษก (ถนนวงแหวนรอบนอกกรุงเทพฯ ด้านตะวันออก) ระยะทางประมาณ 10 กิโลเมตร ประกอบด้วย ทางขึ้น - ลง 2 แห่ง และทางแยกต่างระดับ 1 แห่ง วงเงินงบประมาณ 14,328 ล้านบาท
ความก้าวหน้าการดำเนินงานโครงการฯ ฝ่ายเศรษฐกิจ คณะรักษาความสงบแห่งชาติ (คสช.) ได้มีหนังสือแจ้ง กทพ. เพื่อดำเนินการตามข้อสั่งการของหัวหน้า คสช. เมื่อวันที่ 12 กันยายน 2559 โดยให้ กทพ. ดำเนินโครงการระบบทางด่วนขั้นที่ 3 สายเหนือ ตอน N2 และ E-W Corridor ตามแนวทางที่ กทพ. เสนอในการประชุมคณะกรรมการจัดระบบการจราจรทางบก (คจร.) เมื่อวันที่ 8 กุมภาพันธ์ 2560 และ คจร. มีมติให้ กทพ. ดำเนินโครงการระบบทางด่วนขั้นที่ 3 สายเหนือ ตอน N2 และส่วนต่อขยาย ไปยังทางหลวงพิเศษหมายเลข 9 (ตอน E-W Corridor เดิม) ตามแนวทางที่หัวหน้า คสช. ได้พิจารณาให้ความเห็นชอบในหลักการแล้ว โดยให้สำนักงานนโยบายและแผนการขนส่งและจราจร (สนข.) ศึกษาแนวทางที่เหมาะสมของการดำเนินโครงการรถไฟฟ้าสายสีน้ำตาล ช่วงแคราย - ลำสาลี (บึงกุ่ม) โดยพิจารณารูปแบบการเชื่อมโยงโครงข่ายจากด้านทิศตะวันตกไปยังทิศตะวันออกที่เหมาะสมในภาพรวม และให้ กทพ. พิจารณาความเป็นไปได้ของการเชื่อมต่อโครงการระบบทางด่วนขั้นที่ 3 สายเหนือ ตอน N2 กับทางยกระดับอุตราภิมุข (ดอนเมืองโทลล์เวย์) ตามแนวทางที่ สนข. เสนอ โดยหารือร่วมกับกรมทางหลวง (ทล.) เรื่องการขอใช้พื้นที่ของ ทล. ปัจจุบัน กทพ. กำลังทบทวนการศึกษาความเหมาะสมด้านวิศวกรรม เศรษฐกิจ การเงิน และผลกระทบสิ่งแวดล้อมและออกแบบรายละเอียดของโครงการในช่วง N2 เชื่อมต่อไปยังถนนวงแหวนรอบนอกกรุงเทพฯ

ที่มา : http://www.thaigov.go.th/news/contents/details/4384
