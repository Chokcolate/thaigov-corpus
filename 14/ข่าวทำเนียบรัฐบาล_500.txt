รัฐบาลไทย-ข่าวทำเนียบรัฐบาล-นายกรัฐมนตรีเฝ้าถวายเครื่องราชสักการะแด่สมเด็จพระอริยวงศาคตญาณ สมเด็จพระสังฆราชสกลมหาสังฆปริณายก เนื่องในเทศกาลเข้าพรรษา ประจำปี 2560

วันศุกร์ที่ 14 กรกฎาคม 2560
นายกรัฐมนตรีเฝ้าถวายเครื่องราชสักการะแด่สมเด็จพระอริยวงศาคตญาณ สมเด็จพระสังฆราชสกลมหาสังฆปริณายก เนื่องในเทศกาลเข้าพรรษา ประจำปี 2560
นายกรัฐมนตรีเฝ้าถวายเครื่องราชสักการะแด่สมเด็จพระอริยวงศาคตญาณ สมเด็จพระสังฆราชสกลมหาสังฆปริณายก เนื่องในเทศกาลเข้าพรรษา ประจำปี 2560
วันนี้ (14 กรกฎาคม 2560) เวลา 08.30 น. ณ พระตำหนักสมเด็จพระสังฆราช วัดราชบพิธสถิตมหาสีมาราม     เขตพระนคร กรุงเทพมหานคร พลเอก ประยุทธ์ จันทร์โอชา นายกรัฐมนตรี และรองศาสตราจารย์นราพร จันทร์โอชา ภริยานายกรัฐมนตรี พร้อมด้วยนายออมสิน ชีวะพฤกษ์ และนายสุวิทย์ เมษินทรีย์ รัฐมนตรีประจำสำนักนายกรัฐมนตรีเฝ้าถวายเครื่องราชสักการะแด่สมเด็จพระอริยวงศาคตญาณ สมเด็จพระสังฆราชสกลมหาสังฆปริณายก เนื่องในเทศกาลเข้าพรรษา ประจำปี 2560
เมื่อนายกรัฐมนตรีเดินทางไปถึง นายกรัฐมนตรีพร้อมภริยาและคณะกราบพระรัตนตรัย จากนั้น กราบนมัสการสมเด็จพระอริยวงศาคตญาณ สมเด็จพระสังฆราชสกลมหาสังฆปริณายก โอกาสนี้ นายกรัฐมนตรีกล่าวคำถวายเครื่องราชสักการะว่า “กราบทูล ทราบฝ่าพระบาท เกล้ากระหม่อม พลเอก ประยุทธ์ จันทร์โอชา และรองศาสตราจารย์นราพร จันทร์โอชา ขอทูลถวายเครื่องราชสักการะอันประกอบด้วย ธูปเทียนแพ พุ่มดอกไม้ เทียนพรรษา ผ้าไตร และเครื่องไทยธรรม แด่ฝ่าพระบาท เนื่องในเทศกาลเข้าพรรษา ประจำปี 2560 ขอฝ่าพระบาททรงรับเครื่องราชสักการะนี้ไว้ด้วย เทอญ ควรมิควรแล้วแต่จะโปรด”
หลังจากนั้น นายกรัฐมนตรีได้สนทนาธรรมกับสมเด็จพระอริยวงศาคตญาณ สมเด็จพระสังฆราชสกลมหาสังฆปริณายก ซึ่งสมเด็จพระสังฆราชได้สอบถามนายกรัฐมนตรีถึงเรื่องทั่วไปเกี่ยวกับการบริหารประเทศตอนหนึ่งว่า  ยุ่งไหม นายกรัฐมนตรีตอบว่า ช่วงนี้ยุ่ง เพราะมีปัญหาต้องเร่งแก้ไขหลายอย่างเพื่อประชาชนและประเทศชาติ โดยสมเด็จพระสังฆราชทรงตรัสให้กำลังใจนายกรัฐมนตรีว่า สิ่งหนึ่งสิ่งใดที่นายกรัฐมนตรีมุ่งหวังและปรารถนาอันเป็นไปโดยชอบประกอบโดยธรรมอันเป็นไปเพื่อความเจริญรุ่งเรื่องของชาติบ้านเมือง ขอให้สิ่งนั้นจงประสบความสำเร็จ พร้อมทรงตรัสต่อไปว่าหากทำดีย่อมได้ดี ซื่อกินไม่หมดคดกินไม่นาน และทรงชื่นชมนายกรัฐมนตรีที่ร่วมสืบสายประเพณีไทย เนื่องในเทศกาลเข้าพรรษา ประจำปี 2560 นี้
----------------------------------------------------

ที่มา : http://www.thaigov.go.th/news/contents/details/5220
