รัฐบาลไทย-ข่าวทำเนียบรัฐบาล-สมอ. เตรียมพร้อมผู้ประกอบการหลังปรับปรุง มอก.บัลลาสต์สำหรับหลอดฟลูออเรสเซนซ์ และหลอดฟลูออเรสเซนซ์ขั้วคู่

วันจันทร์ที่ 27 มีนาคม 2560
สมอ. เตรียมพร้อมผู้ประกอบการหลังปรับปรุง มอก.บัลลาสต์สำหรับหลอดฟลูออเรสเซนซ์ และหลอดฟลูออเรสเซนซ์ขั้วคู่
สมอ. เตรียมความพร้อมผู้ประกอบการ ผู้ผลิต ผู้นำเข้า ผลิตภัณฑ์บัลลาสต์สำหรับหลอดฟลูออเรสเซนซ์ และหลอดฟลูออเรสเซนซ์ขั้วคู่ สร้างความเข้าใจในข้อกำหนดและวิธีทดสอบ ให้สอดคล้องกับมาตรฐานฉบับใหม่ ที่จะบังคับใช้กลางปีนี้
นายพิสิฐ  รังสฤษฎ์วุฒิกุล เลขาธิการสำนักงานมาตรฐานผลิตภัณฑ์อุตสาหกรรม (สมอ.) เปิดเผยว่า สมอ. ได้ดำเนินการปรับปรุงมาตรฐานผลิตภัณฑ์อุตสาหกรรม หรือ มอก. มาอย่างต่อเนื่อง เพื่อยกระดับมาตรฐานการผลิตให้เหมาะสมกับการใช้งานในปัจจุบัน และคุ้มครองความปลอดภัยของผู้บริโภค ล่าสุด สมอ. ได้ดำเนินการปรับปรุงมาตรฐานผลิตภัณฑ์อุตสาหกรรมที่ต้องเป็นไปตามมาตรฐาน หรือ มาตรฐานบังคับ แล้วเสร็จ จำนวน 3 มาตรฐาน ได้แก่ 1) มอก.23-2558 บัลลาสต์สำหรับหลอดฟลูออเรสเซนซ์ : คุณลักษณะที่ต้องการด้านความปลอดภัย มีผลบังคับใช้ วันที่ 20 ธันวาคม 2560 2) มอก.2337-2557 บัลลาสต์สำหรับหลอดฟลูออเรสเซนซ์ : คุณลักษณะที่ต้องการด้านประสิทธิภาพพลังงาน มีผลบังคับใช้ วันที่ 16 สิงหาคม 2560 และ 3) มอก.956-2557 หลอดฟลูออเรสเซนซ์ขั้วคู่ : คุณลักษณะที่ต้องการด้านความปลอดภัย มีผลบังคับใช้ วันที่ 3 ตุลาคม 2560
ซึ่งมาตรฐานทั้ง 3 ฉบับ มีความแตกต่างจากมาตรฐานฉบับเดิมหลายประการ เช่น หลอดฟลูออเรสเซนซ์ขั้วคู่ จะมีการทดสอบเรื่องความปลอดภัยเพิ่มมากขึ้น ในด้านความทนความร้อนและไฟ และความคงทนทางไฟฟ้า ในส่วนของบัลลาสต์สำหรับหลอดฟลูออเรสเซนซ์ จะมีการทดสอบแรงดันไฟฟ้าสูงแบบอิมพัลส์ และการประหยัดพลังงานเพิ่มมากขึ้น เป็นต้น ดังนั้น การตีความข้อกำหนดของมาตรฐานจึงเป็นสิ่งจำเป็นอย่างยิ่งสำหรับผู้ที่เกี่ยวข้อง สมอ. จึงจัดการสัมมนา “การเตรียมความพร้อมในการแก้ไขปรับปรุงผลิตภัณฑ์บัลลาสต์สำหรับหลอดฟลูออเรสเซนซ์ : คุณลักษณะที่ต้องการด้านความปลอดภัย คุณลักษณะที่ต้องการด้านประสิทธิภาพพลังงาน และหลอดฟลูออเรสเซนซ์ขั้วคู่ : คุณลักษณะที่ต้องการด้านความปลอดภัย มาตรฐานเลขที่ มอก.23-2558 มอก.2337-2557 และ มอก.956-2557” ขึ้นในวันนี้ (27 มีนาคม 2560) เพื่อให้ผู้ทำและผู้นำเข้า ได้รับความรู้ความเข้าใจข้อกำหนดและวิธีทดสอบตามมาตรฐานฉบับใหม่ เพื่อนำไปปรับปรุงคุณภาพของผลิตภัณฑ์และโรงงานให้สอดคล้องกับข้อกำหนด รวมถึง เพื่อให้ผู้ประกอบการ ผู้ทำ ผู้นำเข้า ผู้จำหน่าย และผู้ปฏิบัติงานเกิดความเข้าใจที่ตรงกันในเรื่องเกี่ยวกับวิธีการในการขอรับใบอนุญาตทำ-นำเข้า การแสดงเครื่องหมายมาตรฐานที่ถูกต้องครบถ้วนบนผลิตภัณฑ์ รวมถึงหลักเกณฑ์และเงื่อนไขที่ต้องปฏิบัติหลังการได้รับใบอนุญาต นอกจากนี้ ยังเป็นการเพิ่มประสิทธิภาพการดำเนินงานการตรวจประเมินให้กับพนักงานเจ้าหน้าที่ ให้มีทักษะความรู้ในการตรวจประเมินยิ่งขึ้นด้วย
เลขาธิการ สมอ. กล่าวเพิ่มเติมว่า “การปรับปรุงมาตรฐานดังกล่าว ทำให้ผู้ประกอบการ ผู้ทำ ผู้นำเข้า ต้องเตรียมความพร้อมในด้านต่าง ๆ ไม่ว่าจะเป็นการทำความเข้าใจในข้อกำหนด การปรับปรุงคุณภาพผลิตภัณฑ์ การปรับปรุงโรงงาน ฯลฯ ทั้งนี้ เพื่อให้ประชาชนผู้บริโภคได้ใช้สินค้าที่มีคุณภาพได้มาตรฐาน
มีความปลอดภัยในการใช้งาน และเป็นการประหยัดพลังงานอีกด้วย”

ที่มา : http://www.thaigov.go.th/news/contents/details/2648
