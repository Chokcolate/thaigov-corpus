รัฐบาลไทย-ข่าวทำเนียบรัฐบาล-ก.อุตสาหกรรม ลุยพื้นที่ภาคตะวันออกเฉียงเหนือ เสริมจุดแข็ง SMEs ต่อยอดธุรกิจเพิ่มช่องทางตลาดใหม่

วันอาทิตย์ที่ 27 สิงหาคม 2560
ก.อุตสาหกรรม ลุยพื้นที่ภาคตะวันออกเฉียงเหนือ เสริมจุดแข็ง SMEs ต่อยอดธุรกิจเพิ่มช่องทางตลาดใหม่
คณะเจ้าหน้าที่อุตสาหกรรมและสื่อมวลชนลงพื้นที่ จังหวัดอุดรธานี เพื่อเยี่ยมชมกิจการของผู้ประกอบการขนาดกลางและขนาดย่อม (SMEs) ที่ได้รับการสนับสนุนสินเชื่อจากกองทุนพัฒนาเอสเอ็มอีตามแนวประชารัฐ 20,000 ล้านบาท เพื่อนำไปต่อยอดธุรกิจและขยายกำลังการผลิต
จ.อุดรธานี วันนี้ 27 สิงหาคม 2560 นายพรเทพ การศัพท์ รองอธิบดีกรมส่งเสริมอุตสาหกรรม เปิดเผยภายหลังการนำคณะเจ้าหน้าที่อุตสาหกรรมและสื่อมวลชนลงพื้นที่ จังหวัดอุดรธานี เพื่อเยี่ยมชมกิจการของผู้ประกอบการขนาดกลางและขนาดย่อม (SMEs) ที่ได้รับการสนับสนุนสินเชื่อจากกองทุนพัฒนาเอสเอ็มอีตามแนวประชารัฐ 20,000 ล้านบาท เพื่อนำไปต่อยอดธุรกิจและขยายกำลังการผลิต
โดยการจัดกิจกรรมคลินิกสัญจรดังกล่าวได้รับการตอบรับจากผู้ประกอบการเป็นจำนวนมากทั้งในรูปแบบการขอสนับสนุนสินเชื่อดอกเบี้ยต่ำ การเข้าร่วมฝึกอบรมในการพัฒนาธุรกิจ และขอรับคำปรึกษาแนะนำ ซึ่งการปล่อยสินเชื่อสนับสนุนเอสเอ็มอีในพื้นที่ครอบคลุม 2 กลุ่มจังหวัด ประกอบด้วย 1.กลุ่มจังหวัด                          ภาคตะวันออกเฉียงเหนือตอนบน ได้แก่ จังหวัดอุดรธานี เลย หนองบัวลำภู หนองคาย และบึงกาฬ 2.กลุ่มจังหวัดภาคตะวันออกเฉียงเหนือตอนกลาง ได้แก่ จังหวัดขอนแก่น มหาสารคาม ร้อยเอ็ด และกาฬสินธุ์ โดยขณะนี้มีผู้ยื่นคำขอเข้ามาแล้ว จำนวน 2,497 ราย วงเงิน 4,234.22 ล้านบาท และได้อนุมัติรวมทุกกองทุนไปแล้ว  376 ราย วงเงิน 1,263.62 ล้านบาท (ข้อมูล ณ วันที่ 23 สิงหาคม 2560)
นายเอกพัด ชำนิโลก กรรมการผู้จัดการ บริษัท ยูดี บิสกิต จำกัด ผู้ผลิตขนมปังกรอบ ภายใต้แบรน์ “ยูดี”  กล่าวว่า บริษัทได้รับการอนุมัติสินเชื่อจากกองทุนตามแนวประชารัฐ จำนวน 3,000,000 บาท เพื่อนำไปซื้อเครื่องจักรในการขยายการผลิตให้เพิ่มขึ้นและซื้อรถยนต์ เพื่อเพิ่มประสิทธิภาพในการจัดส่งสินค้าไปยังลูกค้าทั้งในและประเทศเพื่อนบ้าน ได้แก่ ลาว พม่า โดยสินเชื่อที่ได้จากกองทุนดังกล่าว บริษัทจะนำไปซื้อเครื่องจักร เพื่อขยายกำลังการผลิต อีก 1 ไลน์การผลิต ซึ่งจะทำให้บริษัทมีความสามารถในการผลิตเพิ่มขึ้น 20-30 เปอร์เซ็นต์ และทำให้ทันต่อคำสั่งซื้อจากลูกค้าที่เข้ามาอย่างต่อเนื่อง จากเดิมอยู่ที่ประมาณ 50 ตันต่อเดือน ซึ่งมั่นใจในระยะ 2-3 ปีข้างหน้า ยอดขายจะเพิ่มขึ้นเป็นประมาณ 100 ล้านบาท โดยในปัจจุบันอยู่ที่ 50-60 ล้านบาท  นอกจากนี้ บริษัทยังได้             ให้ความสนใจเข้าร่วมโครงการฝึกอบรมและพัฒนาบุคลากรไม่ว่าจะเป็นด้านการบริหารสินค้าคงคลัง และการเพิ่มทักษะให้กับพนักงานในระบบการบริหารจัดการด้านการผลิต เพราะมีความสำคัญต่อบริหารธุรกิจและการพัฒนาผลิตภัณฑ์ ให้มีคุณภาพมากยิ่งขึ้น
สำหรับผู้ที่สนใจสามารถติดต่อสอบถามรายละเอียดได้ที่ สำนักงานอุตสาหกรรมจังหวัดทั่วประเทศ             ธนาคารพัฒนาวิสาหกิจขนาดกลางและขนาดย่อม ทุกสาขา และศูนย์สนับสนุนและช่วยเหลือเอสเอ็มอี  www.smessrc.com หรือ Call Center 1358

ที่มา : http://www.thaigov.go.th/news/contents/details/6210
