รัฐบาลไทย-ข่าวทำเนียบรัฐบาล-นายกรัฐมนตรีและประธานาธิบดีสหรัฐ ฯ ยืนยันความสำคัญของความเป็นพันธมิตรอันยาวนาน และพร้อมร่วมกันเพิ่มพูนความร่วมมือในทุกมิติ

วันจันทร์ที่ 1 พฤษภาคม 2560
นายกรัฐมนตรีและประธานาธิบดีสหรัฐ ฯ ยืนยันความสำคัญของความเป็นพันธมิตรอันยาวนาน และพร้อมร่วมกันเพิ่มพูนความร่วมมือในทุกมิติ
นายกรัฐมนตรีและประธานาธิบดีสหรัฐ ฯ ยืนยันความสำคัญของความเป็นพันธมิตรอันยาวนาน และพร้อมร่วมกันเพิ่มพูนความร่วมมือในทุกมิติ
วานนี้ (30 เมษายน 2560) เวลา 21.30 น.  นายโดนัลด์ ทรัมป์  ประธานาธิบดีสหรัฐ ฯ  ได้โทรศัพท์ถึงพลเอก ประยุทธ์ จันทร์โอชา โดยพลโทวีรชน สุคนธปฏิภาค  รองโฆษกประจำสำนักนายกรัฐมนตรี เผยว่า นายกรัฐมนตรีกล่าวยินดีแก่ประธานาธิบดี ทรัมป์ ที่ได้รับตำแหน่งประธานาธิบดีสหรัฐ ฯ คนที่ 45  และความสำเร็จในการบริหารประเทศในช่วง 100 วันที่ผ่านมา พร้อมขอบคุณประธานาธิบดีสหรัฐ ฯ ที่แสดงความเสียใจต่อการเสด็จสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร
นายกรัฐมนตรียังชื่นชมความสัมพันธ์ทวิภาคีระหว่างไทย-สหรัฐ ฯ ที่มีมายาวนานและเป็นไปด้วยดีตลอดระยะ 184  ปี และยืนยันว่าไทยพร้อมส่งเสริมและสนับสนุนความร่วมมือไทยและสหรัฐ ฯ ให้เพิ่มมากขึ้นในทุกมิติ โดยเฉพาะอย่างยิ่งด้านเศรษฐกิจ การค้าและความมั่นคง   และพร้อมสนับสนุนบทบาทอันสร้างสรรค์ของสหรัฐ ฯ ในการธำรงไว้ซึ่งสันติภาพและความมั่นคงในภูมิภาคนอกจากนี้นายกรัฐมนตรียังกล่าวขอบคุณประธานาธิบดีสหรัฐ ฯ ที่แสดงความมั่นใจต่อรัฐบาลไทยและประเทศไทย พร้อมทั้งส่งความปรารถนาดีมายังประชาชนชาวไทยทุกคน
นายกรัฐมนตรียังได้กล่าวขอบคุณและตอบรับคำเชิญเยือนสหรัฐ ฯ อย่างเป็นทางการของประธานาธิบดีสหรัฐ ฯ และได้เชิญประธานาธิบดีสหรัฐ ฯ เยือนไทยในโอกาสที่สะดวก ในโอกาสนี้ นายกรัฐมนตรียังแสดงความปรารถนาดีไปยังชาวอเมริกันทุกคนด้วยเช่นเดียวกัน

ที่มา : http://www.thaigov.go.th/news/contents/details/3412
