รัฐบาลไทย-ข่าวทำเนียบรัฐบาล-กรมศุลกากรหารือกรมการขนส่งทางบกได้ข้อสรุปชัดเจน กำหนดจัดการประมูลรถยนต์และรถจักรยานยนต์ของกลาง 6 กรกฎาคม 2560 แน่นอน

วันศุกร์ที่ 30 มิถุนายน 2560
กรมศุลกากรหารือกรมการขนส่งทางบกได้ข้อสรุปชัดเจน กำหนดจัดการประมูลรถยนต์และรถจักรยานยนต์ของกลาง 6 กรกฎาคม 2560 แน่นอน
กรมศุลกากรกำหนดจัดการประมูลขายทอดตลาดรถยนต์และรถจักรยานยนต์ของกลาง โดยวิธีประมูลด้วยวาจา ในวันที่  6 กรกฎาคม 2560 ตั้งแต่เวลา 09.30 น. เป็นต้นไป ณ กรมศุลกากร คลองเตย
นายอวยชัย  กุลทิพย์มนตรี รองอธิบดีกรมศุลกากร พร้อมด้วยนายเทพทัย ศิลา กรรมการผู้จัดการ บริษัท สหการประมูล จำกัด (มหาชน) ร่วมกันแถลงข่าวกรมศุลกากรกำหนดจัดการประมูลขายทอดตลาดรถยนต์และรถจักรยานยนต์ของกลาง โดยวิธีประมูลด้วยวาจา ในวันที่  6 กรกฎาคม 2560 ตั้งแต่เวลา 09.30 น. เป็นต้นไป ณ กรมศุลกากร คลองเตย  โดยมีรถยนต์ และรถจักรยานยนต์บิ๊กไบค์ ยี่ห้อต่างๆ จำนวน 291 คัน เข้าร่วมประมูลในครั้งนี้ รายได้เข้ารัฐไม่ต่ำกว่า 550 ล้านบาท
นายอวยชัย ฯ รองอธิบดีกรมศุลกากร  เปิดเผยว่า จากการที่กรมศุลกากรได้แถลงข่าวยกเลิกการขายทอดตลาดรถยนต์และรถจักรยานยนต์ของกลาง จำนวน 315 คัน ที่มีกำหนดจัดขึ้นในวันที่ 29 มิถุนายน 2560 นั้น นายชูชัย อุดมโภชน์ ที่ปรึกษาด้านพัฒนาระบบสิทธิประโยชน์ทางศุลกากร และนายอวยชัย กุลทิพย์มนตรี รองอธิบดี พร้อมด้วยเจ้าหน้าที่ที่เกี่ยวข้อง ได้ประชุมหารือกรณีดังกล่าวกับนายสนิท พรหมวงษ์ อธิบดีกรมการขนส่งทางบก และคณะ โดยผลการหารือของทั้ง 2 หน่วยงานสามารถได้ข้อสรุปที่ชัดเจนเป็นที่เรียบร้อย ดังนั้นเพื่อประโยชน์ของรัฐ กรมศุลกากรจึงได้กำหนดจัดขายทอดตลาดรถยนต์และรถจักรยานยนต์ของกลางขึ้นใหม่ ในวันพฤหัสบดีที่ 6 กรกฎาคม 2560 ตั้งแต่เวลา 09.30 น. เป็นต้นไป ณ กรมศุลกากร คลองเตย โดยมอบหมายให้ บริษัท สหการประมูล จำกัด (มหาชน)    เป็นผู้ดำเนินการเช่นเดิม และเพื่ออำนวยความสะดวกให้กับประชาชนที่สนใจได้มีเวลาเตรียมความพร้อม กรมศุลกากรจะเปิดให้ผู้ที่สนใจเข้าชมสภาพภายนอกรถยนต์ของกลางฯ ได้อีกครั้ง ในวันที่ 4 - 5 กรกฎาคม 2560 เวลา 09.00 - 18.00 น. ณ ลานจอดรถหน้าส่วนของกลาง สำนักสืบสวนและปราบปราม กรมศุลกากร สำหรับรถยนต์ที่มีราคาเปิดประมูลสูงสุด ได้แก่ ลำดับที่ 153 ยี่ห้อ FERRARI รุ่น CALIFORNIA T ปี 2015 เปิดประมูลด้วยราคา 20.62 ล้านบาท รถจักยานยนต์ที่มีราคาการเปิดประมูลสูงที่สุด ได้แก่ ลำดับที่ 164 ยี่ห้อ HARLEY DAVIDSON รุ่น ELECTRA GLIDE ปี 2013  เปิดประมูลด้วยราคา 620,000 บาท โดยรถยนต์และรถจักรยานยนต์ของกลาง    ที่ประมูลได้ สามารถออกแบบ 32 และนำไปจดทะเบียนได้ เมื่อมีการปรับปรุงสภาพตามที่กรมการขนส่งทางบกกำหนด เป็นรถที่มีสมองกลครบถ้วน และจะต้องไม่มีสภาพเป็นรถยนต์จดประกอบ ทั้งนี้ กรณีดังกล่าวกรมศุลกากรได้ประสานแจ้งกรมสอบสวนคดีพิเศษ (DSI) และกรมการขนส่งทางบกเป็นที่เรียบร้อยแล้ว
สำหรับผู้ประสงค์จะเข้าร่วมประมูลรถยนต์ดังกล่าว สามารถลงทะเบียนและวางเงินค้ำประกันเป็นแคชเชียร์เช็คของธนาคารในเขตกรุงเทพฯ และปริมณฑล สั่งจ่ายกรมศุลกากร (พักรายได้) ได้ที่เจ้าหน้าที่รับลงทะเบียนส่วนของกลาง กรมศุลกากร ในวันที่ 4 - 5 กรกฎาคม  2560 เวลา 09.00-16.30 น. ส่วนในวันที่ 6 กรกฎาคม 2560 สามารถลงทะเบียนและวางเงินค้ำประกันได้ตั้งแต่เวลา 08.30 น. เป็นต้นไป จนกว่าจะเสร็จสิ้นการประมูล โดยการวางเงินค้ำประกันจะมีอัตราที่แตกต่างกัน  คือ รถยนต์และรถจักรยานยนต์ที่เปิดราคาประมูลต่ำกว่า 1.5 ล้านบาท จะต้องวางเงินประกันคันละ 1 แสนบาท ส่วนรถยนต์และรถจักรยานยนต์ที่เปิดประมูลตั้งแต่ 1.5 ล้านบาทขึ้นไป จะต้องวางเงินประกันคันละ 2 แสนบาท อย่างไรก็ตามผู้ที่ลงทะเบียนและวางเงินค้ำประกันแล้วเท่านั้นจึงจะได้รับสิทธิเข้าร่วมการประมูลและยกป้ายเสนอราคา ทั้งนี้ผู้สนใจสามารถดูรายละเอียดเพิ่มเติมได้ที่เว็บไซต์www.customs.go.th ส่วนของกลาง สำนักสืบสวนและปราบปราม กรมศุลกากร โทร. 0 2667Ii6843 และ www.union-auction.com บริษัท สหการประมูล จำกัด (มหาชน) โทร. 0 2934 7340-8

ที่มา : http://www.thaigov.go.th/news/contents/details/4912
