รัฐบาลไทย-ข่าวทำเนียบรัฐบาล-พม. จัดงานวันสูงอายุแห่งชาติ ประจำปี 2560

วันจันทร์ที่ 10 เมษายน 2560
พม. จัดงานวันสูงอายุแห่งชาติ ประจำปี 2560
พม. จัดงานวันสูงอายุแห่งชาติ ประจำปี 2560 พร้อมชูแนวคิด “สูงวัย สูงคุณค่า ร่วมพัฒนาประเทศไทยสู่ประชารัฐ”
วันนี้ (10 เม.ย.60) เวลา 10.00 น. ณ ห้องแกรนด์ไดมอนด์บอลลูม อาคารอิมแพคฟอรั่ม ศูนย์แสดงสินค้า และการประชุมอิมแพค เมืองทองธานี จังหวัดนนทบุรี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานวันสูงอายุแห่งชาติ ประจำปี 2560 ภายใต้แนวคิด "สูงวัย สูงคุณค่า ร่วมพัฒนาประเทศไทยสู่ประชารัฐ” โดยมีวัตถุประสงค์เพื่อรณรงค์ให้ทุกภาคส่วนตระหนักถึงคุณค่าและความสำคัญของผู้สูงอายุ ในการเป็นพลังขับเคลื่อนสังคมให้มีคุณภาพอย่างยั่งยืน พร้อม มอบรางวัลผู้สูงอายุแห่งชาติ ประจำปี 2560 แด่ สมเด็จพระพุทธโฆษาจารย์ (ป.อ. ปยุตโต) โดยมีผู้ร่วมงาน ประกอบด้วย ผู้แทนผู้สูงอายุจากชมรมองค์กรผู้สูงอายุในกรุงเทพมหานคร ปริมณฑล และส่วนภูมิภาค กรรมการ อนุกรรมการและผู้ทรงคุณวุฒิในคณะกรรมการผู้สูงอายุแห่งชาติ ผู้แทนจากหน่วยงานภาครัฐ ภาคเอกชน เด็ก เยาวชน และสื่อมวลชนสาขาต่างๆ ตลอดจนประชาชนผู้สนใจ จำนวนทั้งสิ้นประมาณ 900 คน
พลตำรวจเอก อดุลย์ กล่าวว่า สืบเนื่องจากมติคณะรัฐมนตรีเมื่อวันที่ 14 ธันวาคม 2525 กำหนดให้วันที่ 13 เมษายน ของทุกปี เป็นวันผู้สูงอายุแห่งชาติ และได้ดำเนินการจัดงานเป็นประจำทุกปี เริ่มตั้งแต่ปี 2526 เป็นต้นมา ทั้งนี้ รัฐบาลได้ให้ความสำคัญกับผู้สูงอายุอย่างจริงจัง ส่งเสริมสนับสนุนให้มีสภาพความเป็นอยู่ที่ดี มีคุณภาพและดำรงชีวิตในสังคมได้อย่างปกติ ซึ่งผู้สูงอายุนับเป็นบุคคลที่มีคุณค่า เป็นแบบอย่างของการดำเนินชีวิตที่ลูกหลานจะได้เรียนรู้ เพราะผู้สูงอายุได้สั่งสมเรื่องราวต่างๆ ที่มากด้วยประสบการณ์ ภูมิรู้ ภูมิธรรม จึงได้มีการยกย่อง พร้อมทั้งตระหนักในความสำคัญและคุณค่าของผู้สูงอายุ ซึ่งเปรียบเหมือนหลักชัยของครอบครัวที่ช่วยให้สังคมไทยอยู่เย็นเป็นสุข
พลเอกตำรวจเอก อดุลย์ กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ร่วมกับคณะกรรมการผู้สูงอายุแห่งชาติ ได้จัดงานวันผู้สูงอายุแห่งชาติ ขึ้น ภายใต้แนวคิด "สูงวัย สูงคุณค่า ร่วมพัฒนาประเทศไทยสู่ประชารัฐ” โดยกำหนดจัดกิจกรรมสำคัญที่น่าสนใจ ดังนี้ 1) การมอบรางวัลผู้สูงอายุแห่งชาติ ปี 2560 แด่ สมเด็จพระพุทธโฆษาจารย์ (ป.อ. ปยุตโต) รางวัลเชิดชูเกียรติให้กับบุคคลตัวอย่าง ที่สนับสนุนการดำเนินงานด้านผู้สูงอายุ จำนวน 3 คน รางวัลเชิดชูเกียรติให้แก่หน่วยงาน/องค์กรเอกชนที่สนับสนุน การดำเนินงานด้านผู้สูงอายุ จำนวน 21 องค์กร รางวัลเชิดชูเกียรติให้แก่ผู้ชนะการแข่งขันกรีฑาและเปตองผู้สูงอายุไทย จำนวน 5 รางวัล การแสดงของ "นายสันติ ลุนเผ่” ศิลปินแห่งชาติ สาขาศิลปะการแสดง (ดนตรีสากล) ประจำปี พ.ศ. 2558 และการแสดงนิทรรศการและนวัตกรรมสำหรับผู้สูงอายุจากหน่วยงานที่เกี่ยวข้อง รวมทั้งข้อเสนอจากเวทีสมัชชาผู้สูงอายุระดับชาติ ปี 2560 ประเด็น "การส่งเสริมการมีงานทำสำหรับผู้สูงอายุ” โดย นายแพทย์วิชัย โชควิวัฒน ประธานสมาคมสภาผู้สูงอายุแห่งประเทศไทยฯ
"ทั้งนี้ กระทรวงการพัฒนาสังคมฯ ขอให้ความมั่นใจแก่ผู้สูงอายุทุกท่านว่า รัฐบาลจะเร่งขับเคลื่อนดำเนินงานต่างๆ พร้อมผลักดันนโยบาย ที่ก่อให้เกิดประโยชน์สูงสุดต่อผู้สูงอายุอย่างเป็นรูปธรรมและต่อเนื่อง เพื่อสนับสนุน ให้สังคมไทยเป็นสังคมแห่งการอยู่เย็นเป็นสุขร่วมกัน โดยผู้สูงอายุจะได้รับการดูแลเอาใจใส่ให้มีคุณภาพชีวิตที่ดียิ่งขึ้นต่อไปในอนาคต” พลเอกตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3010
