รัฐบาลไทย-ข่าวทำเนียบรัฐบาล-โฆษกฯ เผย ครม.รับทราบแนวทางการแก้ไขปัญหาอัตรากำลังบุคลากรสาธารณสุขทั้งระบบอย่างยั่งยืน

วันอังคารที่ 16 พฤษภาคม 2560
โฆษกฯ เผย ครม.รับทราบแนวทางการแก้ไขปัญหาอัตรากำลังบุคลากรสาธารณสุขทั้งระบบอย่างยั่งยืน
โฆษกประจำสำนักนายกรัฐมนตรี เผย คณะรัฐมนตรีรับทราบแนวทางการแก้ไขปัญหาอัตรากำลังบุคลากรสาธารณสุขทั้งระบบอย่างยั่งยืน
วันนี้ ( 16 พ.ค. 60) เวลา 14.35 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พลโท สรรเสริญ แก้วกำเนิด  โฆษกประจำสำนักนายกรัฐมนตรี ได้ชี้แจงเกี่ยวข้องกับกระแสข่าวกรณีเครือข่ายพยาบาลวิชาชีพลูกจ้างชั่วคราว ได้ประกาศแสดงจุดยืนประกาศผ่านเพจว่า “ไม่บรรจุ ลาออกยกกระทรวง 30 กันยายน 2560”  ภายหลัง ครม.มีมติ ไม่อนุมัติอัตราข้าราชการ พยาบาลจำนวน  10,000  กว่าอัตรา ว่า ที่ประชุมคณะรัฐมนตรีได้รับทราบรายงานถึงแนวทางการแก้ไขปัญหาดังกล่าวจากนายวิษณุ เครืองาม รองนายกรัฐมนตรี และนายปิยะสกล สกลสัตยาทร รัฐมนตรีว่าการกระทรวงสาธารณสุข โดยปัจจุบันพบว่ามีพยาบาลที่เป็นลูกจ้างชั่วคราว จำนวนประมาณ 1,1000 คน ซึ่งรู้สึกว่าการประกอบอาชีพของตนเองไม่มีความมั่นคงและได้รับสิทธิประโยชน์และการดูแลสวัสดิการต่าง ๆ แตกต่างจากข้าราชการ ขณะที่การปฏิบัติหน้าทีในการดูแลผู้เจ็บป่วยถือเป็นงานหนักและต้องอาศัยความสามารถหรือวิชาชีพเฉพาะทาง จึงต้องการให้รัฐบาลเข้ามาดูแลช่วยเหลือกลุ่มพยาบาลดังกล่าวให้แปรสภาพจากลูกจ้างชั่วคราวมาเป็นข้าราชการ อย่างไรก็ตามเรื่องนี้ได้ถูกนำเสนอเข้าคณะกรรมการกำหนดเป้าหมายและนโยบายกำลังคนภาครัฐ (คปร.) สำนักงาน ก.พ. ซึ่ง คปร. ยอมรับว่ามีปัญหาในเรื่องดังกล่าวเกิดขึ้นจริง แต่ตำแหน่งที่ว่างของกระทรวงสาธารณสุขที่สามารถบรรจุพยาบาลเป็นข้าราชการ มีจำนวนประมาณ 2,200 อัตรา กระทรวงสาธารณสุขจึงได้เสนอแนวทางในการดำเนินการแก้ไขปัญหาดังกล่าว ได้แก่ การบรรจุอัตรากำลังพยาบาลที่เป็นลูกจ้างชั่วคราว จำนวนประมาณ 1,1000 คน ที่ประสงค์จะเป็นข้าราชการ ในตำแหน่งที่ว่างอยู่จำนวน 2,200 อัตรา ก่อน ซึ่งที่เหลืออีกจำนวน 8,900 คน ให้ดำเนินการบรรจุในแต่ละปี ๆ ไปจนครบตามจำนวนดังกล่าว โดยเริ่มตั้งแต่ปี 2560 – 2562 เพื่อให้สามารถรองรับอัตรากำลังพยาบาลที่เป็นลูกจ้างชั่วคราว จำนวนประมาณ 1,1000 คน ได้ภายใน 3 ปี พร้อมกันนี้ให้มีการตั้งคณะกรรมการเป้าหมายนโยบายบุคลากรสาธารณสุข และมอบหมายให้คณะกรรมการชุดนี้ไปดำเนินการจัดทำแผนปฏิรูปกำลังคนของกระทรวงสาธารณสุขเพื่อนำไปสู่การแก้ไขปัญหาแบบยั่งยืนอย่างแท้จริง ซึ่งที่ประชุมคณะรัฐมนตรีมีความพึงพอใจต่อแนวทางในการแก้ไขปัญหาดังกล่าว
ขณะเดียวกัน นายกรัฐมนตรี ได้เคยให้นโยบายในการแก้ปัญหาในลักษณะดังกล่าวไว้แล้วว่า ทุกระทรวง ทบวง กรม ที่มีปัญหาเช่นนี้เกิดขึ้น อย่ามองเพียงการแก้ปัญหาเฉพาะหน้าเท่านั้น แต่ให้มองถึงการแก้ไขปัญหาแบบยั่งยืนทั้งระบบ
----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3768
