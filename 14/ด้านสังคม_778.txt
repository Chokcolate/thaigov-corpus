รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงวัย 32 ปี รับภาระเพียงลำพังเลี้ยงดูลูก 3 คน ซึ่งคนเล็กวัย 5 ขวบ ป่วยเป็นโรคมะเร็งก้านสมองระยะที่ 4 ที่ จ.สมุทรปราการ

วันพฤหัสบดีที่ 19 ตุลาคม 2560
รมว.พม. กำชับ จนท. เร่งช่วยเหลือหญิงวัย 32 ปี รับภาระเพียงลำพังเลี้ยงดูลูก 3 คน ซึ่งคนเล็กวัย 5 ขวบ ป่วยเป็นโรคมะเร็งก้านสมองระยะที่ 4 ที่ จ.สมุทรปราการ
รมว.พม. กำชับ จนท. เร่งช่วยเหลือหญิงวัย 32 ปี รับภาระเพียงลำพังเลี้ยงดูลูก 3 คน ซึ่งคนเล็กวัย 5 ขวบ ป่วยเป็นโรคมะเร็งก้านสมองระยะที่ 4 ที่ จ.สมุทรปราการ พร้อมช่วยเหลือครอบครัวผู้ด้อยโอกาสและประสบปัญหาทางสังคม ที่ จ.พิจิตร
วันนี้ (19 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 737/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงวัย 32 ปี ประกอบอาชีพขายสัปปะรด ต้องรับภาระเพียงลำพังเลี้ยงดูลูกทั้ง 3 คน คนโตวัย 13 ปี คนกลางวัย 6 ขวบ และคนเล็กวัย 5 ขวบ ป่วยเป็นโรคมะเร็งก้านสมองระยะที่ 4 โดยแพทย์แจ้งว่าจะต้องฉายแสงมากถึง 50 ครั้ง และจะสามารถมีชีวิตอยู่ต่อได้ไม่เกิน 1 ปี ซึ่งรายได้ไม่เพียงพอค่าใช้จ่ายในการรักษาพยาบาล ที่อำเภอเมือง จังหวัดสมุทรปราการ นั้น ตนได้กำชับให้พัฒนาสังคมและความมั่นคง ของมนุษย์จังหวัดสมุทรปราการ (พมจ.สมุทรปราการ) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กชายวัย 5ขวบ อย่างใกล้ชิด พร้อมช่วยเหลือในเรื่องการศึกษาของเด็กอีก 2 คน อย่างต่อเนื่องในระยะยาว และช่วยเหลือดูแลการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมส่งเสริมการประกอบอาชีพเสริมแก่ผู้เป็นแม่ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 39 ปี ป่วยเป็นโรคมะเร็งปากมดลูก ต้องรับภาระดูแลลูกชาย 3 คน วัย 16-18 ปี ซึ่งทั้งหมดเป็นเด็กเรียนดี โดยหญิงคนดังกล่าวเปิดเผยว่า หากตนเองเป็นอะไรไป กลัวว่าลูกทั้ง 3 คน จะไม่ได้เรียนต่อ จึงอยากวอนขอความช่วยเหลือ ครอบครัวมีฐานะยากจน ที่อำเภอเมือง จังหวัดพิจิตร นั้น ตนได้กำชับให้พัฒนาสังคมและความมั่นคงของมนุษย์จังหวัดพิจิตร (พมจ.พิจิตร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงคนดังกล่าวอย่างใกล้ชิด พร้อมช่วยเหลือในเรื่องการศึกษาของเด็กชายทั้ง 3 คน อย่างต่อเนื่องในระยะยาว รวมทั้งการให้คำแนะนำปรึกษา แก่ครอบครัวในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมส่งเสริมการประกอบอาชีพแก่ครอบครัว เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/7503
