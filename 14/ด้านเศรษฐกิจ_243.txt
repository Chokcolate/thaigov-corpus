รัฐบาลไทย-ข่าวทำเนียบรัฐบาล-ขยายเวลามาตรการยกเว้นภาษีเพื่อส่งเสริมวิสาหกิจชุมชนออกไปอีก 3 ปี

วันศุกร์ที่ 21 เมษายน 2560
ขยายเวลามาตรการยกเว้นภาษีเพื่อส่งเสริมวิสาหกิจชุมชนออกไปอีก 3 ปี
ตามที่คณะรัฐมนตรีได้มีมติ เมื่อวันที่ 18 เมษายน 2560 เห็นชอบขยายเวลามาตรการภาษีเพื่อส่งเสริมวิสาหกิจชุมชน ตามที่กระทรวงการคลังเสนอออกไปอีก 3 ปี ตั้งแต่วันที่ 1 มกราคม 2560 ถึงวันที่ 31 ธันวาคม 2562 นั้น
นายสมชาย แสงรัตนมณีเดช  รองอธิบดีกรมสรรพากร รักษาการในตำแหน่งที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร ชี้แจงว่า วิสาหกิจชุมชนก่อให้เกิดการสร้างรายได้และการจ้างงานในชุมชน ซึ่งเป็นฐานรากสำคัญในการพัฒนาเศรษฐกิจของประเทศ การขยายระยะเวลาการยกเว้นภาษีเงินได้สำหรับวิสาหกิจชุมชนต่อไปอีกระยะหนึ่ง นอกจากจะช่วยบรรเทาภาระภาษีให้กับวิสาหกิจชุมชน ยังสร้างโอกาสให้วิสาหกิจชุมชนมีความเข้มแข็งและเติบโตเป็นวิสาหกิจขนาดกลางและขนาดย่อมในอนาคต กรมสรรพากรจึงได้ขยายระยะเวลาการยกเว้นภาษีเงินได้สำหรับวิสาหกิจชุมชนตามกฎหมายว่าด้วย การส่งเสริมวิสาหกิจชุมชน เฉพาะที่เป็นห้างหุ้นส่วนสามัญหรือคณะบุคคลที่มิใช่นิติบุคคล ซึ่งมีเงินได้ไม่เกินหนึ่งล้านแปดแสนบาทต่อปีออกไปอีกเป็นระยะเวลา 3 ปี สำหรับเงินได้พึงประเมินที่ได้รับตั้งแต่วันที่ 1 มกราคม 2560 ถึงวันที่ 31 ธันวาคม 2562 และให้วิสาหกิจชุมชนดังกล่าวยื่นแบบแสดงรายการภาษีเพื่อเข้าสู่ระบบภาษี และปฏิบัติหน้าที่ทางภาษีอากรตามประมวลรัษฎากรได้อย่างถูกต้อง ทั้งนี้ สำหรับเงินได้ตั้งแต่ปีภาษี 2560  เป็นต้นไป
สำหรับผู้ที่มีข้อสงสัยสามารถสอบถามเพิ่มเติมได้ที่สำนักงานสรรพากรพื้นที่ทุกพื้นที่ และศูนย์สารนิเทศสรรพากร โทร. 1161
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3206
