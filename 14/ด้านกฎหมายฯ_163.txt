รัฐบาลไทย-ข่าวทำเนียบรัฐบาล-“ยุติธรรม” กำหนดแผนขับเคลื่อนจัดตั้งศูนย์การเรียนรู้ฯ ด้านกระบวนการยุติธรรม เน้นสร้างภาพลักษณ์ที่ดีของกระบวนการยุติธรรมไทยไปสู่ต่างประเทศ

วันพฤหัสบดีที่ 20 กรกฎาคม 2560
“ยุติธรรม” กำหนดแผนขับเคลื่อนจัดตั้งศูนย์การเรียนรู้ฯ ด้านกระบวนการยุติธรรม เน้นสร้างภาพลักษณ์ที่ดีของกระบวนการยุติธรรมไทยไปสู่ต่างประเทศ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะทำงานเพื่อการขับเคลื่อนการจัดตั้งศูนย์การเรียนรู้ระหว่างประเทศด้านกระบวนการยุติธรรม ครั้งที่ ๑/๒๕๖๐
เมื่อวันพฤหัสบดีที่ ๒๐ กรกฎาคม ๒๕๖๐ เวลา ๐๙.๓๐ น.
ณ ห้องประชุมกระทรวงยุติธรรม ๒ ชั้น ๘ อาคาราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะทำงานเพื่อการขับเคลื่อน
การจัดตั้งศูนย์การเรียนรู้ระหว่างประเทศด้านกระบวนการยุติธรรม ครั้งที่ ๑/๒๕๖๐
โดยมี นายสมชาย เสียงหลาย ที่ปรึกษารัฐมนตรีว่าการกระทรวงยุติธรรม
รวมทั้งผู้ทรงคุณวุฒิ และผู้แทนจากหน่วยงานที่เกี่ยวข้อง เข้าร่วมฯ
เพื่อกำหนดแนวทางการแก้ไขปัญหาการดำเนินงานก่อสร้างให้เป็นไปตามกำหนดระยะเวลา
และแผนงานในทุกมิติ เช่น ด้านบุคลากรผู้รับผิดชอบ ด้านงบประมาณในการก่อสร้าง
ด้านการออกแบบและก่อสร้างตามกรอบแนวคิดการออกแบบ (Conceptual design)
และด้านกฎหมายและระเบียบที่เกี่ยวข้อง
โดยเน้นการทำงานภายใต้ความร่วมมือของสำนักงานปลัดกระทรวงยุติธรรม
กรมราชทัณฑ์ สถาบันเพื่อการยุติธรรมแห่งประเทศไทย (องค์การมหาชน)
รวมทั้งหน่วยงานภาครัฐ ภาคเอกชน และองค์การมหาชน
นอกจากนี้ ที่ประชุมได้เห็นชอบให้จัดทำแผนงานการบริหารจัดการ
การดูแล บำรุงรักษา รวมทั้งการสร้างมูลค่าให้สิ่งของวัตถุพิพิธภัณฑ์
เพื่อเป็นการเตรียมความพร้อมและรองรับการดำเนินงานการก่อสร้าง
ศูนย์การเรียนรู้ระหว่างประเทศด้านกระบวนการยุติธรรม
ให้เป็นไปอย่างถูกต้อง อยู่บนพื้นฐานกฎหมาย มีมาตรฐาน สอดคล้องตามเนื้อหาองค์ความรู้
และพัฒนาเป็นศูนย์รวมขององค์ความรู้ด้านกระบวนการยุติธรรมทางอาญา
ทั้งในประเทศไทยและระดับนานาชาติที่สอดคล้องตามหลักมาตรฐานสากล

ที่มา : http://www.thaigov.go.th/news/contents/details/5344
