รัฐบาลไทย-ข่าวทำเนียบรัฐบาล-สมเด็จพระเจ้าอยู่หัวโปรดเกล้าฯ ทส. ถวายผ้าพระกฐินพระราชทาน ประจำปี 2560

วันศุกร์ที่ 3 พฤศจิกายน 2560
สมเด็จพระเจ้าอยู่หัวโปรดเกล้าฯ ทส. ถวายผ้าพระกฐินพระราชทาน ประจำปี 2560
สมเด็จพระเจ้าอยู่หัวโปรดเกล้าฯ กระทรวงทรัพยากรธรรมชาติและสิ่งแวดล้อม ถวายผ้าพระกฐินพระราชทาน ประจำปี 2560
สมเด็จพระเจ้าอยู่หัวมหาวชิราลงกรณบดินทรเทพยวรางกูร ทรงพระกรุณาโปรดเกล้าฯ พระราชทานผ้าพระกฐินให้กระทรวงทรัพยากรธรรมชาติและสิ่งแวดล้อม นำไปถวาย ณ วัดบวรมงคลราชวรวิหาร (วัดลิงขบ) แขวงบางยี่ขัน เขตบางพลัด กรุงเทพมหานคร
โดยวันนี้ (2 พฤศจิกายน 2560) เวลา 13.30 น. กระทรวงทรัพยากรธรรมชาติและสิ่งแวดล้อม จัดพิธีถวายผ้าพระกฐินพระราชทาน ณ วัดบวรมงคลราชวรวิหาร (วัดลิงขบ) แขวงบางยี่ขัน เขตบางพลัด กรุงเทพมหานคร โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานในพิธี นำคณะผู้บริหาร ข้าราชการ เจ้าหน้าที่ในสังกัด และประชาชนในพื้นที่ที่เข้าร่วมพิธี อัญเชิญองค์ผ้าพระกฐินพระราชทานจากพานแว่นฟ้าหน้าพระบรมฉายาลักษณ์สมเด็จพระเจ้าอยู่หัวฯ     เข้าสู่อุโบสถ พร้อมทั้งกล่าวถวายเครื่องบริวารพระกฐินฯ และถวายเครื่องบริวารพระกฐิน ทั้งนี้ ได้จัดให้มีพิธีสมโภชองค์ผ้าพระกฐิน เมื่อวันที่ 1 พฤศจิกายน 2560 ที่ผ่านมา ในเวลา 18.00 น. ณ ศาลาการเปรียญ             วัดบวรมงคลราชวรวิหาร
สำหรับการถวายผ้าพระกฐินพระราชทานในครั้งนี้ มียอดเงินจำนวน 1,651,999 บาท     (หนึ่งล้านหกแสนห้าหมื่นหนึ่งพันเก้าร้อยเก้าสิบเก้าบาทถ้วน) โดยส่วนหนึ่งได้มอบเป็นทุนการศึกษาให้โรงเรียน  วัดบวรมงคล และโรงเรียนศิริมงคลศึกษา จำนวน 30,000 บาท และ 20,000 บาท ตามลำดับ ซึ่งกระทรวงทรัพยากรธรรมชาติและสิ่งแวดล้อมขอขอบพระคุณผู้มีจิตศรัทธาทุกท่าน ที่ได้ร่วมทำบุญมหากุศลด้วย
อนึ่ง วัดบวรมงคล (วัดลิงขบ) เป็นพระอารามหลวงชั้นตรี ชนิดราชวรวิหาร โดยได้รับการสถาปนาขึ้นเป็นพระอารามหลวงเมื่อปี พ.ศ. 2532 ในสมัยพระบาทสมเด็จพระพุทธเลิศหล้านภาลัย โดยเจ้าฟ้ากรมขุนเสนารักษ์ พระอนุชาธิราช ทรงบูรณปฏิสังขรณ์ ได้รับพระทานนามใหม่ว่า “วัดบวรมงคลราชวรวิหาร” ในคราวได้มหาอุปราชาภิเษก เป็นสมเด็จพระบวรราชเจ้ามหาเสนานุรักษ์ กรมพระราชวังบวรสถานมงคล

ที่มา : http://www.thaigov.go.th/news/contents/details/7785
