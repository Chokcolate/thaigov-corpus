รัฐบาลไทย-ข่าวทำเนียบรัฐบาล-พม. เปิดเวที “Thailand Public Talent Show” เพื่อยกระดับพัฒนาศักยภาพผู้แสดงความสามารถสู่มืออาชีพ

วันพุธที่ 10 มกราคม 2561
พม. เปิดเวที “Thailand Public Talent Show” เพื่อยกระดับพัฒนาศักยภาพผู้แสดงความสามารถสู่มืออาชีพ
พม. เปิดเวที “Thailand Public Talent Show” เพื่อยกระดับพัฒนาศักยภาพผู้แสดงความสามารถสู่มืออาชีพ
วันนี้ (10 ม.ค. 61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานงานแถลงข่าวการขับเคลื่อนการพัฒนาศักยภาพผู้แสดงความสามารถ "Thailand Public Talent Show” โดยมีวัตถุประสงค์เพื่อสร้างความรู้ความเข้าใจเกี่ยวกับ พ.ร.บ. ควบคุม การขอทาน พ.ศ. 2559 และสนับสนุนให้ผู้แสดงความสามารถได้พัฒนาทักษะความสามารถ อีกทั้งประชาสัมพันธ์ สร้างการรับรู้ให้ประชาชนทั่วไปได้รับทราบอย่างกว้างขวาง ซึ่งเป็นการเพิ่มโอกาสและช่องทางในการจ้างงานให้กับ ผู้แสดงความสามารถ ณ บริเวณห้องโถง ชั้น 1 กรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
รัฐบาลได้มอบหมายให้กระทรวงการพัฒนาสังคมและความมั่นคงของมนุษย์ (พม.) ขับเคลื่อนการดำเนินงาน ตาม พ.ร.บ. ควบคุมการขอทาน พ.ศ. 2559 อย่างต่อเนื่อง ซึ่งกฎหมายฉบับนี้มีเจตนารมณ์ในการจัดระเบียบ คุ้มครอง พัฒนาคุณภาพชีวิตของผู้ทำการขอทาน และแยก "ผู้แสดงความสามารถ” ออกจากผู้ทำการขอทานอย่างชัดเจน เพื่อสร้างโอกาสให้ผู้แสดงความสามารถได้พัฒนาทักษะ และยกระดับการแสดงสู่มืออาชีพ ทำให้สามารถดำรงตน ในสังคมได้อย่างภาคภูมิใจ มีเกียรติและศักดิ์ศรี ทั้งนี้ จากข้อมูลสถิติการออกบัตรผู้แสดงความสามารถทั่วประเทศ ตั้งแต่วันที่ 16 ธันวาคม 2559 ถึง 29 ธันวาคม 2560 พบว่า มีผู้มาทำบัตรผู้แสดงความสามารถ 2,682 ราย แบ่งเป็น 6 ประเภท ตามความสามารถ ได้แก่ ดนตรี 2,366 ราย นาฏศิลป์ 162 ราย ศิลปะ 8 ราย กายกรรม 4 ราย ละคร 2 ราย และอื่นๆ เช่น การแสดงมายากล และเต้น Break Dance 140 ราย
พลเอก อนันตพร กล่าวว่า กระทรวง พม. โดยกรมพัฒนาสังคมและสวัสดิการ (พส.) ให้ความสำคัญในการพัฒนาศักยภาพ "ผู้แสดงความสามารถ” จึงได้ขับเคลื่อนนโยบายสู่การปฏิบัติ โดยบูรณาการความร่วมมือประชารัฐระหว่างภาครัฐ เอกชน และภาคประชาสังคม จัดกิจกรรมพัฒนาผู้แสดงความสามารถให้มีมาตรฐานอย่างมืออาชีพ โดยจัดอบรมส่งเสริมความรู้ความเข้าใจเกี่ยวกับ พ.ร.บ. ควบคุมการขอทาน พ.ศ. 2559 และกฎหมายที่เกี่ยวข้อง การบริหารจัดการอย่างเป็นระบบ รวมถึงการพัฒนาทักษะและมาตรฐานการแสดงในที่สาธารณะ โดยแบ่งออกเป็น 3 ระดับ ได้แก่ 1) ระดับจังหวัด ศูนย์คุ้มครองคนไร้ที่พึ่งจังหวัดทุกจังหวัด ดำเนินการจัดทำแผนการพัฒนาศักยภาพผู้แสดงความสามารถ เช่น การจัดหาสถานที่ในชุมชนเพื่อเพิ่มพื้นที่การแสดงความสามารถ และการส่งเสริมการมีงานทำ 2) ระดับภาค จัดตั้งศูนย์กลางการพัฒนาความสามารถเฉพาะด้าน (Hub) โดยนำร่อง 2 ด้าน ประกอบด้วย 2.1) ด้านดนตรี โดยศูนย์คุ้มครอง คนไร้ที่พึ่งกรุงเทพมหานคร ซึ่งได้รับการสนับสนุนงบประมาณจากกองทุนส่งเสริมและพัฒนาคุณภาพชีวิตคนพิการ และการสนับสนุนวิทยากรจากสถาบันดนตรีคนตาบอด 2.2) ด้านหมอลำ โดยศูนย์คุ้มครองคนไร้ที่พึ่งจังหวัดขอนแก่น ได้รับการสนับสนุนวิทยากรจากแม่ครูฉวีวรรณ ดำเนิน ศิลปินแห่งชาติ สาขาการแสดงหมอลำ จังหวัดขอนแก่น และ 3) ระดับประเทศ จัดกิจกรรมตลาดนัดผู้แสดงความสามารถ Public Talent Show 2018 เพื่อเปิดโอกาส และส่งต่อ ผู้แสดงความสามารถไปยังสถาบันดนตรีชั้นนำระดับประเทศต่อไป
"ทั้งนี้ กระทรวง พม. มุ่งมั่นพัฒนาคุณภาพชีวิต โดยใช้ความร่วมมือประชารัฐในการขับเคลื่อนภารกิจ ไปสู่ความสำเร็จ เพื่อลดความเหลื่อมล้ำ สร้างความเป็นธรรม สำหรับผู้ที่ประสงค์จะทำบัตรผู้แสดงความสามารถ ติดต่อได้ที่ ศูนย์คุ้มครอง คนไร้ที่พึ่งกรุงเทพมหานคร สำนักงานพัฒนาสังคมและความมั่นคงของมนุษย์ทุกจังหวัด และผู้แสดงความสามารถที่ประสงค์ เข้ารับการพัฒนาทักษะความสามารถเฉพาะด้านดนตรี/หมอลำ/มโนราห์ ติดต่อได้ที่ศูนย์คุ้มครองคนไร้ที่พึ่งจังหวัด ทุกจังหวัด หรือ Facebook : Beggar in Thailand หรือศูนย์ช่วยเหลือสังคม สายด่วน 1300 ตลอด 24 ชั่วโมง” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/9302
