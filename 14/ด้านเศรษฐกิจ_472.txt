รัฐบาลไทย-ข่าวทำเนียบรัฐบาล-กรมเจ้าท่าประชุมสัมมนาศูนย์ประสานการปฏิบัติในการรักษาผลประโยชน์ของชาติทางทะเล ครั้งที่ 2/2560

วันพุธที่ 24 พฤษภาคม 2560
กรมเจ้าท่าประชุมสัมมนาศูนย์ประสานการปฏิบัติในการรักษาผลประโยชน์ของชาติทางทะเล ครั้งที่ 2/2560
กรมเจ้าท่า (จท.) กระทรวงคมนาคม กำหนดจัดประชุมสัมมนาศูนย์ประสานการปฏิบัติในการรักษาผลประโยชน์ของชาติทางทะเล (ศรชล.) ครั้งที่ 2/2560 เรื่อง การเพิ่มศักยภาพการบริหารจัดการกองเรือประมง การช่วยเหลือผู้ประสบภัยและการกู้ภัยทางทะเล
ระหว่างวันที่ 17 - 19 พฤษภาคม 2560 ณ โรงแรม เลอ บาหลี รีสอร์ท พัทยา จังหวัดชลบุรี โดยมี นายศรศักดิ์ แสนสมบัติ อธิบดีกรมเจ้าท่า เป็นประธานในพิธี และได้รับความร่วมมือจากหน่วยงานต่าง ๆ เข้าร่วมประชุมประมาณ 100 คน
ศูนย์ประสานการปฏิบัติในการรักษาผลประโยชน์ของชาติทางทะเล หรือ ศรชล. เป็นหน่วยงานที่เป็นศูนย์กลางการประสานงานด้านการรักษาผลประโยชน์ของชาติทางทะเล และการดำเนินกิจการทางทะเลในทุกด้าน ระหว่างส่วนราชการที่เกี่ยวข้องกับงานทะเลทั้ง 6 หน่วยงาน ประกอบด้วย จท. กองทัพเรือ กองบังคับการตำรวจน้ำ กรมศุลกากร กรมประมง และกรมทรัพยากรทางทะเลและชายฝั่ง รวมทั้งมีหน่วยปฏิบัติการร่วม อาทิ กระทรวงการต่างประเทศ สำนักงานตรวจคนเข้าเมือง และกรมป้องกันและบรรเทาสาธารณภัย เป็นต้น ซึ่งมีหน้าที่เกี่ยวข้องกับกิจการต่าง ๆ ทางทะเล ทั้งนี้ ศรชล. มีนโยบายให้จัดประชุม ศรชล. ปีงบประมาณละ 3 ครั้ง โดยให้หน่วยงานใน ศรชล. สลับหมุนเวียนการเป็นเจ้าภาพจัดงาน เพื่อพัฒนาศักยภาพการปฏิบัติงานของเจ้าหน้าที่ใน ศรชล. ให้มีความพร้อมในการประสานงานร่วมกันอย่างบูรณาการ สามารถช่วยเหลือประชาชนและผู้ประสบภัยทางทะเลได้อย่างมีประสิทธิภาพ และรักษาผลประโยชน์ของชาติทางทะเลได้อย่างยั่งยืน
การจัดประชุมสัมมนาฯ ในครั้งนี้ จท. ในฐานะที่เป็นหน่วยงานหลักใน ศรชล. ได้รับมอบหมายให้เป็นเจ้าภาพจัดงาน ซึ่งกิจกรรมภายในงาน ประกอบด้วย การบรรยายพิเศษเกี่ยวกับภาพรวมการบริหารจัดการกองเรือประมง โดย นายศรศักดิ์ แสนสมบัติ อธิบดีกรมเจ้าท่า บรรยายในหัวข้อ การจดทะเบียนเรือ และการพิสูจน์อัตลักษณ์คนประจำเรือ (Face Scan) โดยวิทยากรจาก จท. การแบ่งกลุ่มประชุมสัมมนา 3 กลุ่ม ได้แก่ โครงสร้างองค์กรตามแผนการค้นหาและช่วยเหลือผู้ประสบภัยทางทะเล การสื่อสารเพื่อช่วยเหลือผู้ประสบภัยทางทะเล ขั้นตอนการปฏิบัติการค้นหาและช่วยเหลือผู้ประสบภัยทางทะเล กิจกรรมสัมพันธ์กลุ่ม โดยการเก็บขยะชายหาดตั้งแต่บริเวณพัทยากลางถึงพัทยาใต้ มีวัตถุประสงค์เพื่อให้หน่วยงานหลักใน ศรชล. และหน่วยปฏิบัติการร่วม ได้เสริมสร้างความรู้ ความเข้าใจด้านความร่วมมือและการปฏิบัติตามภารกิจต่าง ๆ ให้เป็นไปในทิศทางเดียวกัน วางแผนการปฏิบัติงานและแก้ไขปัญหาร่วมกัน เป็นเวทีแลกเปลี่ยนความคิดเห็นรับฟังข้อเสนอแนะ ลดปัญหาความขัดแย้ง และสร้างเครือข่ายความร่วมมือในการปฏิบัติงาน

ที่มา : http://www.thaigov.go.th/news/contents/details/3965
