รัฐบาลไทย-ข่าวทำเนียบรัฐบาล-รองนายกฯ ประจิน และ รมว.ดิจิทัลฯ ให้การต้อนรับนายกรัฐมนตรีสาธารณรัฐสังคมนิยมเวียดนามเยือนไทย

วันศุกร์ที่ 18 สิงหาคม 2560
รองนายกฯ ประจิน และ รมว.ดิจิทัลฯ ให้การต้อนรับนายกรัฐมนตรีสาธารณรัฐสังคมนิยมเวียดนามเยือนไทย
รองนายกฯ ประจิน และ รมว.ดิจิทัลฯ
พลอากาศเอก ประจิน จั่นตอง รองนายกรัฐมนตรี พร้อมด้วย ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม ในฐานะรัฐมนตรีเกียรติยศ ให้การต้อนรับ นายเหงียน ซวน ฟุก นายกรัฐมนตรีสาธารณรัฐสังคมนิยมเวียดนาม และภริยา ในโอกาสเดินทางเยือนประเทศไทยอย่างเป็นทางการ ในฐานะแขกของรัฐบาล ณ ท่าอากาศยานทหาร 2 กองบิน 6 กรุงเทพฯ เมื่อวันที่ 17 สิงหาคม 2560 ซึ่งการเดินทางมาเยือนประเทศไทยครั้งนี้ นายกรัฐมนตรีสาธารณรัฐสังคมนิยมเวียดนามและนายกรัฐมนตรีของไทย จะร่วมเป็นสักขีพยานในพิธีลงนามความตกลงระหว่างไทยและเวียดนาม 5 ด้าน ประกอบด้วย 1.) ความร่วมมือด้านวิทยาศาสตร์ เทคโนโลยีและนวัตกรรม ครอบคลุมความร่วมมือใน 6 กิจกรรม 2.) บันทึกความเข้าใจเพื่อสถาปนาความสัมพันธ์เมืองพี่ เมืองน้อง ระหว่างจังหวัดตราดกับจังหวัดก่าเมา 3.) ความร่วมมือด้านไปรษณีย์ สารสนเทศและการสื่อสาร รวมถึงความมั่นคงปลอดภัยทางไซเบอร์ เทคโนโลยีดิจิทัล 4.) ความร่วมมือด้านเศรษฐกิจและการค้า และ 5.) ความร่วมมือระหว่างธนาคารแห่งชาติเวียดนามกับธนาคารแห่งประเทศไทย เพื่อขยายความร่วมมือ รวมทั้งส่งเสริมและสนับสนุนความร่วมมือด้านการเงินและกฎระเบียบที่เกี่ยวข้อง ตลอดจนการแลกเปลี่ยนประสบการณ์และความรู้ร่วมกัน
************************

ที่มา : http://www.thaigov.go.th/news/contents/details/6045
