รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ชี้แจงการบริหารจัดการน้ำ และแนวทางการให้ความช่วยเหลือเกษตรกรที่นาข้าวถูกน้ำท่วม จ.กาฬสินธุ์

วันพฤหัสบดีที่ 17 สิงหาคม 2560
กระทรวงเกษตรและสหกรณ์ชี้แจงการบริหารจัดการน้ำ และแนวทางการให้ความช่วยเหลือเกษตรกรที่นาข้าวถูกน้ำท่วม จ.กาฬสินธุ์
กระทรวงเกษตรและสหกรณ์ชี้แจงการบริหารจัดการน้ำ และแนวทางการให้ความช่วยเหลือเกษตรกรที่นาข้าวถูกน้ำท่วม จ.กาฬสินธุ์
วันนี้ (17 สิงหาคม 2560) นายสัญชัย เกตุวรชัย อธิบดีกรมชลประทาน  กระทรวงเกษตรและสหกรณ์ ชี้แจงประเด็นข่าวผลกระทบจากปัญหาน้ำท่วม จังหวัดกาฬสินธุ์ สรุปสาระสำคัญ ดังนี้
1. จ.กาฬสินธุ์ ซึ่งถูกน้ำท่วมกว่า 20 วันเริ่มมีปัญหาสุขภาพจิต โดยเฉพาะพื้นที่ 5 อำเภอ ได้แก่ อ.เมืองกาฬสินธุ์, อ.ยางตลาด. อ.กมลาไสย, อ.ฆ้องชัย และ อ.ร่องคำ พื้นที่นาข้าวยังคงถูกน้ำท่วม  จากการปล่อยน้ำจากเขื่อนลำปาว
2. ประชาชน โดยเฉพาะฝั่งลำน้ำพาน รอยต่อ ต.ลำพาน อ.เมืองกาฬสินธุ์ และ ต.ดอนสมบูรณ์ อ.ยางตลาด กว่า 500 ครอบครัว ไม่ได้รับการดูแลที่ดีจากหน่วยงานซึ่งรับผิดชอบด้านสุขภาพ เกิดปัญหาโรคซึมเศร้า จากปัญหานาข้าวเสียหายและปัญหาหนี้สิน เพราะทุกครอบครัวในอีสานจะทำนาข้าวเอาไว้กินเอง แต่กลับถูกน้ำท่วม
3. ชาวบ้านประสบปัญหาการบริหารจัดการน้ำของเขื่อนลำปาว ซึ่งเป็นการผลักภาระความเสียหายให้กับประชาชน
ทั้งนี้จากคำถามที่ว่า ชาวบ้านประสบปัญหาการบริหารจัดการน้ำของเขื่อนลำปาวซึ่งเป็นการผลักภาระความเสียหายให้กับประชาชน อธิบดีกรมชลประทานตอบชี้แจงว่า การบริหารจัดการน้ำของเขื่อนลำปาว กรมชลประทาน ได้ติดตามสถานการณ์น้ำอย่างใกล้ชิด  โดยปฏิบัติตามเกณฑ์การควบคุมปริมาณน้ำในอ่างเก็บน้ำเขื่อนลำปาว (Rule Curve) อย่างเคร่งครัด มีการพิจารณาปรับการระบายน้ำจากอ่างเก็บน้ำ ให้สอดคล้องกับปริมาณน้ำที่ไหลลงอ่างเก็บน้ำ ให้ระดับน้ำในอ่างเก็บน้ำอยู่ภายใต้เส้นควบคุมระดับบน (Upper Rule Curve) โดยสถานการณ์น้ำตั้งแต่วันที่ 1 มิถุนายน – 13 กรกฎาคม 2560  มีปริมาณน้ำไหลเข้าอ่างเก็บน้ำลำปาวอยู่ในเกณฑ์มากกว่าค่าเฉลี่ย มีปริมาณน้ำ 925.40 ล้านลูกบาศก์เมตร คิดเป็น 46.74 % ของความจุ แต่ระดับน้ำในอ่างเก็บน้ำยังอยู่ต่ำกว่าเส้นควบคุมบน  (Upper Rule Curve) 2.03 เมตร
ต่อมาในช่วงวันที่ 14 - 19 ก.ค.60 ภาคตะวันออกเฉียงเหนือได้รับอิทธิพลจากพายุตาลัส ทำให้มีฝนตกมากในพื้นที่รับน้ำเหนืออ่างเก็บน้ำเขื่อนลำปาว จ.กาฬสินธุ์ จึงทำให้มีปริมาณน้ำไหลเข้าอ่างเพิ่มขึ้น จำนวนมาก โดยมีปริมาณรวม 272.07 ล้านลูกบาศก์เมตร  ทำให้ต้องมีการระบายน้ำเพิ่มอยู่ระหว่าง 4.0 – 6.40 ล้านลูกบาศก์เมตรต่อวัน ตั้งแต่วันที่ 21 – 23 ก.ค.60  ซึ่งกรมชลประทานคำนึงถึงสภาพลำน้ำปาวด้านท้ายน้ำเพื่อไม่เกิดผลกระทบ น้ำล้นตลิ่งลำน้ำปาว ลำพาน และพื้นที่การเกษตร ซึ่งการระบายน้ำดังกล่าวยังน้อยกว่าปริมาณน้ำไหลเข้า ทำให้สถานการณ์น้ำในอ่างเก็บน้ำลำปาวเพิ่มระดับสูงขึ้นจนมีปริมาณเก็บกัก 1,113.90 ล้านลูกบาศก์เมตร (ณ วันที่ 23 ก.ค.60)
จากนั้นในช่วงวันที่ 25 – 27 ก.ค.60 ภาคตะวันออกเฉียงเหนือได้รับอิทธิพลจากหย่อมความกดอากาศต่ำ ที่สลายตัวจากพายุเซินกา มีฝนตกหนักให้พื้นที่ 2-3 วันติดต่อ มีปริมาณน้ำฝนตกเฉลี่ย 257 มม. ทำให้มีปริมาณน้ำไหลเข้าอ่างฯ รวม 694.56 ล้านลูกบาศก์เมตร รวมปริมาณที่ไหลเข้าอ่างเก็บน้ำในช่วงก่อนหน้า ทำให้ระดับน้ำในอ่างเก็บน้ำเพิ่มขึ้นเป็น 1,656.80 ล้านลูกบาศก์เมตร หรือคิดเป็น 83.77 % ของความจุ ( วันที่ 31 ก.ค.60) ทำให้ระดับน้ำในอ่างเกินเส้นควบคุมบน (Upper Rule Curve) 0.90 เมตร กรมชลประทานได้หารือร่วมกับจังหวัดกาฬสินธุ์ พิจารณาแนวทางการปฏิบัติร่วมกัน โดยเห็นสมควรเพิ่มการระบายน้ำจาก 11 ล้านลบ.ม ต่อวัน มาเป็นลำดับจนถึง 30 ล้านลบ.ม ต่อวันและคงการระบายน้ำตั้งแต่วันที่ 9 สิงหาคม จนถึงปัจจุบัน
จากเหตุผลและความจำเป็นของการระบายน้ำดังกล่าว กรมชลประทานต้องคำนึงถึงการรักษาเสถียรภาพของปริมาณน้ำในอ่างเก็บน้ำให้มีช่องว่างเพียงพอสำหรับการรับน้ำเพิ่มในเดือนสิงหาคม – กันยายน 2560 ซึ่งเป็นช่วงฤดูฝนของภาคตะวันออกเฉียงเหนือ ซึ่งจากสถิติข้อมูลของอ่างเก็บน้ำลำปาว พบว่าในช่วง 2 เดือนดังกล่าวจะมีปริมาณน้ำไหลเข้าอ่างฯ รวมกว่า 1,100 ล้านลบ.ม.  ทั้งนี้ หากกรมชลประทานไม่ปรับเพิ่มการระบายน้ำจากอ่างเก็บน้ำ จะเกิดความเสี่ยงที่น้ำในอ่างเก็บน้ำลำปาวเพิ่มขึ้นถึงระดับเก็บกัก ทำให้ไม่สามารถควบคุมบริหารจัดการปริมาณน้ำที่จะไหลเข้าอ่างฯ เพิ่มเติมในอนาคตได้ ซึ่งจะมีผลทำให้อ่างเก็บน้ำลำปาว ต้องระบายน้ำออกจากเขื่อนเท่ากับปริมาณน้ำไหลเข้า เกิดผลกระทบต่อพี่น้องประชาชนที่อยู่ท้ายเขื่อนลำปาว เป็นอย่างมากและมีผลกระทบไปถึงพื้นที่จังหวัดทางตอนท้ายเขื่อนอีกหลายจังหวัด
สำหรับสถานการณ์น้ำ ตั้งแต่วันที่ 10 สิงหาคม ถึงปัจจุบัน ปริมาณน้ำไหลเข้าอ่างเก็บน้ำลำปาวอยู่ในเกณฑ์ลดลง ทำให้ระดับน้ำในอ่างเก็บน้ำลำปาวมีระดับลดลง คาดการณ์ว่าระดับจะลดลงเข้าสู่เกณฑ์ควบคุมบน (Upper Rule Curve) ในประมาณวันที่ 19-20 สิงหาคม 2560 ซึ่งในกรณีดังกล่าวนี้ กรมชลประทานได้ร่วมกับจังหวัดกาฬสินธุ์ พิจารณาที่จะปรับลดการระบายน้ำจากอ่างเก็บน้ำลำปาวลง จาก 30 ล้านลบ.ม  เป็น 25 ล้าน ลบ.ม ต่อวัน และ 15 ล้านลบ.ม ต่อวัน ตามลำดับ  อย่างไรก็ตามเนื่องจากระยะนี้อยู่ช่วงกลางฤดูฝน กรมชลประทานอาจปรับแผนการระบายน้ำให้เหมาะสม สอดคล้องกับปริมาณน้ำที่ไหลลงอ่าง  คาดการณ์สถานการณ์น้ำท่วมในพื้นที่ 5 อำเภอของจังหวัดกาฬสินธุ์จะลดลงจนสู่สภาวะปกติในช่วงต้นเดือนกันยายน 2560
นอกจากนี้ กรมชลประทานยังมีมาตรการเสริมเพื่อสนับสนุนการบรรเทาอุทกภัยในลุ่มน้ำชี-มูล ดังนี้
1. การจัดจราจรน้ำในลุ่มน้ำชี-มูล โดยเร่งระบายน้ำจากแม่น้ำชีให้ไหลลงแม่น้ำมูลออกสู่แม่น้ำโขงโดยเร็วด้วยการเปิดบานระบายของเขื่อนในแม่น้ำชีทุกแห่งและปรับลดการระบายน้ำจากพื้นที่ต้นแม่น้ำชี พร้อมกับชะลอน้ำจากแม่น้ำมูลโดยการปรับลดบานเขื่อนราษีไศล (จ.ศรีสะเกษ)
2. ติดตั้งเครื่องผลักดันน้ำและเครื่องสูบน้ำในลำน้ำชีเพื่อเร่งระบายน้ำจากแม่น้ำชีลงแม่น้ำมูล ตลอดจนสูบน้ำท่วมขังในพื้นที่ลุ่มต่ำในลุ่มน้ำชีและลุ่มน้ำมูล โดยติดตั้งเครื่องผลักดันน้ำ จำนวน 122 เครื่อง เครื่องสูบน้ำ 120 เครื่อง
3. เสริมความมั่นคงแข็งแรงของพนังกั้นน้ำที่เป็นจุดเสี่ยงตามลำน้ำชี ลำน้ำปาว และลำน้ำพาน พร้อมจัดเจ้าหน้าที่เฝ้าระวังและติดตามสถานการณ์อย่างใกล้ชิด
4. ปิดล้อมพื้นที่โรงเรียนอุ่มเม่าวิทยา และโรงเรียนดอนหญ้านางศึกษา อำเภอยางตลาด จังหวัดกาฬสินธุ์ พร้อมสูบน้ำออก ให้โรงเรียนสามารถเปิดเรียนได้ตามปกติ
ทางด้าน นายอนันต์ สุวรรณรัตน์  อธิบดีกรมการข้าว กระทรวงเกษตรและสหกรณ์ชี้แจงเพิ่มเติม กรณีที่ชาวนาในพื้นที่ จ.กาฬสินธุ์ประสบปัญหาน้ำท่วมนาข้าวได้รับความเสียหาย ส่งผลกระทบต่อผลผลิตข้าวซึ่งปลูกไว้สำหรับเพื่อบริโภคภายในครัวเรือน ว่าจากกรณีดังกล่าวกรมการข้าวมีความห่วงใยต่อชาวนาเป็นอย่างมาก  และได้กำชับเจ้าหน้าที่ในพื้นที่ให้เร่งสำรวจความเสียหายเพื่อจะได้ดำเนินการหาแนวทางช่วยเหลือต่อไป  ซึ่งแนวทางการช่วยเหลือของภาครัฐในกรณีถูกน้ำท่วมเสียหายระหว่างวันที่ 5 กค. ถึง ส.ค.60  มีดังนี้
1. กรณีพื้นที่ปลูกข้าวเสียหายโดยสิ้นเชิง (ต้นข้าวตายหมด) ชาวนาจะได้รับการช่วยเหลือในอัตรา 1,113 บาท/ไร่ รายละไม่เกิน 30ไร่ และได้รับเงินช่วยเหลือค่าปรับพื้นที่แบบเหมาจ่าย 700 บาท/ไร่ ซึ่งเป็นไปตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน และหากเป็นผลกระทบจากพายุตาลัสและเซนกาจะได้รับการเยียวยาครัวเรือนละ 3,000บาท นอกจากนี้ชาวนาที่ได้ทำประกันภัยข้าวนาปีกับ ธ.ก.ส.จะได้รับเงินอีกจำนวน 1,260บาท/ไร่
2. สำหรับกรณีพื้นที่ปลูกข้าวเสียหายบางส่วน (ต้นข้าวยังไม่ตาย) ชาวนาที่ประสงค์จะปลูกข้าวใหม่จะได้รับการสนับสนุนเมล็ดพันธุ์ข้าวจากกรมการข้าว  และเพื่อลดผลกระทบดังกล่าว กรมการข้าวยังได้จัดรถหน่วยเคลื่อนที่เร็วออกให้บริการด้านสุขภาพข้าวและวิเคราะห์ข้อมูล  พร้อมให้คำแนะนำการป้องกันกำจัดโรคและแมลงศัตรูข้าวที่จะเข้าทำลายต้นข้าวในช่วงนี้
อย่างไรก็ตามหากเกษตรกรมีข้อสงสัยสามารถสอบถามข้อมูลเพิ่มเติมได้ที่ศูนย์เมล็ดพันธุ์ข้าวกาฬสินธุ์  หรือสายด่วนหมอข้าว โทร.1170  กด 4
-----------------------------------------------------

ที่มา : http://www.thaigov.go.th/news/contents/details/5996
