รัฐบาลไทย-ข่าวทำเนียบรัฐบาล-รมว.พม. มอบโล่เชิดชูเกียรติแก่ผู้สูงอายุต้นแบบ "สูงวัย กายใจ แข็งแรง" เป็นคณะนักกรีฑาผู้สูงอายุไทย ในการแข่งขันกรีฑาผู้สูงอายุชิงชนะเลิศแห่งเอเชีย ครั้งที่ 20 ณ สาธารณรัฐประชาชนจีน

วันจันทร์ที่ 6 พฤศจิกายน 2560
รมว.พม. มอบโล่เชิดชูเกียรติแก่ผู้สูงอายุต้นแบบ "สูงวัย กายใจ แข็งแรง" เป็นคณะนักกรีฑาผู้สูงอายุไทย ในการแข่งขันกรีฑาผู้สูงอายุชิงชนะเลิศแห่งเอเชีย ครั้งที่ 20 ณ สาธารณรัฐประชาชนจีน
รมว.พม. มอบโล่เชิดชูเกียรติแก่ผู้สูงอายุต้นแบบ "สูงวัย กายใจ แข็งแรง" เป็นคณะนักกรีฑาผู้สูงอายุไทย สร้างชื่อเสียงระดับนานาชาติ คว้า 41 เหรียญ เป็นลำดับที่ 6 ของเอเชีย ในการแข่งขันกรีฑาผู้สูงอายุชิงชนะเลิศแห่งเอเชีย ครั้งที่ 20 ณ สาธารณรัฐประชาชนจีน
วันนี้ (6 พ.ย. 60) เวลา 10.00 น. ที่บริเวณโถงกลางชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีมอบโล่เชิดชูเกียรติแก่ผู้สูงอายุต้นแบบ ภายใต้แนวคิด "สูงวัย กาย ใจ แข็งแรง" เป็นคณะนักกรีฑาผู้สูงอายุไทยที่ได้รับคัดเลือกจากสมาคมกรีฑาผู้สูงอายุแห่งประเทศไทย เข้าร่วมการแข่งขันกรีฑาผู้สูงอายุชิงชนะเลิศแห่งเอเชีย ครั้งที่ 20 เมื่อวันที่ 24 – 28 กันยายน 2560 ที่เมืองรูเกา สาธารณรัฐประชาชนจีน ซึ่งสามารถสร้างชื่อเสียงให้กับประเทศไทย ด้วยการคว้า 24 เหรียญทอง 13 เหรียญเงิน และ 4 เหรียญทองแดง รวมทั้งหมด 41 เหรียญ เป็นลำดับที่ 6 ของเอเชีย
พลตำรวจเอก อดุลย์ กล่าวว่า ผู้สูงอายุถือเป็นทุนทางสังคมที่มีศักยภาพและสมควรส่งเสริมเป็นทรัพยากรมนุษย์อันทรงคุณค่าตลอดไป กระทรวงการพัฒนาสังคมและความมั่นคงของมนุษย์ (พม.) จึงได้ดำเนินการส่งเสริมโอกาสและเปิดพื้นที่ให้กับผู้สูงอายุมีส่วนร่วมพัฒนาสังคม โดยจัดกิจกรรมที่เป็นประโยชน์ต่อผู้สูงอายุ ซึ่งการจัดกิจกรรมด้านกรีฑา เป็นการเปิดโอกาสให้ผู้สูงอายุที่มีใจรักสุขภาพได้ออกกำลังอย่างสม่ำเสมอต่อเนื่อง เพื่อส่งเสริมสุขภาพกายและใจที่แข็งแรงสมบูรณ์ ซึ่งจะส่งผลให้ผู้สูงอายุสามารถพึ่งตนเองได้และเป็นพลังให้กับชุมชนและสังคมต่อไป ทั้งนี้ กระทรวง พม. โดยกรมกิจการผู้สูงอายุ (ผส.) มีภารกิจหลักในการส่งเสริมและสนับสนุนศักยภาพผู้สูงอายุได้พัฒนาตนเอง และมีส่วนร่วมในกิจกรรมทางสังคม โดยนำความรู้ ประสบการณ์ และภูมิปัญญา มาใช้ประโยชน์เพื่อชุมชนและสังคม
พลตำรวจเอก อดุลย์ กล่าวต่อไปว่า กระทรวง พม. ได้ตระหนักถึงความสำคัญของศักยภาพผู้สูงอายุ โดยเฉพาะอย่างยิ่งนักกีฬาผู้สูงอายุ ที่สร้างชื่อเสียงให้กับประเทศไทยด้วยการชนะรางวัลจำนวนมากในการแข่งขันกีฬาผู้สูงอายุนานาชาติ ทั้งในระดับเอเชียและระดับโลกอย่างต่อเนื่องมาโดยตลอด ซึ่งครั้งนี้ จึงได้จัดพิธีมอบโล่เชิดชูเกียรติแก่ผู้สูงอายุต้นแบบ เป็นคณะนักกรีฑาผู้สูงอายุไทย อายุระหว่าง 65 – 97 ปี เป็นนักกรีฑาประเภทต่างๆ เช่น วิ่ง วิ่งผลัด เขย่งก้าวกระโดด พุ่งแหลน ทุ่มน้ำหนัก และขว้างจักร ที่ได้รับคัดเลือกจากสมาคมกรีฑาผู้สูงอายุแห่งประเทศไทย เข้าร่วมการแข่งขันกรีฑาผู้สูงอายุชิงชนะเลิศแห่งเอเชีย ครั้งที่ 20 เมื่อวันที่ 24 – 28 กันยายน ที่ผ่านมา ที่เมืองรูเกา สาธารณรัฐประชาชนจีน ทั้งนี้ สามารถสร้างผลงานได้อย่างยอดเยี่ยม ด้วยการคว้า 24 เหรียญทอง 13 เหรียญเงิน และ 4 เหรียญทองแดง รวมทั้งหมด 41 เหรียญ เป็นลำดับที่ 6 ของเอเชีย โดยเฉพาะนักกรีฑาชายอายุ 97 ปี สามารถคว้า 4 เหรียญทองจากการแข่งขันวิ่ง 100 เมตรชาย พุ่งแหลน ทุ่มน้ำหนัก และขว้างจักร รวมทั้งนักกรีฑาหญิงอายุ 89 ปี ที่สามารถคว้า 3 เหรียญทอง จากการแข่งขันพุ่งแหลน ทุ่มน้ำหนัก และขว้างจักร
“การแข่งขันกรีฑาผู้สูงอายุครั้งนี้ นับเป็นรายการหนึ่งที่สร้างความภาคภูมิใจให้กับคนไทยทั้งประเทศ ซึ่งจะเป็นแรงบันดาลใจให้เยาวชนและคนทุกวัยหันมาใส่ใจในการเล่นกีฬามากยิ่งขึ้น โดยไม่นำอายุมาเป็นอุปสรรคในการส่งเสริมสุขภาพกายและใจที่แข็งแรงสมบูรณ์ อีกทั้งเป็นแบบอย่างที่ดีในการจัดกิจกรรมที่เป็นประโยชน์ต่อผู้สูงอายุ ซึ่งส่งผลให้ผู้สูงอายุทั่วประเทศเห็นถึงความสำคัญของการออกกำลังกายที่ส่งผลต่อคุณภาพชีวิตที่ดี ตลอดจนการบำเพ็ญคุณประโยชน์แก่วงการกีฬาของประเทศ โดยเฉพาะการสร้างชื่อเสียงให้กับประเทศไทย” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7842
