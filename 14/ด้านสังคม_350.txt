รัฐบาลไทย-ข่าวทำเนียบรัฐบาล-พม. เร่งส่งเสริมสังคมน่าอยู่ และร่วมกันปกป้องลูกหลานจากความรุนแรง

วันจันทร์ที่ 19 มิถุนายน 2560
พม. เร่งส่งเสริมสังคมน่าอยู่ และร่วมกันปกป้องลูกหลานจากความรุนแรง
พม. เร่งส่งเสริมสังคมน่าอยู่ และร่วมกันปกป้องลูกหลานจากความรุนแรง
เมื่อวันที่ 18  มิ.ย. 60 เวลา 14.30 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เปิดเผยว่า ปัจจุบันปัญหาสังคมซับซ้อนมากขึ้น โดยปรากฏให้เห็นผ่านสื่อและโซเชียลมีเดียลต่างๆ อย่างต่อเนื่อง พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ให้ความสำคัญกับแก้ไขปัญหาดังกล่าว โดยมอบให้กระทรวง พม. ติดตามเหตุการณ์และข่าวเป็นประจำทุกวัน  เพื่อให้การช่วยเหลือ คุ้มครอง และปกป้องเด็ก และบุคคลผู้ประสบปัญหาทางสังคม อย่างทันท่วงที
นางนภา กล่าวต่อไปว่า การแก้ไขปัญหาทางสังคม...รอไม่ได้ เพราะเป็นการละเมิดศักดิ์ศรีของความเป็นมนุษย์อย่างร้ายแรง การแชร์ภาพผ่านโซเชียลมีเดียก็มีส่วนกระตุ้นให้เกิดความเข้าใจว่าเป็นเรื่องปกติธรรมดา กระทรวง พม. ได้ให้ความสำคัญกับการส่งเสริมความร่วมมือของภาคประชาสังคม ให้มีส่วนร่วมดูแลสังคมทุกพื้นที่ เพื่อสร้างการรับรู้แก่ชุมชน หากพบเห็นการกระทำความรุนแรงในครอบครัว การละเมิดเด็กและสตรี  กรุณาแจ้งให้กระทรวง พม. และหน่วยงานที่เกี่ยวข้องทราบ เพื่อจะได้ดำเนินการให้การช่วยเหลือที่รวดเร็วและทันการณ์  ทั้งนี้ มีกฎหมายหลายฉบับให้การคุ้มครองผู้พบเห็นที่แจ้งเบาะแสแก่พนักงานเจ้าหน้าที่โดยไม่ต้องรับผิดทั้งทางแพ่ง ทางอาญา และทางปกครอง เช่น พระราชบัญญัติคุ้มครองผู้ถูกกระทำด้วยความรุนแรงในครอบครัว พ.ศ.2550 พระราชบัญญัติคุ้มครองเด็ก พ.ศ.2546 รวมถึงพระราชบัญญัติปราบปรามการค้ามนุษย์ (ฉบับที่ 2) พ.ศ.2558 โดยมีกระทรวง พม. ทำหน้าที่ให้การคุ้มครองผู้ถูกกระทำหรือผู้ประสบปัญหาทางสังคม ทั้งทางด้านร่างกาย จิตใจ และสังคม
“กระทรวง พม. จะได้เพิ่มช่องทางการรับรู้ร่วมกับทุกภาคส่วน และชุมชนให้มากขึ้น เพื่อสร้างความตระหนักให้กับชุมชนและประชาชน โดยเฉพาะผู้ที่พบเห็นเบาะแส หรือเหตุการณ์การล่วงละเมิดต่อเด็กและสตรี การค้ามนุษย์ การกระทำความรุนแรงในครอบครัว และทุกปัญหาทางสังคม ขอความร่วมมือแจ้งกระทรวง พม. ผ่านศูนย์ช่วยเหลือสังคม โทร.1300 หรือบ้านพักเด็กและครอบครัวทุกจังหวัดทั่วประเทศ ตลอด 24 ชั่วโมง เพราะปัญหาสังคมเป็นเรื่องของทุกคน ซึ่งต้องช่วยกันสร้างสังคมให้น่าอยู่ และปกป้องลูกหลานให้ปลอดภัยอย่างยั่งยืน” นางนภา กล่าวในตอนท้าย

ที่มา : http://www.thaigov.go.th/news/contents/details/4627
