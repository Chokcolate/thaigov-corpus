รัฐบาลไทย-ข่าวทำเนียบรัฐบาล-รมว.พม. เปิดค่ายสวัสดิการ พม. กิจกรรม “หนึ่งใจพัฒน์” สร้างสุขข้าราชการ 4.0 ภายใต้โครงการ “HAPPY KIDS in SUMMER”

วันจันทร์ที่ 3 เมษายน 2560
รมว.พม. เปิดค่ายสวัสดิการ พม. กิจกรรม “หนึ่งใจพัฒน์” สร้างสุขข้าราชการ 4.0 ภายใต้โครงการ “HAPPY KIDS in SUMMER”
รมว.พม. เปิดค่ายสวัสดิการ พม. กิจกรรม “หนึ่งใจพัฒน์” สร้างสุขข้าราชการ 4.0 ภายใต้โครงการ “HAPPY KIDS in SUMMER” โดยรับบุตรหลานข้าราชการและเจ้าหน้าที่ที่อยู่ระหว่างปิดภาคเรียน เข้าร่วมกิจกรรม
วันนี้ (3 เม.ย. 60) เวลา 10.30 น. ที่ บริเวณโถงชั้น 1 กรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานพิธีเปิดค่ายสวัสดิการ พม. กิจกรรม "หนึ่งใจพัฒน์” สร้างสุขข้าราชการ 4.0 ภายใต้โครงการ "HAPPY KIDS in SUMMER" โดยมีวัตถุประสงค์เพื่อจัดสวัสดิการในการทำงานให้แก่ข้าราชการเจ้าหน้าที่ผู้ปฏิบัติงานที่ต้องดูแลบุตร หลาน ในระหว่างปิดภาคเรียน สามารถพามาร่วมกิจกรรมในระหว่างปฏิบัติราชการลดความกังวลใจ ทำให้ปฏิบัติงานได้มีประสิทธิภาพ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อนงานตามนโยบาย 3A โดยเฉพาะ A2 นโยบายการบริหารการพัฒนา ข้อ 5 การจัดสวัสดิการบุคลากร ซึ่งกรมพัฒนาสังคมและสวัสดิการ (พส.) ได้ขับเคลื่อนงานดังกล่าวตามนโยบาย พม. ซึ่งสอดคล้องกับแนวทางการพัฒนาข้าราชการของ พลเอกประยุทธ จันทร์โอชา นายกรัฐมนตรี "ข้าราชการทุกคนต้องปรับเปลี่ยนการทำงาน ปรับเปลี่ยนวัฒนธรรม และปรับเปลี่ยนวิธีคิด ต้องปฏิรูป พัฒนาตนเอง ให้มีความพร้อมรองรับสู่การเป็นข้าราชการ 4.0 รวมทั้งต้องเป็นองค์กรที่มีจริยธรรมทำงานโดยความคิดสร้างสรรค์” ทังนี้ จึงได้จัดกิจกรรมค่ายสวัสดิการ พม. ซึ่งเป็นกิจกรรมหนึ่งที่สร้างสรรค์ตามนโยบายดังกล่าว
พลตำรวจเอก อดุลย์ กล่าวต่อไปว่า สำหรับค่ายสวัสดิการ พม. กิจกรรม "หนึ่งใจพัฒน์” ภายใต้โครงการ HAPPY KIDS in SUMMER กำหนดจัดขึ้นระหว่างวันที่ 3 เมษายน – 8 พฤษภาคม 2560 เน้นกิจกรรมการพัฒนารอบด้าน (Play and Learn) ภายใต้กรอบแนวคิด 4A ผ่านฐานการเรียนรู้ 4 ฐานประกอบด้วย A1 : Art พัฒนาความฉลาดทางอารมณ์ (EQ) เน้นการละลายพฤติกรรม เพิ่มทักษะทางสังคม และสร้างวินัย A2 : Academic พัฒนาความฉลาดทางสติปัญญา (IQ) เน้นการเรียนรู้ทักษะภาษาไทยสนุกคิด English Station สร้างสรรค์งานวิทย์ และการฝึกคิดคณิตศาสตร์ A3 : Action พัฒนาความฉลาดทางจริยธรรม (MQ)เน้นการเรียนรู้นอกสถานที่เรียนรู้ตามคำพ่อสอน สู่ความพอเพียง พี่เลี้ยงวัยกระเตาะ บ่มเพาะจิตอาสา และการสืบสานภูมิปัญญาผู้สูงอายุ และ A4 : Award การสร้างแรงจูงใจ รางวัลแห่งความเพียร จากรัฐมนตรีและผู้บริหาร ทั้งนี้ การดำเนินกิจกรรมดังกล่าวยังได้รับความร่วมมือจากภาคประชารัฐ อาทิ อาสาสมัครพัฒนาสังคมและความมั่นคงของมนุษย์ (อพม.) และเครือข่ายอาสาสมัครชาวต่างประเทศของกระทรวงการพัฒนาสังคมฯ สำนักวัฒนธรรมกีฬาและการท่องเที่ยว กรุงเทพมหานคร คณะวิทยาศาสตร์และเทคโนโลยี มหาวิทยาลัยเทคโนโลยีราชมงคลธัญบุรี มหาวิทยาลัยราชภัฏสวนสุนันทา มหาวิทยาลัยราชภัฏสวนดุสิตบริษัท โฟซ์เซเว่นทีนโปรดั๊กชั่น จำกัด และบริษัทมหโชควณิชย์ จำกัด นางอนงค์ มังคละเสน อดีตข้าราชการบำนาญ โรงเรียนปราสาททองวิทยา จ.พระนครศรีอยุธยา และคริสโตเฟอร์ไรท์ติวเตอร์จิตอาสา
"ทั้งนี้ การจัดกิจกรรมดังกล่าว จะสร้างความสมดุลระหว่างชีวิตการทำงานกับครอบครัว ให้กับบุคลากร อีกทั้ง บุตรหลานข้าราชการและเจ้าหน้าที่เข้าร่วมโครงการทุกคนจะเติบโตเป็นเด็กไทย 4.0 แข็งแรง เก่ง ดี มีวินัย ใฝ่เรียนรู้ มีทักษะต่อไป อย่างไรก็ตาม กระทรวงการพัฒนาสังคมฯ โดย พส. พร้อมเป็นหน่วยงานต้นแบบในการจัดสวัสดิการเพื่อสร้างความสมดุลระหว่างชีวิตและงาน พัฒนาบุคลากรให้สามารถทำงานได้อย่างมีศักยภาพเป็นข้าราชการ 4.0 หน่วยงานที่สนใจสามารถนำรูปแบบการจัดสวัสดิการไปปรับใช้ได้ตามบริบทของพื้นที่และสามารถประสานเครือข่าย อพม. และเครือข่ายอาสาสมัครชาวต่างประเทศของกระทรวงการพัฒนาสังคมฯ โดยสามารถติดต่อสอบถามรายละเอียดเพิ่มเติมได้ที่ กองหนึ่งใจเดียวกัน... ในทูลกระหม่อมหญิงอุบลรัตนราชกัญญา สิริวัฒนาพรรณวดี โทร 0 23068 8834” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2861
