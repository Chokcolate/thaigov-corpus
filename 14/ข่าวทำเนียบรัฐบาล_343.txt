รัฐบาลไทย-ข่าวทำเนียบรัฐบาล-นายกรัฐมนตรี ขอให้บุคลากรทางการแพทย์ฝึกฝนให้มีความชำนาญในวิชาชีพ พร้อมเรียนรู้ปรับปรุงเปลี่ยนแปลงให้สอดคล้องกับการปฏิรูป

วันพฤหัสบดีที่ 15 มิถุนายน 2560
นายกรัฐมนตรี ขอให้บุคลากรทางการแพทย์ฝึกฝนให้มีความชำนาญในวิชาชีพ พร้อมเรียนรู้ปรับปรุงเปลี่ยนแปลงให้สอดคล้องกับการปฏิรูป
มูลนิธิรามาธิบดี เข้าพบนายกรัฐมนตรี เพื่อประชาสัมพันธ์ โครงการ “ให้รัก...ให้ใจ...ให้ไม่สิ้นสุด”
วันนี้ (13 มิถุนายน 2560) เวลา 08.30 น. ณ ตึกบัญชาการ 1  ทำเนียบรัฐบาล ก่อนการประชุมคณะรัฐมนตรี  มูลนิธิรามาธิบดี ในพระราชูปถัมภ์ สมเด็จพระเทพรัตนราชสุดา ฯ สยามบรมราชกุมารี  โดยศาสตราจารย์ นายแพทย์ ปิยะมิตร อศรีธรา  คณบดีคณะแพทย์ศาสตร์โรงพยาบาลรามาธิบดี และประธานคณะกรรมการบริหารมูลนิธิรามาธิบดีฯ และดารานักแสดง เข้าพบ พลเอก ประยุทธ์  จันทร์โอชา นายกรัฐมนตรี เพื่อประชาสัมพันธ์ โครงการ “ให้รัก...ให้ใจ...ให้ไม่สิ้นสุด”  ซึ่งเป็นกิจกรรมระดมทุนในรูปแบบต่าง ๆ เพื่อสมทบโครงการสถาบันการแพทย์จักรีนฤบดินทร์ คณะแพทยศาสตร์ โรงพยาบาลรามาธิบดี ในการจัดซื้ออุปกรณ์ด้านการแพทย์ รวมถึงการสร้างบุคลากรทางการแพทย์ของสถาบันฯ เพื่อเติมเต็มโอกาสและความหวังในการรักษาที่ดียิ่งขึ้นให้กับคนไทย โดยสื่อสารผ่านคาแร็คเตอร์ตัวการ์ตูน “น้องให้ใจ” รวมถึงมีสติ๊กเกอร์ไลน์ ชื่อ Give Heart & Give Love ราคาประมาณ 60 บาท เพื่อให้ทุกคนได้สามารถดาวน์โหลดร่วมสมทบทุนได้
ทั้งนี้ เพื่อเป็นศูนย์ความเป็นเลิศทางการศึกษาและการวิจัย เพื่อผลิตบุคลากรทางการแพทย์ที่มีคุณภาพในทุกระดับ เป็นการเพิ่มศักยภาพในการผลิตบัณฑิตแพทย์ จำนวน 212 คนต่อปี และผลิตพยาบาลได้ 250 คนต่อปี รวมทั้งผลิตแพทย์ผู้เชี่ยวชาญสาขาต่าง ๆ 400 คนต่อปี ซึ่งเป็นพระราชดำริของพระบาทสมเด็จพระปรมินทรมหาภูมิพลอดุลยเดช ที่มีพระราชประสงค์ให้มีสถานพยาบาลหรือโรงพยาบาลรัฐขนาดใหญ่ระดับโรงเรียนแพทย์ที่จังหวัดสมุทรปราการ
โอกาสนี้ นายกรัฐมนตรีได้กล่าวทักทายด้วยอัธยาศัยอันดีพร้อมร่วมถ่ายภาพอย่างเป็นกันเองกับเหล่าดารานักแสดงที่มาร่วมประชาสัมพันธ์โครงการ พร้อมกับกล่าวว่าขอให้คนไทยทุกคน ให้รัก...ให้ใจ...ให้ไม่สิ้นสุด หากทุกคนทำได้ จะเป็นประโยชน์ต่อประเทศชาติและบ้านเมืองเป็นอย่างมาก พร้อมทั้งกล่าวถึงบุคคลากรทางการแพทย์ด้วยว่า นอกจากจะต้องฝึกฝนให้มีความชำนาญในวิชาชีพแล้ว ยังต้องเรียนรู้ และคำนึงถึงสิ่งรอบข้าง เพื่อปรับปรุงและเปลี่ยนแปลงให้สอดคล้องกับการปฏิรูป ตลอดจนแก้ปัญหาเดิมไม่ให้ประเทศเป็นแบบอดีตที่ผ่านมา
จากนั้น นายกรัฐมนตรี และคณะรัฐมนตรี ได้ร่วมสมทบทุนมูลนิธิฯในครั้งนี้ด้วย  ทั้งนี้ผู้สนใจสามารถร่วมบริจาคสมทบทุนได้ที่ ธนาคารไทยพานิชย์ บัญชีกระแสรายวัน สาขา รามาธิบดี เลขที่บัญชี 026-3-05216-3  ธนาคารกรุงเทพบัญชีกระแสรายวัน สาขาศูนย์การแพทย์สมเด็จพระเทพรัตน์ (รพ.รามาธิบดี)  เลขที่บัญชี 090-3-50015-5 และเข้าชมรายละเอียดเพิ่มเติมได้ที่ www.ramafoundation.or.th หรือ โทร.02-201-1111
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4476
