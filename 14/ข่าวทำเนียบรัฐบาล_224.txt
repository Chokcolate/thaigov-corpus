รัฐบาลไทย-ข่าวทำเนียบรัฐบาล-นายกรัฐมนตรียืนยันรัฐบาลพร้อมดูแลแก้ไขปัญหาอัตราบรรจุข้าราชการพยาบาลวิชาชีพอย่างเต็มที่

วันอังคารที่ 16 พฤษภาคม 2560
นายกรัฐมนตรียืนยันรัฐบาลพร้อมดูแลแก้ไขปัญหาอัตราบรรจุข้าราชการพยาบาลวิชาชีพอย่างเต็มที่
นายกรัฐมนตรียืนยันรัฐบาลพร้อมดูแลแก้ไขปัญหาอัตราบรรจุข้าราชการพยาบาลวิชาชีพอย่างเต็มที่
วันนี้ (16 พฤษภาคม 2560) เวลา 13.40 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงแนวทางแก้ไขปัญหาการบรรจุข้าราชการพยาบาลวิชาชีพว่า ได้รับฟังข้อเสนอแนะจากหน่วยงานต่าง ๆ ที่เกี่ยวข้องแล้ว และได้มีการประชุมโดยมอบหมายให้รองนายกรัฐมนตรีหาวิธีการแก้ไขปัญหา ซึ่งมีแนวโน้มการแก้ไขปัญหาในทางที่ดีขึ้น โดยจะทยอยบรรจุข้าราชการพยาบาลวิชาชีพให้ตามอัตราว่างภายในส่วนราชการที่สามารถบรรจุได้ไปก่อน และจะทยอยเพิ่มอัตราข้าราชการให้ภายในระยะเวลา 3 ปี
นายกรัฐมนตรีกล่าวต่อไปว่า สิ่งสำคัญต้องดูแลภาพรวมบุคลากรในระบบราชการทั้งหมด ทั้งข้าราชการ พนักงานราชการ ลูกจ้างประจำ และลูกจ้างชั่วคราวว่าจะทำอย่างไรในอนาคตเพื่อไม่ให้มีปัญหาตามมา ในส่วนของพยาบาลวิชาชีพมีการผลิตบุคลากรทุกปี ซึ่งรัฐบาลไม่สามารถบรรจุให้เข้ารับราชการได้ทุกคน แต่อาจจะแก้ไขปัญหาโดยภาคเอกชนให้ทุนเรียนพยาบาล พอจบมาแล้วก็กลับไปทำงานในสถานพยาบาลของเอกชนที่ให้ทุนเรียน พร้อมกล่าวยืนยันรัฐบาลจะดูแลเรื่องดังกล่าวอย่างเต็มที่ พร้อมมอบหมายให้สำนักงานคณะกรรมการข้าราชการพลเรือน และสำนักงานคณะกรรมการพัฒนาระบบราชการปรับโครงสร้างภายในทุกส่วนราชการให้มีความเชื่อมโยงและสอดคล้องกันกับภารกิจหน้าที่และงบประมาณที่มีอยู่อย่างเหมาะสมต่อไป
-----------------------------------------------

ที่มา : http://www.thaigov.go.th/news/contents/details/3765
