รัฐบาลไทย-ข่าวทำเนียบรัฐบาล-คปภ. ยกทีมเปิดตัวโครงการ “คปภ.เพื่อชุมชน”

วันพุธที่ 4 ตุลาคม 2560
คปภ. ยกทีมเปิดตัวโครงการ “คปภ.เพื่อชุมชน”
• delivery ระบบประกันภัยครบวงจรถึงประตูบ้านชุมชนเพื่อสร้างความรู้ความเข้าใจ พร้อมรับฟังสภาพปัญหา เตรียมช่วยแก้ไขปัญหาเรื่องร้องเรียน นำร่องโครงการที่ชุมชนตลาดน้ำคลองลัดมะยม เขตตลิ่งชัน กรุงเทพฯ เป็นแห่งแรก
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยถึงที่มาของการจัดทำโครงการ “คปภ.เพื่อชุมชน” ว่าสืบเนื่องจาก รัฐบาลได้กำหนดทิศทางยุทธศาสตร์สำคัญที่มุ่งเน้นในเรื่องการพัฒนาประเทศสู่ ความมั่นคง มั่งคั่ง และยั่งยืน ด้วยการสร้างความเข้มแข็งจากภายใน ที่มุ่งเน้นการใช้พลังประชารัฐในการขับเคลื่อนให้เศรษฐกิจของประเทศเติบโตอย่างยั่งยืนผ่านชุมชนต่างๆ ซึ่งเป็นเศรษฐกิจฐานรากที่สำคัญของประเทศ ทั้งนี้สำนักงาน คปภ. ในฐานะหน่วยงานกำกับดูแลและส่งเสริมธุรกิจประกันภัย รวมถึงคุ้มครองสิทธิประโยชน์ของประชาชนด้านการประกันภัย ได้ดำเนินนโยบายและกำหนดกรอบทิศทางการขับเคลื่อนยุทธศาสตร์ตามแผนพัฒนาการประกันภัย ฉบับที่ 3 (พ.ศ. 2559 - 2563) ที่มุ่งเน้นการเสริมสร้างความรู้ ความเข้าใจด้านการประกันภัยให้กับประชาชนทุกระดับ สามารถใช้ระบบการประกันภัยเป็นเครื่องมือในการบริหารความเสี่ยง และเป็นหลักประกันความมั่นคงในชีวิตและทรัพย์สินให้กับตนเองและครอบครัว ซึ่งจะเป็นการแบ่งเบาภาระของภาครัฐในการดูแลประชาชนให้มีคุณภาพชีวิตที่ดีขึ้น จึงได้จัดทำ “โครงการ คปภ.เพื่อชุมชน” โดยมุ่งเน้นการเสริมสร้างความรู้ความเข้าใจด้านการประกันภัยผ่านชุมชนต่างๆ ของประเทศ การพัฒนาผลิตภัณฑ์ประกันภัยเหมาะสมและสอดคล้องกับความต้องการของประชาชน การส่งเสริมการประกันภัยสำหรับรายย่อยหรือไมโครอินชัวร์รันส์ให้สามารถเข้าถึงประชาชนได้อย่างทั่วถึง ตลอดจนการส่งเสริมให้ประชาชนในชุมชนได้ช่วยคิด พัฒนา แลกเปลี่ยนเรียนรู้ ถ่ายทอดส่งต่อองค์ความรู้ด้านการประกันภัยให้เกิดขึ้นภายในชุมชนเพื่อร่วมเสริมสร้างชุมชนให้เข้มแข็ง สามารถพึ่งพาตนเองได้ในระยะยาว ซึ่งจะเป็นการขับเคลื่อนเศรษฐกิจฐานรากเพื่อเสริมสร้างให้เศรษฐกิจชุมชนของประเทศเติบโตอย่างเข้มแข็งและยั่งยืน
ดร.สุทธิพลกล่าวอีกว่าการดำเนินการตามโครงการ คปภ.เพื่อชุมชนนั้น จะมีการลงพื้นที่ชุมชนต่างๆ เพื่อให้ความรู้เกี่ยวกับการประกันภัย รวมทั้งเยี่ยมชมวิถีชีวิต ความเป็นอยู่ การประกอบอาชีพของผู้คนในชุมชน เพื่อรับทราบสภาพปัญหาที่แตกต่างกันของแต่ละชุมชนในพื้นที่ ซึ่งจะทำให้รับทราบความต้องการของแต่ละชุมชนเพื่อนำไปเป็นข้อมูลในการปรับปรุงและพัฒนาผลิตภัณฑ์ประกันภัยให้มีความสอดคล้องกับความต้องการของชุมชนมากยิ่งขึ้น พร้อมกันนี้ยังได้จัดทีมรับเรื่องร้องเรียนและทีมผู้ไกล่เกลี่ยข้อพิพาทด้านการประกันภัยในลักษณะ mobile unit ลงพื้นที่ให้บริการประชาชน อีกทั้งจะสนับสนุนให้ภาคธุรกิจประกันภัยทั้งบริษัทประกันชีวิต บริษัทประกันวินาศภัย ตัวแทน/นายหน้าประกันภัยจัดกิจกรรมในรูปแบบต่างๆ ที่จะมีส่วนร่วมในการพัฒนาชุมชนของประเทศมากขึ้น โดยในวันพุธที่ 4 ตุลาคม 2560 ได้ลงพื้นที่เปิดตัวโครงการที่ชุมชนตลาดน้ำคลองลัดมะยม เขตตลิ่งชัน กรุงเทพฯ และในวันเสาร์ที่ 7 ตุลาคม จะมีการลงพื้นที่ชุมชนบ้านบางพลับ ตำบลบางพรม อำเภอบางคนที จังหวัดสมุทรสงคราม ส่วนในช่วงเดือนพฤศจิกายนถึงเดือนธันวาคม 2560 จะลงพื้นที่ชุมชนบางหลวง อำเภอบางเลน จังหวัดนครปฐม ชุมชนวัดจำปา เขตตลิ่งชัน กรุงเทพฯ ชุมชนบ้านต้นตาล อำเภอเสาไห้ จังหวัดสระบุรี และชุมชนไทยพวน อำเภอบางพลี จังหวัดนครนายก
“โครงการ คปภ.เพื่อชุมชนถือเป็นโครงการนำร่องในเชิงรุกที่จะใช้วิธีเคลื่อนองค์กร คปภ.ไปสู่ประชาชน แทนที่จะรอให้ประชาชนเข้ามาติดต่อที่สำนักงาน คปภ.เอง ทั้งนี้มีเป้าหมายหลักที่ต้องการให้ประชาชนในชุมชนต่างๆ ของประเทศ มีความรู้ความเข้าใจเกี่ยวกับการประกันภัยและสิทธิประโยชน์ตามกรมธรรม์ประกันภัย ตลอดจนเกิดความตระหนักรู้ถึงความจำเป็นและประโยชน์ของการประกันภัย ตลอดจนสามารถใช้เป็นเครื่องมือในการบริหารความเสี่ยงในชีวิต และทรัพย์สินให้กับตนเองและครอบครัวได้อย่างเหมาะสม พร้อมกันนี้ก็จะได้แนะนำภารกิจและบทบาทหน้าที่ของสำนักงาน คปภ. รวมถึงช่องทางการเข้าถึงบริการของสำนักงาน คปภ. เพื่อให้ประชาชนทราบและเกิดความเชื่อมั่นต่อระบบประกันภัย นอกจากนี้ยังเป็นโอกาสดีที่สำนักงาน คปภ. และภาคอุตสาหกรรมประกันภัยจะร่วมกันทำกิจกรรมเพื่อสังคมในการพัฒนาชุมชนให้เกิดความเข้มแข็งยิ่งขึ้นและหากโครงการนำร่องนี้เกิดประโยชน์แก่ชุมชนก็จะขยายผลไปยังพื้นที่อื่นๆ ต่อไปในอนาคต” เลขาธิการ คปภ. กล่าวในที่สุด

ที่มา : http://www.thaigov.go.th/news/contents/details/7169
