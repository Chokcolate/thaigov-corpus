รัฐบาลไทย-ข่าวทำเนียบรัฐบาล-สธ.กำชับผู้บริหารในพื้นที่ ทบทวนมาตรการความปลอดภัยในสถานบริการตามบริบทพื้นที่

วันอาทิตย์ที่ 14 มกราคม 2561
สธ.กำชับผู้บริหารในพื้นที่ ทบทวนมาตรการความปลอดภัยในสถานบริการตามบริบทพื้นที่
กระทรวงสาธารณสุข กำชับผู้บริหารในภูมิภาคทั่วประเทศ ทบทวนมาตรการความปลอดภัยสถานบริการในความรับผิดชอบ  พร้อมปรับให้สอดคล้องตามบริบทของพื้นที่
กระทรวงสาธารณสุข กำชับผู้บริหารในภูมิภาคทั่วประเทศ ทบทวนมาตรการความปลอดภัยสถานบริการในความรับผิดชอบ  พร้อมปรับให้สอดคล้องตามบริบทของพื้นที่ โดยเฉพาะในพื้นที่ห่างไกลเสี่ยงเกิดเหตุไม่พึงประสงค์ต่อเจ้าหน้าที่ผู้ปฏิบัติงาน ประชาชนผู้มารับบริการ รวมทั้งทรัพย์สินของทางราชการ
แพทย์หญิงพรรณพิมล  วิปุลากร  รองปลัดกระทรวงสาธารณสุข ให้สัมภาษณ์ว่า ได้หารือมาตรการความปลอดภัยในสถานบริการสาธารณสุข เพื่อป้องกันการเกิดเหตุไม่พึงประสงค์ต่อเจ้าหน้าที่ผู้ปฏิบัติงาน ประชาชนผู้มารับบริการ รวมทั้งทรัพย์สินของทางราชการ โดยให้ผู้บริหารในพื้นที่ ประกอบด้วยนายแพทย์สาธารณสุขจังหวัด ผู้อำนวยการโรงพยาบาล สาธารณสุขอำเภอ ทบทวนมาตรการที่มีอยู่ ปรับให้สอดคล้องตามบริบทของแต่ละพื้นที่ เพื่อสร้างขวัญและกำลังใจเจ้าหน้าที่ ทั้งนี้ หากพื้นที่ใดมีปัญหาที่ไม่สามารถแก้ไขได้ในระดับพื้นที่ หรือต้องการสนับสนุนจากส่วนกลางเป็นการเฉพาะ ให้แจ้งได้ที่ผู้ตรวจราชการประจำเขตสุขภาพได้ทันที เพื่อให้จัดบริการประชาชนได้ครอบคลุมทั้งในและนอกเวลาราชการ โดยเจ้าหน้าที่ผู้ปฏิบัติงาน ประชาชนผู้มารับบริการ มีความปลอดภัย
สำหรับมาตรการความปลอดภัยที่กระทรวงสาธารณสุขได้ประกาศให้นายแพทย์สาธารณสุขจังหวัด เพิ่มมาตรการให้สถานบริการในสังกัด โดยเฉพาะโรงพยาบาลส่งเสริมสุขภาพตำบล (รพ.สต.) ที่อยู่ห่างไกล  มี 7 ข้อ ประกอบด้วย 1.สำนักงานสาธารณสุขจังหวัด/โรงพยาบาลแม่ข่าย จัดให้มีระบบป้องกัน ระบบเตือนภัย เช่น กล้องวงจรปิด กริ่งสัญญาณ เป็นต้น  2.คณะกรรมการพัฒนาคุณภาพชีวิตระดับอำเภอ เครือข่ายสุขภาพระดับอำเภอ  วิเคราะห์พื้นที่เพื่อกำหนดการจัดเวรนอกเวลาราชการ เพื่อให้เกิดประโยชน์แก่ประชาชนตามบริบทของแต่ละพื้นที่ 3.ส่งเสริมการใช้ช่องทาง สายด่วน 1669  ป้ายประชาสัมพันธ์ขั้นตอนการเข้ารับบริการ รวมทั้งการมาติดต่อนอกเวลาราชการควรมีญาติมาด้วย  4.จัดเจ้าหน้าที่ชายหรือจัดระบบการขึ้นเวรคู่ ร่วมกับเจ้าหน้าที่ จิตอาสา อสม. ญาติ เพื่อนบ้านใกล้เคียงสถานบริการ 5.จัดให้มีระบบเวรยามรักษาความปลอดภัย (รปภ.) ทั้งนี้ อาจดำเนินการร่วมกับ ภาคีเครือข่าย อบต.เทศบาล ผู้นำ กู้ชีพ กู้ภัย จิตอาสา ตำรวจ เป็นต้น 6.จัดหาป้อมยามชุมชนให้อยู่ใกล้ๆ หรือจัดระบบเชื่อมโยงที่ติดต่อได้ 7.สร้างรั้วชุมชน สัมพันธภาพเพื่อนบ้าน สำหรับการจัดบริการนอกเวลาราชการให้แต่ละพื้นที่พิจารณาตามความจำเป็น โดยคำนึงถึงความปลอดภัยของเจ้าหน้าที่ด้วย
********************************** 14 มกราคม 2561

ที่มา : http://www.thaigov.go.th/news/contents/details/9375
