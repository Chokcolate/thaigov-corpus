รัฐบาลไทย-ข่าวทำเนียบรัฐบาล-มหาดไทยแจงแนวทางการเบิกจ่ายค่าใช้จ่าย “อาสาสมัคร” ในงานสาธารณภัยย้ำต้องมีคำสั่งใช้ และถือปฏิบัติตามระเบียบอย่างเคร่งครัด

วันจันทร์ที่ 12 มิถุนายน 2560
มหาดไทยแจงแนวทางการเบิกจ่ายค่าใช้จ่าย “อาสาสมัคร” ในงานสาธารณภัยย้ำต้องมีคำสั่งใช้ และถือปฏิบัติตามระเบียบอย่างเคร่งครัด
มหาดไทยแจงแนวทางการเบิกจ่ายค่าใช้จ่าย “อาสาสมัคร” ในงานสาธารณภัยย้ำต้องมีคำสั่งใช้ และถือปฏิบัติตามระเบียบอย่างเคร่งครัด
วันนี้ (12 มิ.ย. 60) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า คณะกรรมการป้องกันและบรรเทาสาธารณภัยแห่งชาติ (กปภช.) ได้เห็นความสำคัญของอาสาสมัครป้องกันภัยฝ่ายพลเรือน (อปพร.) ในการสั่งใช้และให้มีการเบิกค่าใช้จ่ายให้แก่อาสาสมัครในการปฏิบัติงานป้องกันและบรรเทาสาธารณภัย กระทรวงมหาดไทย จึงได้เสนอ กปภช. ใช้อำนาจตามบทบัญญัติในมาตรา 7 (5) แห่งพระราชบัญญัติป้องกันและบรรเทาสาธารณภัย พ.ศ.2550 ออกระเบียบคณะกรรมการป้องกันและบรรเทาสาธารณภัยแห่งชาติว่าด้วยค่าใช้จ่ายของอาสาสมัครในการป้องกันและบรรเทาสาธารณภัย พ.ศ.2560 เพื่อให้หน่วยงานที่เกี่ยวข้องได้ถือปฏิบัติในการเบิกจ่ายค่าใช้จ่ายให้เป็นไปตามกฎหมายกำหนด
ดังนั้น เพื่อเป็นการแก้ไขปัญหาการเบิกค่าใช้จ่ายให้แก่อาสาสมัครกรณีมีคำสั่งใช้ ให้เป็นไปอย่างถูกต้องมีระเบียบรองรับในการดำเนินการ กระทรวงมหาดไทย โดยกรมป้องกันและบรรเทาสาธารณภัย ในฐานะศูนย์ อปพร.กลาง ได้ร่วมกับหน่วยงานที่เกี่ยวข้อง จัดทำร่างระเบียบคณะกรรมการป้องกันและบรรเทาสาธารณภัยแห่งชาติว่าด้วยค่าใช้จ่ายของอาสาสมัครในการป้องกันและบรรเทาสาธารณภัยขึ้น เพื่อให้หน่วยงานที่เกี่ยวข้องถือปฏิบัติในการเบิกจ่ายค่าใช้จ่ายให้เป็นไปตามกฎหมายกำหนด และเป็นค่าป่วยการชดเชยการงานหรือเวลาที่เสียไป เพื่อสนับสนุนการปฏิบัติหน้าที่ในการป้องกันและบรรเทาสาธารณภัย ซึ่งขณะนี้ ระเบียบคณะกรรมการป้องกันและบรรเทาสาธารณภัยแห่งชาติว่าด้วยค่าใช้จ่ายของอาสาสมัครในการป้องกันและบรรเทาสาธารณภัย พ.ศ.2560 ได้ผ่านความเห็นชอบของกระทรวงการคลัง และลงประกาศในราชกิจจานุเบิกษา เมื่อวันที่ 7 มิถุนายน 2560 ที่ผ่านมา มีผลบังคับใช้เมื่อพ้นกำหนด 60 วัน นับแต่วันประกาศ โดยมีสาระสำคัญ คือ 1) กำหนดคำนิยามสำคัญ เช่น คำว่า “ค่าใช้จ่าย” หมายความว่า เงินที่มอบให้แก่อาสาสมัครเพื่อเป็นค่าป่วยการชดเชยการงานหรือเวลาที่เสียไป เพื่อสนับสนุนการปฏิบัติหน้าที่ในการป้องกันและบรรเทาสาธารณภัย “อาสาสมัคร” หมายความว่า อาสาสมัครป้องกันภัยฝ่ายพลเรือน (อปพร.) ตามระเบียบกระทรวงมหาดไทยว่าด้วยกิจการอาสาสมัครป้องกันภัยฝ่ายพลเรือน พ.ศ.2553 “การป้องกันและบรรเทาสาธารณภัย” หมายความว่า การปฏิบัติการตามอำนาจหน้าที่ที่กำหนดในพระราชบัญญัติป้องกันและบรรเทาสาธารณภัย พ.ศ.2550 ระเบียบกระทรวงมหาดไทยว่าด้วยกิจการอาสาสมัครป้องกันภัยฝ่ายพลเรือน พ.ศ.2553 และตามแผนการป้องกันและบรรเทาสาธารณภัยแห่งชาติ แผนการป้องกันและบรรเทาสาธารณภัยจังหวัด แผนการป้องกันและบรรเทาสาธารณภัยกรุงเทพมหานคร แผนปฏิบัติการในการป้องกันและบรรเทาสาธารณภัยขององค์กรปกครองส่วนท้องถิ่น 2) ผู้มีอำนาจสั่งใช้อาสาสมัครในการป้องกันและบรรเทาสาธารณภัย ได้แก่ ผู้อำนวยการ ประกอบด้วย ผู้อำนวยการท้องถิ่น ผู้อำนวยการอำเภอ ผู้อำนวยการจังหวัด ผู้อำนวยการกรุงเทพมหานคร และผู้อำนวยการกลาง (อธิบดีกรมป้องกันและบรรเทาสาธารณภัย) ผู้บัญชาการ (รัฐมนตรีว่าการกระทรวงมหาดไทย) และ นายกรัฐมนตรี หรือรองนายกรัฐมนตรีซึ่งนายกรัฐมนตรีมอบหมาย 3) ค่าใช้จ่ายตอบแทนในการปฏิบัติงาน ดังนี้ กรณีการปฏิบัติหน้าที่ไม่เกิน 4 ชั่วโมง ให้ได้รับค่าใช้จ่าย จำนวน 100 บาท กรณีการปฏิบัติหน้าที่เกิน 4 ชั่วโมง แต่ไม่เกิน 8 ชั่วโมง ให้ได้รับค่าใช้จ่าย จำนวน 200 บาท กรณีการปฏิบัติหน้าที่เกิน 8 ชั่วโมงขึ้นไป ให้ได้รับค่าใช้จ่าย จำนวน 300 บาท และ 4) หน่วยงานที่รับผิดชอบเบิกจ่ายค่าใช้จ่าย ทั้งนี้โดยมีอธิบดีกรมป้องกันและบรรเทาสาธารณภัยเป็นผู้รักษาการตามระเบียบนี้ และให้มีอำนาจตีความและวินิจฉัยปัญหา กำหนดหลักเกณฑ์และวิธีปฏิบัติเพื่อดำเนินการให้เป็นไปตามระเบียบนี้
รองปลัดกระทรวงมหาดไทย กล่าวเพิ่มเติมว่า สำหรับการปฏิบัติตามระเบียบคณะกรรมการป้องกันและบรรเทาสาธารณภัยแห่งชาติดังกล่าว ได้กำหนดให้มีผลบังคับใช้เมื่อพ้นกำหนดหกสิบวันนับแต่วันประกาศ โดยมีวัตถุประสงค์เพื่อให้หน่วยงานที่เกี่ยวข้องได้มีเวลาเตรียมการเพื่อบังคับใช้ระเบียบฯ นี้ ได้แก่ กรมส่งเสริมการปกครองส่วนท้องถิ่น และ กรุงเทพมหานคร เพื่อเตรียมการออกข้อบัญญัติ ข้อระเบียบ หลักเกณฑ์วิธีการต่างๆ เพื่อให้การเบิกจ่ายเป็นไปตามระเบียบนี้.
ครั้งที่ 86/2560

ที่มา : http://www.thaigov.go.th/news/contents/details/4456
