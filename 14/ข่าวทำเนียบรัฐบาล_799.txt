รัฐบาลไทย-ข่าวทำเนียบรัฐบาล-โฆษกฯ เผย รัฐบาลมอบหน่วยที่เกี่ยวข้องจัดสร้างพระเมรุมาศจำลองในส่วนภูมิภาค และบริเวณสี่มุมเมืองในเขตกรุงเทพมหานคร ปริมณฑลและบริเวณโดยรอบมณฑลพิธีท้องสนามหลวง

วันอังคารที่ 12 กันยายน 2560
โฆษกฯ เผย รัฐบาลมอบหน่วยที่เกี่ยวข้องจัดสร้างพระเมรุมาศจำลองในส่วนภูมิภาค และบริเวณสี่มุมเมืองในเขตกรุงเทพมหานคร ปริมณฑลและบริเวณโดยรอบมณฑลพิธีท้องสนามหลวง
โฆษกฯ เผยรัฐบาลมอบหน่วยที่เกี่ยวข้องจัดสร้างพระเมรุมาศจำลองในส่วนภูมิภาค และบริเวณสี่มุมเมืองในเขตกรุงเทพมหานคร ปริมณฑลและบริเวณโดยรอบมณฑลพิธีท้องสนามหลวง เพื่อให้ประชาชนทุกหมู่เหล่าได้ถวายความจงรักภักดีและร่วมพระราชพิธีถวายพระเพลิงพระบรมศพ ร.9
วันนี้ ( 12 ก.ย. 60 ) เวลา 16.15 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรักษาความสงบแห่งชาติและการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา หัวหน้า คสช.และนายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้เปิดเผยว่า คณะรัฐมนตรีได้มีมติเห็นชอบ เมื่อวันที่ 29 สิงหาคม 2560 มอบหมายให้กระทรวงมหาดไทย โดยกรมโยธาธิการและผังเมือง ดำเนินการก่อสร้างพระเมรุมาศจำลองในส่วนภูมิภาค 76 จังหวัด จำนวน 76 แห่ง บริเวณสี่มุมเมืองในเขตกรุงเทพมหานครและปริมณฑลและบริเวณโดยรอบมณฑลพิธีท้องสนามหลวง จำนวน 8 แห่ง ได้แก่ บริเวณลานคนเมือง ศาลาว่าการกรุงเทพมหานคร สำนักงานสลากกินแบ่งรัฐบาล (เดิม) สวนนาคราภิรมย์ ลานพระบรมราชานุสาวรีย์ พระบาทสมเด็จพระพุทธยอดฟ้าจุฬาโลกมหาราช สนามกีฬากองทัพอากาศ (ธูปะเตมีย์) ศูนย์นิทรรศการและการประชุมไบเทค (บางนา) พุทธมณฑล และสถาบันเทคโนโลยีพระจอมเกล้าเจ้าคุณทหารลาดกระบัง รวมทั้งที่บริเวณพระลานพระราชวังดุสิต  รวมทั้งสิ้น 85 แห่ง โดยทั้งหมดจะดำเนินการเสร็จสิ้นภายในวันที่ 15 ตุลาคม 2560 เพื่อให้ประชาชนทุกหมู่เหล่าได้มีโอกาสถวายความจงรักภักดีและร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช รัชกาลที่ 9
ทั้งนี้ แผนกสถาปนิกในพระองค์ฯ กรมโยธาธิการและผังเมืองและกรมศิลปากร ได้ร่วมกันจัดทำแบบก่อสร้างพระเมรุมาศจำลอง โดยรูปแบบเป็นสถาปัตยกรรมไทยรูปทรงบุษบก ขนาดฐานเส้นผ่านศูนย์กลาง 16 เมตร สูงจากพื้น 45 เซนติเมตร มีองค์พระเมรุมาศตั้งอยู่กึ่งกลาง ขนาดประมาณ 4.50x4.50 เมตร ความสูงรวมฐานประมาณ 22.35 เมตร
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6626
