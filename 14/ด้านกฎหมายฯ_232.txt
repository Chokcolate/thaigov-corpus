รัฐบาลไทย-ข่าวทำเนียบรัฐบาล- “ยุติธรรม” จัดงานรวมพลยุติธรรมชุมชนชายแดนใต้ นำความสงบสุขสู่ชุมชน

วันอังคารที่ 19 กันยายน 2560
“ยุติธรรม” จัดงานรวมพลยุติธรรมชุมชนชายแดนใต้ นำความสงบสุขสู่ชุมชน
นางกรรณิการ์ แสงทอง รองปลัดกระทรวงยุติธรรม เป็นประธานเปิดงาน “รวมพลศูนย์ยุติธรรมชุมชน รวมใจคนยุติธรรม”
เมื่อวันจันทร์ที่ ๑๘ กันยายน ๒๕๖๐ เวลา ๐๙.๓๐ น.
ณ โรงแรมหรรษา เจบี อำเภอหาดใหญ่ จังหวัดสงขลา
นางกรรณิการ์ แสงทอง รองปลัดกระทรวงยุติธรรม
เป็นประธานเปิดงาน “รวมพลศูนย์ยุติธรรมชุมชน รวมใจคนยุติธรรม”
เพื่อเป็นเวทีแลกเปลี่ยนเรียนรู้ประสบการณ์งานยุติธรรมชุมชน
ระหว่างกระทรวงยุติธรรมกับเครือข่ายยุติธรรมชุมชนในพื้นที่จังหวัดชายแดนภาคใต้
รวมทั้งการนำเครือข่ายยุติธรรมชุมชน และศูนย์ยุติธรรมชุมชน เป็นกลไกภาคประชาชน
ที่จะช่วยเสริมสร้างความรู้ ความเข้าใจเกี่ยวกับกฎหมายและกระบวนการยุติธรรม
การไกล่เกลี่ยระงับข้อพิพาท การรับเรื่องราวร้องทุกข์ร้องเรียน
ตลอดจนแก้ไขปัญหาและส่งเสริมศักยภาพ
สร้างความเข้มแข็งให้กับการดูแลความสงบเรียบร้อยของชุมชนตนเองได้
โดยมี ยุติธรรมจังหวัด ประธานศูนย์ยุติธรรมชุมชน กรรมการศูนย์ยุติธรรมชุมชน
เจ้าหน้าที่ศูนย์ยุติธรรมชุมชน และเจ้าหน้าที่สำนักงานยุติธรรมจังหวัด
ในพื้นที่จังหวัดปัตตานี ยะลา นราธิวาส สงขลา และสตูล
จำนวน ๕๐๐ คน เข้าร่วมฯ
ในโอกาสนี้ รองปลัดกระทรวงยุติธรรม กล่าวว่า ในพื้นที่จังหวัดชายแดนภาคใต้นั้น
งานของศูนย์ยุติธรรมชุมชนและเครือข่ายยุติธรรมชุมชนมีความสำคัญอย่างมาก
เพราะเป็นส่วนสำคัญที่จะส่งเสริมให้ประชาชนที่ได้รับความเดือดร้อน
สามารถเข้าถึงความเป็นธรรมและการช่วยเหลือจากหน่วยงานภาครัฐผ่านแนวคิดยุติธรรมชุมชน
ที่เน้นให้ชุมชนเข้ามามีส่วนร่วมกับภาครัฐในการแก้ไขปัญหาของชุมชนด้วยตนเอง
โดยให้ประชาชนในพื้นที่ร่วมคิด ร่วมทำ ร่วมตัดสินใจ ร่วมมือกันก้าวเดินไปบนเส้นทางยุติธรรมชุมชน
เพื่อทำให้สังคมสันติสุขเกิดขึ้นในพื้นที่จังหวัดชายแดนภาคใต้ได้อย่างแท้จริง

ที่มา : http://www.thaigov.go.th/news/contents/details/6784
