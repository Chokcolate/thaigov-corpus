รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังประจำเดือนพฤษภาคม 2560

วันพฤหัสบดีที่ 29 มิถุนายน 2560
รายงานภาวะเศรษฐกิจการคลังประจำเดือนพฤษภาคม 2560
เศรษฐกิจไทยในเดือนพฤษภาคม 2560 มีสัญญาณการขยายตัวต่อเนื่อง โดยได้รับแรงขับเคลื่อนสำคัญจากการส่งออกที่ขยายตัวได้ในระดับสูงถึงร้อยละ 12.7
“เศรษฐกิจไทยในเดือนพฤษภาคม 2560 มีสัญญาณการขยายตัวต่อเนื่อง โดยได้รับแรงขับเคลื่อนสำคัญจากการส่งออกที่ขยายตัวได้ในระดับสูงถึงร้อยละ 12.7 นอกจากนี้ การบริโภคภาคเอกชนมีสัญญาณปรับตัวดีสะท้อนจากการจัดเก็บภาษีมูลค่าเพิ่มที่ขยายตัวเป็นบวกและรายได้ที่แท้จริงของเกษตรกรที่ยังคงขยายตัว และการท่องเที่ยวจากต่างประเทศที่ยังคงเติบโตอย่างต่อเนื่อง”
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยรายงานภาวะเศรษฐกิจการคลังประจำเดือนพฤษภาคม 2560 ว่า “เศรษฐกิจไทยในเดือนพฤษภาคม 2560 มีสัญญาณการขยายตัวต่อเนื่อง โดยได้รับแรงขับเคลื่อนสำคัญจากการส่งออกที่ขยายตัวได้ในระดับสูงถึงร้อยละ 13.2 นอกจากนี้ การบริโภคภาคเอกชนมีสัญญาณปรับตัวดีสะท้อนจาก    การจัดเก็บภาษีมูลค่าเพิ่มที่ขยายตัวเป็นบวกและรายได้ที่แท้จริงของเกษตรกรที่ยังคงขยายตัว และการท่องเที่ยวจากต่างประเทศที่ยังคงเติบโตอย่างต่อเนื่อง” โดยมีรายละเอียดสรุปได้ดังนี้
เครื่องชี้เศรษฐกิจด้านการใช้จ่ายเพื่อการบริโภคภาคเอกชนปรับตัวดีขึ้นต่อเนื่อง สะท้อนจากภาษีมูลค่าเพิ่ม ณ ราคาคงที่ในเดือนพฤษภาคม 2560 ขยายตัวร้อยละ 7.6 ต่อปี และเมื่อปรับผลทางฤดูกาลขยายตัวร้อยละ 6.2 ต่อเดือน สอดคล้องกับปริมาณรถจักรยานยนต์จดทะเบียนใหม่ในเดือนพฤษภาคม 2560 ขยายตัวต่อเนื่องที่ร้อยละ 15.4 ต่อปี และเมื่อปรับผลทางฤดูกาลขยายตัวร้อยละ 6.5 ต่อเดือน โดยเป็นผลจากยอดจดทะเบียนในเขต กทม. และในเขตภูมิภาค ตามลำดับ โดยมีปัจจัยสนับสนุนจากรายได้เกษตรกร        ที่แท้จริงในเดือนพฤษภาคม 2560 ที่ขยายตัวต่อเนื่องที่ร้อยละ 5.1 ต่อปี ขณะที่ปริมาณการจำหน่ายรถยนต์นั่งในเดือนพฤษภาคม 2560 ยังคงขยายตัวต่อเนื่องเป็นเดือนที่ 5 ติดต่อกันที่ร้อยละ 4.4 ต่อปี สำหรับปริมาณนำเข้าสินค้าอุปโภคบริโภคในเดือนพฤษภาคม 2560 กลับมาขยายตัวสูงถึงร้อยละ 10.2 ต่อปี และเมื่อปรับผลทางฤดูกาลขยายตัวร้อยละ 14.8 ต่อเดือน
สำหรับการลงทุนภาคเอกชนมีสัญญาณฟื้นตัวจากการลงทุนในหมวดเครื่องมือเครื่องจักร สะท้อนจากปริมาณนำเข้าสินค้าทุน ในเดือนพฤษภาคม 2560 ขยายตัวต่อเนื่องที่ร้อยละ 13.7 ต่อปี และ  เมื่อปรับผลทางฤดูกาลออกขยายตัวร้อยละ 5.9 ต่อเดือน ซึ่งสะท้อนแนวโน้มการลงทุนภาคเอกชนที่ดีขึ้น     อย่างไรก็ดี ปริมาณจำหน่ายรถยนต์เชิงพาณิชย์ในเดือนพฤษภาคม 2560 หดตัวเล็กน้อยที่ร้อยละ -1.7 ต่อปี ในขณะที่การลงทุนในหมวดก่อสร้าง สะท้อนจากภาษีการทำธุรกรรมอสังหาริมทรัพย์ ในเดือนพฤษภาคม 2560 กลับมาขยายตัวที่ร้อยละ 40.4 ต่อปี จากปัจจัยฐานต่ำหลังจากได้มีการเร่งโอนจากมาตรการลดค่าธรรมเนียมการโอนและการจดจำนองในช่วงต้นปี 2559
ด้านมูลค่าการส่งออกสินค้าขยายตัวได้ดีต่อเนื่อง โดยการส่งออกสินค้าในเดือนพฤษภาคม 2560 มีมูลค่า 19.9 พันล้านเหรียญสหรัฐ ขยายตัวต่อเนื่องที่ร้อยละ 12.7 ต่อปี ทั้งนี้ หมวดสินค้าสำคัญที่สนับสนุนการส่งออกได้ดี ได้แก่ อิเล็กทรอนิกส์ เกษตรกรรม ยานพาหนะอุปกรณ์และส่วนประกอบ ผลิตภัณฑ์ยาง เครื่องใช้ไฟฟ้า เชื้อเพลิง เม็ดพลาสติก เคมีภัณฑ์ สินค้าอุตสาหกรรมเกษตร เป็นสำคัญ สำหรับประเทศที่ขยายตัวได้ดี ได้แก่ อาเซียน-9 จีน ญี่ปุ่น สหภาพยุโรป ฮ่องกง สหรัฐอเมริกา เป็นสำคัญ สำหรับมูลค่าการนำเข้าในเดือนพฤษภาคม 2560 มีมูลค่า 19.0 พันล้านเหรียญสหรัฐ ขยายตัวต่อเนื่องที่ร้อยละ 18.3 ต่อปี โดยกลุ่มสินค้าที่สนับสนุนการขยายตัวของการนำเข้า ได้แก่ วัตถุดิบและกึ่งสำเร็จรูป สินค้าทุน สินค้าทุนหักรายการพิเศษ (เครื่องบิน เรือ รถไฟ) เชื้อเพลิง และสินค้าอุปโภคบริโภค เป็นสำคัญ ทั้งนี้ มูลค่าการส่งออกที่ขยายตัวและการนำเข้าที่ฟื้นตัวได้ดี ส่งผลให้ดุลการค้าในเดือนพฤษภาคม 2560 เกินดุลที่ 0.9 พันล้านดอลลาร์สหรัฐ (ช่วง 5 เดือนแรก ปี 2560 ดุลการค้าเกินดุลที่ 5.1 พันล้านดอลลาร์สหรัฐ)
เครื่องชี้เศรษฐกิจไทยด้านการผลิตได้รับปัจจัยสนับสนุนจากจำนวนนักท่องเที่ยวชาวต่างประเทศที่เดินทางเข้าประเทศไทย โดยพบว่า จำนวนนักท่องเที่ยวต่างประเทศที่เดินทางเข้าประเทศไทยในเดือนพฤษภาคม 2560 จำนวน 2.59 ล้านคน (ช่วง 5 เดือนแรก ปี 2560 จำนวน 14.61 ล้านคน) ขยายตัวต่อเนื่องที่ร้อยละ 4.6 ต่อปี โดยเป็นนักท่องเที่ยวจากจีนซึ่งกลับมาขยายตัวครั้งแรกในรอบ 3 เดือน กลุ่มอินโดจีน (CLMV) เกาหลีใต้ และอินเดีย เป็นหลัก สำหรับดัชนีผลผลิตสินค้าเกษตรในเดือนพฤษภาคม 2560 ขยายตัวร้อยละ 6.9 ต่อปี โดยเป็นการขยายตัวในทุกหมวดสินค้า ได้แก่ หมวดพืชผลสำคัญ หมวดปศุสัตว์และหมวดประมง และดัชนีความเชื่อมั่นภาคอุตสาหกรรม (TISI) ในเดือนพฤษภาคม 2560 อยู่ที่ระดับ 85.5
ขณะที่เสถียรภาพเศรษฐกิจภายในประเทศยังอยู่ในเกณฑ์ดี และเสถียรภาพภายนอกอยู่ในระดับที่มั่นคง สะท้อนจากอัตราเงินเฟ้อทั่วไป และอัตราเงินเฟ้อพื้นฐานในเดือนพฤษภาคม 2560 อยู่ที่ร้อยละ -0.04 และ 0.5 ต่อปี ตามลำดับ สำหรับอัตราการว่างงานอยู่ที่ร้อยละ 1.3 ของกำลังแรงงานรวม ขณะที่สัดส่วนหนี้สาธารณะต่อ GDP ณ สิ้นเดือนเมษายน 2560 อยู่ที่ระดับร้อยละ 42.6 ซึ่งอยู่ภายใต้กรอบความยั่งยืนทางการคลังที่ตั้งไว้ไม่เกินร้อยละ 60 สำหรับเสถียรภาพภายนอกยังอยู่ในระดับมั่นคง และสามารถรองรับความเสี่ยงจากความผันผวนของเศรษฐกิจโลกได้ สะท้อนจากทุนสำรองระหว่างประเทศ ณ สิ้นเดือนพฤษภาคม 2560 อยู่ที่ระดับ 184.1 พันล้านดอลลาร์สหรัฐ ซึ่งคิดเป็นสัดส่วนที่สูงถึง 3.5 เท่าเมื่อเทียบกับหนี้ต่างประเทศระยะสั้น

ที่มา : http://www.thaigov.go.th/news/contents/details/4886
