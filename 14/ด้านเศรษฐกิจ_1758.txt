รัฐบาลไทย-ข่าวทำเนียบรัฐบาล-บตท.เสนอขายพันธบัตรมูลค่าไม่เกิน 1,000 ล้านบาท

วันพุธที่ 29 พฤศจิกายน 2560
บตท.เสนอขายพันธบัตรมูลค่าไม่เกิน 1,000 ล้านบาท
บรรษัทตลาดรองสินเชื่อที่อยู่อาศัย (บตท.)  รัฐวิสาหกิจ สังกัดกระทรวงการคลัง  ได้เสนอขายพันธบัตร บตท. ครั้งที่ 1/2560  มูลค่ารวม 1,000 ล้านบาท อายุ 3 ปี (ครบกำหนดไถ่ถอนปี 2563) อัตราดอกเบี้ยร้อยละ 2.15 ต่อปี
บรรษัทตลาดรองสินเชื่อที่อยู่อาศัย (บตท.)  รัฐวิสาหกิจ สังกัดกระทรวงการคลัง  ได้เสนอขายพันธบัตร บตท. ครั้งที่ 1/2560  มูลค่ารวม 1,000 ล้านบาท อายุ 3 ปี (ครบกำหนดไถ่ถอนปี 2563) อัตราดอกเบี้ยร้อยละ 2.15 ต่อปี เสนอขายต่อนักลงทุนสถาบัน และ / หรือนักลงทุนรายใหญ่   โดยมีธนาคารกสิกรไทยเป็นผู้จัดการการจัดจำหน่าย กำหนดออกพันธบัตรวันที่ 29 พฤศจิกายน 2560  วัตถุประสงค์ในการออกพันธบัตรครั้งนี้   เพื่อทดแทนพันธบัตรเดิมที่ครบกำหนด ตลอดจนนำไปใช้ในการดำเนินธุรกรรมการจัดซื้อสินเชื่อที่อยู่อาศัยและใช้เป็นเงินทุนหมุนเวียนของ บตท.
นางวสุกานต์  วิศาลสวัสดิ์  กรรมการและผู้จัดการ บรรษัทตลาดรองสินเชื่อที่อยู่อาศัย (บตท.)  เปิดเผยว่า "การเสนอขายพันธบัตรครั้งนี้ ได้รับความสนใจจากผู้ลงทุนแสดงความจำนงจองซื้อพันธบัตรมากเกินกว่าเป้าหมายที่ตั้งไว้ถึงประมาณ  2.6 เท่า ในช่วงการ bookbuild เมื่อวันที่ 23 พฤศจิกายน ที่ผ่านมา โดยกลุ่มนักลงทุนที่แสดงความสนใจมีทั้งนักลงทุนรายใหม่ที่ไม่เคยลงทุนในตราสารของ บตท. มาก่อน  นักลงทุนเดิมที่ร่วมลงทุนในพันธบัตร บตท. รุ่นก่อนๆ  อย่างสม่ำเสมอ  และ นักลงทุนที่ให้ความสนใจลงทุนในพันธบัตร บตท. เป็นครั้งแรก นอกเหนือจากที่เคยลงทุนเฉพาะในหุ้นกู้โครงการแปลงสินทรัพย์เป็นหลักทรัพย์ที่หนุนหลังด้วยสินเชื่อที่อยู่อาศัย (Mortgage-Backed Securities) ของ บตท.  ทั้งนี้ พันธบัตรครั้งนี้ ได้รับการจัดอันดับเครดิตจากทริสเรทติ้ง  เมื่อวันที่ 22 พฤศจิกายน ที่ผ่านมาที่ระดับ AA- / Stable Outlooks  ซึ่งเท่ากับอันดับเครดิตขององค์กร เช่นเดียวกับพันธบัตรรุ่นที่ผ่านๆ มา"
นางวสุกานต์ กล่าวเสริมว่า "ในอนาคต บตท. มีแผนจะจัดซื้อสินเชื่อที่อยู่อาศัยจากสถาบันที่มิใช่ธนาคาร แต่จะพิจารณาถึงการทำธุรกรรมกับผู้ประกอบธุรกิจอสังหาริมทรัพย์ รวมถึงหน่วยงานภาครัฐ เช่น การเคหะแห่งชาติ เป็นการเอาจุดแข็งของ บตท.ในการจัดหาเงินทุนระยะยาว มาช่วยหล่อลื่นการขยายตัวของธุรกิจที่อยู่อาศัยให้กับหน่วยงานภาครัฐ  โดยออกตราสารหนี้ที่เรียกว่า  Asset-Backed Securities หรือ  "ABS"  เพื่อเป็นแหล่งทุนในการพัฒนาที่อยู่อาศัยให้กับประชาชนผู้มีรายได้น้อยได้มีที่อยู่อาศัยเป็นของตัวเองได้อย่างทั่วถึง  เป็นการพัฒนาคุณภาพชีวิตด้านที่อยู่อาศัยให้กับคนไทย  ตามวิสัยทัศน์ บตท. ที่กำหนดไว้ว่า   “เป็นกลไกในการจัดหาเงินทุนระยะยาว รองรับการขยายตัวของระบบสินเชื่อที่อยู่อาศัย เพื่อการพัฒนาคุณภาพชีวิตของคนไทย” ซึ่งคาดว่าจะเห็นเป็นรูปธรรมอย่างชัดเจนในปีหน้านี้ค่ะ"  และจากผลของการแก้ไขกฎหมาย บตท. ที่ผ่านมาเมื่อเร็วๆ นี้ ต่อไปขอบเขตการทำธุรกรรมของ บตท. ก็จะกว้างขวางขึ้นอีก โดยจะสามารถขยายไปถึงกลุ่มผู้ทำธุรกิจให้สินเชื่อในรูปแบบให้จำนองที่อยู่อาศัย ให้เช่าซื้อ และให้เช่าแบบลิซซิ่ง ซึ่งยังจะต้องมีการพิจารณาหารูปแบบทางธุรกิจที่เหมาะสมต่อไป
บรรษัทตลาดรองสินเชื่อที่อยู่อาศัยมีสถานะเป็นรัฐวิสาหกิจ ประเภทสถาบันการเงินในสังกัดกระทรวงการคลัง มีวัตถุประสงค์หลักในการพัฒนาตลาดรองสินเชื่อที่อยู่อาศัย ด้วยการนำหลักการแปลงสินทรัพย์เป็นหลักทรัพย์มาใช้เพื่อให้สามารถระดมทุน เพื่อสนับสนุนผู้ที่ต้องการขยายสินเชื่อที่อยู่อาศัยให้เพียงพอและสมํ่าเสมอ เพื่อสร้างเสถียรภาพด้านสินเชื่อที่อยู่อาศัย
ในธุรกิจอสังหาริมทรัพย์ และรักษาความมั่นคงทางเศรษฐกิจของประเทศ
สื่อมวลชนต้องการข้อมูลเพิ่มเติม กรุณาติดต่อ
• ฝ่ายสื่อสารองค์กร บรรษัทตลาดรองสินเชื่อที่อยู่อาศัย (บตท.) – ชิดขวัญ  โทร. 02-018-3666 ต่อ 3627  หรือ E-mail : chidkwan_h@smc.or.th

ที่มา : http://www.thaigov.go.th/news/contents/details/8453
