รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดอาคารเฉลิมพระเกียรติ 80 พรรษา 12 สิงหาคม 2555 โรงพยาบาลหัวหิน

วันพฤหัสบดีที่ 10 สิงหาคม 2560
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปทรงเปิดอาคารเฉลิมพระเกียรติ 80 พรรษา 12 สิงหาคม 2555 โรงพยาบาลหัวหิน
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดอาคารเฉลิมพระเกียรติ  80 พรรษา 12 สิงหาคม 2555  โรงพยาบาลหัวหิน อ.หัวหิน จ.ประจวบคีรีขันธ์  เพื่อรองรับการพัฒนาศักยภาพเป็นศูนย์อุบัติเหตุฉุกเฉินและโรคหัวใจฉุกเฉิน
วันนี้ (10 สิงหาคม 2560) เวลา 08.30 น. สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิดอาคารเฉลิมพระเกียรติ 80 พรรษา 12 สิงหาคม 2555 โรงพยาบาลหัวหิน จังหวัดประจวบคีรีขันธ์  โดยรัฐมนตรีว่าการกระทรวงสาธารณสุข ผู้ว่าราชการจังหวัดประจวบคีรีขันธ์ นายแพทย์สาธารณสุขจังหวัด ผู้อำนวยการโรงพยาบาลหัวหิน ผู้บริหาร ข้าราชการ ประชาชนเฝ้ารับเสด็จฯ
ศาสตราจารย์ คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข กราบบังคมทูลรายงานว่า โรงพยาบาลหัวหิน ได้รับการยกฐานะจากโรงพยาบาลชุมชน ขนาด 90 เตียง เป็นโรงพยาบาลทั่วไป โดยคณะรัฐมนตรีเห็นชอบโครงการพัฒนาศักยภาพโรงพยาบาลหัวหิน พ.ศ.2546-พ.ศ.2550 ให้โรงพยาบาลหัวหินเป็นศูนย์อุบัติเหตุและศูนย์โรคหัวใจฉุกเฉิน ขนาด 200 เตียง และได้รับการอนุมัติให้ขยายเป็น 340 เตียงเมื่อวันที่ 30 สิงหาคม 2556 เพื่อให้มีความพร้อมรองรับอุบัติเหตุฉุกเฉินสำหรับบุคคลสำคัญได้อย่างมีประสิทธิภาพ เป็นโรงพยาบาลศูนย์ขนาด 500 เตียง และเป็นศูนย์อุบัติเหตุ ระดับ 2 รองรับผู้ป่วยฉุกเฉินทางอายุรกรรมโรคหัวใจและหลอดเลือด ทำการผ่าตัดอย่างง่ายและผ่าตัดด้วยสายสวนเส้นเลือดหัวใจได้ รวมทั้งการศึกษาวิจัยพัฒนาการป้องกันและรักษาโรคหัวใจในเขตภาคกลางตอนล่าง และเป็นโรงพยาบาลสมทบผลิตแพทย์ระดับปริญญาและหลังปริญญา ตลอดจนบุคลากรด้านการแพทย์และสาธารณสุขอื่น ฯ
ทั้งนี้ โรงพยาบาลหัวหิน ได้รับจัดสรรงบประมาณรายจ่ายประจำปี 2554 ก่อสร้างอาคารอุบัติเหตุและฉุกเฉินขนาด 10 ชั้น พื้นที่ใช้สอยประมาณ 19,140 ตารางเมตร พร้อมอุปกรณ์ประกอบอาคาร 1 หลัง จำนวนเงินทั้งสิ้น 380,829,047.45 บาท (สามร้อยแปดสิบล้านแปดแสนสองหมื่นเก้าพันสี่สิบเจ็ดบาทสี่สิบห้าสตางค์) ก่อสร้างแล้วเสร็จวันที่ 5 ตุลาคม 2558  เริ่มเปิดให้บริการตั้งแต่กุมภาพันธ์ 2559 เป็นต้นมา โดยได้รับพระราชทานชื่ออาคารว่า  “อาคารเฉลิมพระเกียรติ 80 พรรษา 12 สิงหาคม 2555” พร้อมทั้งพระราชทานพระบรมราชานุญาตเชิญตราสัญลักษณ์งานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ เนื่องในโอกาสพระราชพิธีมหามงคลเฉลิมพระชนมพรรษา 80 พรรษา 12 สิงหาคม 2555 ประดิษฐานบนอาคารดังกล่าวด้วย
ปัจจุบันโรงพยาบาลหัวหินเป็นโรงพยาบาลทั่วไปขนาด 340 เตียง มีบุคลากร 1,209 คน ให้บริการระดับปฐมภูมิ ทุติยภูมิและตติยภูมิ เป็นศูนย์อุบัติเหตุ โดยมีทีมแพทย์ผู้เชี่ยวชาญเฉพาะทางหลายสาขา  ผู้ป่วยนอกเฉลี่ย 1,700 คนต่อวัน ผู้ป่วยในเฉลี่ย 341 คนต่อวัน  แนวโน้มผู้มารับบริการเพิ่มมากขึ้น อยู่ระหว่างขอขยายเป็น 405 เตียง โดยได้รับอนุมัติจากแพทยสภาให้เป็นโรงพยาบาลสำหรับแพทย์เพิ่มพูนทักษะปี 1 ฝึกปฏิบัติงานตั้งแต่ปีงบประมาณ 2551 และเป็นสถาบันสมทบร่วมผลิตแพทย์กับคณะแพทยศาสตร์ศิริราชพยาบาล
***************  10 สิงหาคม 2560

ที่มา : http://www.thaigov.go.th/news/contents/details/5853
