รัฐบาลไทย-ข่าวทำเนียบรัฐบาล-การประกาศรายชื่อผู้ได้รับรางวัลตามโครงการแจกโชคจากการใช้บัตรเดบิต

วันจันทร์ที่ 19 มิถุนายน 2560
การประกาศรายชื่อผู้ได้รับรางวัลตามโครงการแจกโชคจากการใช้บัตรเดบิต
โครงการแจกโชคจากการใช้บัตรเดบิตได้เริ่มแจกโชคในเดือนมิถุนายน 2560 เป็นเดือนแรกแล้ว และได้ประกาศรายชื่อผู้มีสิทธิ์ได้รับรางวัลประจำเดือนมิถุนายน 2560 ซึ่งใช้ข้อมูลจากการชำระค่าสินค้าและบริการในเดือนพฤษภาคม 2560 แล้วในเว็บไซต์ www.epayment.go.th
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า หลังจากที่กระทรวงการคลังได้เริ่มดำเนินโครงการแจกโชคจากการใช้บัตรเดบิตเพื่อส่งเสริมให้ประชาชนเปลี่ยนพฤติกรรมจากการใช้เงินสดเป็นบัตรเดบิตและส่งเสริมให้ร้านค้าติดตั้งอุปกรณ์รับชำระเงินทางอิเล็กทรอนิกส์เพื่อเป็นช่องทางให้ประชาชนชำระเงินด้วยบัตรเดบิตให้มากขึ้น ภายใต้แผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment)
รองโฆษกกระทรวงการคลัง กล่าวว่า โครงการแจกโชคจากการใช้บัตรเดบิตได้เริ่มแจกโชคในเดือนมิถุนายน 2560 เป็นเดือนแรกแล้ว และได้ประกาศรายชื่อผู้มีสิทธิ์ได้รับรางวัลประจำเดือนมิถุนายน 2560 ซึ่งใช้ข้อมูลจากการชำระค่าสินค้าและบริการในเดือนพฤษภาคม 2560 แล้วในเว็บไซต์ www.epayment.go.th โดยผู้มีสิทธิ์ได้รับรางวัลจะได้รับการติดต่อโดยตรงจากธนาคารที่ท่านเป็นลูกค้าต่อไป อีกทั้ง กระทรวงการคลังจะจัดพิธีมอบรางวัลให้แก่ผู้ได้รับรางวัลที่ 1 และรางวัลที่ 2 ทั้งสำหรับผู้ใช้บัตรเดบิตและร้านค้า ในวันพฤหัสบดีที่ 29 มิถุนายน 2560 เวลา 13.30 - 14.30 น. ณ กระทรวงการคลัง
ทั้งนี้ โครงการแจกโชคจากการใช้บัตรเดบิตมีกำหนดการแจกโชคทุกเดือนเป็นระยะเวลา 1 ปี (เดือนมิถุนายน 2560 ถึงเดือนพฤษภาคม 2561) โดยในแต่ละเดือนผู้ใช้บัตรเดบิตจะมีรางวัลสูงสุด 1 ล้านบาท 1 รางวัล และรางวัลอื่น ๆ ลดหลั่นกันลงมาตั้งแต่ 100,000 บาท ถึง 2,000 บาท รวมทั้งสิ้น 1,001 รางวัล ในส่วนของร้านค้าจะมีรางวัลสูงสุด 1 ล้านบาท 1 รางวัล และมีรางวัลย่อยรางวัลละ 30,000 บาท อีก 5-30 รางวัลต่อเดือน โดยจะมีการประกาศรายชื่อผู้มีสิทธิได้รับรางวัลทุกวันที่ 16 ของทุกเดือน ผ่านทางเว็บไซต์ www.epayment.go.th
เลขานุการคณะอนุกรรมการขับเคลื่อนโครงการการให้ความรู้และส่งเสริมการใช้ธุรกรรมอิเล็กทรอนิกส์
โทร. 02 273 9020 ต่อ 3248

ที่มา : http://www.thaigov.go.th/news/contents/details/4619
