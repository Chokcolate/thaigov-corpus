รัฐบาลไทย-ข่าวทำเนียบรัฐบาล-ปลัดสธ.เยี่ยมโรงพยาบาลของพ่อ โรงพยาบาลหาดสำราญเฉลิมพระเกียรติฯ จ.ตรัง

วันอาทิตย์ที่ 23 เมษายน 2560
ปลัดสธ.เยี่ยมโรงพยาบาลของพ่อ โรงพยาบาลหาดสำราญเฉลิมพระเกียรติฯ จ.ตรัง
ปลัดกระทรวงสาธารณสุข เยี่ยมโรงพยาบาลของพ่อ โรงพยาบาลหาดสำราญเฉลิมพระเกียรติ 80 พรรษา จ.ตรัง ที่น้อมนำพระราชดำรัสพระบาทสมเด็จพระเจ้าอยู่หัวรัชกาลที่ 9 เป็นแนวทางการบริหารจัดการ
นายแพทย์โสภณ เมฆธน ปลัดกระทรวงสาธารณสุข และคณะผู้บริหาร ตรวจเยี่ยมพร้อมมอบนโยบายแก่ผู้บริหาร เจ้าหน้าที่โรงพยาบาลหาดสำราญเฉลิมพระเกียรติ 80 พรรษา อ.หาดสำราญ จ.ตรัง ซึ่งเป็น 1ใน10 โรงพยาบาลชุมชนที่กระทรวงสาธารณสุข ได้พัฒนาให้เป็นโรงพยาบาลเฉลิมพระเกียรติ 80 พรรษาเนื่องในโอกาสมหามงคลเฉลิมพระชนมพรรษา 5 ธันวาคม 2550 เพื่อเฉลิมพระเกียรติพระบาทสมเด็จพระเจ้าอยู่หัวภูมิพลอดุลยเดช ขณะนี้ก้าวเข้าสู่ ทศวรรษที่ 2 ของโรงพยาบาลเฉลิมพระเกียรติ 80พรรษาระหว่างปี 2560-2569 กระทรวงสาธารณสุข ได้ตั้งเป้าพัฒนาโรงพยาบาลให้มีอัตลักษณ์เดียวกัน คือ เป็นโรงพยาบาลที่มากกว่าโรงพยาบาล (More then Hospital) คือ 1.เป็นโรงพยาบาลเฉลิมพระเกียรติพระบาทสมเด็จพระปรมินทรมหาภูมิพลอดุลยเดชฯ 2.เป็นโรงพยาบาลที่มีความเป็นหนึ่งเดียวกับพื้นที่และชุมชน 3.เป็นโรงพยาบาลที่บริการดี มีมาตรฐาน อบอุ่น เป็นกันเองผู้คนยิ้มแย้มแจ่มใส นอกจากนี้ ยังได้สนับสนุนให้ทุกแห่งจัดตั้งศูนย์สืบสานการดำเนินงานตามพระราชดำริของพระบาทสมเด็จพระปรมินทรมหาภูมิพลอดุลยเดชฯ เพื่อเป็นการถวายความรำลึกถึงพระมหากรุณาธิคุณที่พระองค์ทรงมีต่อพสกนิกรชาวไทย
"ทั้งนี้ในการพัฒนาโรงพยาบาลชุมชนเฉลิมพระเกียรติฯนั้น นอกจากจะยึดหลักปรัชญาเศรษฐกิจพอเพียงของพระบาทสมเด็จพระเจ้าอยู่หัวรัชกาลที่ 9 ทั้งการใช้ยาสมเหตุสมผล การใช้จ่ายคุ้มค่าแล้ว ต้องพัฒนายุทธศาสตร์ ความเป็นเลิศ 4 ด้าน คือ การส่งเสริมสุขภาพและป้องกันโรคไม่ให้ประชาชนเจ็บป่วย การจัดระบบบริการสุขภาพ การพัฒนาคน และระบบบริหารจัดการที่มีคุณธรรม ควบคู่ไปพร้อมๆกันด้วย" นายแพทย์โสภณ กล่าว
สำหรับโรงพยาบาลหาดสำราญเฉลิมพระเกียรติฯ จ.ตรัง ตั้งขึ้นมาจากความต้องการของประชาชนที่เข้าถึงบริการสุขภาพยากลำบาก เริ่มเปิดให้บริการเมื่อเดือนมกราคม 2557 และรับผู้ป่วยในได้ในปี 2558 การดำเนินงานของโรงพยาบาลได้น้อมนำพระราชดำรัสพระบาทสมเด็จพระปรมินทรมหาภูมิพลอดุลยเดชฯรัชกาลที่ 9 เป็นแนวทางการบริหารจัดการ โดยมียุทธศาสตร์การพัฒนา 5 ข้อ คือ
1.พัฒนาโรงพยาบาลเป็นโรงพยาบาลเศรษฐกิจพอเพียง อาทิ มีนโยบายการใช้ยาสมเหตุผล ตลาดนัดชุมชน โรงเรือนจิตอาสา การเปิดรั้วโรงพยาบาลให้ทีมจิตอาสาเข้ามามีส่วนร่วมกับสวนเศรษฐกิจพอเพียง ปลูกผักสวนครัว 2.พัฒนาระบบการดูแลสุขภาพประชาชนที่ดีของโรงพยาบาล ด้วยการพัฒนาระบบคลินิกหมอครอบครัวและการดูแลสุขภาพแบบองค์รวม 3.พัฒนาระบบบริการที่ดีของโรงพยาบาล โดยโรงพยาบาลได้พัฒนาให้ผ่านมาตรฐาน HA บริการแพทย์แผนไทยคู่ขนานและการแพทย์ทางเลือก ประชาชนเข้ามามีส่วนร่วมในการออกแบบโรงพยาบาล
4.พัฒนาบุคลากรให้เป็นคนเก่ง คนดี มีความสุข และ 5.พัฒนาระบบบริหารจัดการที่ดีของโรงพยาบาล เพื่อให้เป็นแบบอย่างของโรงพยาบาลชุมชนทั้งในด้านบริหาร บริการ และวิชาการที่เหมาะสมกับสภาพชุมชนในพื้นที่
******************************** 22 เมษายน 2560

ที่มา : http://www.thaigov.go.th/news/contents/details/3225
