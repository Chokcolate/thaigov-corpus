รัฐบาลไทย-ข่าวทำเนียบรัฐบาล-ก.อุตฯ เผยรายงานผลตรวจวัดคุณภาพอากาศเบื้องต้นบริเวณรอบโรงงานที่ถูกเพลิงไหม้  จ.สมุทรสาคร ส่วนใหญ่พบอยู่ในเกณฑ์ค่ามาตรฐาน

วันอังคารที่ 27 มิถุนายน 2560
ก.อุตฯ เผยรายงานผลตรวจวัดคุณภาพอากาศเบื้องต้นบริเวณรอบโรงงานที่ถูกเพลิงไหม้  จ.สมุทรสาคร ส่วนใหญ่พบอยู่ในเกณฑ์ค่ามาตรฐาน
ก.อุตฯ เผยรายงานผลตรวจวัดคุณภาพอากาศเบื้องต้นบริเวณรอบโรงงานที่ถูกเพลิงไหม้
จ.สมุทรสาคร ส่วนใหญ่พบอยู่ในเกณฑ์ค่ามาตรฐาน
นางสาวนิสากร จึงเจริญธรรม รองปลัดกระทรวงอุตสาหกรรม และโฆษกกระทรวงอุตสาหกรรม เปิดเผยความคืบหน้ากรณีเกิดเหตุเพลิงไหม้โรงงานผลิตเสื่อน้ำมันรายใหญ่ของบริษัท เอช วี พลาส จำกัด เลขที่ 18/23 หมู่ 5 ต.นาดี อ.เมือง จ. สมุทรสาคร ที่ลุกไหม้ไปติดแผ่นพลาสติกสำเร็จรูปและเสื่อน้ำมันที่รอการส่งออก ว่าได้รับรายงานล่าสุดจากทางนายสมคิด ตัณฑศรีสุข อุตสาหกรรมจังหวัดสมุทรสาคร ว่าขณะนี้เพลิงได้สงบลงแล้ว
และสำนักงานอุตสาหกรรมจังหวัดสมุทรสาครได้ประสานงานให้เจ้าหน้าที่ของศูนย์วิจัยและพัฒนาสิ่งแวดล้อมโรงงานภาคตะวันตก กรมโรงงานอุตสาหกรรม เข้าตรวจวัดคุณภาพอากาศบริเวณด้านหน้าโรงงานเป็นทิศใต้ลมที่ควันพัดผ่านและบริเวณหน้าหมู่บ้านพฤกษา ตรงข้ามปากซอยเข้าโรงงาน ซึ่งจากรายงานผลตรวจวัดคุณภาพอากาศเบื้องต้นของศูนย์วิจัยและพัฒนาสิ่งแวดล้อมโรงงานภาคตะวันตก เมื่อวันที่  26 มิถุนายน  2560 เวลา 13.34 น. พบว่าคุณภาพอากาศส่วนใหญ่มีค่าอยู่ในเกณฑ์ค่ามาตรฐาน ตามประกาศคณะกรรมการสิ่งแวดล้อมแห่งชาติ ฉบับที่ 10 พ.ศ. 2538 เรื่อง กำหนดมาตรฐานคุณภาพอากาศในบรรยากาศโดยทั่วไป   ยกเว้นค่าโอโซน OZONE เกินค่ามาตรฐาน  ซึ่งสารดังกล่าวจะระเหยไปตามบรรยากาศและตามแรงลม  และกลับเข้าสู่สภาวะปกติต่อไป
ทั้งนี้ ศูนย์วิจัยและพัฒนาสิ่งแวดล้อมโรงงานภาคตะวันตก  จะเข้าตรวจคุณภาพอากาศบริเวณโดยรอบโรงงานอีกครั้งในวันที่  28  มิถุนายน  2560

ที่มา : http://www.thaigov.go.th/news/contents/details/4825
