รัฐบาลไทย-ข่าวทำเนียบรัฐบาล-รมว.ยุติธรรม เดินหน้าอำนวยความยุติธรรมผ่านการสร้างความร่วมมือจากทุกภาคส่วน ตั้งเป้าลดความเหลื่อมล้ำสร้างการเข้าถึงกระบวนการยุติธรรมโดยให้ประชาชนเป็นศูนย์กลาง

วันศุกร์ที่ 15 ธันวาคม 2560
รมว.ยุติธรรม เดินหน้าอำนวยความยุติธรรมผ่านการสร้างความร่วมมือจากทุกภาคส่วน ตั้งเป้าลดความเหลื่อมล้ำสร้างการเข้าถึงกระบวนการยุติธรรมโดยให้ประชาชนเป็นศูนย์กลาง
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม พบปะพูดคุยกับสื่อมวลชน พร้อมทั้งกล่าวถึงแนวทางการดำเนินงานของกระทรวงยุติธรรม
ในวันพฤหัสบดีที่ 14 ธันวาคม 2560 เวลา 14.30 น.
ณ ห้องรับรองกระทรวงยุติธรรม ชั้น 2 อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
พบปะพูดคุยกับสื่อมวลชน พร้อมทั้งกล่าวถึงแนวทางการดำเนินงานของกระทรวงยุติธรรม ดังนี้
1. ด้านการปกป้อง ธำรงรักษาไว้ซึ่งสถาบันชาติ ศาสนา และพระมหากษัตริย์
อยู่ระหว่างการพิจารณาหาแนวทางเพื่อสร้างการรับรู้ให้แก่ประชาชนโดยใช้หลักกฎหมาย
และพิจารณาสร้างการตระหนักรู้ให้แก่สังคมในเรื่องกฎหมาย
2. ด้านการลดความเหลื่อมล้ำเน้นเรื่องการเข้าถึงกระบวนการยุติธรรมโดยให้ประชาชนเป็นศูนย์กลาง
ผ่านศูนย์ยุติธรรมชุมชนทั่วประเทศ 76 จังหวัด โดยมีจังหวัดนำร่อง จำนวน 19 จังหวัด
ซึ่งหลักการทำงานของยุติธรรมจังหวัดจะบูรณาการกับส่วนราชการในสายงานต่างๆ
รวมทั้งจิตอาสาที่มีความรู้ ความเชี่ยวชาญด้านกฎหมายเพื่อแก้ไขปัญหาการกระทำผิดต่าง ๆ
3. การสนับสนุนเรื่องนิติกรและการเผยแพร่ความรู้เพิ่มเติม ซึ่งจะติดตามข้อมูลในรูปแบบเชิงสถิติ
ตัวเลขกลุ่มตัวอย่าง เพื่อนำมาสู่การวิเคราะห์และหาแนวทางการแก้ปัญหาที่ถูกต้อง
รวมถึงการปรับปรุงประสิทธิภาพการทำงานของกระทรวงยุติธรรมและหน่วยงานในสังกัดในภาพรวมทั้งหมด
4. เพิ่มขีดความสามารถในการทำงาน รวมทั้งปรับปรุงวิธีการทำงานโดยการนำเทคโนโลยีที่เหมาะสมมาปรับใช้
ให้เหมาะสมกับสภาวการณ์
5. เน้นการทำงานที่เชื่อมโยงกับหน่วยงานต่าง ๆ ทั้งกระทรวงสาธารณสุข กระทรวงศึกษาธิการ
กระทรวงมหาดไทย กระทรวงพัฒนาสังคมและความมั่นคงของมนุษย์ เพื่อแก้ไขปัญหาของเยาวชน อาทิ เด็กแว้น
รวมทั้งพิจารณาถึงข้อกฎหมายและสิทธิใดที่เกี่ยวข้อง เพื่อให้การทำงานเป็นไปในทิศทางเดียวกัน
และมีเป้าหมายที่มุ่งเน้นการแก้ปัญหาที่ต้นทางเพื่อไม่ให้เด็กเป็นเหยื่อของสังคม
6. เรื่องสิทธิและเสรีภาพ จะเน้นการสร้างความรู้ ความเข้าใจให้เป็นตามรัฐธรรมนูญ
รวมทั้งจะสื่อสารกับผู้ที่มีความรู้ ความเชี่ยวชาญเพื่อทำงานร่วมกันและดำรงไว้ซึ่งสิทธิและเสรีภาพของประชาชนเป็นหลัก
ในโอกาสนี้ รองนายกรัฐมนตรีและรัฐมนตรีว่าการกระทรวงยุติธรรม
ได้เปิดโอกาสให้สื่อมวลชนซักถามถึงประเด็นที่อยู่ในความสนใจของประชาชน
เพื่อสร้างการรับรู้ในประเด็นดังกล่าวตามข้อเท็จจริงอย่างถูกต้อง
อาทิ การตรวจสอบข้อเท็จจริงกรณีการรับรื้อฟื้นคดีให้กับนางจอมทรัพย์ แสนเมืองโคตร
กรณีการตรวจพิสูจน์ชิ้นส่วนอวัยวะของน้องเมย นตท.ภคพงศ์ ตัญกาญจน์ นักเรียนเตรียมทหารชั้นปีที่ 1
กรณีการปล่อยตัวผู้ต้องขังที่ได้รับการพักโทษ การปฏิรูปกรมสอบสวนคดีพิเศษ
รวมทั้งการติดตามคดีสำคัญที่อยู่ในความรับผิดชอบของกระทรวงยุติธรรม เป็นต้น

ที่มา : http://www.thaigov.go.th/news/contents/details/8779
