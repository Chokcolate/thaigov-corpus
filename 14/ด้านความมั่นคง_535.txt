รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงมหาดไทยตรวจเยี่ยมศูนย์บริการประชาชนป้องกันและลดอุบัติเหตุทางถนนช่วงเทศกาลปีใหม่

วันพุธที่ 3 มกราคม 2561
รัฐมนตรีช่วยว่าการกระทรวงมหาดไทยตรวจเยี่ยมศูนย์บริการประชาชนป้องกันและลดอุบัติเหตุทางถนนช่วงเทศกาลปีใหม่
รัฐมนตรีช่วยว่าการกระทรวงมหาดไทยตรวจเยี่ยมศูนย์บริการประชาชนป้องกันและลดอุบัติเหตุทางถนนช่วงเทศกาลปีใหม่
วันนี้ (31 ธันวาคม 2560) นายสุธี มากบุญ รัฐมนตรีช่วยว่าการกระทรวงมหาดไทย เดินทางเข้าตรวจเยี่ยมศูนย์ปฏิบัติการป้องกันและลดอุบัติเหตุทางถนนช่วงเทศกาลปีใหม่เทศบาลตำบลหมูสี รวมทั้งจุดบริการประชาชนตำบลหนองสาหร่าย อำเภอปากช่อง จังหวัดนครราชสีมา และจุดบริการประชาชนเทศบาลตำบลมวกเหล็ก อำเภอมวกเหล็ก จังหวัดสระบุรี
รัฐมนตรีช่วยว่าการกระทรวงมหาดไทย กล่าวว่า การเดินทางตรวจเยี่ยมในครั้งนี้ เพื่อให้กำลังใจแก่เจ้าหน้าที่ผู้ปฏิบัติงานทั้งข้าราชการในท้องที่ ท้องถิ่น ภาคเอกชน ประชาชนจิตอาสา และสื่อมวลชนที่ร่วมแรงร่วมใจกันปฏิบัติงานเพื่อพี่น้องประชาชนที่เดินทางสัญจรในช่วงเทศกาลปีใหม่ให้ได้รับความสะดวกปลอดภัย และได้เน้นย้ำให้ดำเนินงานในลักษณะประชารัฐ เพื่อบูรณาการดำเนินการร่วมกันตามแผนปฏิบัติการสร้างความรับรู้และความเข้าใจให้แก่ประชาชนในเรื่องผลกระทบของอุบัติเหตุผ่านสื่อทุกช่องทาง รวมถึงการบังคับใช้กฎหมายอย่างจริงจัง และต่อเนื่องโดยมีเป้าหมายหลักเพื่อความปลอดภัยของประชาชนเป็นหลักสำคัญ
สุดท้าย รัฐมนตรีช่วยว่าการกระทรวงมหาดไทย ยังได้เน้นย้ำถึงความสำคัญของ "ด่านครอบครัว" และ "ด่านชุมชน" เนื่องจากจะเป็นกลไกสำคัญลำดับแรกที่จะช่วยยับยั้งและลดความเสี่ยงอันจะนำไปสู่การสูญเสียชีวิตจากอุบัติเหตุบนท้องถนน และดำเนินทุกมาตรการอย่างเข้มข้นเพื่อลดปัจจัยเสี่ยงที่เป็นสาเหตุสำคัญ ของการเกิดอุบัติเหตุทางถนนให้ครอบคลุม ทั้งด้านคน รถ ถนน และสิ่งแวดล้อม
สำหรับการดำเนินการป้องกันและลดอุบัติเหตุทางถนนในช่วงเทศกาลปีใหม่ 2561 นี้ ศูนย์อำนวยการความปลอดภัยทางถนนได้บูรณาการขับเคลื่อนการป้องกันและลดอุบัติเหตุทางถนนในช่วงเทศกาลปีใหม่ โดยเฉพาะช่วงควบคุม เข้มระหว่างวันที่ 28 ธันวาคม 2560 ถึง 3 มกราคม 2561 ตามหลัก “4 ห้าม 2 ต้อง” คือ ห้ามเร็ว ห้ามเมา ห้ามโทร ห้ามง่วง ...ต้องสวมหมวกนิรภัย และต้องคาดเข็มขัดนิรภัย รวมทั้งตั้งจุดอำนวยความสะดวกประชาชนทุกจังหวัด ทุกอำเภอ ในห้วงวันดังกล่าว.
ครั้งที่ 204/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/9149
