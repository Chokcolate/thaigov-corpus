รัฐบาลไทย-ข่าวทำเนียบรัฐบาล-รมช.มท.ลงพื้นที่จังหวัดอ่างทอง เยี่ยมชมโครงการพัฒนาพื้นที่แก้มลิงหนองเจ็ดเส้นตามแนวพระราชดำริ  พร้อมเป็นประธานเปิดงาน “อุทยานสวรรค์ อ่างทอง หนองเจ็ดเส้น” แหล่งท่องเที่ยวเชิงอารยธรร

วันศุกร์ที่ 15 กันยายน 2560
รมช.มท.ลงพื้นที่จังหวัดอ่างทอง เยี่ยมชมโครงการพัฒนาพื้นที่แก้มลิงหนองเจ็ดเส้นตามแนวพระราชดำริ  พร้อมเป็นประธานเปิดงาน “อุทยานสวรรค์ อ่างทอง หนองเจ็ดเส้น” แหล่งท่องเที่ยวเชิงอารยธรร
รมช.มท.ลงพื้นที่จังหวัดอ่างทอง เยี่ยมชมโครงการพัฒนาพื้นที่แก้มลิงหนองเจ็ดเส้นตามแนวพระราชดำริ พร้อมเป็นประธานเปิดงาน “อุทยานสวรรค์ อ่างทอง หนองเจ็ดเส้น” แหล่งท่องเที่ยวเชิงอารยธรรม
วันนี้ (14 ก.ย. 60) นายสุธี มากบุญ รัฐมนตรีช่วยว่าการกระทรวงมหาดไทย พร้อมคณะได้เดินทางลงพื้นที่จังหวัดอ่างทอง เพื่อเยี่ยมชมโครงการพัฒนาพื้นที่แก้มลิงหนองเจ็ดเส้น อันเนื่องมาจากพระราชดำริ พร้อมเป็นประธานในพิธีเปิดงาน “อุทยานสวรรค์ อ่างทอง หนองเจ็ดเส้น” แหล่งท่องเที่ยวเชิงอารยธรรม โดยมี นายวีร์รวุทธ์ ปุตระเศรณี ผู้ว่าราชการจังหวัดอ่างทอง หัวหน้าส่วนราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และประชาชนในพื้นที่ ให้การต้อนรับ
เวลา 17.45 น. รัฐมนตรีช่วยว่าการกระทรวงมหาดไทยและคณะเดินทางถึงพื้นที่โครงการพัฒนาพื้นที่แก้มลิงหนองเจ็ดเส้น อันเนื่องมาจากพระราชดำริ เพื่อรับฟังการบรรยายสรุปผลการดำเนินงานของโครงการ ซึ่งพื้นที่บริเวณหนองเจ็ดเส้นเดิมเป็นแหล่งน้ำขนาดเล็กอยู่ในเขตอำเภอป่าโมก และอำเภอเมืองอ่างทอง มักประสบปัญหาน้ำท่วมซ้ำซากในฤดูน้ำหลาก แต่ในฤดูแล้งขาดแคลนน้ำทำการเกษตร จังหวัดอ่างทอง จึงได้ร่วมกับกรมชลประทาน พัฒนาพื้นที่แก้มลิงหนองเจ็ดเส้น โดยการขุดลอกบ่อ จำนวน 2 บ่อ มีพื้นที่รวม 262 ไร่ รวมทั้งได้เสนอโครงการพัฒนาพื้นที่แก้มลิงหนองเจ็ดเส้นไปยังมูลนิธิชัยพัฒนา ต่อมา สมเด็จพระเทพรัตนราชสุดาฯสยามบรมราชกุมารี ทรงพระกรุณาโปรดเกล้าฯ พระราชทานให้ดำเนินโครงการ เมื่อวันที่ 16 มกราคม 2550 โดยดำเนินการขุดลอกแหล่งกักเก็บน้ำ บ่อที่ 3 พื้นที่ 99 ไร่ ใช้งบประมาณ 14 ล้านบาท สามารถเก็บกักน้ำ รวม 3 บ่อ ได้ 1.4 ล้าน ลบ.ม. และส่งน้ำให้เกษตรกรได้กว่า 2,000 ไร่ และในปี 2555 จังหวัดได้พัฒนาพื้นที่ให้เป็นแหล่งท่องเที่ยวเชิงเกษตร โดยจัดทำเป็นสวนมหัศจรรย์แห่งจินตนาการ : 4 โซน ได้แก่ โดมจัดแสดงพันธุ์พืชเขตร้อน สวนสมุนไพรพื้นบ้านและไม้พุ่มเตี้ย, สวนบัวนานาชาติ และการจัดแสดงอุโมงค์ผัก โดยสมเด็จพระเทพรัตนราชสุดาฯ สยามบรมราชกุมารี ได้เสด็จพระราชดำเนิน ทรงเปิด โครงการอุทยานสวรรค์ 115 ปี อ่างทองหนองเจ็ดเส้น เฉลิมพระเกียรติ 84 พรรษา พระบาทสมเด็จ
พระปรมินทรมหาภูมิพลอดุลยเดช (ร.9) เมื่อวันที่ 2 พฤศจิกายน 2555 ต่อมาจังหวัดบูรณาการทุกภาคส่วนตามแนวทางประชารัฐ ร่วมกันปรับปรุงและฟื้นฟูพื้นที่แก้มลิงหนองเจ็ดเส้น เพื่อให้เป็นสวนสาธารณะ เพื่อเป็นสถานที่พักผ่อนหย่อนใจ ออกกำลังกาย และเป็นสถานที่ท่องเที่ยวและเป็นแหล่งเรียนรู้และศึกษาธรรมชาติของประชาชน โดยมีองค์การบริหารส่วนจังหวัดอ่างทอง รับผิดชอบดูแลพื้นที่ดังกล่าว
โอกาสนี้ รัฐมนตรีช่วยว่าการกระทรวงมหาดไทย ได้กล่าวชื่นชมชาวจังหวัดอ่างทอง และผู้มีส่วนเกี่ยวข้องทุกท่าน ภายใต้การนำของผู้ว่าราชการจังหวัดอ่างทอง ที่ได้บูรณาการทุกภาคส่วนตามแนวทางประชารัฐ ร่วมมือร่วมใจปรับปรุงโครงการพัฒนาพื้นที่แก้มลิงหนองเจ็ดเส้นตามแนวพระราชดำริ ให้เป็นอุทยานสวรรค์อ่างทอง หนองเจ็ดเส้นที่สวยงาม รวมทั้งได้ร่วมกันปรับปรุงภูมิทัศน์ ซึ่งจากความร่วมแรงร่วมใจกันทำให้ทุกคนต่างรู้สึกถึงการเป็นเจ้าของร่วมกัน และเกิดความรู้สึกหวงแหน รวมทั้งจะได้ร่วมกันดูแลรักษาอุทยานสวรรค์แห่งนี้ให้เกิดความสวยงามยั่งยืนตลอดไป
จากนั้น เวลา 18.50 น.รัฐมนตรีช่วยว่าการกระทรวงมหาดไทย จะเดินทางไปเป็นประธานเปิดงาน “อุทยานสวรรค์อ่างทองหนองเจ็ดเส้น” ที่จัดขึ้นภายในบริเวณโครงการพัฒนาพื้นที่แก้มลิงหนองเจ็ดเส้น อันเนื่องมาจากพระราชดำริ ของในหลวงรัชกาลที่ 9 ทั้งนี้เพื่อเป็นการแสดงออกถึงความจงรักภักดี และเป็นการเทิดพระเกียรติที่พระองค์ท่านได้พระราชทานโครงการพระราชดำรินี้แก่ชาวจังหวัดอ่างทองและได้ช่วยแก้ปัญหาในฤดูน้ำหลาก สามารถใช้กักเก็บน้ำเพื่อใช้ในการเกษตร การประมง ตลอดจนได้พัฒนาเป็นแหล่งท่องเที่ยวที่มีชื่อเสียงของจังหวัดอ่างทองจวบจนปัจจุบันนี้
สำหรับการจัดงาน “อุทยานสวรรค์อ่างทองหนองเจ็ดเส้น” ของจังหวัดอ่างทอง ถือเป็นอีกหนึ่งกิจกรรมสำคัญของกลุ่มจังหวัดภาคกลางตอนบน 2 ที่จัดขึ้นเพื่อส่งเสริมการท่องเที่ยวเชิงอารยธรรม และวิถีชีวิตลุ่มน้ำเจ้าพระยาป่าสัก ซึ่งการจัดงานมีขึ้นในระหว่างวันที่ 14-17 กันยายน 2560 ตั้งแต่เวลา 09.00 -20.30 น. และในพิธีเปิดงานวันนี้ (14 ก.ย.) เวลา19.09 น. รัฐมนตรีช่วยว่าการกระทรวงมหาดไทยจะเป็นประธานในพิธีนำจุดเทียนถวายอาลัยพระบาทสมเด็จพระปรมินทรมหาภูมิพลอดุลยเดช บรมนาถบพิตร เพื่อแสดงออกถึงความจงรักและความภักดีถวายแด่พระผู้ทรงสถิตในดวงใจของปวงชนชาวไทยทุกคน ซึ่งในปีนี้จังหวัดได้จัดกิจกรรมที่น่าสนใจ อาทิ การแข่งเรือ, การจัดแสดงและจำหน่ายสินค้า OTOP, ตลาดย้อนยุค, ดนตรีในสวน, การประกวดออกกำลังกายแอโรบิค, ฮูล่าฮูป, รำวงย้อนยุค และการแสดงศิลปวัฒนธรรมไทย รวมทั้งกิจกรรมปั่นกินลมชมวิวอุทยานสวรรค์ฯ เป็นต้น รวมทั้งในปีนี้ยังจัดให้มีกิจกรรมมอบต้นดาวเรืองให้แก่ผู้ที่เข้าร่วมงาน จำนวน 9,999 ต้น อีกด้วย.
ครั้งที่ 130/2560

ที่มา : http://www.thaigov.go.th/news/contents/details/6700
