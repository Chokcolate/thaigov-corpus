รัฐบาลไทย-ข่าวทำเนียบรัฐบาล-กสร. สร้างนักบริหารงานบุคคล เพิ่มคุณภาพชีวิตแรงงานควบคู่พัฒนาผลิตภาพ

วันพุธที่ 27 ธันวาคม 2560
กสร. สร้างนักบริหารงานบุคคล เพิ่มคุณภาพชีวิตแรงงานควบคู่พัฒนาผลิตภาพ
กรมสวัสดิการและคุ้มครองแรงงาน สร้างนักบริหารงานบุคคลรุ่นใหม่ ใส่ใจคุณภาพชีวิตแรงงาน ควบคู่ความเป็นเลิศทางธุรกิจ เปิดรับสมัคร 3 มกราคม 2561 เป็นต้นไป
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่ากรมสวัสดิการและคุ้มครองแรงงาน กำหนดจัดอบรมหลักสูตร นักบริหารงานบุคคลขั้นสูง ระหว่างเดือนกุมภาพันธ์ – มีนาคม 2561 โดยมุ่งเน้นพัฒนาศักยภาพนักบริหารงานบุคคลรุ่นใหม่ให้สามารถก้าวสู่การเป็นนักบริหารงานบุคคลมืออาชีพที่ให้ความสำคัญกับการพัฒนาคุณภาพชีวิตแรงงาน ควบคู่ไปการเพิ่มผลิตภาพแรงงาน และแสดงความรับผิดชอบทางสังคมด้านแรงงาน โดยเนื้อหาในการอบรมที่เข้มข้นจะประกอบด้วยความรู้ความเข้าใจในกฎหมายที่เกี่ยวข้องกับการบริหารจัดการด้านแรงงาน เช่น กฎหมายคุ้มครองแรงงาน กฎหมายแรงงานสัมพันธ์ เป็นต้น การบริหารจัดการด้านมาตรฐานแรงงานเพื่อความเป็นเลิศทางธุรกิจและการยกระดับคุณภาพชีวิตแรงงาน กลยุทธิ์การบริหารงานบุคคล ทั้งนี้เพื่อให้ผู้ที่ผ่านการอบรมในหลักสูตร ดังกล่าว สามารถนำความรู้ไปใช้ในการบริหารจัดการแรงงานได้อย่างมีประสิทธิภาพ เพิ่มคุณภาพชีวิตและผลิตภาพของแรงงาน นำไปสู่ความสำเร็จทางธุรกิจ
อธิบดีกรมสวัสดิการและคุ้มครองแรงงาน กล่าวเพิ่มเติม กลุ่มเป้าหมายของการอบรมหลักสูตรนักบริหารงานบุคคลขั้นสูง มุ่งเน้นที่เจ้าของสถานประกอบกิจการ กรรมการผู้จัดการ หรือผู้บริหารงานบุคคลในสถานประกอบกิจการที่มีลูกจ้างตั้งแต่ 50 คนขึ้นไป ผู้สนใจหลักสูตร นักบริหารงานบุคคลขั้นสูง สามารถดาวน์โหลดใบสมัครและสมัครได้ที่ www.tls.labour.go.th  โดยไม่มีค่าใช้จ่ายใดๆทั้งสิ้น ตั้งแต่  วันที่ 3 มกราคม 2561 เป็นต้นไป  สอบถามรายละเอียดเพิ่มเติมได้ที่ สำนักพัฒนามาตรฐานแรงงาน 0 2245 1371-2

ที่มา : http://www.thaigov.go.th/news/contents/details/9059
