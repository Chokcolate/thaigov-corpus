รัฐบาลไทย-ข่าวทำเนียบรัฐบาล-กรมทางหลวงชนบทดำเนินโครงการขยายทางหลวงชนบท สาย ปท.3004 จังหวัดปทุมธานี

วันพุธที่ 24 พฤษภาคม 2560
กรมทางหลวงชนบทดำเนินโครงการขยายทางหลวงชนบท สาย ปท.3004 จังหวัดปทุมธานี
กรมทางหลวงชนบท (ทช.) กระทรวงคมนาคม ดำเนินโครงการขยายทางหลวงชนบท สาย ปท.3004 แยกทางหลวงหมายเลข 305 - บ้านลำลูกกา อำเภอธัญบุรี และลำลูกกา จังหวัดปทุมธานี ระยะทาง 10.408 กิโลเมตร เพื่อเชื่อมโยงโครงข่ายทางหลวงชนบทให้สมบูรณ์ และรองรับการขยายตัวของชุมชน
นายพิศักดิ์ จิตวิริยะวศิน อธิบดีกรมทางหลวงชนบท กล่าวว่า ทช. ได้ศึกษาและจัดทำแผนแม่บทการพัฒนาโครงสร้างพื้นฐานเพื่อสนับสนุนยุทธศาสตร์โลจิสติกส์ โดยดำเนินโครงการขยายทางหลวงชนบท สาย ปท.3004 แยกทางหลวงหมายเลข 305 - บ้านลำลูกกา อำเภอธัญบุรี และลำลูกกา จังหวัดปทุมธานี ระยะทาง 10.408 กิโลเมตร งบประมาณ 445.200 ล้านบาท ลักษณะโครงการฯ จะขยายถนนจาก 2 ช่องจราจร เป็น 4 ช่องจราจร เพื่อเชื่อมทางหลวงหมายเลข 305 กับทางหลวงหมายเลข 3312 ก่อสร้างเป็นผิวจราจรลาดยางแอสฟัลต์ติกคอนกรีต พร้อมสะพานคอนกรีตเสริมเหล็กข้ามคลองรังสิต ที่ กม.0+047 ขนาด 5 ช่องจราจร ระบบระบายน้ำ ไฟฟ้าแสงสว่าง เครื่องหมายจราจร และสิ่งอำนวยความปลอดภัย ปัจจุบันอยู่ระหว่างการสำรวจพื้นที่ ตรวจสอบตำแหน่ง จุดพิกัด ระดับของหมุดหลักฐาน และค่าระดับดินเดิม เพื่อรวบรวมข้อมูลก่อนดำเนินโครงการฯ โดยประสานงานกับหน่วยงานในพื้นที่ เพื่อให้การก่อสร้างดำเนินไปตามแผนและลดผลกระทบต่อประชาชน คาดว่าโครงการฯ จะแล้วเสร็จปลายปี 2562
เมื่อโครงการฯ แล้วเสร็จ จะช่วยเพิ่มศักยภาพสายทาง และเชื่อมโครงข่ายโลจิสติกส์ให้สมบูรณ์ รองรับการเจริญเติบโตทางเศรษฐกิจ การท่องเที่ยว ลดปริมาณการจราจรบนทางหลวงหมายเลข 305 และทางหลวงหมายเลข 3312 รวมทั้งรองรับการเดินทาง การขนส่งสินค้าจากภาคเหนือผ่านทางหลวงหมายเลข 352 และทางหลวงหมายเลข 305 และภาคตะวันออกผ่านทางหลวงหมายเลข 3312

ที่มา : http://www.thaigov.go.th/news/contents/details/3968
