รัฐบาลไทย-ข่าวทำเนียบรัฐบาล-นรม. ชมนิทรรศการแอปพลิเคชันสำหรับโทรศัพท์มือถือชื่อว่า “ภาษีไปไหน” เป็นการเปิดบริการให้ประชาชนสามารถเข้าถึงข้อมูลการจัดซื้อจัดจ้างในโครงการต่างๆ ของภาครัฐ

วันอังคารที่ 12 กันยายน 2560
นรม. ชมนิทรรศการแอปพลิเคชันสำหรับโทรศัพท์มือถือชื่อว่า “ภาษีไปไหน” เป็นการเปิดบริการให้ประชาชนสามารถเข้าถึงข้อมูลการจัดซื้อจัดจ้างในโครงการต่างๆ ของภาครัฐ
นายกรัฐมนตรี ชมนิทรรศการแอปพลิเคชันสำหรับโทรศัพท์มือถือชื่อว่า “ภาษีไปไหน” ระยะที่ 2 เป็นการเปิดบริการให้ประชาชนสามารถเข้าถึงข้อมูลการจัดซื้อจัดจ้างในโครงการต่างๆ ของภาครัฐ จัดโดยสำนักงานรัฐบาลอิเล็กทรอนิกส์ (องค์การมหาชน) (สรอ.) หรือ EGA
วันนี้  (12 กันยายน 2560) เวลา 08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี ดร.ศักดิ์ เสกขุนทด ผู้อำนวยการสำนักงานรัฐบาลอิเล็กทรอนิกส์ (องค์การมหาชน) (สรอ.) หรือ EGA มาพบ พลเอกประยุทธ์ จันทร์โอชา นายกรัฐมนตรี เพื่อประชาสัมพันธ์ แอปพลิเคชัน สำหรับโทรศัพท์มือถือชื่อว่า “ภาษีไปไหน” ระยะที่ 2 เป็นการเปิดบริการให้ประชาชนสามารถเข้าถึงข้อมูลการจัดซื้อจัดจ้างในโครงการต่างๆ ของภาครัฐ โดยเป็นความร่วมมือระหว่างสำนักงานปลัดสำนักนายกรัฐมนตรี สำนักงานคณะกรรมการป้องกันและปราบปรามการทุจริตในภาครัฐ สำนักงบประมาณ กรมบัญชีกลาง และกระทรวงดิจิทัลเพื่อเศรษฐกิจและสังคม โดย EGA
ทั้งนี้ การดำเนินการระยะที่ 2 เป็นการพัฒนาต่อยอดให้ระบบรองรับการเรียกดูข้อมูลการจัดสรรงบประมาณตามมิติต่างๆ นอกจากข้อมูลจัดซื้อจัดจ้างที่ดำเนินการไว้แล้วในระยะที่ 1 ตามมุมมอง 5 ด้านของรัฐบาล ลักษณะงาน รายยุทธศาสตร์ และตามรายกระทรวงหรือกรมได้ รวมถึงการติดตามสถานะการเบิกจ่ายงบประมาณตามมิติต่างๆ ได้ นอกจากนั้น ยังเปิดช่องทางให้ประชาชนสามารถร้องเรียน แจ้งเบาะแสการทุจริต หรือร้องทุกข์ในเรื่องที่ประชาชนได้รับความเดือดร้อนจากการดำเนินการโครงการต่างๆ ของภาครัฐ โดยข้อมูลเหล่านั้นจะส่งตรงจากระบบ“ภาษีไปไหน” ไปยังระบบของสำนักงานคณะกรรมการป้องกันและปราบปรามการทุจริตในภาครัฐ หรือสำนักงานปลัดสำนักนายกรัฐมนตรี เพื่อดำเนินการตามขั้นตอนของหน่วยงานต่อไป
โดยรวมถึงข้อมูลสถานะการเบิกจ่ายงบประมาณของแต่ละโครงการ ในระบบ “ภาษีไปไหน” เพื่อให้รัฐบาลและหน่วยงานภาครัฐที่เกี่ยวข้องสามารถใช้ระบบ “ภาษีไปไหน” เป็นเครื่องมือในการติดตามการใช้จ่ายงบประมาณในโครงการต่างๆ ของภาครัฐได้  รวมถึงการสนับสนุนให้ระบบ “ภาษีไปไหน” เชื่อมโยงกับระบบการจัดการงบประมาณอิเล็กทรอนิกส์ (e-Budgeting) ของสำนักงบประมาณ และระบบบริหารการเงินการคลังภาครัฐ แบบอิเล็กทรอนิกส์ (e-GP) และระบบการจัดซื้อจัดจ้างภาครัฐด้วยอิเล็กทรอนิกส์ (GFMIS) ของกรมบัญชีกลาง เพื่อให้ข้อมูลใน ระบบ “ภาษีไปไหน” มีการปรับปรุงให้ถูกต้อง และทันสมัยอย่างต่อเนื่อง โดยอัตโนมัติ”
พร้อมกันนี้ นายกรัฐมนตรีได้กล่าวเชิญชวนผ่านตัวแทนคณะสื่อมวลชน โดยให้ประชาชนสามารถเข้ามาใช้บริการแอปพลิเคชันสำหรับโทรศัพท์มือถือชื่อว่า “ภาษีไปไหน” และให้ทุกคนช่วยกันเป็นหูเป็นตา เพื่อให้การบริหารราชการแผ่นดินเป็นไปด้วยความโปร่งใส และเกิดประโยชน์ต่อประเทศสูงสุดอย่างเป็นรูปธรรม
อนึ่ง ประชาชนสามารถเข้าระบบ “ภาษีไปไหน” ได้ที่ เว็บไซต์ govspending.data.go.th หรือ ดาวน์โหลดแอปพลิเคชัน “ภาษีไปไหน” ผ่าน App Store หรือ Play Store ได้แล้วตั้งแต่บัดนี้เป็นต้นไป  โดยสามารถ       สอบถามข้อมูลเพิ่มเติมที่ ส่วนสื่อสารและส่งเสริมการตลาด สำนักงานรัฐบาลอิเล็กทรอนิกส์ (องค์การมหาชน) โทรศัพท์ 02-612-6000 ต่อ 3404 – 3406 อีเมล์ bdm_division@ega.or.th
.......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6613
