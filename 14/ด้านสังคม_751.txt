รัฐบาลไทย-ข่าวทำเนียบรัฐบาล-สธ.ชี้กิจกรรม“ก้าวคนละก้าวเพื่อ 11 โรงพยาบาล”เป็นแนวทางประชารัฐสังคมควรสนับสนุนและชื่นชม

วันอังคารที่ 10 ตุลาคม 2560
สธ.ชี้กิจกรรม“ก้าวคนละก้าวเพื่อ 11 โรงพยาบาล”เป็นแนวทางประชารัฐสังคมควรสนับสนุนและชื่นชม
กระทรวงสาธารณสุข ชี้กิจกรรม“ก้าวคนละก้าวเพื่อ 11 โรงพยาบาลทั่วประเทศ”ของนักร้องชื่อดัง  เป็นตัวอย่างของแนวทางประชารัฐ ที่ประชาชนเข้ามามีส่วนร่วมวางแผนพัฒนาและสนับสนุนโรงพยาบาลของรัฐเพิ่มเติมจากงบประมาณที่ได้รับในแต่ละปี ประชาชนควรสนับสนุนและชื่นชม
แพทย์หญิงพรรณพิมล วิปุลากร รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า กิจกรรม “ก้าวคนละก้าวเพื่อ 11 โรงพยาบาลทั่วประเทศ” ที่ คุณอาทิวราห์ คงมาลัย หรือ “ตูน บอดี้สแลม” นักร้องชื่อดังได้จัดขึ้นเพื่อระดมทุนจากประชาชน ที่ยินดีร่วมสนับสนุนบริจาคกับศิลปินที่ตนเองชื่นชม นำไปมอบให้โรงพยาบาลภาครัฐในสังกัดกระทรวงสาธารณสุขและกระทรวงกลาโหมรวม 11 แห่ง เพื่อพัฒนาและจัดหาเครื่องมือแพทย์นั้น เป็นตัวอย่างของแนวทางประชารัฐ ที่ประชาชนเข้ามามีส่วนร่วมวางแผนพัฒนาและสนับสนุนดูแลโรงพยาบาล ซึ่งประเทศไทยมีโรงพยาบาลรัฐทุกสังกัดมากกว่า 10,000 แห่งที่สร้างจากภาษีของประชาชนและรัฐบาลได้จัดสรรงบประมาณทุกปีในการจัดบริการประชาชนทั่วประเทศกว่า 65 ล้านคน
“โรงพยาบาลในสังกัดกระทรวงสาธารณสุข ได้รับการช่วยเหลือสนับสนุนจากประชาชนผู้มีจิตกุศล รวมทั้งองค์กรต่างๆ ที่เข้ามาเติมเต็มระบบสุขภาพมาโดยตลอด และการจัดกิจกรรมของคุณตูน ในครั้งนี้ ได้มีการพบปะและหารือกันกับผู้บริหารระดับสูง รวมทั้งโรงพยาบาล 10 แห่งในสังกัด ซึ่งกระทรวงสาธารณสุขได้ขอบคุณชื่นชมและพร้อมสนับสนุนกิจกรรมอย่างเต็มที่ ขอเชิญชวนประชาชนทุกคนร่วมสนับสนุน ให้กำลังใจชื่นชมการจัดกิจกรรมครั้งนี้ด้วย นอกจากจะได้ความสุขจากการเป็นผู้ให้แล้ว ท่านยังได้ช่วยชีวิตผู้ป่วยอีกด้วย”แพทย์หญิงพรรณพิมล กล่าว
แพทย์หญิงพรรณพิมล กล่าวต่อว่า กระทรวงสาธารณสุข ได้ทำแผนพัฒนาระบบบริการสุขภาพ (Service plan) พ.ศ.2560-2564  โดยจัดสรรบุคลากร สิ่งก่อสร้าง เครื่องมือแพทย์ให้แก่โรงพยาบาลในสังกัดที่มีมากกว่า 10,000 แห่งทั่วประเทศ ตามความจำเป็นด้านสุขภาพที่แท้จริงในพื้นที่ เพื่อให้ประชาชนคนไทย ได้รับบริการที่ดี มีคุณภาพ ทันสมัยได้มาตรฐาน ตามเทคโนโลยีทางการแพทย์ที่เปลี่ยนไปอย่างรวดเร็ว  โดยในปีงบประมาณ 2560 ที่ผ่านมา  ได้รับการจัดสรรงบลงทุนครุภัณฑ์การแพทย์ จำนวน 2,702,568,000 ล้านบาท
********************************** 10 ตุลาคม 2560

ที่มา : http://www.thaigov.go.th/news/contents/details/7293
