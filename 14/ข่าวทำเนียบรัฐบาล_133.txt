รัฐบาลไทย-ข่าวทำเนียบรัฐบาล-นรม. ปลื้ม ตลาด อ.ต.ก.ติด 1 ใน 10 ตลาดสด ที่ดีที่สุดในโลก แนะท้องถิ่นและเอกชน ควรพัฒนาตลาดให้มีคุณภาพทัดเทียม อ.ต.ก.

วันพฤหัสบดีที่ 20 เมษายน 2560
นรม. ปลื้ม ตลาด อ.ต.ก.ติด 1 ใน 10 ตลาดสด ที่ดีที่สุดในโลก แนะท้องถิ่นและเอกชน ควรพัฒนาตลาดให้มีคุณภาพทัดเทียม อ.ต.ก.
นายกรัฐมนตรียินดีที่เว็บไซต์ข่าว CNN ได้จัดอันดับให้ตลาดองค์การตลาดเพื่อเกษตรกร หรือ ตลาด อ.ต.ก.ใน กทม.เป็น 1 ใน 10 ตลาดสดที่ดีที่สุดในโลก โดยอยู่ในอันดับที่ 4 รองจากตลาดในสเปน ญี่ปุ่น และสหรัฐฯ
วันนี้ (20 เมษายน 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี รู้สึกยินดีที่เว็บไซต์ข่าว CNN ได้จัดอันดับให้ตลาดองค์การตลาดเพื่อเกษตรกร หรือ ตลาด อ.ต.ก.ใน กทม.เป็น 1 ใน 10 ตลาดสดที่ดีที่สุดในโลก โดยอยู่ในอันดับที่ 4 รองจากตลาดในสเปน ญี่ปุ่น และสหรัฐฯ
“ท่านนายกฯ พอใจที่ตลาดสดของไทยมีชื่อเสียงและเป็นที่ยอมรับในระดับโลก โดยถือเป็นตลาดสดสุดสัปดาห์ที่เต็มไปด้วยผัก ผลไม้ อาหารทะเล อาหารสด อาหารปรุงสุก ของหวาน และอื่นๆ ที่หาได้เฉพาะในประเทศไทย รวมทั้งมีสินค้าจากประเทศต่าง ๆ ในแถบเอเชียจัดจำหน่าย และยังมีจุดเด่นคือ ความสะอาด และติดไฟสว่าง ทำให้ผู้ซื้อสามารถเลือกซื้ออาหารได้สะดวก”
ทั้งนี้ นายกรัฐมนตรีขอให้ตลาด อ.ต.ก.รักษาคุณภาพมาตรฐานเช่นนี้ไว้อย่างต่อเนื่อง รวมทั้งอยากให้องค์กรปกครองส่วนท้องถิ่นที่มีตลาดสดในความรับผิดชอบ และตลาดสดแห่งอื่น ๆ ของภาคเอกชน นำตัวอย่างการพัฒนาของตลาด อ.ต.ก. ไปปรับประยุกต์ใช้กับตลาดของตนให้ดียิ่งขึ้นด้วย
สำหรบ 10 อันดับของตลาดสดที่ดีที่สุดในโลก ได้แก่ 1.ตลาดลา โบเกเรีย เมืองบาเซโลนา ประเทศสเปน 2.ตลาดปลาสึกิจิ กรุงโตเกียว ประเทศญี่ปุ่น 3.ตลาดยูเนี่ยน สแควร์ ฟาร์เมอร์ นิวยอร์ก สหรัฐฯ 4.ตลาด อ.ต.ก. กรุงเทพฯ ประเทศไทย 5.ตลาดเซนต์ลอว์เรนซ์ เมืองโตรอนโต ประเทศแคนาดา 6.ตลาดโบโรห์ กรุงลอนดอน ประเทศอังกฤษ 7.ตลาดครีตา อาเยอร์ สิงคโปร์ 8.ตลาดแลงแคสเตอร์ เซนทรัล เพนซิลเวเนีย สหรัฐฯ 9.ตลาดโพรวองกาล เมืองอองตีบส์ ประเทศฝรั่งเศส 10.ตลาดเกาลูน ซิตี้ ฮ่องกง
..................
สำนักโฆษก

ที่มา : http://www.thaigov.go.th/news/contents/details/3169
