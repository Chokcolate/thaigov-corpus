รัฐบาลไทย-ข่าวทำเนียบรัฐบาล-บิ๊กบี้”เช็คความพร้อมระบบการทำงานศูนย์ฯ ต่างด้าว ก่อนดีเดย์เปิดบริการ 24 ก.ค.

วันศุกร์ที่ 21 กรกฎาคม 2560
บิ๊กบี้”เช็คความพร้อมระบบการทำงานศูนย์ฯ ต่างด้าว ก่อนดีเดย์เปิดบริการ 24 ก.ค.
รมว.แรงงาน มีกำหนดตรวจสอบความพร้อมระบบการทำงานของศูนย์รับแจ้งการทำงานของคนต่างด้าว ในวันอาทิตย์ที่ 23 ก.ค.นี้ ก่อนดีเดย์เปิดบริการพร้อมกันทั่วประเทศ 101 ศูนย์ฯ ในวันจันทร์ที่ 24 ก.ค. ไปจนถึง 7 ส.ค.60 เป็นเวลา 15 วัน ไม่เว้นวันหยุด
รมว.แรงงาน มีกำหนดตรวจสอบความพร้อมระบบการทำงานของศูนย์รับแจ้งการทำงานของคนต่างด้าว ในวันอาทิตย์ที่ 23 ก.ค.นี้ ก่อนดีเดย์เปิดบริการพร้อมกันทั่วประเทศ 101 ศูนย์ฯ ในวันจันทร์ที่ 24 ก.ค. ไปจนถึง 7 ส.ค.60 เป็นเวลา 15 วัน ไม่เว้นวันหยุด เพื่อให้ทุกอย่างเป็นไปด้วยความเรียบร้อย อำนวยความสะดวกแก่นายจ้างผู้มารับบริการและมีประสิทธิภาพมากที่สุด
หม่อมหลวงปุณฑริก สมิติ ปลัดกระทรวงแรงงาน พร้อมด้วย นายอนันต์ชัย อุทัยพัฒนาชีพ โฆษกกระทรวงแรงงาน และ นายภัทรวุธ เภอแสละ ผู้อำนวยการสำนักบริหารแรงงานต่างด้าว กรมการจัดหางาน แถลงข่าวต่อสื่อมวลชน ณ ห้องประชุมปลัดกระทรวงแรงงาน ชั้น 7 อาคารกระทรวงแรงงาน ถึงความพร้อมของกระทรวงแรงงานในการเปิดศูนย์รับแจ้งการทำงานของคนต่างด้าวเพื่อรองรับการจัดระบบแรงงานต่างด้าวให้ถูกกฎหมายเฉพาะแรงงานต่างด้าวที่ไม่มีเอกสารการจ้างงาน ว่า กระทรวงแรงงานได้กำหนดการดำเนินการไว้ 3 ขั้นตอนด้วยกัน คือ ขั้นตอนที่ 1) ระหว่าง 24 ก.ค. – 7 ส.ค. 2560 กรอกแบบฟอร์มคำขอจ้างแรงงานต่างด้าวพร้อมติดรูปถ่ายของลูกจ้าง นำมาส่งที่ศูนย์รับแจ้ง กทม.มี 11 พื้นที่ โดยให้ใครมาส่งก็ได้ จากนั้นเจ้าหน้าที่จะให้ใบรับเอกสารไว้เป็นหลักฐาน พร้อมนัดหมายขั้นตอนที่ 2) ระหว่าง 8 ส.ค. - 9 ก.ย. 2560 นายจ้างจะต้องพาลูกจ้างไปพบเจ้าหน้าที่เพื่อยืนยันความเป็นนายจ้าง ลูกจ้าง ตามใบนัด ขั้นตอนที่ 3) ไปทำเอกสารรับรองตัวบุคคล หรือ CI ซึ่งทางการเมียนมาและกัมพูชาจะส่งเจ้าหน้าที่มาเปิดให้บริการที่ศูนย์บริการเบ็ดเสร็จ (One Stop Service) ในประเทศไทย สำหรับลาวจะต้องกลับไปทำพาสปอร์ตที่ประเทศต้นทาง เพื่อมาขอวีซ่าทำงาน ตรวจโรค และขอใบอนุญาตทำงานในพื้นที่การจ้างงาน
ปลัดกระทรวงแรงงาน กล่าวต่อว่า ขณะนี้กระทรวงแรงงาน เตรียมเปิดศูนย์รับแจ้งการทำงานของคนต่างด้าวจำนวน ๑๐๑ ศูนย์ทั่วประเทศ เพื่ออำนวยความสะดวกแก่นายจ้าง โดยไม่มีวันหยุด เป็นเวลา 15 วัน ระหว่างวันที่ 24 ก.ค. - 7 ส.ค.2560 โดยต้องเป็นลูกจ้างรายเดิมเท่านั้น ไม่รับกรณีลูกจ้างใหม่ ซึ่งถือเป็นการจัดระเบียบแรงงานต่างด้าวในไทยให้ถูกกฎหมาย ด้วยการออกเงื่อนไขการผ่อนปรนให้มาลงทะเบียนได้อย่างถูกต้อง ตามมติที่ประชุมร่วม ครม.- คสช.ที่ได้วางกรอบผ่อนปรนไว้ 180 วัน
ทั้งนี้ นายจ้างสามารถยื่นคำขอ พร้อมนำเอกสารประกอบ 3 รายการ คือ 1) แบบฟอร์มยื่นคำขอจ้างแรงงานต่างด้าว 2) สำเนาบัตรประจำตัวประชาชนนายจ้าง หรือ สำเนาหนังสือจดทะเบียนนิติบุคคลกรณีนายจ้างเป็นนิติบุคคล 3) รูปถ่ายลูกจ้างคนต่างด้าวขนาด 2 นิ้ว จำนวน 3 รูป มายื่นที่ศูนย์ตามกำหนด
สำหรับใน กทม. มีศูนย์รับแจ้งการทำงานของคนต่างด้าว 11 แห่ง ได้แก่ 1) กระทรวงแรงงาน ถ.มิตรไมตรี เขตดินแดง 2) IT Square หลักสี่พลาซ่า ถ.แจ้งวัฒนะ เขตหลักสี่ 3) สถานีขนส่งสายใต้ ชั้น 2 ถ.บรมราชชนนี เขตตลิ่งชัน 4) ธัญญาปาร์ค ถ.ศรีนครินทร์ เขตสวนหลวง 5) ศูนย์กีฬาบางขุนเทียนเคหะชุมชนธนบุรี 3 ถ.พระราม 2 ซ.62 เขตบางขุนเทียน 6) สวนกีฬารามอินทรา ถ.รามอินทรา ซ.5 เขตบางเขน 7) กรมยุทธศึกษาทหารบก ใกล้สถานีรถไฟสามเสน ถ.นครชัยศรี เขตดุสิต 8) อาคารสโมสรวังนันทอุทยาน (กองทัพเรือ) ถ.อิสรภาพ เขตบางกอกน้อย 9) หอประชุมมหาวิทยาลัยกรุงเทพ-สุวรรณภูมิ ถ.ประชาพัฒนา เขตลาดกระบัง 10) สำเพ็ง 2 ปาร์ค (เฟส 3) ถนนกัลปพฤกษ์ เขตบางแค 11) กองความปลอดภัยแรงงาน ถ.บรมราชชนนี เขตตลิ่งชัน ตรงข้าม สน.ตลิ่งชัน ซึ่งในทุกศูนย์ฯ จะมีเจ้าหน้าที่รับแบบคำขอ จำนวนศูนย์ฯ ละ 30 คน พร้อมเจ้าหน้าที่คอยอำนวยความสะดวกให้รวดเร็วที่สุด ขณะเดียวกันนายจ้างสามารถส่งแบบฟอร์มออนไลน์ผ่านระบบอินเทอร์เน็ตได้โดยไม่จำเป็นต้องมาที่ศูนย์ฯ หากไม่สะดวกสามารถดาวน์โหลดแบบฟอร์มหรือมากรอกแบบฟอร์มที่ศูนย์ฯ สามารถดาวน์โหลดแบบฟอร์มล่วงหน้าได้แล้วที่เว็บไซต์กรมการจัดหางาน www.doe.go.th เว็บไซต์กระทรวงแรงงาน www.mol.go.th และสำนักบริหารแรงงานต่างด้าว www.doe.go.th/alien สอบถามรายละเอียดเพิ่มเติมได้ที่ สายด่วนกรมการจัดหางาน กระทรวงแรงงาน โทรศัพท์ 1694
กระทรวงแรงงานขอเชิญชวนผู้สื่อข่าวได้ร่วมตรวจสอบความพร้อมเกี่ยวกับระบบการทำงานของศูนย์รับแจ้งฯ ในวันอาทิตย์ที่ 23 ก.ค.นี้ เวลา 15.00 น. พล.อ. ศิริชัย ดิษฐกุล รัฐมนตรีว่าการกระทรวงแรงงาน จะตรวจสอบติดตามความพร้อมของระบบการทำงานก่อนเปิดบริการในวันที่ 24 ก.ค. - 7 ส.ค.นี้ พร้อมกันทั่วประเทศ101 ศูนย์ฯ เป็นเวลา 15 วัน เพื่อให้ทุกอย่างเป็นไปด้วยความเรียบร้อย อำนวยความสะดวก
แก่นายจ้างผู้มารับบริการและมีประสิทธิภาพมากที่สุด
----------------------------------------------
กองเผยแพร่และประชาสัมพันธ์/ชนินทร เพ็ชรทับ – ข่าว/สมภพ ศีลบุตร – ภาพ/21 กรกฎาคม 2560

ที่มา : http://www.thaigov.go.th/news/contents/details/5390
