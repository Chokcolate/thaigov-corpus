รัฐบาลไทย-ข่าวทำเนียบรัฐบาล-ปลัดกระทรวงมหาดไทย ให้การต้อนรับอัครราชทูตสหรัฐอเมริกาประจำประเทศไทย ในโอกาสเข้าแสดงความยินดี และหารือในประเด็นต่าง ๆ

วันพุธที่ 13 ธันวาคม 2560
ปลัดกระทรวงมหาดไทย ให้การต้อนรับอัครราชทูตสหรัฐอเมริกาประจำประเทศไทย ในโอกาสเข้าแสดงความยินดี และหารือในประเด็นต่าง ๆ
ปลัดกระทรวงมหาดไทย ให้การต้อนรับอัครราชทูตสหรัฐอเมริกาประจำประเทศไทย ในโอกาสเข้าแสดงความยินดี และหารือในประเด็นต่าง ๆ
วันนี้ (12 ธันวาคม 2560) เวลา 15.30 น. ณ ห้องรับรองปลัดกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ให้การต้อนรับนายปีเตอร์ เฮมอนด์ (H.E. Peter Haymond) อัครราชทูตสหรัฐอเมริกาประจำประเทศไทย และคณะ ในโอกาสเข้าแสดงความยินดี และหารือในความร่วมมือด้านต่าง ๆ ระหว่างกระทรวงมหาดไทย และประเทศสหรัฐอเมริกา
โอกาสนี้ นายปีเตอร์ เฮมอนด์ (H.E. Peter Haymond) อัครราชทูตสหรัฐอเมริกาประจำประเทศไทย ได้กล่าวแสดงความยินดีในโอกาสที่นายฉัตรชัย พรหมเลิศ ได้รับโปรดเกล้าฯ แต่งตั้งให้ดำรงตำแหน่งปลัดกระทรวงมหาดไทย และกล่าวชื่นชมกระทรวงมหาดไทยที่ได้ดำเนินนโยบายด้านการให้สัญชาติกับคนไร้สัญชาติในประเทศไทย การดูแลผู้หนีภัยจากการสู้รบชาวเมียนมา รวมถึงการเตรียมการจัดการเลือกตั้งท้องถิ่น และเลือกตั้งทั่วไป ทั้งนี้ ประเทศสหรัฐอเมริกาพร้อมที่จะให้การสนับสนุนด้านการป้องกันและบรรเทาสาธารณภัยในประเทศไทย
นายฉัตรชัย พรหมเลิศ ปลัดกระทรวงมหาดไทย กล่าวว่า กระทรวงมหาดไทยยินดีในการสานต่องานในเรื่องการดูแลคนไร้รัฐและบุคคลไร้สัญชาติ รวมถึงการดูแลผู้หนีภัยจากการสู้รบชาวเมียนมา ตามหลักมนุษยธรรมและหลักสิทธิมนุษยชน สำหรับในเรื่องการจัดการเลือกตั้งท้องถิ่น และเลือกตั้งทั่วไปนั้น เมื่อรัฐบาลและคณะกรรมการการเลือกตั้งกำหนดวันในการจัดการเลือกตั้ง กระทรวงมหาดไทยพร้อมที่จะดำเนินการตามที่ได้รับมอบหมาย โดยในขณะนี้ อยู่ระหว่างการเตรียมความพร้อมจัดทำฐานข้อมูลผู้มีสิทธิเลือกตั้ง สุดท้ายได้กล่าวขอบคุณในความร่วมมือของประเทศสหรัฐอเมริกาในการร่วมดำเนินการภารกิจต่าง ๆ กับกระทรวงมหาดไทยเสมอมา.
ครั้งที่ 191/2560
กองสารนิเทศ สำนักงานปลัดกระทรวงมหาดไทย
โทร 0-22224131 - 2

ที่มา : http://www.thaigov.go.th/news/contents/details/8720
