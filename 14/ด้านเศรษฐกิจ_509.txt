รัฐบาลไทย-ข่าวทำเนียบรัฐบาล-​"ปลัดอุตฯ" เยี่ยม SMEs จ.สงขลา 2 รายที่ได้รับสินเชื่อจากกองทุนประชารัฐฯ เชื่อกระตุ้นเอกชนลงทุน มั่นใจทุกรายไม่เกิดหนี้สูญ สร้างเศรษฐกิจในจังหวัดคึก

วันพฤหัสบดีที่ 25 พฤษภาคม 2560
​"ปลัดอุตฯ" เยี่ยม SMEs จ.สงขลา 2 รายที่ได้รับสินเชื่อจากกองทุนประชารัฐฯ เชื่อกระตุ้นเอกชนลงทุน มั่นใจทุกรายไม่เกิดหนี้สูญ สร้างเศรษฐกิจในจังหวัดคึก
ปลัดกระทรวงอุตสาหกรรม นำคณะสื่อมวลชนเยี่ยมชม SMEs ที่ได้รับอนุมัติสินเชื่อกองทุนพัฒนาเอสเอ็มอีตามแนวประชารัฐ จำนวน 2 รายแรกของจังหวัดสงขลา
25 พฤษภาคม 2560 – นายสมชาย หาญหิรัญ ปลัดกระทรวงอุตสาหกรรม นำคณะสื่อมวลชนเยี่ยมชม SMEs ที่ได้รับอนุมัติสินเชื่อกองทุนพัฒนาเอสเอ็มอีตามแนวประชารัฐ จำนวน 2 รายแรกของจังหวัดสงขลา คือ
1)    บริษัท โกร รับเบอร์ ลาเท็กซ์ จำกัด ผู้ผลิตและจําหน่ายยางรองส้นเท้ายางพารา ซึ่งบริษัทฯ ได้รับอนุมัติสินเชื่อวงเงิน 3 ล้านบาท ในการจัดหาเครื่องจักรพร้อมการสายผลิตรองเท้าแตะ โดยมีการเชื่อมโยงวัตถุดิบจากสหกรณ์การเกษตรรัฐภูมิ จำกัด เพื่อส่งเสริมการแปรรูปยางพาราตามยุทธศาสตร์จังหวัดฯ มี นางสาวอรฤดี เมฆตรงและบิดา ให้การต้อนรับ พร้อมด้วย นายเดชา เกื้อกูล ผู้ตรวจราชการกระทรวงอุตสาหกรรม นางแน่งน้อย เวทยพงษ์ รองอธิบดีกรมส่งเสริมอุตสาหกรรม รวมถึงนายวีระกิตติ์ รันทกิจธนวัชร์ อุตสาหกรรมจังหวัดสงขลา ร่วมด้วย ณ โรงงานบริษัทฯ ที่อยู่ภายในพื้นที่นิคมอุตสาหกรรมยางพารา (Rubber City) จ.สงขลา
2) บริษัท เอ.บิล.อาร์ทอินดัสเตรียล จำกัด ผู้ผลิตและจําหน่ายประเก็นและวัตถุกันรั่วสําหรับเครื่องยนต์ ซึ่งบริษัทฯ ได้รับอนุมัติสินเชื่อเพื่อการจัดซื้อระบบบริหารจัดการภายในโรงงาน เครื่องบรรจุแนวตั้งระบบสายพานลำเลียง ตลอดจนเครื่องห่อแบบซีลและเครื่องปิดเทปกาว ในวงเงินรวม 3 ล้านบาท มีคณะผู้บริหารโรงงานนำโดย นางสิริอัญญา พรสุวรรณกุล ให้การต้อนรับคณะปลัดกระทรวงอุตสาหกรรมพร้อมสื่อมวลชน ณ โรงงาน บริษัท เอ.บิล.อาร์ทอินดัสเตรียล จำกัด ต.ควนลัง อ.หาดใหญ่ จ.สงขลา
ทั้งนี้ การอนุมัติสินเชื่อกองทุนพัฒนาเอสเอ็มอีตามแนวประชารัฐ จัดทำในรูปแบบคณะอนุกรรมการฯ มีส่วนราชการที่เกี่ยวข้อง ผู้แทนของสภาอุตสาหกรรมแห่งประเทศไทย และหอการค้าไทย ของจังหวัดต่างๆ ร่วมอยู่ด้วย โดยอยู่ภายใต้ในเงื่อนไขที่กำหนด เพื่อให้เงินทุนเข้าถึงผู้ประกอบการรายที่มีศักยภาพอย่างแท้จริง จึงมั่นใจว่าจะไม่เกิดหนี้สูญ (NPL) สามารถทำให้ภาคเอกชนขยายการลงทุน และเป็นการกระตุ้นให้เศรษฐกิจภายในจังหวัดมีการหมุนเวียนยิ่งขึ้น

ที่มา : http://www.thaigov.go.th/news/contents/details/4035
