รัฐบาลไทย-ข่าวทำเนียบรัฐบาล-กรมสรรพสามิตชี้แจง การจัดเก็บภาษีสถานบริการกรมสรรพสามิต

วันอาทิตย์ที่ 3 ธันวาคม 2560
กรมสรรพสามิตชี้แจง การจัดเก็บภาษีสถานบริการกรมสรรพสามิต
อธิบดีกรมสรรพสามิตชี้แจงประเด็นข่าว การจัดเก็บภาษีสถานบริการกรมสรรพสามิต
วันที่ 2 ธันวาคม 2560  นายกฤษฎา จีนะวิจารณะ อธิบดีกรมสรรพสามิต กรมสรรพสามิต กระทรวงการคลัง ชี้แจงประเด็นข่าวการจัดเก็บภาษีสถานบริการกรมสรรพสามิต ตามที่แฟนเพจ ‘พลเมืองต่อต้าน Single Gateway เพื่อเสรีภาพและความยุติธรรม’ อ้างข้อมูลจากเฟสบุ๊กชื่อ ‘Tuaytep David Wibunsin’ ที่ระบุว่าในปีงบประมาณ 2561 กรมสรรพสามิตจะมีการจัดเก็บภาษี โดยเพิ่มฐานการจัดเก็บภาษีในส่วนของสถานบริการเต้นรำและกินดื่ม ประเภทไนต์คลับ ดิสโกเธค ผับและบาร์ ที่กำหนดเก็บภาษี 10% ของรายได้ก่อนหักค่าใช้จ่าย ซึ่งแฟนเพจดังกล่าวมีการเปิดประเด็นโจมตีว่าการเก็บภาษีดังกล่าว ขัดต่อสถานการณ์เศรษฐกิจในปัจจุบัน ส่งผลกระทบต่อธุรกิจการท่องเที่ยว และทำให้มีผู้ตกงานเป็นจำนวนมาก  นั้น ในส่วนของกรมสรรพสามิต ขอเรียนชี้แจง ดังนี้
การจัดเก็บภาษีสรรพสามิตจากกิจการบันเทิงและหย่อนใจในประเภทที่ 17.01 มีการจัดเก็บภาษีตามกฎหมายเดิมก่อนแก้ไขกฎหมายอยู่แล้ว โดยเดิมเก็บจากสถานบริการไนท์คลับ ดิสโก้เธค ในการแก้ไขกฎหมายว่าด้วยภาษีสรรพสามิต ได้ขยายฐานเก็บภาษีจากเดิมที่เก็บเฉพาะไนท์คลับ ดิสโก้เธค เป็นเก็บจากสถานบริการ ไนท์คลับ ดิสโก้เธค ผับ บาร์ ค็อกเทลเลาจน์ โดยให้หมายความรวมถึงสถานที่ที่จำหน่ายอาหารและเครื่องดื่มที่มีแอลกอฮอล์โดยจัดให้มีการแสดงดนตรีหรือการแสดงอื่นใดเพื่อการบันเทิง ซึ่งปิดทำการหลังเวลา 24.00 นาฬิกา  ซึ่งฐานภาษีที่ใช้ในการจัดเก็บก็ยังคงเก็บเช่นเดิม คือมิได้เก็บจากรายรับทั้งจำนวนของสถานบริการดังกล่าว คือ เก็บเฉพาะรายรับของสถานที่สำหรับดื่มกินและจัดให้มีการแสดงดนตรีหรือการแสดงอื่นใด ในอัตราตามมูลค่า ร้อยละ 10 และรายรับ อื่น ๆ  ยกเว้นภาษีเช่นเดิม ทั้งนี้ ในการขยายฐานภาษีดังกล่าวก็เพื่อให้เกิดความเป็นธรรมในทางภาษีระหว่างผู้ประกอบการด้วยกันเอง ซึ่งสอดคล้องกับข้อเสนอของอนุกรรมาธิการการเงินการคลัง
-------------------------

ที่มา : http://www.thaigov.go.th/news/contents/details/8507
