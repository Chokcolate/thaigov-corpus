รัฐบาลไทย-ข่าวทำเนียบรัฐบาล-นายกรัฐมนตรีมอบหมายกระทรวงวัฒนธรรมกลับไปดูรายละเอียดการบูรณะ

วันอังคารที่ 12 กันยายน 2560
นายกรัฐมนตรีมอบหมายกระทรวงวัฒนธรรมกลับไปดูรายละเอียดการบูรณะ
นายกรัฐมนตรีมอบหมายกระทรวงวัฒนธรรมกลับไปดูรายละเอียดการบูรณะ "พระปรางค์วัดอรุณฯ" ใหม่  หลังมีการคัดค้าน
วันนี้ (12 กันยายน 2560) เวลา 16.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวถึงกรณีที่มีกลุ่มนักวิชาการ ศิลปิน ช่างหัตถกรรม จำนวน 5,000 คนเรียกร้องให้หยุดบูรณะพระปรางค์วัดอรุณราชวราราม ว่า ได้มอบหมายให้กระทรวงวัฒนธรรมไปพิจารณาดูว่าจะทำอะไรได้ อย่างไรบ้าง เพราะมีการอนุมัติให้ดำเนินการไปแล้วบางส่วน ถ้าจะหยุดจะทำอย่างไร จึงให้ไปหารือกันมาอีกที
นายกรัฐมนตรีกล่าวต่อไปว่า ที่บอกว่าไม่สวยงามนั้น อะไรคือสวยงาม และอะไรคือไม่สวยงาม ถ้าจะเทียบกับของเดิมก่อนที่จะบูรณะกับวันที่บูรณะ มันก็แตกต่างกันอยู่แล้ว เหมือนทำของเก่าเป็นของใหม่ ซึ่งอาจจะมองดูแล้วไม่กลมกลืนหรือเปล่า ตรงนี้ก็ไม่รู้ ต้องไปดูว่าที่ผ่านมาเขาก่อสร้างมาด้วยวิธีการไหน และระยะเวลาผ่านมาเป็นร้อยๆ ปีมันทำให้เกิดการเปลี่ยนแปลงอะไรไปบ้างทั้งจากสภาพอากาศ ฝนฟ้าต่างๆ เรามองด้วยสายตาของคนปัจจุบันก็อาจจะเห็นว่าแปลกตาไป มันต้องไปดูด้วยหลักการทางศิลปกรรม การก่อสร้าง การบูรณะว่าเป็นอย่างไร ส่วนช่างที่มาทำนั้น ก็เป็นช่างที่มีความชำนาญเฉพาะในการซ่อมแซมโบราณสถานทั้งหมด
----------------------

ที่มา : http://www.thaigov.go.th/news/contents/details/6629
