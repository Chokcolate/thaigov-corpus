รัฐบาลไทย-ข่าวทำเนียบรัฐบาล-สธ.เตือนประชาชนอย่าหลงเชื่อ ข้อมูลเท็จห้ามเช็คอินในสถานบันเทิง ผิด พ.ร.บ.ควบคุมเครื่องดื่มแอลกอฮอล์

วันพฤหัสบดีที่ 10 สิงหาคม 2560
สธ.เตือนประชาชนอย่าหลงเชื่อ ข้อมูลเท็จห้ามเช็คอินในสถานบันเทิง ผิด พ.ร.บ.ควบคุมเครื่องดื่มแอลกอฮอล์
กระทรวงสาธารณสุข ยืนยัน พ.ร.บ.ควบคุมเครื่องดื่มแอลกอฮอล์ พ.ศ. 2551 ไม่ได้ระบุว่าการเช็คอินในสถานบันเทิงเป็นการยุยงส่งเสริมการดื่มเครื่องดื่มแอลกอฮอล์ประชาชนไม่ต้องตระหนกข่าวที่แชร์ในสื่อสังคมออนไลน์เป็นข้อมูลเท็จ
ผู้เผยแพร่ข้อมูลที่เป็นเท็จ มีความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2560
นายแพทย์นิพนธ์  ชินานนท์เวช ผู้อำนวยการสำนักงานคณะกรรมการควบคุมเครื่องดื่มแอลกอฮอล์ กรมควบคุมโรค กระทรวงสาธารณสุข ให้สัมภาษณ์ ว่า ตามที่มีการแชร์ข้อมูลในสื่อสังคมออนไลน์ ในประเด็น “การบังคับใช้กฎหมายของกระทรวงสาธารณสุข ที่ห้ามมิให้ประชาชนทุกท่านส่งเสริมการดื่มเครื่องดื่มแอลกอฮอล์  โดยระบุว่าหากประชาชนเช็คอิน ทางเฟสบุ๊ค(Facebook)ในสถานบันเทิงจะถือเป็นการยุยงส่งเสริม และต้องได้รับโทษจำคุก 5 ปี หรือปรับ 50,000 บาท ” นั้น ขอชี้แจงว่า ข้อมูลดังกล่าวเป็นเท็จ เนื่องจากรัฐบาล กระทรวงสาธารณสุขและรัฐมนตรีว่าการกระทรวงสาธารณสุข ไม่ได้มีนโยบายหรือข้อสั่งการในเรื่องดังกล่าว และตาม พ.ร.บ.ควบคุมเครื่องดื่มแอลกอฮอล์ พ.ศ. 2551 ไม่ได้ระบุว่าการเช็คอินในสถานบันเทิงเป็นการยุยงส่งเสริมการดื่มเครื่องดื่มแอลกอฮอล์
ทั้งนี้ จากการตรวจสอบที่มาของข้อมูลเบื้องต้นพบว่า ข้อมูลข่าวดังกล่าวไม่มีการยืนยันแหล่งที่มาอย่างชัดเจน เป็นการแอบอ้างผู้บริหารระดับสูงของทางส่วนราชการ ทำให้ส่วนราชการได้รับความเสียหาย ที่สำคัญทำให้เกิดกระแสการต่อต้านจากประชาชนที่ยังไม่ทราบข้อเท็จจริงซึ่งการกระทำดังกล่าวมีความผิดตามพระราชบัญญัติว่าด้วยการกระทำความผิดเกี่ยวกับคอมพิวเตอร์ (ฉบับที่ 2 ) พ.ศ. 2560 มาตรา 14 อีกด้วย ซึ่งกระทรวงสาธารณสุขได้มอบหมายให้ฝ่ายกฎหมายดำเนินการตรวจสอบข้อเท็จจริง และหากพบข้อมูลที่เกี่ยวข้องจะดำเนินการตามกฎหมายต่อไปจึงขอให้ประชาชนอย่าตื่นตระหนก อย่าหลงเชื่อข้อมูลที่เป็นเท็จดังกล่าว หากมีข้อสงสัยสอบถามที่ สายด่วนกรมควบคุมโรค 1442  ตลอด 24 ชั่วโมง
***************  10 สิงหาคม 2560

ที่มา : http://www.thaigov.go.th/news/contents/details/5867
