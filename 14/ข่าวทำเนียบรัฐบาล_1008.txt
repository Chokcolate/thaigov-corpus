รัฐบาลไทย-ข่าวทำเนียบรัฐบาล-รอง นรม. ธนะศักดิ์ฯ เป็นประธานในพิธีมอบตราสัญลักษณ์ “ปีท่องเที่ยววิถีไทย เก๋ไก๋อย่างยั่งยืน : Amazing Thailand Tourism Year 2018”

วันพุธที่ 1 พฤศจิกายน 2560
รอง นรม. ธนะศักดิ์ฯ เป็นประธานในพิธีมอบตราสัญลักษณ์ “ปีท่องเที่ยววิถีไทย เก๋ไก๋อย่างยั่งยืน : Amazing Thailand Tourism Year 2018”
รอง นรม. ธนะศักดิ์ฯ เป็นประธานในพิธีมอบตราสัญลักษณ์ “ปีท่องเที่ยววิถีไทย เก๋ไก๋อย่างยั่งยืน : Amazing Thailand Tourism Year 2018” ให้กับตัวแทน 16 กลุ่ม 183 กิจกรรม เพื่อเป็นการส่งเสริมและประชาสัมพันธ์กิจกรรม “ปีท่องเที่ยววิถีไทย เก๋ไก๋อย่างยั่งยืน”
วันที่ (1 พฤศจิกายน 2560) เวลา 12.30 น. ณ ห้องโถงกลางชั้น 1 สำนักงานปลัดกระทรวงการท่องเที่ยวและกีฬา ถนนราชดำเนินนอก กรุงเทพมหานคร พลเอก ธนะศักดิ์ ปฏิมาประกร รองนายกรัฐมนตรี เป็นประธานในพิธีมอบตราสัญลักษณ์ “ปีท่องเที่ยววิถีไทย เก๋ไก๋อย่างยั่งยืน : Amazing Thailand Tourism Year 2018” โดยมี นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา นายพงษ์ภาณุ เศวตรุนทร์ ปลัดกระทรวงการท่องเที่ยวและกีฬา และผู้บริหารจากหน่วยงานต่าง ๆ ที่เกี่ยวข้องและคณะผู้แทนสื่อมวลชนเข้าร่วมงาน
โอกาสนี้ ปลัดกระทรวงการท่องเที่ยวและกีฬา กล่าวรายงานว่า กระทรวงการท่องเที่ยวและกีฬา โดยคณะกรรมการนโยบายท่องเที่ยวแห่งชาติได้มีมติให้ปี 2561 เป็น “ปีท่องเที่ยววิถีไทย เก๋ไก๋อย่างยั่งยืน” หรือ “Amazing Thailand Tourism Year 2018” และหน่วยงานพันธมิตรต่าง ๆ ทั้งภาครัฐและเอกชน จึงได้จัดพิธีมอบตราสัญลักษณ์ “ปีท่องเที่ยววิถีไทย เก๋ไก๋อย่างยั่งยืน” แก่หน่วยงานเจ้าของกิจกรรมที่ได้รับความเห็นชอบจากคณะกรรมการส่งเสริมปี 2561 เป็น “ปีท่องเที่ยววิถีไทย เก๋ไก๋อย่างยั่งยืน” จำนวนทั้งสิ้น 183 กิจกรรม โดยสามารถจัดจำแนกได้ 16 กลุ่ม ได้แก่ (1) กลุ่มการท่องเที่ยวเชิงกีฬา (36 กิจกรรม) (2) กลุ่มการท่องเที่ยวเชิงอาหาร (12 กิจกรรม) (3) กลุ่มการท่องเที่ยวทางน้ำ (4 กิจกรรม) (4) กลุ่มการท่องเที่ยวเพื่อการแต่งงาน (1 กิจกรรม) (5) กลุ่มการท่องเที่ยวเชิงการแพทย์และสุขภาพ (5 กิจกรรม) (6) กลุ่มการท่องเที่ยวเชื่อมโยงอาเซียน (6 กิจกรรม) (7) กลุ่มการท่องเที่ยวเชิงวัฒนธรรม (40 กิจกรรม) (8) กลุ่มการท่องเที่ยวสีเขียว (5 กิจกรรม) (9) กลุ่มการท่องเที่ยวยามค่ำคืน (7 กิจกรรม) (10) กลุ่มการท่องเที่ยวศิลปะบันเทิง (16 กิจกรรม) (11) กลุ่มการท่องเที่ยวโดยชุมชน (14 กิจกรรม) (12) กลุ่มการท่องเที่ยวธุรกิจไมซ์ (13 กิจกรรม) (13) กลุ่มการท่องเที่ยวเพื่อคนทั้งมวล (3 กิจกรรม) (14) กลุ่มการท่องเที่ยวการตลาดระหว่างธุรกิจกับธุรกิจที่ต่างประเทศ (12 กิจกรรม) (15) กลุ่มการท่องเที่ยวพัฒนาระบบโครงสร้างพื้นฐานเพื่อรองรับนักท่องเที่ยว     (6 กิจกรรม) (16) กลุ่มกิจกรรมการเป็นเจ้าบ้านที่ดี (3 กิจกรรม) โดยกิจกรรมดังกล่าวจะเกิดในกรุงเทพมหานครและทุกภูมิภาคทั่วประเทศ
ทั้งนี้ เป็นการเน้นย้ำให้การท่องเที่ยวเป็นอุตสาหกรรมที่เกื้อกูลเรื่องความมั่นคง เศรษฐกิจ สังคม จิตวิทยา และการต่างประเทศ ซึ่งเป็นอุตสาหกรรมที่ต้องบูรณาการทุกภาคส่วน เพื่อนำประเทศไทยไปสู่การเป็นแหล่งท่องเที่ยวคุณภาพที่เจริญเติบโตอย่างมีดุลยภาพ บนพื้นฐานของความเป็นไทยโดยนำรายได้กระจายสู่ประชาชนทุกภาคส่วนอย่างยั่งยืนตามนโยบายของรัฐบาล ส่งผลให้บรรลุวิสัยทัศน์ให้ประเทศไทยเป็นแหล่งท่องเที่ยวคุณภาพระดับชั้นนำของโลก และได้มาตรฐานเมืองท่องเที่ยวสะอาด อีกทั้งเพิ่มคุณภาพด้านสิ่งแวดล้อมการอำนวยความสะดวกและการบริการในระดับภูมิภาค พร้อมมาตรฐานบริการอาหารริมทางที่รสชาติอร่อยและถูกสุขลักษณะ และส่งเสริมให้ผู้ประกอบการได้มีการพัฒนาและยกระดับคุณภาพการบริการให้มีมาตรฐาน
จากนั้น รองนายกรัฐมนตรี ได้เป็นประธานมอบตราสัญลักษณ์ “ปีท่องเที่ยววิถีไทย เก๋ไก๋อย่างยั่งยืน : Amazing Thailand Tourism Year 2018” ให้กับตัวแทนภาครัฐและเอกชนจำนวน 16 กลุ่ม 183 กิจกรรม ซึ่งจะเป็นการส่งเสริมและประชาสัมพันธ์กิจกรรม “ปีท่องเที่ยววิถีไทย เก๋ไก๋อย่างยั่งยืน” หรือ “Amazing Thailand Tourism Year 2018” ไปสู่ประชาชนและนักท่องเที่ยวชาวต่างประเทศอย่างทั่วถึง
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7725
