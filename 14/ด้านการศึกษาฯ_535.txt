รัฐบาลไทย-ข่าวทำเนียบรัฐบาล-ศธ.แถลงข่าวการจัดงานวันเด็กแห่งชาติ ประจำปี 2561

วันศุกร์ที่ 5 มกราคม 2561
ศธ.แถลงข่าวการจัดงานวันเด็กแห่งชาติ ประจำปี 2561
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายการุณ สกุลประดิษฐ์ ปลัดกระทรวงศึกษาธิการ  พล.ต.ต.ดร.เสนิต สำราญสำรวจกิจ ผู้บังคับการตำรวจนครบาล 1 และผู้บริหารกระทรวงศึกษาธิการ ร่วมงานแถลงข่าวการจัดงานวันเด็กแห่งชาติ
วันนี้ (4 มกราคม 2561) ณ ห้องประชุมอาคารราชวัลลภ กระทรวงศึกษาธิการ  นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายการุณ สกุลประดิษฐ์ ปลัดกระทรวงศึกษาธิการ  พล.ต.ต.ดร.เสนิต สำราญสำรวจกิจ ผู้บังคับการตำรวจนครบาล 1 และผู้บริหารกระทรวงศึกษาธิการ ร่วมงานแถลงข่าวการจัดงานวันเด็กแห่งชาติ ประจำปี 2561
นพ.ธีระเกียรติ เจริญเศรษฐศิลป์ กล่าวว่า กิจกรรมหลักในการจัดงานวันเด็กแห่งชาติในปีนี้ ประกอบด้วย 2 กิจกรรมหลัก ได้แก่
- กิจกรรมที่ 1 กิจกรรมการนำเด็กและเยาวชนดีเด่นและนำชื่อเสียงมาสู่ประเทศชาติ ประจำปี 2561 เข้าเยี่ยมคารวะและรับโอวาทจากนายกรัฐมนตรี ในปีนี้มีจำนวน 785 คน ที่จะเข้าเยี่ยมคารวะและรับโล่รางวัลและรับโอวาทจาก พล.อ.ประยุทธ์ จันทร์โอชา นายกรัฐมนตรี ในวันจันทร์ที่ 8 มกราคม 2561 ณ ตึกสันติไมตรี ทำเนียบรัฐบาล
- กิจกรรมที่ 2 เป็นการฉลองวันเด็กแห่งชาติ ซึ่งในปีนี้กำหนดจัดฉลองงานวันเด็กแห่งชาติ ในวันเสาร์ที่ 13 มกราคม 2561 ระหว่างเวลา 07.00 – 17.00 น. ณ บริเวณกระทรวงศึกษาธิการ โดย นายกรัฐมนตรี รับเชิญเป็นประธานเปิดงานเวลา 08.30 น. โดยได้รับความร่วมมือทั้งจากภาครัฐและภาคเอกชน ร่วมกันจัดกิจกรรมอย่างยิ่งใหญ่ ภายใต้แนวคิด “เด็กเอ๋ย เด็กดี” และแนวคิดการจัดนิทรรศการจะให้สอดคล้องกับคำขวัญวันเด็กของนายกรัฐมนตรี คือ “รู้คิด รู้เท่าทัน สร้างสรรค์เทคโนโลยี” โดยแบ่งกิจกรรมออกเป็น 4 โซน ดังนี้
โซน 1 เด็กไทย... หัวใจคุณธรรม
โซน 2 เด็กไทย... หัวใจ
โซน 3 เด็กไทย... รู้คิดวิทยาศาสตร์
โซน 4 เด็กไทย... รู้เท่าทันเทคโนโลยี
อนึ่ง ภายในงานยังมีกิจกรรมสำคัญ เช่น เปิดเว็บ “ติวฟรี.คอม” เพื่อให้เด็กไทยทุกคนได้มีโอกาสเรียนรู้กับติวเตอร์ชื่อดังของประเทศ และเป็นการเรียนรู้ออนไลน์ ที่จะมีแอพพลิเคชั่นที่เหมาะสมต่อการเรียนรู้มากมาย เช่น Echo English ทั้งฉบับนักเรียนและประชาชน, Echo STEM, ท้องฟ้าจำลองเคลื่อนที่
และอีกเรื่องหนึ่งที่เป็นไฮไลท์คือ จะเปิดอาคารราชวัลลภให้เด็กและประชาชนได้เห็นประวัติศาสตร์ของ ศธ. ซึ่งเป็นวังจันทรเกษม จะได้เห็นสถาปัตยกรรมเก่า ๆ ของอาคารราชวัลลภ ซึ่งได้รับการบูรณะซ่อมแซมใหม่ทั้งหมด รวมทั้งได้เห็นห้องทำงานและนั่งเก้าอี้ของรัฐมนตรีว่าการกระทรวงศึกษาธิการอีกด้วย
นายการุณ สกุลประดิษฐ์ ปลัดกระทรวงศึกษาธิการ กล่าวด้วยว่า หนังสือวันเด็กในปีนี้ ใช้ชื่อว่า “ฮีโร่ตัวจิ๋ว” จัดทำขึ้นเพื่อเป็นหนังสือที่ระลึกในวันเด็กแห่งชาติประจำปี 2561 โดยเนื้อหาประกอบด้วยประเด็นหลัก ๆ ได้แก่ ความรักชาติ ศาสนา พระมหากษัตริย์ ความผูกพัน การเล่าประการณ์ การอนุรักษ์สิ่งแวดล้อม สำนึกรักบ้านเกิด ผู้สูงอายุ การประหยัด การมีคุณธรรม ครอบครัว ความเป็นไทย ความซื่อสัตย์ การทำตัวให้มีคุณค่า ความกตัญญู และการอนุรักษ์สิ่งแวดล้อม โดยได้จัดพิมพ์จำนวน 3,000 เล่ม มอบให้เด็ก ๆ ที่มาร่วมงานในวันเด็กแห่งชาติที่กระทรวงศึกษาธิการ
บัลลังก์ โรหิตเสถียร: สรุป/รายงาน
กิตติกร แซ่หมู่: ถ่ายภาพ

ที่มา : http://www.thaigov.go.th/news/contents/details/9206
