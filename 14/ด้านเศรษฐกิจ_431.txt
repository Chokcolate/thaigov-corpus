รัฐบาลไทย-ข่าวทำเนียบรัฐบาล-บสย.ลุยจัดมหกรรมเข้าถึงแหล่งเงินทุน

วันพฤหัสบดีที่ 18 พฤษภาคม 2560
บสย.ลุยจัดมหกรรมเข้าถึงแหล่งเงินทุน
บสย. ลุยจัดมหกรรมเข้าถึงแหล่งเงินทุน ล่าสุด ผนึกหอการค้าจังหวัดฉะเชิงเทรา สถาบันการเงิน และเครดิตบูโร เปิดบูธให้คำปรึกษาด้านการค้ำประกันแก่ผู้ประกอบการ SMEs พร้อมแคมเปญด้านการเงินของสถาบันการเงิน และเช็คเครดิตบูโรฟรี
นายวิเชษฐ วรกุล รองผู้จัดการทั่วไป สายงานธุรกิจ บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นายวัฒนา รัตนวงศ์ ประธานหอการค้าจังหวัดฉะเชิงเทรา นายประเสริฐ ชัยชาญอุดมสุข ผู้อำนวยการอาวุโสฝ่ายกิจการสาขา บสย. และ นายกฤต สมมาศเดชสกุล ผู้จัดการอาวุโส สำนักงานสาขาชลบุรี บสย. ร่วมเป็นประธานเปิดงาน “บสย. มหกรรมเข้าถึงแหล่งเงินทุน จังหวัดฉะเชิงเทรา” ซึ่งได้รับการตอบรับจากผู้ประกอบการเข้าร่วมงานจำนวนมาก
นายวิเชษฐ วรกุล รองผู้จัดการทั่วไป สายงานธุรกิจ บสย. เปิดเผยว่า กิจกรรมมหกรรมเข้าถึงแหล่งเงินทุนของ บสย.ถือเป็นกิจกรรมที่สำคัญที่จัดขึ้นเป็นประจำทุกปี โดยปีนี้กำหนดจัดทั้งหมด 11 ครั้งในจังหวัดต่างๆ ทั่วประเทศ โดยปีนี้ได้มีการปรับเปลี่ยนรูปแบบให้เหมาะสมตามแต่ละกลุ่มเป้าหมายในพื้นที่จังหวัดนั้นๆ ซึ่งเป้าหมายของการจัดงานนั้นเพื่อให้คำปรึกษา และแนะนำการทำธุรกิจ
พร้อมบริการทางการเงินแก่ผู้ประกอบการ SMEs และผู้ที่ต้องการสินเชื่อ เพื่อเสริมสภาพคล่องของกิจการ รวมทั้งสามารถเข้าถึงแหล่งเงินทุนจากสถาบันการเงินได้ง่ายขึ้น รวมถึงการให้บริการตรวจสุขภาพการเงินกับผู้ประกอบการ SMEs ฟรี จากเครดิตบูโร
ด้านนายประเสริฐ ชัยชาญอุดมสุข ผู้อำนวยการอาวุโสฝ่ายกิจการสาขา บสย. กล่าวว่า บสย.มีหน้าที่สนับสนุนและพัฒนาผู้ประกอบการ SMEs ให้มีศักยภาพที่แข็งแกร่ง นอกเหนือจากบทบาทหลักในการให้การค้ำประกันสินเชื่อแก่ผู้ประกอบการ SMEs ผ่านกิจกรรมต่างๆ และมหกรรมเข้าถึงแหล่งเงินทุนเป็นหนึ่งในกิจกรรมที่จะเพิ่มโอกาสให้ SMEs ได้เข้าถึงแหล่งเงินทุน โดยปีนี้จะเน้นไปที่ผู้ประกอบการ SMEs 3 กลุ่มประกอบด้วย กลุ่มผู้ประกอบการทั่วไป, กลุ่มผู้ประกอบการรายย่อย และกลุ่ม Start-up & Innovation
บรรษัทประกันสินเชื่ออุตสาหกรรมขนาดย่อม    ศูนย์ลูกค้าสัมพันธ์ 0-2890-9999
ชนิญญา สันสมภาค          081-860-7477      chaninya@tcg.or.th     www.tcg.or.th
ศรัญยู ตันติเสรี         091-771-2885      saranyu@tcg.or.th       www.facebook.com/tcg.or.th
วิขุดา ก้องกีรติ        089-605-9870     wichuda@tcg.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3810
