รัฐบาลไทย-ข่าวทำเนียบรัฐบาล-โครงการนำร่องเพื่อแก้ไขปัญหาหนี้นอกระบบสำหรับผู้มีรายได้น้อยในจังหวัดสงขลา

วันจันทร์ที่ 27 พฤศจิกายน 2560
โครงการนำร่องเพื่อแก้ไขปัญหาหนี้นอกระบบสำหรับผู้มีรายได้น้อยในจังหวัดสงขลา
กระทรวงการคลังได้ดำเนินโครงการนำร่องเพื่อแก้ไขปัญหาหนี้นอกระบบสำหรับผู้มีรายได้น้อยในจังหวัดสงขลา ซึ่งถือเป็นจังหวัดที่สามต่อเนื่องจากจังหวัดนครราชสีมาและสุพรรณบุรี ที่มีการจัดโครงการต้นแบบของการแก้ไขปัญหาหนี้นอกระบบสำหรับผู้มีรายได้น้อย
นายสมชัย สัจจพงษ์ ปลัดกระทรวงการคลัง เปิดเผยว่า เมื่อวันที่ 27 พฤศจิกายน 2560 กระทรวงการคลังได้ดำเนินโครงการนำร่องเพื่อแก้ไขปัญหาหนี้นอกระบบสำหรับผู้มีรายได้น้อยในจังหวัดสงขลา ซึ่งถือเป็นจังหวัดที่สามต่อเนื่องจากจังหวัดนครราชสีมาและสุพรรณบุรี ที่มีการจัดโครงการต้นแบบของการแก้ไขปัญหาหนี้นอกระบบสำหรับผู้มีรายได้น้อยเพื่อขยายผลไปยังจังหวัดอื่นทั่วประเทศต่อไป
ในการดำเนินโครงการดังกล่าว กระทรวงการคลังได้นำส่งรายชื่อผู้มีรายได้น้อยที่มีหนี้นอกระบบในจังหวัดสงขลา จากฐานข้อมูลผู้มีสิทธิ์ในโครงการลงทะเบียนเพื่อสวัสดิการแห่งรัฐ ปี 2560 ซึ่งมีจำนวน 30,052 คน และมีมูลหนี้นอกระบบ รวมเป็นเงิน 1,778.33 ล้านบาท (เฉลี่ย 59,175 บาทต่อคน) ให้กับธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) เพื่อให้ติดต่อนำลูกหนี้นอกระบบแต่ละรายมาเข้าสู่กลไกการแก้ไขปัญหาหนี้นอกระบบ ประกอบด้วย การให้คำปรึกษาไกล่เกลี่ยประนอมหนี้นอกระบบ พิจารณาช่วยเหลือด้านสินเชื่อและดูแลฟื้นฟูศักยภาพการหารายได้ ซึ่งเป็นกลไกการทำงานของจุดให้คำปรึกษาปัญหาหนี้นอกระบบประจำจังหวัดสงขลา และคณะอนุกรรมการฟื้นฟูและพัฒนาศักยภาพการหารายได้ของลูกหนี้นอกระบบประจำจังหวัดสงขลา
กระทรวงการคลังยังได้จัดกิจกรรมสำหรับผู้มีรายได้น้อยที่ได้รับการช่วยเหลือด้านสินเชื่อตามกระบวนการดังกล่าวข้างต้น เพื่อให้ได้รับการต่อยอดการช่วยเหลือแก้ไขปัญหาหนี้นอกระบบอย่างครบวงจรในด้านการเสริมสร้างวินัยทางการเงินและการประกอบอาชีพ เมื่อวันที่ 27 พฤศจิกายน 2560 ณ ห้องแกรนด์บอลรูม โรงแรมบุรีศรีภู บูติกโฮเต็ล อำเภอหาดใหญ่ จังหวัดสงขลา โดยมีกิจกรรม ประกอบด้วย การให้คำปรึกษาทางการเงินของธนาคารออมสิน และ ธ.ก.ส. การให้คำปรึกษาทางกฎหมายของสำนักงานอัยการคุ้มครองสิทธิและช่วยเหลือทางกฎหมายและการบังคับคดีจังหวัดสงขลา การประชาสัมพันธ์ข้อมูลเกี่ยวกับสินเชื่อรายย่อยระดับจังหวัดภายใต้การกำกับ (สินเชื่อพิโกไฟแนนซ์) กิจกรรมสาธิตอาชีพ 6 อาชีพ การอบรมหัวข้อ “การจัดทำบัญชีครัวเรือน” โดยวิทยากรจากธนาคารออมสิน การอบรมหัวข้อ “แนวทางการหารายได้เสริม” โดยวิทยากรจาก ธ.ก.ส. กิจกรรมส่งเสริมการออม หัวข้อ “ออมสบาย ได้บำนาญ กับกองทุนการออมแห่งชาติ (กอช.)” และการบรรยายความรู้เพื่อประชาสัมพันธ์ประโยชน์ของโครงการบริจาคเงินเบี้ยยังชีพเข้ากองทุนผู้สูงอายุโดยวิทยากรจากสำนักงานเศรษฐกิจการคลัง
ภายในงาน รัฐมนตรีว่าการกระทรวงการคลังได้ให้เกียรติมอบนโยบายเรื่อง “แนวทางการแก้ไขปัญหาหนี้นอกระบบสำหรับผู้มีรายได้น้อย” โดยกล่าวว่า จากการที่รัฐบาลได้กำหนดให้การแก้ไขปัญหาหนี้นอกระบบเป็นวาระแห่งชาติ กระทรวงการคลังจึงได้รับความร่วมมือจากหน่วยงานภาคีทุกภาคส่วนในการขจัดหนี้นอกระบบให้เป็นศูนย์ และเร่งแก้ไขปัญหาหนี้นอกระบบเร่งด่วนให้กับผู้มีรายได้น้อย  อย่างไรก็ดี ได้มุ่งหวังให้ลูกหนี้นอกระบบที่ได้รับ
ความช่วยเหลือไกล่เกลี่ยหนี้สินหรือได้รับสินเชื่อไปแล้วรักษาวินัยในการใช้จ่ายและชำระหนี้ มีการทำบัญชีครัวเรือน สะสมเงินออม และน้อมนำหลักปรัชญาเศรษฐกิจพอเพียงไปใช้ในการดำเนินชีวิต เพื่อไม่กลับไปเป็นหนี้นอกระบบ และหลุดพ้นจากปัญหาความยากจน
ในโอกาสนี้ รัฐมนตรีว่าการกระทรวงการคลังและรัฐมนตรีช่วยว่าการกระทรวงการคลังได้ร่วมกันมอบใบอนุญาตการประกอบธุรกิจสินเชื่อพิโกไฟแนนซ์ให้แก่ผู้ประกอบการในจังหวัดสงขลาและจังหวัดใกล้เคียง จำนวน 4 ราย และมอบสินเชื่อรายย่อยเพื่อใช้จ่ายฉุกเฉินสำหรับผู้มีรายได้น้อยที่มีปัญหาหนี้นอกระบบในจังหวัดสงขลา จำนวน 3,337 ราย เป็นเงิน 150.48 ล้านบาท
นอกจากนี้ รัฐมนตรีว่าการกระทรวงการคลังและรัฐมนตรีช่วยว่าการกระทรวงการคลัง ยังได้เดินทางไปร่วมเปิดโครงการ "ตลาดไร้เงินสดกิมหยง" อำเภอหาดใหญ่ จังหวัดสงขลา ซึ่งเป็นหนึ่งในโครงการเพื่อสนับสนุนแผนยุทธศาสตร์ National e-Payment ของรัฐบาล โดยคณะผู้บริหารการคลังประจำจังหวัดสงขลา และสถาบันการเงินของรัฐ ร่วมกับเทศบาลนครหาดใหญ่ ได้ส่งเสริมให้ร้านค้าในตลาดกิมหยงกว่า 200 ร้านค้า เข้าร่วมทำธุรกรรมรับชำระเงินค่าซื้อสินค้าและบริการผ่าน QR Code ซึ่งช่วยอำนวยความสะดวกให้ประชาชนและนักท่องเที่ยวสามารถซื้อสินค้าแบบไร้เงินสดกับร้านค้าต่าง ๆ อย่างสะดวก ปลอดภัย  ทั้งนี้ กระทรวงการคลังยังได้จัดให้มีตลาด/ศูนย์อาหารไร้เงินสดในจังหวัดสงขลาขึ้นอีก 2 แห่ง ได้แก่ ตลาดเกษตรของมหาวิทยาลัยสงขลานครินทร์ และศูนย์อาหารกลางของมหาวิทยาลัยเทคโนโลยีราชมงคลศรีวิชัย  อนึ่ง กระทรวงการคลังอยู่ระหว่างขยายจำนวนถนน/ตลาด/ศูนย์อาหารไร้เงินสดให้แพร่หลายครบทุกจังหวัดโดยเร็ว
สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง
โทรศัพท์สายด่วน 1359

ที่มา : http://www.thaigov.go.th/news/contents/details/8379
