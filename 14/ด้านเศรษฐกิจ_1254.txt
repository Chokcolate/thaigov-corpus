รัฐบาลไทย-ข่าวทำเนียบรัฐบาล-กระหึ่ม...! คปภ.จัดงานสัปดาห์ประกันภัยครบรอบทศวรรษยิ่งใหญ่

วันพุธที่ 13 กันยายน 2560
กระหึ่ม...! คปภ.จัดงานสัปดาห์ประกันภัยครบรอบทศวรรษยิ่งใหญ่
• โชว์“นวัตกรรมเทคโนโลยีประกันภัยครั้งแรกในประเทศไทยเชื่อมต่อโอกาสและความท้าทายเพื่ออนาคต”
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า สำนักงาน คปภ. ร่วมกับ สมาคมประกันวินาศภัยไทย สมาคมประกันชีวิตไทย สมาคมนายหน้าประกันภัยไทย  สมาคมตัวแทนประกันชีวิตและที่ปรึกษาการเงิน  จัดงานสัปดาห์ประกันภัย ประจำปี 2560 (Insurance Expo 2017) ภายใต้แนวคิด "เทคโนโลยีประกันภัย เชื่อมต่อโอกาสและความท้าทาย เพื่ออนาคตไทย" (InsurTech Connect : Opportunities and Challenges for Thailand Future) ระหว่างวันที่ 22-24 กันยายน 2560 เวลา 10.00 – 20.00 น. ณ ห้องเพลนารี 1 – 3 ศูนย์การประชุมแห่งชาติสิริกิติ์ กรุงเทพฯ
โดยงานส่วนแรกจะเป็น"พิธีมอบรางวัลประกันภัยดีเด่นครบวงจร" (Prime Minister’s Insurance Awards) ซึ่งเป็นถ้วยรางวัลเดียวในภาคธุรกิจประกันภัยของไทยที่ได้รับเกียรติจาก พลเอก ประยุทธ์ จันทร์โอชา นายกรัฐมนตรี สลักชื่อให้เพื่อเป็นเกียรติกับรางวัลต่างๆ จึงถือได้ว่าเป็นถ้วยรางวัลที่ทรงคุณค่าอย่างยิ่งสำหรับ  ผู้ที่ได้รับคัดเลือกให้รับรางวัล ซึ่งในปีนี้ท่านนายกรัฐมนตรีได้มอบหมายให้ท่านอภิศักดิ์ ตันติวรวงศ์ รัฐมนตรีว่าการกระทรวงการคลัง เป็นประธานเปิดงานและปาฐกถาพิเศษภายใต้หัวข้อ “โอกาสและความท้าทายของเทคโนโลยีประกันภัยสู่อนาคตประเทศไทย”พร้อมทั้งให้เกียรติมอบรางวัลประกันภัยดีเด่นครบวงจร รางวัลผู้ทำคุณประโยชน์กับ สำนักงาน คปภ. และระบบการประกันภัย
โดยมีรางวัลรวมทั้งสิ้น 14 ประเภท จำนวน 69 รางวัล อาทิ บริษัทประกันภัยดีเด่น ตัวแทน นายหน้าประกันภัยคุณภาพดีเด่น อาสาสมัครประกันภัยดีเด่น ยุวชนประกันภัยดีเด่น เป็นต้น ทั้งนี้พิธีมอบรางวัลดังกล่าวมีวัตถุประสงค์เพื่อสร้างบรรทัดฐานและแบบอย่างที่ดีในการประกอบธุรกิจประกันภัย รวมถึงเป็นการเชิดชูเกียรติองค์กร หน่วยงาน สถาบัน บุคคลหรือกลุ่มบุคคลตัวอย่างดีเด่นในด้านการเป็นผู้ประกอบการ การประกอบวิชาชีพ การให้บริหารด้านการประกันภัย การเผยแพร่ความรู้ การส่งเสริมพัฒนาการประกันภัยของประเทศ รวมถึงผู้ทำคุณประโยชน์ให้กับสำนักงาน คปภ. ทั้งนี้การคัดเลือกผู้ที่จะได้รับรางวัลประกันภัยดีเด่น สำนักงาน คปภ. ได้มีการแต่งตั้งคณะกรรมการพิจารณาการมอบรางวัลประกันภัยดีเด่นครบวงจร และคณะกรรมการกำหนดหลักเกณฑ์การมอบรางวัลประกันภัยดีเด่น โดยมีคณะผู้ทรงคุณวุฒิจากหน่วยงานภาครัฐ และภาคเอกชนที่เกี่ยวข้องร่วมเป็นกรรมการพิจารณาอย่างเข้มข้นและเป็นธรรมภายใต้กรอบกติกาที่กำหนดไว้ สำหรับงานส่วนที่สองเป็นส่วนของ Insurance Expo 2017 ซึ่งในปีนี้จัดยิ่งใหญ่กว่าทุกปีเนื่องจากเป็นปีที่สำนักงาน คปภ. เปิดทำการครบรอบทศวรรษ โดยไฮไลท์ของงานสัปดาห์ประกันภัยปีนี้จะเป็นการนำเสนอแนวคิดเพื่อรองรับการเปลี่ยนแปลงในเศรษฐกิจยุคดิจิทัล และเป็นการเชื่อมต่อธุรกิจประกันภัยให้ทันกับยุคเทคโนโลยีที่เปลี่ยนแปลงอย่างรวดเร็ว ซึ่งนอกจากจะมีการออกบูธนิทรรศการของบริษัทประกันภัย ธนาคาร บริษัทนายหน้าประกันภัย และบูธของสำนักงาน คปภ.แล้ว ยังมีการออกบูธของบริษัทเทคโนโลยีชั้นนำ หรือ Tech Firms ของประเทศ เพื่อเป็นช่องทางเชื่อมโอกาสจับคู่ธุรกิจ (Matching) ในการแลกเปลี่ยนประสบการณ์ และพัฒนาเทคโนโลยีประกันภัยให้มีความทันสมัย สอดคล้องกับความต้องการและไลฟ์สไตล์ของคนไทย ในปัจจุบัน ซึ่งจะตื่นตาตื่นใจไปกับนวัตกรรมเทคโนโลยีด้านการประกันภัยแบบครบวงจรครั้งแรกในประเทศไทย อาทิ การนำเสนอ “InsurTech Showcase” ของผู้บริหารจากบริษัทประกันภัยชั้นนำด้าน InsurTech ในประเทศไทย  การเปิดตัวนวัตกรรมเทคโนโลยีประกันภัยใหม่ล่าสุดของหน่วยงานกำกับดูแล ภายในบูธสำนักงาน คปภ. อาทิ Application Motor Risk การนำเสนอเขตอัคคีภัยใหม่ (Digital Fire Block from OIC)  การนำเสนอข้อมูลดาวเทียม GISTDA เพื่อเชื่อมโยงกับนโยบายการประกันภัยข้าวนาปี การนำเสนอข้อมูลประกันภัยไซเบอร์ (Cyber Insurance) การจัดประกวดนวัตกรรมและเทคโนโลยีด้านการประกันภัยแนวใหม่ “OIC Insurance Innovation Challenge 2017” ของกลุ่มนักศึกษา และผู้ประกอบการด้านนวัตกรรมและเทคโนโลยี ในประเทศไทย การทำ InsurTech Matching เพื่อแลกเปลี่ยนความคิดต่อยอด และจับคู่ธุรกิจระหว่างผู้บริหารจากบริษัทประกันภัยและบริษัทเทคโนโลยีชั้นนำ
นอกจากนี้ผู้ร่วมงานสัปดาห์ประกันภัย ยังสามารถเลือกซื้อผลิตภัณฑ์กรมธรรม์ราคาพิเศษลดสูงสุด 30% ไม่ว่าจะเป็นประกันชีวิต ประกันสุขภาพ ประกันรถยนต์ ประกันอัคคีภัย ประกันภัยการเดินทาง รวมทั้งกรมธรรม์ประกันภัยรูปแบบใหม่ๆ เช่น กรมธรรม์ประกันภัยไซเบอร์ ประกันภัยอุบัติเหตุวันประกันภัยสุขใจ (ประกัน100/ประกัน 222)  ประกันภัยเพื่อคนพิการ ประกันภัยสัตว์เลี้ยง ประกันภัยโจรกรรม ประกันภัยมือถือ ฯลฯ อีกทั้งผู้เข้าชมงานสัปดาห์ประกันภัยยังได้เติมเต็มองค์ความรู้ด้านประกันภัยผ่านกิจกรรมทางวิชาการเกี่ยวกับเทคโนโลยีประกันภัย เช่น การปาฐกถาพิเศษหัวข้อ InsurTech Connect : Opportunities and Challenges for Thailand Future การบรรยายหัวข้อ “Disruption and the rise of  InsurTech” และการบรรยายหัวข้อ “Cyber Insurance : A Risk Management Tool in Digital Era” โดยคณะวิทยากรผู้เชี่ยวชาญชั้นนำจากต่างประเทศ
ไม่เพียงเท่านั้นผู้เข้าร่วมงานสัปดาห์ประกันภัยยังได้รับสิทธิร่วมเล่นเกมส์ลุ้นรับของรางวัล“รถยนต์ Honda Jazz รุ่น VA/T 1 รางวัล มูลค่า 654,000 บาท” Ipad pro/ โทรศัพท์มือถือ HUAWEI รุ่น P10 Plus/  กล้องดิจิตอล Fujifilm x-a10/ Fitbit สายรัดข้อมือเพื่อสุขภาพ/ ลำโพงไร้สาย JBL รุ่น Flip3 และของรางวัลอื่นๆ อีกหลายรายการและเพลิดเพลินไปกับความบันเทิงแบบกระทบไหล่ ดารา นักร้อง ศิลปินชั้นนำทั่วฟ้าเมืองไทยแบบเต็มอิ่มจุใจ ชนิดที่เรียกว่า มางานเดียว ทั้งคุ้ม ทั้งครบ จบในที่เดียว กับงานสัปดาห์ประกันภัย ประจำปี 2560 (Thailand Insurance Expo 2017)
“งานสัปดาห์ประกันภัยในปีนี้ นอกจากผู้ร่วมงานจะได้รับความรู้ ความเข้าใจครบเครื่องเกี่ยวกับประกันภัยอย่างครบวงจรแล้ว ยังจะได้พบกับความตื่นตาตื่นใจไปกับนวัตกรรมเทคโนโลยีด้านประกันภัย จากทั่วทุกมุมโลก ซึ่งจัดเป็นครั้งแรกในประเทศไทย นอกจากนี้ยังสามารถเลือกซื้อกรมธรรม์ประกันภัยแบบใหม่ ราคาประหยัด รวมทั้งได้รับความบันเทิงจาก ดารา/ศิลปิน/นักร้อง และลุ้นรับของรางวัล อาทิ รถยนต์ อุปกรณ์อิเล็กทรอนิคส์ และอุปกรณ์เพื่อสุขภาพต่างๆ อีกมากมาย ผู้สนใจจะเข้าร่วมงานสัปดาห์ประกันภัยในครั้งนี้สามารถติดตามรายละเอียดรวมทั้งข้อมูล ข่าวสารของการจัดงานได้ทาง Website : www.oic.or.th และสื่อออนไลน์ทางช่องทางต่างๆ ทั้งจาก Website หรือ Facebook : Thailand Insurance Expo 2017 หรือทางแอพพลิเคชั่น ZipEvent อย่าพลาดงานสัปดาห์ประกันภัยประจำปี 2560 ระหว่างวันที่ 22-24 กันยายนนี้ ที่ศูนย์การประชุมแห่งชาติสิริกิติ์ มางานเดียว ทั้งคุ้ม ทั้งครบ จบในที่เดียว ครับ” เลขาธิการ คปภ. กล่าวในที่สุด

ที่มา : http://www.thaigov.go.th/news/contents/details/6639
