รัฐบาลไทย-ข่าวทำเนียบรัฐบาล-ปลัด.พม. เป็นประธานพิธีปิดการประชุมวิชาการอาเซียน ภายใต้หัวข้อ “เราจะไม่ทิ้งใครไว้ข้างหลัง” (Leaving No One Behind)

วันจันทร์ที่ 2 ตุลาคม 2560
ปลัด.พม. เป็นประธานพิธีปิดการประชุมวิชาการอาเซียน ภายใต้หัวข้อ “เราจะไม่ทิ้งใครไว้ข้างหลัง” (Leaving No One Behind)
ปลัด.พม. เป็นประธานพิธีปิดการประชุมวิชาการอาเซียน ภายใต้หัวข้อ “เราจะไม่ทิ้งใครไว้ข้างหลัง” (Leaving No One Behind) เน้นย้ำความจำเป็นในการร่วมมืออย่างแข็งขันเพื่อลดความเหลื่อมล้ำและบรรลุเป้าหมายการพัฒนาที่ยั่งยืน (Sustainable Development Goals: SDG)
เมื่อวันที่ 29 ก.ย. 60 เวลา 16.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีปิดการประชุมวิชาการระดับภูมิภาคอาเซียน เนื่องในโอกาสการเฉลิมฉลอง 50 ปี การก่อตั้งอาเซียน ภายใต้หัวข้อ "เราจะไม่ทิ้งใครไว้ข้างหลัง” (Leaving No One Behind) โดยมีผู้เข้าร่วมประชุมจำนวน 170 คน ประกอบด้วย ผู้แทนในระดับเจ้าหน้าที่อาวุโสจากประเทศสมาชิกอาเซียน ผู้แทนจาก UNICEF องค์กรภาคประชาสังคม สำนักเลขาธิการอาเซียน ผู้เชี่ยวชาญ และผู้มีส่วนเกี่ยวข้อง ณ โรงแรมฮอลิเดย์อินน์ สุขุมวิท 22 กรุงเทพฯ
นายไมตรี กล่าวว่า การดำเนินการตามเป้าหมายการพัฒนาที่ยั่งยืน (Sustainable Development Goals: SDGs) เป็นเป้าหมายและเครื่องมือในการดำเนินงาน ทั้งนี้ SDGs ได้กำหนดให้คนเป็นศูนย์กลางของการพัฒนา และทำให้ผู้คนจากประเทศต่างๆ ที่มีความแตกต่างหลากหลาย ประสานพลังกันเพื่อนำไปสู่อนาคตที่มีความมั่นคง มั่งคั่ง และยั่งยืน แต่อย่างไรก็ตาม ความท้าทายที่สำคัญที่ประเทศสมาชิกอาเซียนส่วนใหญ่กำลังเผชิญอยู่ คือ เรื่องความเหลื่อมล้ำ ซึ่งเป็นที่มาของปัญหาทางสังคมต่างๆ เช่น ความยากจน การแย่งชิงทรัพยากรต่าง ๆ และอาจเป็นต้นตอของปัญหาทางสังคมที่ขยายวงและซับซ้อนมากขึ้น
นายไมตรี กล่าวเพิ่มเติมว่า กระทรวง พม. ในฐานะหน่วยงานรับผิดชอบหลักภายในประเทศ ได้นำเสนอ 3 แนวทางการแก้ไขปัญหาความเหลื่อมล้ำดังกล่าว ดังนี้ 1) การมีและบังคับใช้กฎหมายที่มีประสิทธิผล เพื่อส่งเสริมธรรมาภิบาล ความสำนึกรับผิดชอบ และความโปร่งใส ในการบริหารจัดการภาครัฐ ทั้งนี้ สำหรับประเทศไทย ได้มีการตรากฏหมายหลายฉบับเพื่อลดความเหลื่อมล้ำทางสังคม อาทิ การเร่ร่อนขอทาน การค้ามนุษย์ความรุนแรงต่อสตรีและเด็ก และความเสมอภาคทางเพศ 2) การเสริมพลังและการพัฒนาคนในทุกระดับ โดยเฉพาะอย่างยิ่งกลุ่มผู้ด้อยโอกาสต่างๆ สำหรับประเทศไทย ได้มีการออกมาตรการต่างๆ ที่เกี่ยวข้อง เช่น การเพิ่มเบี้ยสวัสดิการผู้สูงอายุและเบี้ยสวัสดิการคนพิการ และเงินอุดหนุนเด็กแรกเกิดเพื่อเป็นหลักประกันว่าเด็กที่เกิดในครอบครัวยากจนจะได้รับการดูแลที่ดีเพื่อให้มีพัฒนาการที่เหมาะสมในช่วง 1,000 วันแรก และ 3) การส่งเสริมความร่วมมือและการประสานงานเพื่อจัดการกับความท้าทายและประเด็นปัญหาใหม่ๆ ทั้งนี้ ประเทศไทย ในฐานะผู้ประสานงานของอาเซียนในการส่งเสริมความเชื่อมโยงระหว่างวิสัยทัศน์ประชาคมอาเซียน พ.ศ.2568 กับ SDGs ได้เพียรพยายามอย่างยิ่งยวดในการส่งเสริมการพัฒนาที่ยั่งยืน โดยมีคนเป็นศูนย์กลางและการส่งเสริมหุ้นส่วนการพัฒนาในระดับโลกเพื่อการบรรลุ SDGs
"ทั้งนี้ เราต้องร่วมกันเดินหน้าต่อไป โดยเปี่ยมไปด้วยพลัง ความกระตือรือร้น และความมุ่งมั่น เพื่อร่วมกันทำให้เป้าหมายการพัฒนาที่ยั่งยืนบรรลุผล เพื่ออนาคตของลูกหลาน และเพื่อความยั่งยืนทางสิ่งแวดล้อม” นายไมตรี กล่าวในตอนท้าย

ที่มา : http://www.thaigov.go.th/news/contents/details/7106
