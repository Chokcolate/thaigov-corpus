รัฐบาลไทย-ข่าวทำเนียบรัฐบาล-บสย.เปิด 4 โครงการพัฒนา SMEs 8,000 ราย คิกออฟ “มหกรรมเข้าถึงแหล่งเงินทุนปี 2560”

วันพุธที่ 22 มีนาคม 2560
บสย.เปิด 4 โครงการพัฒนา SMEs 8,000 ราย คิกออฟ “มหกรรมเข้าถึงแหล่งเงินทุนปี 2560”
บสย.พร้อมเปิดตัว 4 โครงการพัฒนาผู้ประกอบการ ประจำปี 2560 ตามแผนงานบสย. เพื่อส่งเสริมและสนับสนุนผู้ประกอบการ SMEs ให้ได้รับความรู้ทั้งในภาคทฤษฏีและปฎิบัติ เข้าถึงสินเชื่อ และความรู้ทางการเงิน
นายนิธิศ มนุญพร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า บสย.พร้อมเปิดตัว 4 โครงการพัฒนาผู้ประกอบการ ประจำปี 2560 ตามแผนงานบสย. เพื่อส่งเสริมและสนับสนุนผู้ประกอบการ SMEs ให้ได้รับความรู้ทั้งในภาคทฤษฏีและปฎิบัติ เข้าถึงสินเชื่อ และความรู้ทางการเงิน ตั้งเป้าผู้เข้าอบรม 8,000 ราย ประกอบด้วย แผนงาน การให้ความรู้ทางการเงิน (Finance Literacy) ผ่าน 4  โครงการ คือ โครงการจัดอบรมเสริมความรู้ SMEs โครงการเสริมความรู้ SMEs เพื่อสนับสนุนเขตเศรษฐกิจพิเศษค้าชายแดน AEC โครงการเสริมความรู้ร่วมกับหน่วยงานภาครัฐและเอกชน   และโครงการมหกรรมเข้าถึงแหล่งเงินทุน
ในปีนี้ บสย.ร่วมกับพันธมิตรองค์กรภาครัฐ และเอกชน ร่วมกันพัฒนาหลักสูตรเพื่อผู้ประกอบการให้ตรงกับความต้องการตอบสนองนโยบายของรัฐบาล อาทิ โครงการให้ความรู้ผู้ประกอบการที่สนใจการทำธุรกิจบนออนไลน์ โดยร่วมกับ เทพช้อป ผู้ประกอบการที่มีความชำนาญการทำเว็บขายของออนไลน์ ซึ่งได้รับความสนใจจาก SMEs กลุ่มสตาร์ทอัพ เป็นจำนวนมาก  โครงการให้ความรู้ทางการเงินสำหรับ SMEs ที่ดำเนินธุรกิจในเขตเศรษฐกิจพิเศษ
ล่าสุด บสย. เปิดโครงการใหญ่ประจำปี “มหกรรมเข้าถึงแหล่งเงินทุน” คิกออฟ ตั้งแต่เดือนมีนาคมเป็นต้นไป และเริ่มเปิดกิจกรรมเป็นทางการที่กรุงเทพ  โดยได้รับการตอบรับจากผู้ประกอบการ SMEs อย่างคับคั่ง รวมถึงกลุ่มธนาคารพันธมิตรที่เปิดให้คำแนะนำการขอสินเชื่อ ให้ความรู้ทางการเงิน  เครดิตบูโร และวิทยากรผู้ทรงคุณวุฒิ และคลินิกค้ำประกันสินเชื่อ เพื่อให้คำปรึกษาแก่ผู้ประกอบการ SMEs ทุกราย
บสย.มั่นใจว่าโครงการพัฒนาผู้ประกอบการ SMEs ทั้ง 4 โครงการนี้ รวมจำนวนการจัดกิจกรรม 38 ครั้ง จะช่วยให้ผู้ประกอบการได้รับองค์ความรู้ทางการเงิน การบริหารจัดการ การทำธุรกิจค้าขายบนออนไลน์ และความรู้ทางภาษี
บรรษัทประกันสินเชื่ออุตสาหกรรมขนาดย่อม
ศูนย์ลูกค้าสัมพันธ์ 0-2890-9999
ชนิญญา สันสมภาค  081-860-7477   chaninya@tcg.or.th
ศรัญยู ตันติเสรี 091-771-2885     saranyu@tcg.or.th
วิขุดา ก้องกีรติ  089-605-9870    wichuda@tcg.or.th
www.tcg.or.th
www.facebook.com/tcg.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2562
