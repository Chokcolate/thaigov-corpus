รัฐบาลไทย-ข่าวทำเนียบรัฐบาล-ธนาคารพัฒนาวิสาหกิจขนาดกลางและขนาดย่อมแห่งประเทศไทย ปิดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” รายได้สะพัดกระจายสู่ชุมชน กว่า 640 ล้านบาท

วันพุธที่ 27 ธันวาคม 2560
ธนาคารพัฒนาวิสาหกิจขนาดกลางและขนาดย่อมแห่งประเทศไทย ปิดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” รายได้สะพัดกระจายสู่ชุมชน กว่า 640 ล้านบาท
รัฐบาลประกาศส่งต่อโมเดลความสำเร็จ “ตลาดคลองผดุงกรุงเกษม” สู่การจัด “ตลาดประชารัฐ”  กว่า 6,500 จุดภายในปีหน้า ปูพรมสร้างเศรษฐกิจท้องถิ่นแกร่งทั่วประเทศ  ธพว. ปลื้มความสำเร็จจัดงานครั้งสุดท้ายเงินสะพัดรวมกว่า 640 ล้านบาท
วันนี้ (27 ธันวาคม 2560) เวลา 16.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล พลเอก วิลาศ อรุณศรี เลขาธิการนายกรัฐมนตรี เป็นประธานในพิธีปิดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” โดยนำสินค้าคุณภาพดี จำนวนหลากหลายมาเสนอประชาชนในราคาย่อมเยา ทั้งนี้มี นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เข้าร่วมงาน โดยมีธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) เป็นเจ้าภาพ ภายใต้ความร่วมมือของสำนักเลขาธิการนายกรัฐมนตรี ซึ่งประสบผลสำร็จด้วยดีมีรายได้กระจายสู่ชุมชนกว่า 640 ล้านบาท
นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) กล่าวรายงานว่า การจัดงานตลาดคลองผดุงเกษมครั้งสุดท้าย ภายใต้ชื่อ “สุดยอด SMEs ส่งสุข ส่งท้าย ส่งความประทับใจ ตลาดคลองผดุง2560” ซึ่งธนาคารรับหน้าที่เจ้าภาพ ตั้งแต่วันที่ 12-27 ธันวาคม 2560 ที่ผ่านมา ประสบความสำเร็จอย่างยิ่ง โดยตลอด 16 วันของการจัดงาน มีเงินสะพัดรวมกว่า 640 ล้านบาท แบ่งเป็นยอดขายสินค้าจากร้านค้าภายในงานประมาณ 30 ล้านบาท จำนวนผู้เข้าชมงานกว่า 2 แสนคน ยอดขายเหรียญกษาปณ์ที่ระลึกจากกรมธนารักษ์ ประมาณ 10 ล้านบาท ยอดประมูลทรัพย์ NPA ประมาณ 100 ล้านบาท ยอดอนุมัติสินเชื่อของธนาคาร ประมาณ 500 ล้านบาท จำนวนกว่า 300 ราย นอกจากนั้น ยังมีการไกล่เกลี่ยหนี้ โดยกรมบังคับคดี จำนวนกว่า 1,200 ราย รวมถึง ช่วยให้ประชาชนลดค่าครองชีพจากการซื้อสินค้าราคาประหยัดภายในงานมากกว่า 4,000 คน มูลค่ากว่า 3.5 แสนบาท
ทั้งนี้ การจัดงานตลาดคลองผดุงกรุงเกษมในครั้งนี้ประสบความสำเร็จเป็นอย่างสูง เนื่องจากจะเป็นการจัดงานตลาดคลองผดุงกรุงเกษมข้างทำเนียบรัฐบาลครั้งสุดท้าย ก่อนที่จะส่งต่อความสำเร็จไปยังตลาดประชารัฐทั่วประเทศในปีหน้า การจัดงานครั้งนี้ประสบความสำเร็จในหลาย ๆ ด้าน ไม่ว่าจะเป็นการสร้างโอกาสให้ผู้ประกอบการขนาดกลางและขนาดย่อม ส่งเสริมให้สินค้าเกษตร ของดี ของเด็ด ของดังจากทั่วทุกท้องถิ่นไทยเป็นที่รู้จักเพิ่มมากขึ้น เพิ่มช่องทางและสร้างทางเลือกในการกระจายสินค้าจากผู้ผลิตถึงมือผู้บริโภคโดยตรง เกิดตลาดชุมชนสำหรับเกษตรกร ผู้ประกอบการรายย่อย ได้มีแหล่งจำหน่ายสินค้าคุณภาพ อีกทั้ง พาผู้ประกอบการท่องเที่ยวชุมชนมานำเสนอขายแพคเกจท่องเที่ยวให้ผู้บริโภคกลุ่มคนเมือง นำไปสู่การกระจายรายได้สู่ชุมชน ผู้ประกอบการท้องถิ่นและเกษตรกรอย่างทั่วถึง ช่วยสร้างอาชีพ สร้างรายได้ที่มั่นคง
โอกาสนี้ เลขาธิการนายกรัฐมนตรี ได้เป็นประธานในพิธีพร้อมกล่าวปิดงานฯ ว่า ขอแสดงความยินดีกับผู้ประกอบการที่จำหน่ายสินค้าและได้รับเกียรติบัตรในครั้งนี้ และขอบคุณธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) ที่ได้สนับสนุนการจัดงานด้วยดีตลอดเดือนธันวาคม 2560 ทั้งนี้ การจัดงานตลาดคลองผดุงกรุงเกษม ข้างทำเนียบรัฐบาล เป็นดำริของ พลเอก ประยุทธ์ จันทร์โอชา นายกรัฐมนตรี ที่ได้เริ่มต้นการจัดงานตั้งแต่เดือนมกราคม 2558 จนถึงครั้งสุดท้ายในเดือนธันวาคม 2560 รวมทั้งหมด 38 ครั้ง ซึ่งมีหน่วยงานจากทั้งภาครัฐและเอกชน สลับสับเปลี่ยนมาเป็นเจ้าภาพอย่างต่อเนื่อง จำนวน 24 หน่วยงาน โดยทางธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank) ซึ่งรับหน้าที่เป็นเจ้าภาพในครั้งสุดท้าย โดยตลอดการจัดงานที่ผ่านมา มีผู้ประกอบการกลุ่มเกษตรกร วิสาหกิจชุมชน เอสเอ็มอี และโอทอปเข้าร่วมจำหน่ายสินค้ากว่า 8 พันราย จำนวนผู้เข้าเที่ยวงานกว่า 4 ล้านคน ยอดเงินสะพัดจากร้านค้าภายในงานกว่า 2 พันล้านบาท ทั้งนี้ ความสำเร็จของตลาดคลองผดุงกรุงเกษม จะนำไปขยายผลเป็นต้นแบบการจัด “ตลาดประชารัฐ” ในปีหน้า 2561 ที่จะจัดกระจายไปกว่า 6,500 จุดทั่วประเทศ ส่งเสริมให้เกิดตลาดใกล้บ้าน สะดวกต่อประชาชน และกระจายรายได้สู่ระดับชุมชนท้องถิ่นอย่างแข็งแกร่ง ผลักดันก้าวเข้าสู่ตลาดยุค 4.0 ที่ไม่เพียงไม่จำหน่ายสินค้าอย่างเดียว แต่ต้องมีการจัดกิจกรรม ความบันเทิง และสอดแทรกความรู้ให้กับผู้มาเดินตลาดควบคู่กันไปด้วยแม้จะเป็นตลาดเล็ก ๆ ก็ตาม
อนึ่ง เลขาธิการนายกรัฐมนตรี ได้เป็นประธานมอบของที่ระลึกแก่คณะกรรมการดำเนินโครงการตลาดคลองผดุงกรุงเกษม ซึ่งเป็นตัวแทนจากกระทรวงต่าง ๆ และรัฐวิสาหกิจทุกคน พร้อมถ่ายภาพเป็นที่ระลึกด้วยอัธยาศัยอันดี
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9085
