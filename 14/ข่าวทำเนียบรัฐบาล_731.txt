รัฐบาลไทย-ข่าวทำเนียบรัฐบาล-นายกรัฐมนตรีเผยรู้สึกเสียใจที่ถูกกล่าวหาเป็นจำเลยของสังคม กรณีอดีตนายกรัฐมนตรีหลบหนีออกนอกประเทศ

วันอังคารที่ 29 สิงหาคม 2560
นายกรัฐมนตรีเผยรู้สึกเสียใจที่ถูกกล่าวหาเป็นจำเลยของสังคม กรณีอดีตนายกรัฐมนตรีหลบหนีออกนอกประเทศ
นายกรัฐมนตรีเผยรู้สึกเสียใจที่ถูกกล่าวหาเป็นจำเลยของสังคม กรณีอดีตนายกรัฐมนตรีหลบหนีออกนอกประเทศ
วันนี้ (29 สิงหาคม 2560) เวลา 14.30 น. ณ บริเวณห้องโถง ตึกบัญชา 1 ทำเนียบรัฐบาล พลเอก ประยุทธ์ จันทร์โอชากล่าวภายหลังการประชุมคณะรัฐมนตรีถึงกรณี นางสาวยิ่งลักษณ์ ชินวัตร อดีตนายกรัฐมนตรี หลบหนีออกนอกประเทศ ทำให้ฝ่ายความมั่นคงกลายเป็นจำเลยของสังคมว่า รู้สึกเสียใจที่ฝ่ายความมั่นคงถูกกล่าวหาเป็นจำเลยของสังคม ทั้ง ๆ ที่อดีตนายกรัฐมนตรีหลบหนีไม่มาฟังคำพิพากษาตามศาลนัด ทั้งนี้ รัฐบาลได้นำคดีความต่าง ๆ เข้าสู่กระบวนการยุติธรรม เพื่อมุ่งหวังให้ทุกอย่างเป็นไปตามกระบวนการยุติธรรม ให้ศาลพิจารณา โดยรัฐบาลให้ความสำคัญทุกกรณี แต่ปัญหาอยู่ที่ผู้ที่ถูกกล่าวหาได้หลบหนีไปต่างประเทศหลายคน
สำหรับเส้นที่ที่อดีตนายกรัฐมนตรีใช้หลบหนีออกนอกประเทศนั้น ยังไม่สามารถตอบได้ว่าใช้เส้นทางไหนหลบหนี ซึ่งตอนนี้ได้สั่งการให้หน่วยงานที่เกี่ยวข้องเร่งดำเนินการตรวจสอบเส้นทางหลบหนีออกต่างประเทศแล้ว แต่ขึ้นอยู่กับต่างประเทศว่าจะให้ความร่วมมือมากน้อยแค่ไหน ทั้งประเทศต้นทาง และประเทศปลายทาง พร้อมกล่าวยืนยันว่ารัฐบาล ฝ่ายความมั่นคง และคณะรักษาความสงบแห่งชาติไม่ได้ให้ความช่วยเหลือในการหลบหนีออกนอกประเทศของอดีตนายกรัฐมนตรี แต่มั่นใจว่าจะสามารถหาเส้นทางในการหลบหนีได้ ขอเวลาให้เจ้าหน้าที่ทำงานก่อน พร้อมกล่าวยืนยันจะลงโทษเจ้าหน้าที่ที่ให้ความช่วยเหลือทุกคน
------------------------------------------

ที่มา : http://www.thaigov.go.th/news/contents/details/6283
