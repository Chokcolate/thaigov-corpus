รัฐบาลไทย-ข่าวทำเนียบรัฐบาล-กระทรวงดิจิทัลฯ จับมือ APT จัดประชุมเตรียมการภูมิภาคเอเชีย-แปซิฟิก ด้านการพัฒนาโทรคมนาคม

วันอังคารที่ 6 มิถุนายน 2560
กระทรวงดิจิทัลฯ จับมือ APT จัดประชุมเตรียมการภูมิภาคเอเชีย-แปซิฟิก ด้านการพัฒนาโทรคมนาคม
กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดการประชุมเตรียมการภูมิภาคเอเชียและแปซิฟิก ครั้งที่ 3 สำหรับการประชุมระดับโลกว่าด้วยการพัฒนาโทรคมนาคม ปี ค.ศ. 2017 (APT WTDC17-3) ในวันที่ 5 - 7 มิถุนายน 2560 และการประชุมเตรียมการภูมิภาคเอเชียและแปซิฟิก ครั้งที่ 1 สำหรับการประชุมใหญ่ผู้แทนผู้มีอำนาจเต็ม ปี ค.ศ. 2018 (APT PP18-1) ในวันที่ 8 มิถุนายน 2560 ณ โรงแรมเซ็นทารา แกรนด์ แอท เซ็นทรัลเวิลด์ กรุงเทพฯ สำหรับการประชุมดังกล่าว กระทรวงดิจิทัลฯ ร่วมกับองค์การโทรคมนาคมแห่งเอเชียและแปซิฟิก (Asia-Pacific Telecommunity: APT) เป็นเจ้าภาพจัดขึ้น เพื่อเป็นเวทีสำหรับประเทศสมาชิกในภูมิภาคเอเชียและแปซิฟิกได้ร่วมกันพิจารณาจัดทำเสนอแนะและกำหนดท่าทีของภูมิภาคฯ ในการจัดทำนโยบาย ยุทธศาสตร์ และข้อริเริ่มของภูมิภาคฯ รวมถึงการจัดลำดับความสำคัญของโครงการพัฒนาโทรคมนาคมทั้งในระดับโลกและระดับภูมิภาค โดยจะประมวลข้อเสนอต่าง ๆ ของประเทศสมาชิกเพื่อยกร่างข้อเสนอร่วมเบื้องต้นของ APT (Preliminary APT Common Proposals for WTDC-17) และเสนอในที่ประชุมเตรียมการครั้งสุดท้ายก่อนจะนำเสนอต่อที่ประชุม WTDC-17 ซึ่งกำหนดจะจัดขึ้นระหว่างวันที่ 9 - 20 ตุลาคม 2560 ณ กรุงบัวโนสไอเรส ประเทศอาร์เจนตินา
******************************

ที่มา : http://www.thaigov.go.th/news/contents/details/4305
