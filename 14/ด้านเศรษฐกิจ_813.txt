รัฐบาลไทย-ข่าวทำเนียบรัฐบาล-พาณิชย์ร่วมมือ CIBJO จัดงาน CIBJO CONGRESS 2017  ประกาศศักดาไทยเป็นศูนย์กลางเครื่องประดับอัญมณีและเครื่องประดับโลก

วันพฤหัสบดีที่ 6 กรกฎาคม 2560
พาณิชย์ร่วมมือ CIBJO จัดงาน CIBJO CONGRESS 2017  ประกาศศักดาไทยเป็นศูนย์กลางเครื่องประดับอัญมณีและเครื่องประดับโลก
นางอภิรดี ตันตราภรณ์ รัฐมนตรีว่าการกระทรวงพาณิชย์ ให้การต้อนรับ ดร.เกตาโน คาวาเลียรี (Dr. Gaetano Cavaleiri) ประธานสมาพันธ์เครื่องประดับโลก (CIBJO President) นายวิเซนโซ ลิเวอร์ริโน (Mr. Vicenzo Liverino)
ประธานคณะกรรมการด้านปะการัง (CIBJO Coral Commission) และคณะ  พร้อมด้วยนายราเชนทร์ พจนสุนทร ประธานคณะกรรมการบริหารสถาบันวิจัยและพัฒนาอัญมณีและเครื่องประดับแห่งชาติ (GIT) นายสมเด็จ สุสมบูรณ์ รองอธิบดีกรมส่งเสริมการค้าระหว่างประเทศ โดยประธานสมาพันธ์เครื่องประดับโลกเข้าพบเพื่อส่งมอบจดหมายตอบรับการเชิญมาจัดงาน CIBJO Congress 2017  ที่ ประเทศไทย
CIBJO Congress เป็นการจัดประชุมสามัญประจำปีของสมาพันธ์เครื่องประดับโลก เพื่อแจ้งข้อสรุปแนวทางและการปรับเปลี่ยนนโยบายเรื่องต่าง ๆ ในอุตสาหกรรมอัญมณีและเครื่องประดับให้สมาชิกทราบ รวมทั้งยังเป็นเวทีในการนำเสนอปัญหา และร่วมกันหาข้อสรุปและแนวทางการพัฒนาอุตสาหกรรมอัญมณีและเครื่องประดับของโลก โดยจัดอย่างต่อเนื่องทุกปี ซึ่งปีผ่านมา CIBJO Congress จัดขึ้น ณ กรุงเยเรวาน ประเทศอาร์เมเนีย
“สำหรับประเทศไทย เคยเป็นเจ้าภาพเมื่อปี พ.ศ.2547 และจะเป็นเจ้าภาพอีกครั้งในปีนี้ โดย CIBJO Congress 2017 มีกำหนดจัดขึ้นระหว่างวันที่ 2-7 พฤศจิกายน 2560 ณ โรงแรมแชงการีล่า กรุงเทพมหานคร โดยความร่วมมือระหว่างสถาบันวิจัยและพัฒนาอัญมณีและเครื่องประดับแห่งชาติ (GIT) และกรมส่งเสริมการค้าระหว่างประเทศ นอกจากนี้ งานแสดงสินค้าอัญมณีและเครื่องประดับ (Bangkok Gems and Jewelry Fair) ซึ่งจะจัดขึ้นระหว่างวันที่ 6 -10 กันยายน 2560 เป็นการครบรอบการจัดงาน    ครั้งที่ 60 ภายในงานจะมีการเฉลิมฉลองครั้งยิ่งใหญ่ ปีนี้จึงเป็นปีทองของไทยในการประกาศศักดาความยิ่งใหญ่ และความพร้อมที่จะเป็นศูนย์กลางเครื่องประดับอัญมณีและเครื่องประดับโลกอย่างแท้จริง” รัฐมนตรีว่าการกระทรวงพาณิชย์กล่าว
การส่งออกสินค้าอัญมณีและเครื่องประดับในช่วง 5 เดือนแรก (มกราคม – พฤษภาคม) ของปีนี้ มีมูลค่า 5,195 ล้านเหรียญสหรัฐฯ แบ่งเป็นการส่งออกทองคำมูลค่า 2,272 ล้านเหรียญสหรัฐฯ และการส่งออกสินค้าอัญมณีและเครื่องประดับ (ไม่รวมทองคำ) มูลค่า 2,923 ล้านเหรียญสหรัฐฯ โดยมีตลาดส่งออกหลัก คือ ฮ่องกง และสหรัฐอเมริกา

ที่มา : http://www.thaigov.go.th/news/contents/details/5053
