รัฐบาลไทย-ข่าวทำเนียบรัฐบาล-รัฐบาลเชิญชวนคนไทยเข้าชมนิทรรศการเสมือนจริง “เย็นศิระ เพราะพระบริบาล” ร่วมน้อมรำลึกในพระมหากรุณาธิคุณของพระมหากษัตริย์ไทยอย่างหาที่สุดมิได้

วันศุกร์ที่ 13 ตุลาคม 2560
รัฐบาลเชิญชวนคนไทยเข้าชมนิทรรศการเสมือนจริง “เย็นศิระ เพราะพระบริบาล” ร่วมน้อมรำลึกในพระมหากรุณาธิคุณของพระมหากษัตริย์ไทยอย่างหาที่สุดมิได้
รัฐบาลเชิญชวนคนไทยเข้าชมนิทรรศการเสมือนจริง “เย็นศิระ เพราะพระบริบาล” ร่วมน้อมรำลึกในพระมหากรุณาธิคุณของพระมหากษัตริย์ไทยอย่างหาที่สุดมิได้
วันนี้ (13 ตุลาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า รัฐบาลขอเชิญชวนคนไทยเข้าชมนิทรรศการเสมือนจริง “เย็นศิระ เพราะพระบริบาล” www.yensiraphrophraboriban.com ซึ่งได้จำลองบรรยากาศของนิทรรศการที่ได้จัดขึ้น ณ ท้องสนามหลวง เมื่อเดือน ก.พ.60 ที่ผ่านมา โดยภายในนิทรรศการเสมือนจริงได้นำเสนอเรื่องราวทางประวัติศาสตร์ การเชิดชูสถาบันพระมหากษัตริย์ไทย พระราชกรณียกิจที่สำคัญ และประมวลภาพกิจกรรมต่าง ๆ ให้ประชาชนสามารถเข้าชมได้ทุกที่ ทุกเวลา
“สถิติผู้เข้าชมนิทรรศการที่ท้องสนามหลวง ตั้งแต่วันที่ 10 ก.พ. – 15 พ.ค.60 มีจำนวนทั้งสิ้น 395,050 คน รัฐบาลจึงได้จัดทำนิทรรศการเสมือนจริงเพื่อให้ประชาชนที่ไม่มีโอกาสเดินทางไปชมนิทรรศการจริงได้ สามารถเรียนรู้เรื่องราวต่าง ๆ ผ่านเว็บไซต์ ประกอบด้วย โซนที่ 1 บุญของแผ่นดินไทย โซนที่ 2 พระราชาผู้ทรงธรรม โซนที่ 3 กษัตริย์ผู้ยิ่งใหญ่ โซนที่ 4 พระมิ่งขวัญชาวไทย และโซนที่ 5 ร้อยใจไทย”
ทั้งนี้ พลเอก ประยุทธ์ จันทร์โอชา นายกรัฐมนตรี กล่าวว่า สิ่งที่พระบาทสมเด็จพระปรมินทรมหาภูมิพลอดุลยเดช บรมนาถบพิตร ทรงริเริ่มไว้ จะถูกสานต่อเพื่อสร้างประโยชน์แก่ประเทศชาติและประชาชน ซึ่งเป็นพระราชปณิธานของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ที่ทรงนำหลักการของสมเด็จพ่อมาใช้ดูแลช่วยเหลือประชาชน ซึ่งเปรียบเสมือนคำว่า “เย็นศิระ เพราะพระบริบาล”
ดังนั้น จึงอยากให้คนไทยทุกคนได้จารึกจดจำ และสืบสานพระราชดำริและพระราชกรณียกิจน้อยใหญ่ทั้งหลายของล้นเกล้าล้นกระหม่อม รัชกาลที่ 9 พร้อมทั้งร่วมกันปกป้องสถาบันพระมหากษัตริย์ในฐานะศูนย์รวมจิตใจของคนในชาติ และเป็นผู้สร้างความเจริญก้าวหน้าให้กับแผ่นดินไทยตราบจนทุกวันนี้
************************

ที่มา : http://www.thaigov.go.th/news/contents/details/7403
