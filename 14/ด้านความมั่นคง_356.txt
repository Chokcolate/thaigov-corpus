รัฐบาลไทย-ข่าวทำเนียบรัฐบาล-กระทรวงมหาดไทยประชุมผ่านระบบ VCS ติดตามความคืบหน้าการจัดเตรียมงานพิธีถวายดอกไม้จันทน์ในส่วนภูมิภาค พร้อมตอบข้อซักถามของจังหวัด

วันศุกร์ที่ 13 ตุลาคม 2560
กระทรวงมหาดไทยประชุมผ่านระบบ VCS ติดตามความคืบหน้าการจัดเตรียมงานพิธีถวายดอกไม้จันทน์ในส่วนภูมิภาค พร้อมตอบข้อซักถามของจังหวัด
กระทรวงมหาดไทย ประชุมผ่านระบบ VCS ติดตามความคืบหน้าการจัดเตรียมงานพิธีถวายดอกไม้จันทน์ในส่วนภูมิภาค พร้อมตอบข้อซักถามของจังหวัด
วันนี้ (12 ต.ค.60) เวลา 15.30 น. ณ ห้องประชุมดำรงธรรม (ห้องประชุม 2) ศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมหารือระหว่างศูนย์อำนวยการและประสานงานการจัดพิธีถวายดอกไม้จันทน์ในส่วนภูมิภาคของกระทรวงมหาดไทย กับ จังหวัด ผ่านระบบวีดิทัศน์ทางไกล (Video conference) เพื่อติดตามความคืบหน้าการจัดเตรียมงานพิธีถวายดอกไม้จันทน์ของภาคประชาชนในส่วนภูมิภาค พร้อมตอบข้อซักถามของจังหวัด เกี่ยวกับการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช โดยมีการถ่ายทอดการประชุมผ่านระบบ Dopa Channel ไปยังที่ว่าการอำเภอทุกอำเภอทั่วประเทศ
รองปลัดกระทรวงมหาดไทย เปิดเผยว่า ตามที่กระทรวงมหาดไทยได้จัดตั้งศูนย์อำนวยการและประสานงานการจัดพิธีถวายดอกไม้จันทน์ในส่วนภูมิภาคของกระทรวงมหาดไทย โดยมีรองปลัดกระทรวงมหาดไทยด้านบริหาร เป็นผู้อำนวยการศูนย์ฯ และมีหน่วยงานที่เกี่ยวข้องในสังกัดกระทรวงมหาดไทยเป็นกรรมการ เพื่อเป็นช่องทางในการติดต่อสื่อสารสำหรับให้จังหวัดสอบถามข้อสงสัยเกี่ยวกับการจัดพิธีถวายดอกไม้จันทน์ฯ ดังกล่าว ซึ่งการประชุมจะมีขึ้นทุกวันพฤหัสบดี โดยเริ่มประชุมมาตั้งแต่วันพฤหัสบดีที่ 21 กันยายน 2560 ที่ผ่านมา สำหรับการประชุมในวันนี้ เนื่องจากใกล้ห้วงเวลาการจัดงานพระราชพิธีถวายพระเพลิงพระบรมศพฯ ซึ่งท่านรัฐมนตรีว่าการกระทรวงมหาดไทย และปลัดกระทรวงมหาดไทย ได้มีข้อห่วงใยในการจัดพิธีถวายดอกไม้จันทน์ฯ ในส่วนภูมิภาค เพื่อให้การดำเนินงานเป็นไปในแนวทางเดียวกัน โดยยึดหลัก “ความเรียบร้อย ถูกต้อง งดงาม และสมพระเกียรติ” รวมทั้งได้เน้นย้ำในเรื่องสำคัญ ดังนี้
1.การสื่อสารสร้างความเข้าใจให้กับพี่น้องประชาชน ตลอดจนเจ้าหน้าที่ผู้ปฏิบัติงาน เกี่ยวกับงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช อาทิ ข้อมูลสถานที่จัดพิธีถวายดอกไม้จันทน์ฯ เส้นทางการจราจร การดูแลรักษาความปลอดภัย การอำนวยความสะดวกให้กับพี่น้องประชาชน ตลอดจนการแต่งกายและการเตรียมพร้อมในการเข้าร่วมพิธีถวายดอกไม้จันทน์ฯ เป็นต้น โดยให้จังหวัดและอำเภอ เพิ่มช่องทางการประชาสัมพันธ์ผ่านช่องทางสื่อต่างๆ ให้มีความหลากหลายและครอบคลุมกลุ่มผู้รับข้อมูลข่าวสาร
2.การดำเนินการต่างๆ เกี่ยวกับงานพิธีถวายดอกไม้จันทน์ฯ โดยขอให้จังหวัดได้ติดตามการดำเนินงานตามแผนปฏิบัติการที่ได้วางไว้ โดยเฉพาะการกำกับดูแล และมอบหมายเจ้าหน้าที่ในการปฏิบัติงานอย่างชัดเจน ทั้งก่อนพิธี ระหว่างพิธี และหลังพิธี เพื่อให้การดำเนินงานเป็นไปด้วยความเรียบร้อย
3.การสร้างพระเมรุมาศจำลอง และสร้างซุ้มถวายดอกไม้จันทน์ ในพื้นที่ส่วนภูมิภาค ได้กำชับให้ทุกพื้นที่ดำเนินการการก่อสร้างพระเมรุมาศจำลอง และซุ้มถวายดอกไม้จันทน์ ให้แล้วเสร็จภายในวันที่ 15 ตุลาคม 2560
ซึ่งขณะนี้ในการจัดสร้างพระเมรุมาศจำลอง ได้ดำเนินการแล้วเสร็จร้อยเปอร์เซ็นต์ จำนวน 56 จังหวัด และสำหรับจังหวัดส่วนที่เหลือดำเนินการไปแล้วกว่าร้อยละ 95 ซึ่งคาดว่าจะแล้วเสร็จตามกำหนดเวลา
รองปลัดกระทรวงมหาดไทย กล่าวเพิ่มเติมว่า สำหรับการจัดสร้างที่เผาดอกไม้จันทน์ หรือ “พระจิตกาธาน” ในส่วนภูมิภาค โดยในส่วนของจังหวัด ได้มอบหมายให้กรมโยธาธิการและผังเมืองรับผิดชอบ และในส่วนของอำเภอ กรมการปกครองจะเป็นหน่วยงานรับผิดชอบในการดำเนินการจัดสร้าง ซึ่งได้กำหนดให้การก่อสร้างแล้วเสร็จภายในวันที่ 20 ตุลาคม 2560 นี้ และเนื่องในวันพรุ่งนี้ (13 ตุลาคม) รัฐบาลได้กำหนดให้จัดพิธีบำเพ็ญกุศลเพื่อถวายพระราชกุศลครบรอบ 1 ปี วันสวรรคตพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยจะมีพิธีสงฆ์ และทำบุญตักบาตร ซึ่งกระทรวงมหาดไทย ได้แจ้งให้ทุกจังหวัดจัดพิธีบำเพ็ญกุศลฯ พร้อมกับส่วนกลาง (ทำเนียบรัฐบาล) โดยในส่วนภูมิภาค จะมีผู้ว่าราชการจังหวัด เป็นประธานในพิธี ในการนี้ จึงขอเชิญชวนทุกภาคส่วนเข้าร่วมพิธีฯ โดยพร้อมเพรียงกัน.
ครั้งที่ 147/2560

ที่มา : http://www.thaigov.go.th/news/contents/details/7396
