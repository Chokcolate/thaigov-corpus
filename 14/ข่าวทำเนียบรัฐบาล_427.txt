รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมชี้แจงและติดตามผลการดำเนินงานตามแนวทางสร้างความรู้ความเข้าใจแก่ประชาชน

วันพุธที่ 28 มิถุนายน 2560
รอง นรม.วิษณุฯ เป็นประธานการประชุมชี้แจงและติดตามผลการดำเนินงานตามแนวทางสร้างความรู้ความเข้าใจแก่ประชาชน
เน้นการสร้างความรับรู้ความเข้าใจ  เป็นกระบวนการที่ต้องสร้างขึ้น เพื่อให้เกิดความเข้าใจที่ถูกต้อง
วันนี้ (28 มิ.ย.60) เวลา 13.00 น. ณ ห้องแกรนด์บอลรูม ชั้น 3 โรงแรมโกลเด้น ทิวลิป ถนนพระราม 9 เขตห้วยขวาง กรุงเทพฯ นายวิษณุ  เครืองาม รองนายกรัฐมนตรี เป็นประธานการประชุมชี้แจงและติดตามผลการดำเนินการสร้างความรับรู้ความเข้าใจแก่ประชาชน จัดโดย สำนักงานคณะกรรมการพัฒนาระบบราชการ (ก.พ.ร.) กรมประชาสัมพันธ์และสำนักโฆษก สำนักเลขาธิการนายกรัฐมนตรี และมีผู้ร่วมประชุมประกอบด้วย ปลัดกระทรวงและโฆษกกระทรวง ทั้ง 20 กระทรวง รวมทั้งตัวแทนหัวหน้าส่วนราชการต่างๆ ที่เกี่ยวข้องประมาณ 300 คน
โอกาสนี้ รองนายกรัฐมนตรีได้กล่าวเปิดประชุมว่ารัฐบาลนี้เข้ามาบริหารร่วม 3 ปี ได้เน้นการสร้างความรับรู้ความเข้าใจ เป็นกระบวนการที่ต้องสร้างขึ้น เพื่อให้เกิดความเข้าใจที่ถูกต้อง เป็นหนทางที่ดีที่สุดที่จะขจัดความขัดแย้ง ความแตกร้าว และการทะเลาะเบาะแว้งกัน ทุกสิ่งทุกอย่างที่เกิดขึ้นในวันนี้หากมีความรับรู้และเข้าใจกัน ก็จะทำให้ปัญหาระหว่างบุคคลหรือคณะบุคคลไม่เกิดขึ้น โดยการสร้างการรับรู้และความเข้าใจ ต้องมีคุณภาพ ประกอบด้วย ความรวดเร็ว ความถูกต้องแม่นยำ การใช้ถ้อยคำที่เหมาะสมกับผู้ฟัง
พร้อมกันนี้ ควรเน้นการวัดผลหรือประเมินผลจากปฏิกิริยาของสื่อต่างๆ และจากประชาชนว่ามีความรู้ความเข้าใจอย่างไรบ้าง การสร้างความรับรู้และความเข้าใจ จึงไม่ใช่การปลูกฝัง เป็นการให้ความรู้ความเข้าใจที่ถูกต้องและรวดเร็วตามข้อเท็จจริง
รองนายกรัฐมนตรี ได้กล่าวย้ำว่า พลเอก ประยุทธ์  จันทร์โอชา นายกรัฐมนตรี ได้ปรารภและคาดหวังให้ข้าราชการมุ่งมั่นในการสร้างความรับรู้ความเข้าใจที่ถูกต้องแก่ประชาชน ซึ่งถือเป็นสิ่งสำคัญที่ควรนำไปปฏิบัติให้เกิดผลอย่างเป็นรูปธรรม อย่างไรก็ตาม การจัดประชุมชี้แจงในวันนี้  ผู้เข้าร่วมประชุมจะได้รับทราบปัญหาและอุปสรรคในการดำเนินงานดังกล่าว และหากมีสิ่งใดที่จะเสนอแนะเพิ่มเติมเพื่อให้กระบวนการดังกล่าวได้รับการพัฒนาและปรับปรุง นำไปสู่การสร้างการรับรู้และความเข้าใจเป็นไปด้วยความถูกต้องและมีคุณภาพมากยิ่งขึ้น และผลดีก็จะบังเกิดแก่ประชาชนโดยส่วนรวมต่อไป
ตอนท้าย รองนายกรัฐมนตรีได้กล่าวขอบคุณโฆษกกระทรวงทุกกระทรวงและผู้ที่มีส่วนเกี่ยวข้องทุกฝ่ายที่ให้ความร่วมมือในการสร้างความรับรู้และความเข้าใจผ่านประเด็นต่างๆ ที่เกี่ยวข้องของแต่ละกระทรวง ซึ่งมีการชี้แจงให้ข้อมูลอย่างถูกต้องและรวดเร็ว เพื่อเผยแพร่ผ่านสื่อต่างๆไปสู่ประชาชนด้วยความร่วมมือเป็นอย่างดียิ่ง และขอให้การประชุมฯครั้งนี้ประสบความสำเร็จตามนโยบายของรัฐบาลต่อไป
………………..................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4861
