รัฐบาลไทย-ข่าวทำเนียบรัฐบาล-ปลัดกระทรวงดิจิทัลฯ เป็นประธานเปิดการอบรมวิทยากรแกนนำ “เน็ตประชารัฐ” รุ่นสุดท้าย ที่เชียงใหม่

วันอังคารที่ 26 ธันวาคม 2560
ปลัดกระทรวงดิจิทัลฯ เป็นประธานเปิดการอบรมวิทยากรแกนนำ “เน็ตประชารัฐ” รุ่นสุดท้าย ที่เชียงใหม่
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานพิธีเปิดการอบรมหลักสูตร “การพัฒนาวิทยากรแกนนำเพื่อการใช้ประโยชน์จากโครงการเน็ตประชารัฐ” ภายใต้โครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ รุ่นที่ 5 ซึ่งเป็นการจัดการอบรมรุ่นสุดท้าย โดยความร่วมมือของสำนักงานส่งเสริมการศึกษานอกระบบและการศึกษาตามอัธยาศัย (กศน.) และสถาบันวิชาการทีโอที สำหรับหลักสูตรดังกล่าวมีวัตถุประสงค์เพื่อสร้างการรับรู้การใช้ประโยชน์จากเน็ตประชารัฐ ให้ความรู้ด้านดิจิทัล รวมทั้งส่งเสริมการใช้งานเน็ตประชารัฐแก่ “วิทยากรแกนนำ” เพื่อไปต่อยอดให้ความรู้ความเข้าใจเกี่ยวกับเน็ตประชารัฐและการใช้งานอินเทอร์เน็ตในระดับพื้นฐานให้กับกลุ่มผู้นำชุมชนจาก 24,700 หมู่บ้าน สร้างการเรียนรู้ในการใช้ประโยชน์ และพร้อมรับกับการเปลี่ยนแปลงเทคโนโลยีดิจิทัลที่รวดเร็วอย่างรู้เท่าทัน ทั้งนี้ วิทยากรแกนนำเน็ตประชารัฐทั้ง 1,000 คน จะเป็นผู้แทนของกระทรวงดิจิทัลฯ ไปสร้างการรับรู้ให้กับผู้นำหมู่บ้านที่มีเน็ตประชารัฐ หมู่บ้านละ 4 คน ประกอบด้วย ผู้ใหญ่บ้าน กรรมการหมู่บ้าน อาสาสมัคร จปฐ. หรือผู้มีแววที่จะนำความรู้ไปถ่ายทอดต่อในหมู่บ้านของตนเอง ซึ่งจะสามารถสร้างผู้นำชุมชนให้มีความรู้ได้อีกประมาณ 100,000 คน เพื่อไปขยายผลสร้างความรู้ให้กับคนในหมู่บ้านเพิ่มเป็น 1,000,000 คน ต่อไป เมื่อวันที่ 21 ธันวาคม 2560 ณ โรงแรมเชียงใหม่แกรนด์วิว อำเภอเมือง จังหวัดเชียงใหม่
********************

ที่มา : http://www.thaigov.go.th/news/contents/details/9043
