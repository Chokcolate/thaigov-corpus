รัฐบาลไทย-ข่าวทำเนียบรัฐบาล-“ยุติธรรม” พิจารณาพัฒนาระบบการไต่สวนคดีทุจริตฯ และค้ามนุษย์ ให้เป็นไปในแนวทางเดียวกัน

วันศุกร์ที่ 19 มกราคม 2561
“ยุติธรรม” พิจารณาพัฒนาระบบการไต่สวนคดีทุจริตฯ และค้ามนุษย์ ให้เป็นไปในแนวทางเดียวกัน
ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการพัฒนากฎหมายและการบังคับใช้ ครั้งที่ ๑/๒๕๖๑
เมื่อวันพุธที่ ๑๗ มกราคม ๒๕๖๑ เวลา ๑๓.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ศาตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะอนุกรรมการพัฒนากฎหมายและการบังคับใช้ ครั้งที่ ๑/๒๕๖๑
โดยมีผู้แทนจากหน่วยงานที่เกี่ยวข้อง เข้าร่วมประชุมฯ
เพื่อพิจารณาการพัฒนาระบบสอบสวนในคดีทุจริตและประพฤติมิชอบ
และคดีค้ามนุษย์ ให้เป็นไปในทิศทางเดียวกันกับระบบไต่สวน
ตามพระราชบัญญัติวิธีพิจารณาคดีทุจริตและประพฤติมิชอบ พ.ศ. ๒๕๕๙
และพระราชบัญญัติวิธีพิจารณาคดีค้ามนุษย์ พ.ศ. ๒๕๕๙
ซึ่งจากการศึกษา พบว่า ระบบการไต่สวนคดีทุจริตและประพฤติมิชอบ
มีการดำเนินการทั้งแสวงหาข้อเท็จจริงและรวบรวมพยานหลักฐานได้เปิดโอกาสให้คณะกรรมการ ปปช.
และคณะกรรมการ ปปท. หรือพนักงานไต่สวน ดำเนินการรวบรวมพยานหลักฐาน
ซึ่งศาลจะนำมาใช้เป็นหลักในการไต่สวน จึงมีความสอดคล้องกับการดำเนินการไต่สวน
ตามตามพระราชบัญญัติวิธีพิจารณาคดีทุจริต และประพฤติมิชอบ พ.ศ. ๒๕๕๙
ส่วนการสอบสวนคดีค้ามนุษย์ ซึ่งใช้หลักการสอบสวนตามประมวลกฎหมายวิธีพิจารณาความอาญา
มีหลักการให้พนักงานสอบสวนรวบรวมพยานหลักฐานให้ศาลทำการไต่สวน
แต่ในทางปฏิบัติ การสอบสวนในแนวทางที่เป็นอยู่ในคดีอาญาทั่วไป มักเป็นการสอบสวนเฉพาะหลักฐาน
ที่จะทำให้ลงโทษผู้ต้องหาได้ จึงเป็นอุปสรรคในการได้มาซึ่งพยานหลักฐานที่ครบถ้วน
ทั้งนี้ ที่ประชุมฯ ได้รับทราบ และเห็นชอบในหลักเกณฑ์ แต่มีข้อเสนอในรายละเอียดตามผลการศึกษาฯ
และมอบหมายให้ฝ่ายเลขาฯ รวบรวมข้อเสนอแนะจากหน่วยงานที่เกี่ยวข้องเพิ่มเติม
เพื่อพิจารณาในการประชุมครั้งต่อไป

ที่มา : http://www.thaigov.go.th/news/contents/details/9477
