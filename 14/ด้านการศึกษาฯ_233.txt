รัฐบาลไทย-ข่าวทำเนียบรัฐบาล-กำหนดกรอบแนวคิดและมาตรการในการพัฒนาบุคลากรด้านวิจัยและนวัตกรรมของประเทศ

วันศุกร์ที่ 14 กรกฎาคม 2560
กำหนดกรอบแนวคิดและมาตรการในการพัฒนาบุคลากรด้านวิจัยและนวัตกรรมของประเทศ
คณะอนุกรรมการด้านการพัฒนาบุคลากรวิจัยและนวัตกรรม สภานโยบายวิจัยและนวัตกรรมแห่งชาติ กำหนดกรอบแนวคิดและมาตรการในการพัฒนาบุคลากรด้านวิจัยและนวัตกรรมของประเทศ
ข่าวสำนักงานรัฐมนตรี 366/2560
คณะอนุกรรมการด้านการพัฒนาบุคลากรวิจัยและนวัตกรรม สภานโยบายวิจัยและนวัตกรรมแห่งชาติ กำหนดกรอบแนวคิดและมาตรการในการพัฒนาบุคลากรด้านวิจัยและนวัตกรรมของประเทศ
คณะอนุกรรมการด้านการพัฒนาบุคลากรวิจัยและนวัตกรรม สภานโยบายวิจัยและนวัตกรรมแห่งชาติ ประชุมหารือกำหนดกรอบแนวคิดและมาตรการในการพัฒนาบุคลากรด้านวิจัยและนวัตกรรมของประเทศ เน้น 3 เรื่องที่สำคัญคือ การพัฒนาบุคลากรหัวรถจักร การเพิ่มกำลังคนคุณภาพสูงใน Real Sector และการขยายฐานบุคลากรสายวิทยาศาสตร์และเทคโนโลยี (สัดส่วนสายวิทย์ จากร้อยละ 30 เป็นร้อยละ 50 และผู้มีความสามารถพิเศษจากร้อยละ 1 เป็นร้อยละ 3
เมื่อวันพุธที่ 12 กรกฎาคม 2560 ณ ห้องประชุมสำนักงานคณะกรรมการการอาชีวศึกษา,  นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะอนุกรรมการด้านการพัฒนาบุคลากรวิจัยและนวัตกรรม ครั้งที่ 2/2560 โดยมี รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ พร้อมด้วยผู้บริหารและผู้แทนจากหน่วยงานภาครัฐ ภาคเอกชน และผู้ทรงคุณวุฒิ เข้าร่วมประชุม โดยมีผลการประชุมที่สำคัญโดยสรุป ดังนี้
• แนวทางดำเนินงานขับเคลื่อนของสภานโยบายวิจัยและนวัตกรรมแห่งชาติ
นพ.ธีระเกียรติ เจริญเศรษฐศิลป์ กล่าวว่า คำสั่งหัวหน้าคณะรักษาความสงบแห่งชาติ ที่ 62/2559 ลงวันที่ 6 ตุลาคม 2559 เรื่อง การปฏิรูประบบวิจัยและนวัตกรรมของประเทศ ได้กำหนดให้มี "สภานโยบายวิจัยและนวัตกรรมแห่งชาติ" โดยมีนายกรัฐมนตรีเป็นประธาน
หลังจากนั้น ได้มีการแต่งตั้งคณะกรรมการการบูรณาการบริหารจัดการปฏิรูประบบวิจัยและนวัตกรรม และคณะอนุกรรมการในคณะกรรมการดังกล่าวอีก 4 คณะ  โดย "คณะอนุกรรมการด้านการพัฒนาบุคลากรวิจัยและนวัตกรรม" เป็น 1 ใน 4 คณะอนุกรรมการภายใต้สภานโยบายวิจัยและนวัตกรรมแห่งชาติ โดยมีรัฐมนตรีว่าการกระทรวงศึกษาธิการเป็นประธานคณะอนุกรรมการฯ และ รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ เป็นรองประธาน ส่วนกรรมการประกอบด้วยผู้แทนจากภาครัฐ ภาคการศึกษา ภาคเอกชน โดยรองเลขาธิการสำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ และรองเลขาธิการคณะกรรมการวิจัยแห่งชาติ เป็นกรรมการและเลขานุการร่วม ซึ่งได้มีการประชุมหารือแนวทางการดำเนินงานของคณะอนุกรรมการฯ ดังกล่าวเป็นครั้งแรกเมื่อวันที่ 17 พฤษภาคมที่ผ่านมา ทำให้มีผลสืบเนื่องมายังการประชุมในครั้งนี้ซึ่งเป็นการประชุมครั้งที่ 2
• เห็นชอบกรอบแนวคิดในการพัฒนาบุคลากรด้านวิจัยและนวัตกรรมของประเทศ
ที่ประชุมได้พิจารณาถึงกรอบแนวคิดการพัฒนาบุคลากรด้านวิจัยและนวัตกรรมของประเทศ ที่กำหนดเป้าหมายในการดำเนินงานทั้งมาตรการระยะสั้น ระยะกลาง และระยะยาว ใน 3 เรื่องที่สำคัญ คือ
การพัฒนาบุคลากรหัวรถจักร คือการพัฒนากำลังคนเพื่อรองรับ R&D Center ของภาคเอกชน รวมทั้งพัฒนากำลังคนด้านนวัตกรรมและออกแบบทางเทคโนโลยี เพื่อรองรับการลงทุนทางเทคโนโลยี, การวิจัยและนวัตกรรม, การประกอบธุรกิจนวัตกรรม และสถิติการลงทุนที่เพิ่มขึ้นอย่างต่อเนื่อง โดยมีแนวทางในการพัฒนากำลังคน เช่น การจัดตั้งศูนย์วิจัยของภาคเอกชน โดยรัฐบาลจะส่งเสริมให้ภาคเอกชนมาตั้งศูนย์วิจัยในประเทศไทย ซึ่งขณะนี้ได้ดำเนินการจัดตั้งกองทุนที่จะเชิญชวนภาคเอกชนให้มาตั้งศูนย์วิจัยแล้ว
การเพิ่มกำลังคนคุณภาพสูงใน Real Sector (Expand Stock of Talents) เพื่อตอบอุตสาหกรรมเป้าหมาย ด้วยการส่งเสริมเส้นทางอาชีพของบุคลากรวิจัยและนวัตกรรม พร้อมทั้งเพิ่มจำนวนและคุณภาพบุคลากรในอุตสาหกรรมเป้าหมาย ตลอดจนหมุนเวียนกำลังคนจากภาครัฐไปภาคเอกชน รวมทั้งดึงบุคลากรจากต่างประเทศที่มีความเชี่ยวชาญหรือมีความสามารถพิเศษเข้ามาในประเทศไทย
การขยายฐานบุคลากรสายวิทยาศาสตร์และเทคโนโลยี (สัดส่วนสายวิทย์ จากร้อยละ 30 เป็นร้อยละ 50 และผู้มีความสามารถพิเศษจากร้อยละ 1 เป็นร้อยละ 3) โดยที่ประชุมได้ตั้งเป้าหมายไว้ 3 ส่วน คือ 1) เพิ่มจำนวนเด็กผู้มีความสามารถพิเศษเข้าสู่ระบบ  ด้วยการขยายห้องเรียนผู้มีความสามารถพิเศษ และขยายโรงเรียนวิทยาศาสตร์ เป็นต้น  2) ส่งเสริมการใช้ศักยภาพกลุ่มผู้มีความสามารถพิเศษ  เช่น การมอบหมายให้หน่วยงานทำหน้าที่บูรณาการการจัดสรรทุนการศึกษาในภาพรวมของประเทศ พร้อมทั้งจัดทำระบบติดตามและประเมินผลนักเรียนทุน ตลอดจนส่งเสริมให้ภาคเอกชนเข้ามาร่วมลงทุน ร่วมกำหนดโจทย์วิจัย และรับนักเรียนทุนเข้าทำงานได้โดยไม่ต้องชดใช้ค่าปรับ  3) เพิ่มจำนวนผู้เรียนสายวิทยาศาสตร์  อาทิ จัดสรรทุนเรียนฟรีในสาขาที่ขาดแคลนหรือสาขายุทธศาสตร์ (Robotics Engineering, Data Science), พัฒนาห้องปฏิบัติการวิทยาศาสตร์, ส่งเสริมให้ภาคเอกชนจัด Factory (study) Tourism เพื่อสร้างแรงจูงใจให้นักเรียนและผู้ปกครองศึกษาดูงาน เป็นต้น
• เห็นชอบมาตรการเร่งด่วนในการพัฒนาบุคลากรด้านวิจัยและนวัตกรรมของประเทศ
ที่ประชุมได้เห็นชอบมาตรการการพัฒนาบุคลากรวิจัยและนวัตกรรม เพื่อเตรียมความพร้อมในการขับเคลื่อนแผนการดำเนินงานของคณะอนุกรรมการฯ ให้เป็นไปอย่างมีประสิทธิภาพและบรรลุเป้าหมาย โดยเริ่มจากมาตรการเร่งด่วนที่สามารถดำเนินการได้ทันที คือ
การขยายผลห้องเรียนผู้มีความสามารถพิเศษด้านวิทยาศาสตร์และเทคโนโลยี จากจำนวนประมาณ 8,000 คนต่อปี อาจจะเป็น 21,000-24,000 คนต่อปี  อย่างไรก็ตาม จะได้มีการหารือจำนวนการขยายผลห้องเรียนร่วมกับสำนักงานคณะกรรมการการศึกษาขั้นพื้นฐาน (สพฐ.) ต่อไป
การส่งเสริมการเคลื่อนย้ายบุคลากรไปปฏิบัติงานในภาคอุตสาหกรรม สังคม ชุมชน (Real Sector) ด้วยการเคลื่อนย้ายกำลังคนที่อยู่ในภาคการศึกษาหรือสังกัดสถาบันวิจัยภาครัฐไปปฏิบัติงานกับภาคเอกชน
การบูรณาการการจัดสรรทุนการศึกษาและการใช้ประโยชน์จากนักเรียนทุนรัฐบาล คือ ทุกภาคส่วนจะเข้ามามีส่วนร่วมในการบริหารจัดการทุนการศึกษาที่ภาครัฐจัดสรรให้แก่นักเรียนนักศึกษา
การพัฒนาระบบวิเคราะห์ข้อมูลบุคลากรวิจัยและนวัตกรรม คือ การกำหนดให้มีหน่วยงานหรือคณะกรรมการระดับชาติเพื่อบูรณาการฐานข้อมูลบุคลากรวิจัยและนวัตกรรมของประเทศ, พัฒนาฐานข้อมูลที่จำเป็น, พัฒนาระบบคาดการณ์อุปสงค์/อุปทานของบุคลากรแต่ละสาขา เป็นต้น
หลังจากนี้คณะอนุกรรมการฯ จะเร่งผลักดันแผนการดำเนินงานและนโยบายต่าง ๆ ให้เกิดขึ้นจริง เพื่อส่งเสริมและพัฒนาบุคลากรวิจัยและนวัตกรรมของประเทศไทย และจะมีการประชุมติดตามผลการดำเนินงานอย่างต่อเนื่อง
อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/5200
