รัฐบาลไทย-ข่าวทำเนียบรัฐบาล-รมว.พม. ชื่นชมเด็กสาววัย 17 ปี แต่สู้ชีวิต รับจ้างทำงานเสริมหารายได้ ช่วยเหลือครอบครัว ที่ จ.ยโสธร พร้อมเร่งช่วยเหลือครอบครัวผู้ด้อยโอกาส และประสบปัญหาทางสังคม

วันจันทร์ที่ 11 กันยายน 2560
รมว.พม. ชื่นชมเด็กสาววัย 17 ปี แต่สู้ชีวิต รับจ้างทำงานเสริมหารายได้ ช่วยเหลือครอบครัว ที่ จ.ยโสธร พร้อมเร่งช่วยเหลือครอบครัวผู้ด้อยโอกาส และประสบปัญหาทางสังคม
รมว.พม. ชื่นชมเด็กสาววัย 17 ปี แต่สู้ชีวิต รับจ้างทำงานเสริมหารายได้ ช่วยเหลือครอบครัว ที่ จ.ยโสธร พร้อมเร่งช่วยเหลือครอบครัวผู้ด้อยโอกาส และประสบปัญหาทางสังคม ที่ จ.นราธิวาส และ จ.เชียงใหม่
วันนี้ (11 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 710/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กสาววัย 17 ปี ครอบครัวมีฐานะยากจน แต่สู้ชีวิต ใช้เวลาว่างหลังเลิกเรียน และในวันหยุด รับจ้างทำงานทั่วไป ทั้งงานก่อสร้าง ทำสวน หาของป่า หมอลำ และนักมวย เพื่อหาเงินจุนเจือครอบครัว และเลี้ยงดูยายแก่ชราวัย 75 ปี ที่อาศัยอยู่ด้วยกันเพียงลำพัง ที่จังหวัดยโสธร นั้น ตนขอชื่นชมเด็กสาวคนดังกล่าว ที่มีความขยันหมั่นเพียร กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดยโสธร (พมจ.ยโสธร) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กสาวคนดังกล่าวในระยะยาว และให้ความช่วยเหลือและคำแนะนำในเรื่องสวัสดิการสังคมตามความเหมาะสม รวมทั้ง ให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 43 ปี ต้องรับภาระเพียงลำพังเลี้ยงดูลูก 4 คน ซึ่งลูกชายคนที่ 2 วัย 23 ปี ประสบอุบัติเหตุจนร่างกายพิการ เดินไม่ได้ ตาบอด มือและเท้าหงิกงอ ร่างกายผอมซูบ ต้องเจาะหูและคอ ช่วยเหลือตัวเองไม่ได้ มีรายได้ไม่เพียงพอค่าใช้จ่ายในการรักษาพยาบาล ที่อำเภอสุไหงโกลก จังหวัดนราธิวาส และกรณีชายวัย 32 ปี ก่อเหตุผูกคอเสียชีวิต ต่อหน้าลูกวัย 3 ขวบ และ 8 ขวบ ที่ไม่รู้ว่าผู้เป็นพ่อเสียชีวิต สาเหตุเกิดจากอาการเครียดที่ถูกภรรยาทิ้งหนีหายไป และทิ้งลูกทั้ง 2 คนไว้ให้เลี้ยงดู ที่อำเภอเมือง จังหวัดเชียงใหม่ นั้น ตนได้กำชับให้พัฒนาสังคมและความมั่นคงของมนุษย์ทั้ง 2 จังหวัด ได้แก่ พมจ.นราธิวาส และ พมจ.เชียงใหม่ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวทั้งหมดดังกล่าวเพื่อให้การช่วยเหลือและเยียวยาในเบื้องต้น ตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายพิการคนดังกล่าว และการศึกษาของเด็ก อีกทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายและความเหมาะสมในระยะยาวต่อไป พร้อมเร่งเยียวยาจิตใจของเด็กชายทั้ง 2 คน อย่างใกล้ชิดโดยด่วน เพื่อให้เด็กชายทั้ง 2 คน สามารถกลับไปใช้ชีวิตในสังคมต่อไปได้อย่างปกติสุข โดยให้หน่วยงานในพื้นที่สังกัดกระทรวง พม. ดำเนินการหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/6582
