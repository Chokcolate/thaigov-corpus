รัฐบาลไทย-ข่าวทำเนียบรัฐบาล-มหาดไทยขอบคุณคนไทยช่วยอุดหนุนสินค้าไทยในงาน “OTOP Midyear 2017”  8 วัน เงินสะพัดสู่เศรษฐกิจชุมชน 857 ล้านบาท

วันจันทร์ที่ 29 พฤษภาคม 2560
มหาดไทยขอบคุณคนไทยช่วยอุดหนุนสินค้าไทยในงาน “OTOP Midyear 2017”  8 วัน เงินสะพัดสู่เศรษฐกิจชุมชน 857 ล้านบาท
มหาดไทยขอบคุณคนไทยช่วยอุดหนุนสินค้าไทยในงาน “OTOP Midyear 2017”  8 วัน เงินสะพัดสู่เศรษฐกิจชุมชน 857 ล้านบาท
วันนี้ (26 พ.ค.60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยได้จัดงาน “OTOP Midyear 2017” ขึ้นในระหว่างวันที่ 18-25 พฤษภาคม 2560 รวม 8 วัน ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี ภายใต้แนวคิด “BEST LOCAL TO GLOBAL : ภูมิใจ ภูมิปัญญาไทย ระดับโลก” ซึ่งการจัดงานในครั้งนี้ถือว่าประสบความสำเร็จเป็นอย่างยิ่ง มีพี่น้องประชาชนเยี่ยมชมงานและเลือกซื้อเลือกหาสินค้าที่ได้รับการคัดสรรสุดยอดผลิตภัณฑ์จากทั่วประเทศจำนวนมากกว่า 3,000 ร้านค้า อาทิ ผลิตภัณฑ์ OTOP BRAND NAME, OTOP Premium เพื่อการส่งออก, OTOP ขึ้นเครื่องบิน, OTOP ชวนชิม, OTOP Best Seller และสินค้าจากบริษัท ประชารัฐรักสามัคคี จำกัด เป็นต้น
และภายหลังจากได้มีพิธีปิดการจัดงานไปแล้วเมื่อวันที่ 25 พฤษภาคมที่ผ่านมา กระทรวงมหาดไทย โดยกรมการพัฒนาชุมชนได้สรุปผลการดำเนินงานในครั้งนี้ ตลอด 8 วันของการจัดงานมีพี่น้องประชาชนเข้าชมและจับจ่ายใช้สอย 3.6 แสนคน  มียอดจำหน่ายสินค้ารวม 857.5 ล้านบาท ซึ่งเกินจากเป้าหมายที่ตั้งไว้ประมาณ 800 ล้านบาท แยกเป็นการจำหน่ายในงาน 749.6 ล้านบาท และยอดสั่งซื้อทั้งในและต่างประเทศ 107.9 ล้านบาท โดยสินค้า Best Seller ที่ได้รับความนิยมและทำยอดจำหน่ายสูงสุด ได้แก่ เครื่องประดับทองสุโขทัยลายโบราณสามารถทำรายได้ถึง 17 ล้านบาท และกลุ่มผลิตภัณฑ์เครื่องประดับจากจังหวัดจันทบุรี ทำรายได้รวมกันกว่า 32.2 ล้าน นอกจากนี้ ประเภทผลิตภัณฑ์ที่มียอดจำหน่ายสูงสุด 3 อันดับแรก คือ ผลิตภัณฑ์ผ้าและเครื่องแต่งกาย ยอดจำหน่ายรวม 267.9 ล้านบาท ผลิตภัณฑ์ของใช้และของตกแต่ง 103.2 ล้านบาท และผลิตภัณฑ์อาหาร 96.7 ล้านบาท
รองปลัดกระทรวงมหาดไทย กล่าวเพิ่มเติมว่า สำหรับการจัดงานในครั้งนี้ กระทรวงมหาดไทยได้รับความร่วมมืออย่างดียิ่งจากทุกภาคส่วนที่เกี่ยวข้องทั้งส่วนราชการ และภาคเอกชน และโดยเฉพาะอย่างยิ่งการได้รับการตอบรับจากพี่น้องประชาชนเข้าเลือกซื้อสิ้นค้าผลิตภัณฑ์จากภูมิปัญญาคนไทยในครั้งนี้ แสดงให้เห็นถึงความสำเร็จในการกระตุ้นเศรษฐกิจฐานรากที่ประชาชนยังมีกำลังซื้อสูง และที่สำคัญยังเป็นการช่วยสร้างงาน สร้างอาชีพ สร้างรายได้ให้ผู้ผลิตและผู้ประกอบการ และเป็นการกระตุ้นเศรษฐกิจในภาพรวมของประเทศอีกด้วย ซึ่งเม็ดเงินเหล่านี้จะกลับคืนไปสู่ชุมชน ทำให้พี่น้องประชาชนมีรายได้ และมีชีวิตความเป็นอยู่ที่ดีขึ้นต่อไป และสำหรับความสำเร็จในครั้งนี้ กระทรวงมหาดไทยจะได้นำไปเป็นแนวทางในการจัดงานครั้งต่อไปให้ยิ่งใหญ่ ตอบโจทย์ความต้องการของพี่น้องประชาชนในงาน “OTOP ศิลปาชีพ ประทีปไทย OTOP ก้าวไกลด้วยพระบารมี” ในเดือนสิงหาคมนี้อีกครั้ง.
ครั้งที่ 80/2560

ที่มา : http://www.thaigov.go.th/news/contents/details/4094
