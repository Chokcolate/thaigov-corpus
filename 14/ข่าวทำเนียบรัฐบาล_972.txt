รัฐบาลไทย-ข่าวทำเนียบรัฐบาล-รองนายกรัฐมนตรีตรวจเยี่ยมการแสดงมโหรสพ บัลเล่ย์มโนราห์

วันศุกร์ที่ 20 ตุลาคม 2560
รองนายกรัฐมนตรีตรวจเยี่ยมการแสดงมโหรสพ บัลเล่ย์มโนราห์
รองนายกรัฐมนตรี ประธานคณะกรรมการฝ่ายจัดสร้างพระเมรุมาศ สิ่งปลูกสร้างประกอบพระเมรุมาศ และบูรณะปฏิสังขรณ์ ราชรถและพระยานมาศ ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ตรวจเยี่ยมการแสดงมโหรสพ บัลเล่ย์มโนราห์
วันนี้ (วันศุกร์ที่ 20 ตุลาคม 2560) เวลา 16.30 น. พลเอกธนะศักดิ์ ปฏิมาประกร รองนายกรัฐมนตรี ประธานคณะกรรมการฝ่ายจัดสร้างพระเมรุมาศ สิ่งปลูกสร้างประกอบพระเมรุมาศ และบูรณะปฏิสังขรณ์ ราชรถและพระยานมาศ ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช พร้อมด้วยนายวีระ โรจน์พจนรัตน์ รัฐมนตรีว่าการกระทรวงวัฒนธรรม และนายอนันต์ ชูโชติ อธิบดีกรมศิลปากร ตรวจเยี่ยมการแสดงมโหรสพ บัลเล่ย์มโนราห์  โดยอัญเชิญบทพระราชนิพนธ์ในพระบาทสมเด็จพระปรมินทรมหาภูมิพลอดุลยเดช บรมนาถบพิตร มาจัดแสดงในรูปแบบผสมผสานระหว่างการแสดงบัลเล่ย์และความเป็นไทย ซึ่งแสดงได้อย่างดงามและมีความเป็นสากล
ต่อมาเวลา 18.00 น. รองนายกรัฐมนตรี ได้ตรวจเยี่ยมการซ้อมการแสดงโขนหน้าพระที่นั่ง โดยมีนาฏยศิลปิน กรมศิลปากร  นักแสดง จากสถาบันบัณฑิตพัฒนศิลป์ กว่า 500 คน ร่วมแสดงโขน รามเกียรติ ตอน ยกรบ และคืนนคร  ซึ่งจะจัดแสดงในวันถวายพระเพลิงพระบรมศพฯ ที่ 26 ตุลาคมนี้
พลเอกธนะศักดิ์ กล่าวว่า งานมโหรสพสมโภชในงานพระราชพิธีในครั้งนี้ เป็นไปอย่างงดงามและสมพระเกียรติยศ  นักแสดงทุกคนมีความทุ่มเท และอุสาหะ เพื่อถวายแด่ในหลวงรัชกาล 9 ตามโบราณราชประเพณี

ที่มา : http://www.thaigov.go.th/news/contents/details/7563
