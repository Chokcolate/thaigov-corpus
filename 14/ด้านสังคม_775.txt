รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงวัย 49 ปี ต้องรับภาระเลี้ยงดูเด็กหญิงซึ่งถูกแม่ทิ้งไว้ ที่ จ.ชุมพร

วันพุธที่ 18 ตุลาคม 2560
รมว.พม. กำชับ จนท. เร่งช่วยเหลือหญิงวัย 49 ปี ต้องรับภาระเลี้ยงดูเด็กหญิงซึ่งถูกแม่ทิ้งไว้ ที่ จ.ชุมพร
รมว.พม. กำชับ จนท. เร่งช่วยเหลือหญิงวัย 49 ปี ต้องรับภาระเลี้ยงดูเด็กหญิงซึ่งถูกแม่ทิ้งไว้ ที่ จ.ชุมพร และครอบครัว 2 สามี-ภรรยา ป่วยหลายโรครุมเร้า ต้องเลี้ยงดูหลานชาย 2 คน เพียงลำพังในบ้านสภาพเก่าทรุดโทรม ที่ จ.เพชรบูรณ์
วันนี้ (18 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 736/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงวัย 49 ปี ต้องรับภาระเลี้ยงดูเด็กหญิงวัย 3 ขวบ ซึ่งถูกหญิงรายหนึ่งที่มาทำงานรับจ้างในพื้นที่จ้างให้เลี้ยงดูตั้งแต่เป็นทารก จากนั้นได้หนีหายไป หญิงดังกล่าวจึงเลี้ยงดูเด็กต่อมาถึง 3 ปี ซึ่งทางหญิงดังกล่าวอยากรับเด็กเป็นลูกบุญธรรม รวมถึงส่งเสียให้เรียนหนังสือ แต่ไม่สามารถทำได้ เนื่องจากเด็กหญิงไม่มีหลักฐานประจำตัวใดๆ ที่อำเภอท่าแซะ จังหวัดชุมพร นั้น ตนได้กำชับให้พัฒนาสังคมและความมั่นคงของมนุษย์จังหวัดชุมพร (พมจ.ชุมพร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการติดตามหาญาติของเด็กหญิงดังกล่าว และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม โดยเฉพาะเรื่องการขอเลขประจำตัวประชาชน เพื่อให้เด็กสามารถได้รับการศึกษาในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีสองสามี-ภรรยา วัย 53 ปี และ 50 ปี ป่วยหลายโรครุมเร้า และมีสายตาพร่ามัว แต่ต้องรับภาระเลี้ยงดูหลานชาย 2 คน วัย 3 ขวบ และ 6 ขวบ ซึ่งถูกผู้เป็นแม่ทอดทิ้งไป ทั้ง 4 ชีวิต อาศัยในบ้านพักสภาพเก่าทรุดโทรมใกล้ผุพัง ครอบครัวมีฐานะยากจน มีรายได้ไม่เพียงพอค่าใช้จ่าย บางวันต้องอดมื้อกินมื้อ ที่อำเภอชนแดน จังหวัดเพชรบูรณ์ นั้น ตนได้กำชับให้พัฒนาสังคมและความมั่นคงของมนุษย์จังหวัดเพชรบูรณ์ (พมจ.เพชรบูรณ์) พร้อมหน่วยงานที่เกี่ยวข้องในพื้นที่เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ป่วยทั้งหมดอย่างใกล้ชิด พร้อมช่วยเหลือในเรื่องการศึกษาของเด็กชายทั้ง 2 คนอย่างต่อเนื่องในระยะยาว และการปรับปรุงที่อยู่อาศัยให้มีความมั่นคง แข็งแรง ถูกสุขลักษณะ และเหมาะสม รวมทั้งการให้คำแนะนำปรึกษาแก่ครอบครัวในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อาทิ การส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/7480
