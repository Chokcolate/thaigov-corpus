รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กสาว 2 ราย ที่ถูกพ่อเลี้ยงกระทำอนาจารและล่วงละเมิดทางเพศ ที่ จ.สระแก้ว

วันพฤหัสบดีที่ 2 พฤศจิกายน 2560
รมว.พม. กำชับ จนท. เร่งเยียวยาจิตใจเด็กสาว 2 ราย ที่ถูกพ่อเลี้ยงกระทำอนาจารและล่วงละเมิดทางเพศ ที่ จ.สระแก้ว
รมว.พม. กำชับ จนท. เร่งเยียวยาจิตใจเด็กสาว 2 ราย ที่ถูกพ่อเลี้ยงกระทำอนาจารและล่วงละเมิดทางเพศ ที่ จ.สระแก้ว และถูกชายในหมู่บ้านเดียวกัน ล่อลวงไปล่วงละเมิดทางเพศ จนเกิดภาวะเครียดรุนแรง ที่ จ.ตรัง
วันนี้ (2 พ.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 745/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงรายหนึ่ง พาหลานสาวเข้าแจ้งความกับเจ้าหน้าที่ตำรวจ ว่าหลานสาวถูกพ่อเลี้ยงกระทำอนาจารและล่วงละเมิดทางเพศหลายครั้ง แต่ทางพ่อเลี้ยงของหลานสาวมีการพยายามเจรจาให้ยอมความ จึงเกรงว่าจะได้รับอันตรายและไม่ได้รับความเป็นธรรม ที่จังหวัดสระแก้ว และกรณีเด็กสาววัย 18 ปี ถูกชายในหมู่บ้านเดียวกัน วัยประมาณ 30 ปี ล่อลวงไปข่มขืนกระทำชำเรา และถูกข่มขู่ และมีการประจานให้ผู้อื่นทราบ สร้างความอับอายให้กับลูกสาวเป็นอย่างมาก จนเกิดภาวะเครียดอย่างรุนแรง ต้องพบจิตแพทย์รักษาอาการนานกว่า 2 สัปดาห์ ที่อำเภอกันตัง จังหวัดตรัง นั้น ตนมีความห่วงใยต่อสถานการณ์ในลักษณะดังกล่าว เนื่องจากเป็นปัญหาสังคมที่รุนแรง และเกิดขึ้นรายวัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สระแก้ว และ พมจ.ตรัง พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือ ในเบื้องต้นตามภารกิจด้านเด็กของกระทรวง พม. อีกทั้ง ประสานหน่วยงานที่เกี่ยวข้องในพื้นที่เร่งเยียวยาฟื้นฟูสภาพจิตใจเด็กสาวทั้ง 2 คนอย่างใกล้ชิดโดยด่วน เพื่อให้เด็กสามารถกลับมาใช้ชีวิต ได้อย่างปกติสุขในสังคม ทั้งนี้ ปัญหา หญิงสาวถูกกระทำความรุนแรงในลักษณะดังกล่าวเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานหรือคนในครอบครัวอย่างใกล้ชิด หมั่นสังเกตพฤติกรรมความผิดปกติเป็นระยะ เพื่อป้องกันการเกิดเหตุ ในลักษณะดังกล่าวขึ้นอีก
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 59 ปี ต้องรับภาระเพียงลำพังเลี้ยงดูอีก 3 ชีวิต ทั้งน้องสาววัย 45 ปี ที่พิการนอนติดเตียง ช่วยเหลือตัวเองไม่ได้ พ่อของลูกสะใภ้ที่ป่วยเป็นอัมพฤกษ์ ช่วยเหลือตัวเองไม่ได้ ซึ่งลูกสะใภ้นำมาทิ้งไว้ให้เลี้ยงดู ไม่เคยกลับมาเหลียวแล และหลานสาววัย 9 ขวบ ครอบครัวมีฐานะยากจน รายได้ไม่เพียงพอค่าใช้จ่าย ที่ย่านพุทธมณฑลสาย 3 กรุงเทพมหานคร นั้น ตนได้กำชับให้หน่วยงานที่เกี่ยวข้อง อาทิ ศูนย์ช่วยเหลือสังคม OSCC กรมส่งเสริมและพัฒนาคุณภาพชีวิตคนพิการ (พก.) และกรมกิจการเด็กและเยาวชน (ดย.) เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านคนพิการและเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ช่วยเหลือดูแลในเรื่องการรักษาพยาบาลของผู้ที่ป่วยทั้งหมดอย่างใกล้ชิด การศึกษาของเด็กหญิง อย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/7760
