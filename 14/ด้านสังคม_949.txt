รัฐบาลไทย-ข่าวทำเนียบรัฐบาล-รมว.ดิจิทัลฯ ตรวจเยี่ยม “ศูนย์อุตุนิยมวิทยาภาคใต้ฝั่งตะวันออก” จ.สงขลา

วันพฤหัสบดีที่ 30 พฤศจิกายน 2560
รมว.ดิจิทัลฯ ตรวจเยี่ยม “ศูนย์อุตุนิยมวิทยาภาคใต้ฝั่งตะวันออก” จ.สงขลา
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เดินทางตรวจเยี่ยมศูนย์อุตุนิยมวิทยาภาคใต้ฝั่งตะวันออก จังหวัดสงขลา พร้อมติดตามผลการดำเนินงานจากนโยบายสู่การปฏิบัติการขับเคลื่อนอุตุนิยมวิทยาเพื่อเศรษฐกิจและสังคมดิจิทัล ด้านการพัฒนาการให้บริการด้านอุตุนิยมวิทยาการบิน ของกรมอุตุนิยมวิทยา ซึ่งผ่านการรับรองมาตรฐาน ISO 9001:2015 รวมถึงการประยุกต์ใช้เทคโนโลยีภูมิสารสนเทศ และเครื่องมือตรวจอากาศอัตโนมัติในการติดตามและการเฝ้าระวังสภาพอากาศบริเวณภาคใต้ฝั่งตะวันออก โดยการใช้คอมพิวเตอร์สมรรถนะสูงและฐานข้อมูลขนาดใหญ่ (Big Data) เพื่อการพยากรณ์อากาศ รวมถึงการให้บริการดิจิทัลอุตุนิยมวิทยาผ่านช่องทางการเชื่อมต่อ (Application Program Interface : API) และ Mobile Application ศูนย์อุตุนิยมวิทยาภาคใต้ฝั่งตะวันออก มีการดำเนินการตามมาตรฐานขององค์การอุตุนิยมวิทยาโลก (WMO) และองค์การการบินพลเรือนระหว่างประเทศ (ICAO) ในการตรวจเฝ้าระวัง พยากรณ์อากาศ การเตือนภัยทางธรรมชาติและความปลอดภัยในการดำเนินกิจการด้านการบิน มีการใช้ Internet of Things เข้ามาช่วยในการเก็บข้อมูลปริมาณน้ำฝน เพื่อการคาดการณ์น้ำท่วมโดยเฉพาะในพื้นที่ที่เข้าถึงยาก ซึ่งสอดรับกับนโยบาย “ไทยแลนด์ 4.0” ของรัฐบาล เมื่อวันที่ 27 พฤศจิกายน 2560 ณ ศูนย์อุตุนิยมวิทยาภาคใต้ฝั่งตะวันออก กรมอุตุนิยมวิทยา ตำบลบ่อยาง อำเภอเมือง จังหวัดสงขลา
**************************

ที่มา : http://www.thaigov.go.th/news/contents/details/8474
