รัฐบาลไทย-ข่าวทำเนียบรัฐบาล-พม. จัดงาน “เสริมพลัง เชิดชูเกียรตินักกีฬาคนพิการและผู้ฝึกสอน” และพิธีมอบเงินสมนาคุณให้กับนักกีฬาคนพิการและผู้ฝึกสอน ที่เข้าร่วมแข่งขันกีฬาคนพิการแห่งชาติ ครั้งที่ 35 “สมิหลาเกมส์”

วันอังคารที่ 26 กันยายน 2560
พม. จัดงาน “เสริมพลัง เชิดชูเกียรตินักกีฬาคนพิการและผู้ฝึกสอน” และพิธีมอบเงินสมนาคุณให้กับนักกีฬาคนพิการและผู้ฝึกสอน ที่เข้าร่วมแข่งขันกีฬาคนพิการแห่งชาติ ครั้งที่ 35 “สมิหลาเกมส์”
พม. จัดงาน “เสริมพลัง เชิดชูเกียรตินักกีฬาคนพิการและผู้ฝึกสอน” และพิธีมอบเงินสมนาคุณให้กับนักกีฬาคนพิการและผู้ฝึกสอน ที่เข้าร่วมแข่งขันกีฬาคนพิการแห่งชาติ ครั้งที่ 35 “สมิหลาเกมส์”
วันนี้ (25 ก.ย. 60) เวลา 14.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน "เสริมพลัง เชิดชูเกียรตินักกีฬาคนพิการและผู้ฝึกสอน” และพิธีมอบเงินสมนาคุณให้กับนักกีฬาคนพิการและผู้ฝึกสอน ที่เข้าร่วมแข่งขันกีฬาคนพิการแห่งชาติ ครั้งที่ 35 "สมิหลาเกมส์” เพื่อเป็นการยกย่องเชิดชูเกียรติและให้กำลังใจแก่นักกีฬาคนพิการและผู้ฝึกสอน ณ ห้องกษัตริย์ศึก 2 โรงแรมเดอะทวินทาวเวอร์ เขตปทุมวัน กรุงเทพฯ
พลตำรวจเอก อดุลย์ กล่าวว่า รัฐบาล โดยกระทรวงการพัฒนาสังคมและความมั่นคงของมนุษย์ (พม.) มีนโยบายและให้ความสำคัญในการส่งเสริม พัฒนาศักยภาพ และเสริมสร้างคุณค่าให้ผู้พิการสามารถดำรงชีวิตประจำวัน มีส่วนร่วมในการพัฒนาประเทศ สร้างความภาคภูมิใจให้กับตนเอง ครอบครัว องค์กร สังคม และประเทศชาติ ได้อย่างมีเกียรติและอย่างเท่าเทียมกัน ภายใต้แนวคิด "ให้เกียรติ ให้โอกาส และให้กำลังใจ” ทั้งนี้ กระทรวง พม. ได้สนับสนุนนักกีฬาคนพิการที่อยู่ในการคุ้มครองของกรมส่งเสริมและพัฒนาคุณภาพชีวิตคนพิการ (พก.) เข้าร่วมแข่งขันกีฬาคนพิการแห่งชาติ ครั้งที่ 35 "สมิหลาเกมส์” ซึ่งมีนักกีฬาเข้าร่วมแข่งขันกีฬา 10 ประเภท รวมทั้งหมด 126 คน และได้รับเหรียญรางวัลทั้งหมด 61 ราย
พลตำรวจเอก อดุลย์ กล่าวต่อไปว่า กระทรวง พม. ได้จัดงาน "เสริมพลัง เชิดชูเกียรตินักกีฬาคนพิการ และผู้ฝึกสอน” และพิธีมอบเงินสมนาคุณให้กับนักกีฬาคนพิการและผู้ฝึกสอน ที่เข้าร่วมแข่งขันกีฬาคนพิการแห่งชาติ ครั้งที่ 35 "สมิหลาเกมส์” ขึ้น เพื่อเป็นการยกย่องเชิดชูเกียรติและให้กำลังใจแก่นักกีฬาคนพิการและผู้ฝึกสอน นับเป็นความสำเร็จในการแข่งขันกีฬาคนพิการ ที่แสดงถึงความมุ่งมั่น ตั้งใจ อดทน ทุ่มเททั้งแรงกาย แรงใจในการเตรียมตัวฝึกซ้อมก่อนการแข่งขัน รวมทั้ง คณะครูผู้ฝึกสอนที่ทุ่มเทเสียสละในการสอนและฝึกซ้อมให้กับนักกีฬาอย่างเข้มแข็ง และต่อเนื่อง และขอให้ก้าวต่อไปข้างหน้าอย่างมีความหวัง และพลังใจ เพื่อเป้าหมายและความสำเร็จในวันข้างหน้าต่อไป ทั้งนี้ ได้มอบเงินสมนาคุณให้กับนักกีฬาคนพิการและผู้ฝึกสอน จำนวน 151 คน เป็นเหรียญทอง จำนวน 22 คน เหรียญเงิน จำนวน 21 คน เหรียญทองแดง จำนวน 18 คน รางวัลชมเชย จำนวน 65 คน และมอบเงินสมนาคุณให้กับคณะครูผู้ฝึกสอน จำนวน 25 คน
"การแข่งขันกีฬาคนพิการแห่งชาติ เป็นกิจกรรมของการให้เกียรติ และโอกาส ในการส่งเสริมคนพิการ ให้สามารถฟื้นฟูสมรรถภาพร่างกายและจิตใจ จนสามารถแสดงศักยภาพได้ไม่ต่างไปจากคนปกติ ตนจึงขอแสดง ความยินดีและชื่นชมนักกีฬา และครูผู้ฝึกสอนทุกท่านที่เข้าร่วม จนประสบความสำเร็จในการแข่งขันกีฬาแห่งชาติ ในครั้งนี้ จึงขอให้กำลังใจด้วยการมอบเงินสมนาคุณให้แก่ทุกท่าน และหวังว่าจะยังคงมุ่งมั่น ตั้งใจ ฝึกฝน พัฒนาความสามารถให้สูงขึ้น เป็นแบบอย่างที่ดีให้แก่คนพิการและทุกคนในสังคมต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6944
