รัฐบาลไทย-ข่าวทำเนียบรัฐบาล-รัฐมนตรีว่าการกระทรวงพาณิชย์สหรัฐอเมริกาเข้าเยี่ยมคารวะรองนายกรัฐมนตรี

วันพฤหัสบดีที่ 28 กันยายน 2560
รัฐมนตรีว่าการกระทรวงพาณิชย์สหรัฐอเมริกาเข้าเยี่ยมคารวะรองนายกรัฐมนตรี
รัฐมนตรีว่าการกระทรวงพาณิชย์สหรัฐอเมริกาเข้าเยี่ยมคารวะรองนายกรัฐมนตรี
วันนี้ (28 กันยายน 2560) เวลา 13.30 น. นายวิลเบอร์ รอสส์ (Mr. Wilbur Ross) รัฐมนตรีว่าการกระทรวงพาณิชย์สหรัฐอเมริกา เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล โดยมีนางอภิรดี ตันตราภรณ์ รัฐมนตรีว่าการกระทรวงพาณิชย์ เข้าร่วมด้วย สรุปสาระสำคัญการสนทนาดังนี้
รองนายกรัฐมนตรีแสดงความยินดีที่ได้พบรัฐมนตรีว่าการกระทรวงพาณิชย์สหรัฐฯ อีกครั้งหนึ่ง พร้อมกล่าวว่านายกรัฐมนตรีประทับใจที่การหารือกับรัฐมนตรีว่าการกระทรวงพาณิชย์สหรัฐอเมริกาวานนี้ประสบความสำเร็จและได้ฝากให้หารือในประเด็นด้านความร่วมมือด้านเศรษฐกิจระหว่างกัน
รัฐมนตรีว่าการกระทรวงพาณิชย์สหรัฐฯ รู้สึกประทับใจที่เมื่อวานได้มีโอกาสนำคณะลงนามแสดงความเสียใจในสมุดหลวงต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งพระมหากรุณาธิคุณในพระบาทสมเด็จพระปรมินทรมหาภูมิพลอดุลยเดชมีต่อชาวสหรัฐไม่ต่างจากที่พระองค์มีพระมหากรุณาธิคุณต่อคนไทย
โอกาสนี้ รัฐมนตรีว่าการกระทรวงพาณิชย์สหรัฐฯ แสดงความชื่นชมแหล่งท่องเที่ยวในประเทศไทย ประทับใจที่ได้เยี่ยมชมวัดพระศรีรัตนศาสดาราม โดยเห็นว่าประเทศไทยเป็นประเทศที่มีชื่อเสียงด้านการท่องเที่ยว เต็มไปด้วยสถานที่ที่มีประวัติศาสตร์ และเป็นแหล่งดึงดูดนักท่องเที่ยว เมื่อกลับไปยังสหรัฐอเมริกาจะเชิญชวนชาวสหรัฐฯ ให้มาท่องเที่ยวประเทศไทยมากขึ้น
ทั้งสองฝ่ายเห็นพ้องว่าการเดินทางเยือนสหรัฐอเมริกาของนายกรัฐมนตรีในสัปดาห์หน้าจะส่งผลดีต่อความสัมพันธ์ทวิภาคีระหว่างกัน โดยระหว่างการเยือนนายกรัฐมนตรีจะได้หารือกับประธานาธิบดีสหรัฐอเมริกา ซึ่งจะก่อให้เกิดผลสำเร็จอย่างเป็นรูปธรรมต่อความร่วมมือของทั้งสองประเทศ
รองนายกรัฐมนตรีกล่าวว่านายกรัฐมนตรีมีความมุ่งมั่นในการปฏิรูปประเทศ และมีนโยบายสนับสนุนการลงทุนจากต่างชาติ โดยมีโครงการระเบียงเศรษฐกิจภาคตะวันออก หรือ EEC (Eastern Economic Corridor : EEC) เพื่อวางพื้นฐานโครงสร้างในการกระตุ้นเศรษฐกิจ และการลงทุน พร้อมใช้โอกาสนี้เชิญชวนนักลงทุนสหรัฐฯ ที่มีความพร้อมและความเชี่ยวชาญด้านต่างๆ โดยเฉพาะอย่างยิ่งด้านวิทยาศาสตร์ เทคโนโลยี และระบบการศึกษาให้มาร่วมลงทุนในประเทศไทยด้วย

ที่มา : http://www.thaigov.go.th/news/contents/details/7053
