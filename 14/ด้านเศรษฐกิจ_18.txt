รัฐบาลไทย-ข่าวทำเนียบรัฐบาล-ธพว. ติดอาวุธทางธุรกิจให้สตาร์ทอัพ และเอสเอ็มอี เรียนรู้เขียนแอพพลิเคชั่น ฝึกปฎิบัติการสร้างธุรกิจ ด้วยนวัตกรรมเทคโนโลยี

วันจันทร์ที่ 20 มีนาคม 2560
ธพว. ติดอาวุธทางธุรกิจให้สตาร์ทอัพ และเอสเอ็มอี เรียนรู้เขียนแอพพลิเคชั่น ฝึกปฎิบัติการสร้างธุรกิจ ด้วยนวัตกรรมเทคโนโลยี
กรรมการผู้จัดการ ธพว. เปิดงานสัมมนา “ปฎิบัติการติดอาวุธธุรกิจ...เขียนแอพพลิเคชั่นสำหรับผู้เริ่มต้น" ณ บริเวณพื้นที่ Co-Working space ชั้น 1 สำนักงานใหญ่ SME Bank Tower ติดสถานีรถไฟฟ้าอารีย์
ในวันนี้ (20 มีนาคม 2560) นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) เปิดงานสัมมนา “ปฎิบัติการติดอาวุธธุรกิจ...เขียนแอพพลิเคชั่นสำหรับผู้เริ่มต้น" ณ บริเวณพื้นที่ Co-Working space ชั้น 1 สำนักงานใหญ่ SME Bank Tower ติดสถานีรถไฟฟ้าอารีย์ ซึ่งเป็นสถานที่สร้างการเรียนรู้และแรงบันดาลใจให้กลุ่มสตาร์ทอัพและผู้ประกอบการเอสเอ็มอีในการทำธุรกิจ โดยมีกูรูวงการไอที นายณรงค์พร เหล่าศรีสิน มาเป็นวิทยากร อบรมสร้างกระบวนการเรียนรู้จากการฝึกปฎิบัติการสร้างธุรกิจด้วยนวัตกรรมเทคโนโลยี พัฒนาเขียนแอพพลิเคชั่นสำหรับผู้เริ่มต้น นำไปประยุกต์ปรับใช้เหมาะสมกับธุรกิจต่อไป โดยการอบรมครั้งนี้ถ่ายทอดสดผ่าน Facebook Live ของ Innovation Center และ Facebook SME Development Bank ด้วย เพื่อให้ผู้สนใจรับชมเรียนรู้ได้รวดเร็วทันสถานการณ์ไปพร้อมๆกับผู้เข้ารับการอบรมโดยตรง
กรรมการผู้จัดการ ธพว.กล่าวว่า ขณะนี้วงการธุรกิจไทยใช้ประโยชน์จาก Mobile Application เป็นจุดสำคัญในการทำธุรกิจ หรือกิจกรรมต่างๆไปแล้ว โดยปัจจุบันได้มีการพัฒนาแอพพลิเคชั่นเพื่อสร้างรายได้รวมถึงเพื่อใช้สนับสนุนภาพลักษณ์องค์กร ธพว.เล็งเห็นความสำคัญช่วยให้ผู้ประกอบการสตาร์ทอัพ หรือ เอสเอ็มอี มีความรู้ความเข้าใจโปรแกรมการเรียนรู้การเขียนแอพพลิเคชั่นสำหรับผู้เริ่มต้นเพื่อเป็นการปฎิบัติการติดอาวุธทางธุรกิจเป็นแนวทางสำหรับธุรกิจยุคใหม่ในการศึกษาและหาวิธีใช้ประโยชน์จากแอพพลิเคชั่นให้เหมาะกับธุรกิจของตัวเอง โดยสามารถใช้งานได้บนสมาร์ทโฟนหรือแท๊บเล็ตได้อย่างรวดเร็ว สะดวก และเรียบง่าย และมีทางเลือกที่เหมาะสมในการดำเนินธุรกิจต่อไป โดยการจัดอมรมครั้งนี้จะเป็นแบบเข้มข้นตลอดวัน  ตั้งแต่เวลา 9.00-17.00 น. ลงมือปฎิบัติการจริงในการสร้างแอพพลิเคชั่นแรกจนเสร็จสิ้นและนำมาติดตั้งในเครื่อง และแนะนำแหล่งความรู้ในการพัฒนาและข้อมูลสำหรับการออกแบบหน้าตาของแอพพลิเคชั่นที่ถูกพัฒนา ทั้งแอพการทำธุรกิจออนไลน์ ความบันเทิง ท่องเที่ยว หรือด้านอื่นๆ คาดหวังว่าการอบรมครั้งนี้จะก่อเกิดประโยชน์ให้ผู้ประกอบการมีไอเดียมุมมองใหม่ๆนำไปประยุกต์ใช้สร้างโอกาสช่องทางการตลาดหรือการต่อยอดธุรกิจให้เกิดประสิทธิภาพดียิ่งขึ้น โดย ธพว. พร้อมเป็นศูนย์บริการธุรกิจครบวงจร (SME – D- Solution) สนับสนุนผู้ประกอบทั้งด้านเงินทุนและการพัฒนาผู้ประกอบการเติมองค์ความรู้รอบด้านสู่ความสำเร็จของธุรกิจอย่างยั่งยืนต่อไป
สำหรับนายณรงค์พร  เหล่าศรีสิน ที่เป็นวิทยากรในการสอนการปฎิบัติการเขียนแอพพลิเคชั่นสำหรับปฎิบัติการติดอาวุธ เขียนแอพพลิเคชั่นสำหรับผู้เริ่มต้นในครั้งนี้ เป็นผู้มีประสบการณ์ในแวดวงด้านนี้โดยตรงโดยเป็นบรรณาธิการอำนวยการ นิตยสาร Eworld นิตยสารด้านไอที นำเสนอกรณีศึกษาเกี่ยวกับการนำเทคโนโลยีสารสนเทศเข้าไปประยุกต์ใช้ในธุรกิจต่างๆ ผ่านการนำเสนอที่เข้าใจง่ายด้วยภาพ 3 มิติที่สวยงาม  เป็นผู้ร่วมก่อตั้งบริษัท ดิแอสไพเรอร์สกรุ๊ป จำกัดผู้เชี่ยวชาญด้านการใช้ไอทีกับธุรกิจ ในการพัฒนาแอพลิเคชั่น ทั้งยังเป็นกรรมการบริหารของคณะทำงานในสถาบันเทคโนโลยีสารสนเทศและการสื่อสารเพื่ออุตสาหกรรม สภาอุตสาหกรรมแห่งประเทศไทย และเคยเป็นคณะกรรมการตัดสินการประกวดซอฟต์แวร์ Thailand ICT Awards โดยสมาคมอุตสาหกรรมเทคโนโลยีสารสนเทศไทย (ATCI) นอกจากนั้นยังเป็นวิทยากรพิเศษฝึกอบรมให้ความรู้ในการนำไอซีทีไปใช้กับธุรกิจ อาทิ การพัฒนาโมบายแอพพลิเคชั่นโดยไม่ต้องเขียนโปรแกรม การพัฒนา  Android Application ด้วยเครื่องมือง่ายๆ อย่าง  App Inventor และ Thunkable เป็นต้น
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2504
