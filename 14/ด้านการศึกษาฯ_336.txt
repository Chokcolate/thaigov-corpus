รัฐบาลไทย-ข่าวทำเนียบรัฐบาล-ราชกิจจานุเบกษา เผยแพร่ประกาศกระทรวงศึกษาธิการ เพื่อโอนงบประมาณรายจ่ายของ สพฐ. ๑๗๓ ล้านบาท ไปเป็นของ สป.ศธ. เพื่อใช้สำหรับกิจการของสำนักงานศึกษาธิการจังหวัดและสำนักงานศึกษาธิการภาค

วันจันทร์ที่ 4 กันยายน 2560
ราชกิจจานุเบกษา เผยแพร่ประกาศกระทรวงศึกษาธิการ เพื่อโอนงบประมาณรายจ่ายของ สพฐ. ๑๗๓ ล้านบาท ไปเป็นของ สป.ศธ. เพื่อใช้สำหรับกิจการของสำนักงานศึกษาธิการจังหวัดและสำนักงานศึกษาธิการภาค
เว็บไซต์ราชกิจจานุเบกษา เมื่อวันที่ ๓๑ สิงหาคม ๒๕๖๐ ได้เผยแพร่ประกาศกระทรวงศึกษาธิการ เรื่อง  การโอนงบประมาณรายจ่ายประจำปีงบประมาณ พ.ศ. ๒๕๖๐ ของสำนักงานคณะกรรมการการศึกษาขั้นพื้นฐาน จำนวน ๑๗๓ ล้านบาท
ไปเป็นของสำนักงานปลัดกระทรวงศึกษาธิการ เพื่อใช้สำหรับกิจการของสำนักงานศึกษาธิการจังหวัด และสำนักงานศึกษาธิการภาค
เพื่อให้การขับเคลื่อนการปฏิรูปการศึกษาของกระทรวงศึกษาธิการในภูมิภาคเป็นไปด้วยความเรียบร้อยจึงมีความจำเป็นต้องโอนเงินงบประมาณของส่วนราชการในกระทรวงศึกษาธิการ ประจำปีงบประมาณ พ.ศ. ๒๕๖๐ ไปเป็นของสำนักงานปลัดกระทรวง กระทรวงศึกษาธิการ เพื่อใช้สำหรับกิจการของสำนักงานศึกษาธิการจังหวัด และสำนักงานศึกษาธิการภาค
อาศัยอำนาจตามความในข้อ ๓ (๒) ของคำสั่งหัวหน้าคณะรักษาความสงบแห่งชาติ ที่ ๑๙/๒๕๖๐ เรื่อง การปฏิรูปการศึกษาในภูมิภาคของกระทรวงศึกษาธิการ ลงวันที่ ๓ เมษายน พุทธศักราช ๒๕๖๐ ประกอบกับมติคณะกรรมการขับเคลื่อนการปฏิรูปการศึกษาของกระทรวงศึกษาธิการในภูมิภาค ในการประชุมครั้งที่ ๙/๒๕๖๐ วันที่ ๑๐  สิงหาคม ๒๕๖๐ รัฐมนตรีว่าการกระทรวงศึกษาธิการจึงออกประกาศให้โอนงบประมาณของสำนักงานคณะกรรมการการศึกษาขั้นพื้นฐาน กระทรวงศึกษาธิการ ในส่วนที่เกี่ยวกับแผนงานพื้นฐานด้านการพัฒนาและเสริมสร้างศักยภาพคน งบดำเนินงาน ประจำปีงบประมาณ ๒๕๖๐ ตามบัญชีแนบท้ายประกาศนี้ ไปเป็นของสำนักงานปลัดกระทรวง กระทรวงศึกษาธิการ
ทั้งนี้ ตั้งแต่บัดนี้เป็นต้นไป
ประกาศ ณ วันที่ ๑๑ สิงหาคม พ.ศ. ๒๕๖๐
ธีระเกียรติ เจริญเศรษฐศิลป์
รัฐมนตรีว่าการกระทรวงศึกษาธิการ
รายละเอียดเพิ่มเติม: ราชกิจจานุเบกษา
อรพรรณ ฤทธิ์มั่น
บัลลังก์ โรหิตเสถียร
สรุป/รายงาน

ที่มา : http://www.thaigov.go.th/news/contents/details/6379
