รัฐบาลไทย-ข่าวทำเนียบรัฐบาล- รมว.พม. กำชับ จนท. เร่งช่วยเหลือครอบครัวยากจน อาศัยอยู่รวมกันถึง 7 ชีวิต มีทั้งคนชรา คนป่วย และเด็ก ที่ จ.พังงา

วันพุธที่ 12 เมษายน 2560
รมว.พม. กำชับ จนท. เร่งช่วยเหลือครอบครัวยากจน อาศัยอยู่รวมกันถึง 7 ชีวิต มีทั้งคนชรา คนป่วย และเด็ก ที่ จ.พังงา
รมว.พม. กำชับ จนท. เร่งช่วยเหลือครอบครัวยากจน อาศัยอยู่รวมกันถึง 7 ชีวิต มีทั้งคนชรา คนป่วย และเด็ก ที่ จ.พังงา และครอบครัว 2 ตา-ยาย และหลานวัย 5 ขวบ มีฐานะยากจน บ้านถูกฟ้าผ่าไฟไหม้บ้านพังเสียหายทั้งหลัง ไร้ที่อยู่อาศัยและยังไม่ได้รับการช่วยเหลือใดๆ
วันนี้ (12 เม.ย. 60) เวลา 09.15 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)
เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 611/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีพบครอบครัวยากจน อาศัยอยู่รวมกัน ถึง 7 ชีวิต ทั้งชายชราวัย 79 ปี ที่ประสบอุบัติเหตุซี่โครงหัก ไม่สามารถทำงานได้ ภรรยาที่ป่วยเป็นโรคฝีในปอด ต้องเจาะปอดไม่สามารถทำงานหนักได้ และลูกชาย-หญิงอีก 5 คน ครอบครัวมีรายได้จากลูกชายคนโตเพียงคนเดียว ที่ทำงานก่อสร้าง อีกทั้ง    ลูกสาวคนเล็กวัย 14 ปี ที่กำลังศึกษาอยู่ชั้น ม.2 ต้องขาดเรียนบ่อยครั้ง เนื่องจากไม่มีเงินไปโรงเรียน ทั้ง 7 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอทับปุด จังหวัดพังงา นั้น ตนได้กำชับให้พัฒนาสังคมและความมั่นคงของมนุษย์จังหวัดพังงา (พมจ.พังงา) พร้อมหน่วยงานที่เกี่ยวข้องในพื้นที่สังกัดกระทรวงการพัฒนา สังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านผู้สูงอายุและด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้งประสานความร่วมมือกับหน่วยงาน   ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของ 2 สามี-ภรรยาอย่างต่อเนื่อง การศึกษาของเด็กหญิง ในระยะยาว การปรับปรุงที่อยู่อาศัยให้ถูกสุขลักษณะและเหมาะสม รวมทั้ง การแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้
พลตำรวจเอก อดุลย์ กล่าวเพิ่มเติมว่า สำหรับกรณีพบครอบครัว 2 ตา-ยาย และหลานวัย 5 ขวบ ครอบครัวมีฐานะยากจน เคราะห์ร้ายบ้านถูกฟ้าผ่า ทำให้เกิดเหตุไฟไหม้บ้านพังเสียหายทั้งหลัง และไม่เหลือทรัพย์สินใดๆทั้งสิ้น ทำให้ทั้ง 3 ชีวิต ไร้ที่อยู่อาศัย ใช้ชีวิตด้วยความยากลำบาก ขณะนี้ ยังไม่ได้รับการช่วยเหลือใดๆ จากหน่วยงานที่เกี่ยวข้อง ที่อำเภอเขาพนม จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมหน่วยงานที่เกี่ยวข้องในพื้นที่สังกัดกระทรวงการพัฒนา สังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว  พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้งประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องที่พักอาศัยชั่วคราว การศึกษาของเด็ก ในระยะยาว รวมทั้ง เรื่องการปรับปรุงที่อยู่อาศัยให้อยู่ในสภาพมั่นคง ถูกสุขลักษณะและเหมาะสมต่อไป

ที่มา : http://www.thaigov.go.th/news/contents/details/3066
