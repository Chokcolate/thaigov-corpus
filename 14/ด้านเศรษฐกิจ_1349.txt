รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 101 สายสุโขทัย - อ.สวรรคโลก ตอน 1 เปิดให้สัญจรแล้ว

วันจันทร์ที่ 25 กันยายน 2560
กรมทางหลวงขยายทางหลวงหมายเลข 101 สายสุโขทัย - อ.สวรรคโลก ตอน 1 เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินการโครงการขยายทางหลวงหมายเลข 101 สายสุโขทัย - อ.สวรรคโลก ตอน 1 พื้นที่ตำบลธานี อำเภอเมือง จังหวัดสุโขทัย เพื่อเพิ่มมูลค่าด้านเศรษฐกิจการค้า การท่องเที่ยว
เกิดการแลกเปลี่ยนเรียนรู้ทางวัฒธรรม ตลอดจนเพิ่มประสิทธิภาพด้านการจราจร ทำให้การเดินทางเป็นไปด้วยความสะดวก รวดเร็ว และปลอดภัย ปัจจุบันเปิดให้ประชาชนสัญจรแล้ว
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ รองรับกลุ่มอุตสาหกรรมเป้าหมาย เชื่อมโยงการเดินทางเข้าสู่แหล่งท่องเที่ยว เพื่อยกระดับคุณภาพชีวิตของประชาชน และเพิ่มขีดความสามารถในการแข่งขันของประเทศให้สูงขึ้น โดย ทล. ได้ดำเนินโครงการขยายทางหลวงหมายเลข 101 สายสุโขทัย - อ.สวรรคโลก ตอน 1 ระหว่าง กม. 82+450 - 89+421 ระยะทาง 6.97 กิโลเมตร งบประมาณ 228,380,000 บาท ลักษณะเป็นมาตรฐานทางชั้นพิเศษ ขนาด 4 ช่องจราจร ผิวทางแอสฟัลต์คอนกรีต กว้างช่องจราจรละ 3.5 เมตร ไหล่ทางกว้าง 2.25 เมตร เกาะกลางแบบยกกว้าง 4.6 เมตร
ทางหลวงหมายเลข 101 หรือทางหลวงอาเซียน ๑๓ (AH 13) เดิมคือ ทางหลวงหมายเลข 1080 มีจุดเริ่มต้นจากจุดผ่านแดนถาวร บ้านห้วยโก๋น - น่าน - แพร่ - อ.เด่นชัย - อุตรดิตถ์ - พิษณุโลก - อ.สามง่าม - นครสวรรค์ ระยะทางรวม 577.4 กิโลเมตร ซึ่ง ทล. ได้บรรจุไว้ในแผนงานบูรณาการพัฒนาโครงสร้างพื้นฐานและระบบโลจิสติกส์ กิจกรรมเร่งรัดขยายทางสายประธานให้เป็น 4 ช่องจราจร (ระยะที่ 2) ทางหลวงหมายเลข 101 สายสุโขทัย - อ.สวรรคโลก ตอน 1 เป็นเส้นทางหลักไปยังจุดผ่านแดนถาวร บ้านห้วยโก๋น อำเภอเฉลิมพระเกียรติ จังหวัดน่าน สามารถเชื่อมโยงไปประเทศเพื่อนบ้าน และช่วยเพิ่มมูลค่าด้านเศรษฐกิจ การค้า การท่องเที่ยว เกิดการแลกเปลี่ยนเรียนรู้ทางวัฒธรรม ตลอดจนเพิ่มประสิทธิภาพด้านการจราจร ทำให้การเดินทางเป็นไปด้วยความสะดวก รวดเร็ว และปลอดภัย สามารถสอบถามข้อมูลเพิ่มเติมได้ที่ แขวงทางหลวงสุโขทัย โทร. 0 5561 1258 ต่อ 115 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/6933
