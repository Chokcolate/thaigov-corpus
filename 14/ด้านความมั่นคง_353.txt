รัฐบาลไทย-ข่าวทำเนียบรัฐบาล-ก.แรงงาน เชิญชวนประชาชนร่วมกิจกรรมอาสาประชารัฐถวายแด่ในหลวง ร.๙

วันอังคารที่ 10 ตุลาคม 2560
ก.แรงงาน เชิญชวนประชาชนร่วมกิจกรรมอาสาประชารัฐถวายแด่ในหลวง ร.๙
ก.แรงงาน ขอเชิญชวนประชาชนจิตอาสาร่วมกิจกรรมอาสาประชารัฐเพื่อถวายเป็น
พระราชกุศล และรำลึกในพระมหากรุณาธิคุณหาที่สุดมิได้ของพระบาทสมเด็จพระปรมินทรมหาภูมิพล
อดุลยเดช บรมนาถบพิตร ในวาระครบรอบ 1 ปี วันสวรรคต ในวันที่ 13 ต.ค. 60 ณ บริเวณกระทรวงแรงงาน
ก.แรงงาน ขอเชิญชวนประชาชนจิตอาสาร่วมกิจกรรมอาสาประชารัฐเพื่อถวายเป็นพระราชกุศล และรำลึกในพระมหากรุณาธิคุณหาที่สุดมิได้ของพระบาทสมเด็จพระปรมินทรมหาภูมิพลอดุลยเดช บรมนาถบพิตร ในวาระครบรอบ 1 ปี วันสวรรคต ในวันที่ 13 ต.ค. 60 ณ บริเวณกระทรวงแรงงาน และถนนมิตรไมตรี เขตดินแดง กรุงเทพฯ
นายวิวัฒน์ จิระพันธุ์วานิช ผู้ตรวจราชการกระทรวงแรงงาน เปิดเผยว่า กระทรวงแรงงาน กำหนดจัดกิจกรรมอาสาประชารัฐเพื่อถวายเป็นพระราชกุศล แด่พระบาทสมเด็จพระปรมินทรมหาภูมิพลอดุลยเดช บรมนาถบพิตรในวาระครบรอบ 1 ปี วันสวรรคต ในวันที่ 13 ตุลาคม 2560 ณ บริเวณกระทรวงแรงงานและใกล้เคียง มีกิจกรรมประกอบด้วย ได้แก่ ช่วงเช้า เริ่มตั้งแต่เวลา 06.30 น.พิธีบำเพ็ญกุศลอุทิศถวายฯ และกิจกรรมทำบุญตักบาตรพระสงฆ์ จำนวน 89 รูป ณ แนวถนนมิตรไมตรีเริ่มจากกระทรวงแรงงานต่อจากนั้น เวลา 09.00 น. กิจกรรมจิตอาสาประชารัฐกระทรวงแรงงาน โดยจิตอาสากระทรวงแรงงานร่วมกันทำกิจกรรมปรับปรุงภูมิทัศน์ชุมชนเพื่อสาธารณประโยชน์ อาทิ เก็บขยะ ขัดพื้น ล้างพื้น กวาดถนนตั้งแต่ถนนมิตรไมตรี - ศาลาว่าการกรุงเทพมหานคร 2 ทาสีรั้วกระทรวงแรงงานและผนังหน้าร้านค้าแฟลตดินแดง และช่วงบ่าย เวลา 15.30 น.ผู้ร่วมกิจกรรมยืนสงบนิ่งเป็นเวลา 89 วินาที เพื่อแสดงความอาลัยในวาระครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช
นายวิวัฒน์ กล่าวต่อว่า กระทรวงแรงงาน ขอเชิญชวนข้าราชการ เจ้าหน้าที่หน่วยงานในสังกัดกระทรวงแรงงาน หน่วยงานในสังกัดกรุงเทพมหานคร พี่น้องมุสลิมมัสยิดมูฮายีรีน (ดินแดง) ประชาชนผู้พักอาศัยในแฟลตดินแดง อาสาสมัครแรงงานในพื้นที่กรุงเทพมหานคร ผู้แทนฝ่ายนายจ้าง ผู้แทนฝ่ายลูกจ้าง สื่อมวลชน และประชาชนทั่วไปเข้าร่วมกิจกรรมอาสาประชารัฐเพื่อถวายเป็นพระราชกุศล แด่พระบาทสมเด็จพระปรมินทรมหาภูมิพลอดุลยเดช บรมนาถบพิตรในวาระครบรอบ 1 ปี วันสวรรคต ในวันที่ 13 ตุลาคม 25560 ณ บริเวณกระทรวงแรงงาน และแนวถนนมิตรไมตรีตลอดเส้นทาง
---------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ – ข่าว/
10 ตุลาคม 2560

ที่มา : http://www.thaigov.go.th/news/contents/details/7267
