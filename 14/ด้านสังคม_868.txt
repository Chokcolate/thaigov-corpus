รัฐบาลไทย-ข่าวทำเนียบรัฐบาล-คณะกรรมการนโยบายที่อยู่อาศัยแห่งชาติ เห็นชอบการแต่งตั้งคณะอนุกรรมการ 3 คณะ เพื่อเพิ่มประสิทธิภาพในการแก้ปัญหาที่อยู่อาศัยอย่างยั่งยืน

วันจันทร์ที่ 13 พฤศจิกายน 2560
คณะกรรมการนโยบายที่อยู่อาศัยแห่งชาติ เห็นชอบการแต่งตั้งคณะอนุกรรมการ 3 คณะ เพื่อเพิ่มประสิทธิภาพในการแก้ปัญหาที่อยู่อาศัยอย่างยั่งยืน
คณะกรรมการนโยบายที่อยู่อาศัยแห่งชาติ เห็นชอบการแต่งตั้งคณะอนุกรรมการ 3 คณะ เพื่อเพิ่มประสิทธิภาพในการแก้ปัญหาที่อยู่อาศัยอย่างยั่งยืน
วันนี้ (13 พ.ย. 60) เวลา 13.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า  พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์(รมว.พม.) เข้าร่วมการประชุมคณะกรรมการนโยบายที่อยู่อาศัยแห่งชาติ ครั้งที่ 1/2560 โดยมี พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุม มีผู้แทนหน่วยงานที่เกี่ยวข้องทั้งหน่วยงานภาครัฐ ภาคเอกชน และภาคประชาสังคม เข้าร่วมประชุม ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี ทำเนียบรัฐบาล
จากสถานการณ์การเปลี่ยนแปลงทางเศรษฐกิจและสังคมของประเทศไทยในปัจจุบัน ส่งผลให้เกิดความเหลื่อมล้ำของระดับคุณภาพชีวิต หรือความไม่เท่าเทียมกัน  ซึ่งเห็นได้จากความยากจน ที่ยังมีการกระจุกตัวหนาแน่นในบางพื้นที่ ทั้งนี้ รัฐบาลจึงได้ดำเนินการศึกษา วิเคราะห์ และทำความเข้าใจถึงสภาพปัญหาต่างๆ และความต้องการที่แท้จริงในปัจจุบัน  เพื่อให้เกิดการพัฒนาคุณภาพชีวิตของประชาชนอย่างยั่งยืน สำหรับปัญหาที่อยู่อาศัย จากการสำรวจข้อมูลภาวะเศรษฐกิจและสังคมของครัวเรือนไทยของสำนักงานสถิติแห่งชาติ พ.ศ. 2558 พบว่า ประเทศไทยมีจำนวนครัวเรือนโดยประมาณ 21.32 ล้านครัวเรือน โดยมีครัวเรือนผู้มีรายได้น้อย 12.81 ล้านครัวเรือน คิดเป็นร้อยละ 60.01  ครัวเรือนที่ไม่มีกรรมสิทธิ์ในที่อยู่อาศัย 5.78 ล้านครัวเรือน คิดเป็นร้อยละ 27.50 และการถือครองที่ดินมีความเหลื่อมล้ำอยู่ในระดับสูง โดยมีการกระจุกตัวในคนกลุ่มเล็กๆ รวมทั้ง สินเชื่อที่อยู่อาศัยที่มีการเปลี่ยนแปลง ซึ่งเป็นกลไกสำคัญที่จะทำให้เกิดความสามารถซื้อที่อยู่อาศัย (Housing Affordability)
รัฐบาลจึงได้จัดทำแผนแม่บทการพัฒนาที่อยู่อาศัย ระยะ 20 ปี (พ.ศ.2560-2579) โดยสอดคล้องกับกรอบยุทธศาสตร์ชาติ ระยะ 20 ปี (พ.ศ.2560-2579) เรื่อง “ความมั่นคง” เป็นความปลอดภัยในทุกระดับและทุกมิติ ทั้งในระดับประเทศ และระดับชุมชน โดยเน้นชุมชนเข้มแข็ง ครอบครัวอบอุ่น มีรายได้ มีที่อยู่อาศัย และความปลอดภัยในชีวิตและทรัพย์สิน
ที่ประชุมได้เห็นชอบหลักการ การแต่งตั้งคณะอนุกรรมการภายใต้คณะกรรมการนโยบายที่อยู่อาศัยแห่งชาติ เพื่อเป็นกลไกสำคัญในการขับเคลื่อนและผลักดันการดำเนินการแก้ปัญหาที่อยู่อาศัยในระยะยาว ซึ่งประกอบด้วย 1) คณะอนุกรรมการด้านนโยบายและแผนงานการพัฒนาที่อยู่อาศัย โดยมี รมว.พม. เป็นประธาน 2) คณะอนุกรรมการด้านการเงินเพื่อที่อยู่อาศัย โดยมีรองปลัดกระทรวง พม. ที่ได้รับมอบหมาย เป็นประธาน และ 3) คณะอนุกรรมการด้านกฎหมายและระเบียบเพื่อที่อยู่อาศัย โดยมีปลัดกระทรวง พม. เป็นประธาน และมอบหมายคณะอนุกรรมการ ทั้ง 3 คณะขับเคลื่อนแผนแม่บทการพัฒนาที่อยู่อาศัย ระยะ 20 ปี (พ.ศ. 2560 - 2579) และดำเนินการตามมติ ครม.ต่อไป โดยขอให้ทบทวนความจำเป็นและความเหมาะสมในการดำเนินการตามประเด็นความสำคัญต่างๆ เช่น การจัดตั้งศูนย์ข้อมูลที่อยู่อาศัยแห่งชาติ การประกันสินเชื่อที่อยู่อาศัย การจัดตั้งกองทุนที่อยู่อาศัยแห่งชาติ การหักรายได้จากภาษีที่ดินและสิ่งปลูกสร้างเพื่อสนับสนุนกองทุนที่อยู่อาศัยแห่งชาติ และการจัดตั้งองค์กรระดับกระทรวงเพื่อดูแลรับผิดชอบด้านที่อยู่อาศัยเป็นการเฉพาะ เป็นต้น

ที่มา : http://www.thaigov.go.th/news/contents/details/8047
