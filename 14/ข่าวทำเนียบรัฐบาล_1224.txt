รัฐบาลไทย-ข่าวทำเนียบรัฐบาล-รัฐบาลเชิญชวนพุทธศาสนิกชนร่วมกิจกรรมสวดมนต์ข้ามปี ต้อนรับปีใหม่

วันอังคารที่ 19 ธันวาคม 2560
รัฐบาลเชิญชวนพุทธศาสนิกชนร่วมกิจกรรมสวดมนต์ข้ามปี ต้อนรับปีใหม่
รัฐบาลเชิญชวนพุทธศาสนิกชนร่วมกิจกรรมสวดมนต์ข้ามปี ถวายเป็นพระราชกุศล เสริมสิริมงคลทั่วไปส่งท้ายปีเก่าวิถีไทย ต้อนรับปีใหม่วิถีธรรม พุทธศักราช 2561  และลด  ละ เลิกอบายมุข  สิ่งเสพติด
วันนี้ (19 ธ.ค. 60 ) เวลา 15.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกอธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี ได้เปิดเผยว่า คณะรัฐมนตรีมีมติรับทราบการจัดกิจกรรมสวดมนต์ข้ามปี ถวายเป็นพระราชกุศล เสริมสิริมงคลทั่วไปส่งท้ายปีเก่าวิถีไทย ต้อนรับปีใหม่วิถีธรรม พุทธศักราช 2561 ตามที่กระทรวงวัฒนธรรม (วธ.) เสนอ
สำหรับการจัดกิจกรรมสวดมนต์ข้ามปี ถวายเป็นพระราชกุศล เสริมสิริมงคลทั่วไปส่งท้ายปีเก่าวิถีไทย ต้อนรับปีใหม่วิถีธรรม พุทธศักราช 2561 ที่ประชุมมหาเถรสมาคม ครั้งที่ 26/2562 เมื่อวันที่ 10 พฤศจิกายน 2560 ได้มีมติเห็นชอบโครงการสวดมนต์เพื่อเป็นสิริมงคลเนื่องในโอกาสรับปีใหม่ 2561 โดยขอให้ทุกวัดในราชอาณาจักรและวัดไทยในต่างประเทศจัดให้มีการสมาทานศีล ฟังพระธรรมเทศนา สวดมนต์และเจริญจิตตภาวนาข้ามปี  ในวันที่ 31 ธันวาคม 2560 และให้มีพิธีทำบุญตักบาตรเพื่อถวายเป็นพระราชกุศล
แด่สมเด็จพระบูรพมหากษัตริยาธิราช  พระบรมวงศานุวงศ์ทุกพระองค์  และสวดมนต์ให้ประเทศไทยในวันที่ 1 มกราคม 2561 รวมทั้งขอให้วัดทุกวัดประชาสัมพันธ์เชิญชวนพุทธศาสนิกชนพร้อมครอบครัว ลด ละ เลิกอบายมุข  สิ่งเสพติด และร่วมกันทำกิจกรรมที่เป็นมงคลดังกล่าวที่วัดแทนการละเล่นหรือกิจกรรมที่รื่นเริงอย่างอื่น
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8872
