รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กหญิงวัย 4 ขวบ ถูกนำมาปล่อยทิ้งไว้ มีบาดแผลทั่วร่างกาย จากการถูกน้ำร้อนลวก ที่ จ.สุราษฎร์ธานี

วันจันทร์ที่ 12 มิถุนายน 2560
รมว.พม. กำชับ จนท. เร่งช่วยเหลือเด็กหญิงวัย 4 ขวบ ถูกนำมาปล่อยทิ้งไว้ มีบาดแผลทั่วร่างกาย จากการถูกน้ำร้อนลวก ที่ จ.สุราษฎร์ธานี
รมว.พม. กำชับ จนท. เร่งช่วยเหลือเด็กหญิงวัย 4 ขวบ ถูกนำมาปล่อยทิ้งไว้ มีบาดแผลทั่วร่างกาย จากการถูกน้ำร้อนลวก ที่ จ.สุราษฎร์ธานี
วันนี้ (12 มิ.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 648/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กหญิงวัย 4 ขวบ ถูกนำมาปล่อยทิ้งไว้บริเวณตลาดแห่งหนึ่ง ตามลำตัวมีบาดแผลจากการถูกน้ำร้อนลวกขนาดใหญ่ ทั้งบริเวณหน้าอก แขน และมือ ซึ่งเด็กมีอาการหวาดผวา อยู่ตลอดเวลา ที่จังหวัดสุราษฎร์ธานี นั้น ตนได้กำชับให้พัฒนาสังคมและความมั่นคงของมนุษย์จังหวัดสุราษฎร์ธานี (พมจ.สุราษฎร์ธานี) พร้อมหน่วยงานที่เกี่ยวข้องในพื้นที่สังกัดกระทรวง พม. ลงพื้นที่และตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ ซึ่งขณะนี้ ทางกระทรวงฯ ได้ลงพื้นที่ ให้การช่วยเหลือแล้ว และได้รับตัวเด็กเข้ามาอยู่ในความดูแลของบ้านพักเด็กและครอบครัวจังหวัดสุราษฎร์ธานี เป็นที่เรียบร้อยแล้วชั่วคราว เพื่อให้การช่วยเหลือคุ้มครองสวัสดิภาพและเยียวยาสภาพจิตใจอย่างใกล้ชิด พร้อมเร่งติดตามหาญาติเพื่อรับไปดูแลต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 8 ขวบ นักเรียนชั้น ป.3 เคราะห์ร้ายถูกลูกหลงจากปืนปากกา จากเหตุทะเลาะวิวาทกันของกลุ่มนักเรียนวัยรุ่นชายในโรงเรียน โดยกระสุนเจาะเข้าที่โหนกแก้ม ซึ่งต้องเข้ารับการผ่าตัด แต่ครอบครัวมีฐานะยากจน ไม่มีเงินเพียงพอค่ารักษาพยาบาล อาศัยอยู่กับย่าแก่ชราวัย 62 ปี ที่ไม่ได้ประกอบอาชีพ และพี่สาววัย 10 ขวบ มีเพียงพ่อ-แม่ที่ตระเวนรับจ้างทำงานก่อสร้างอยู่ต่างจังหวัดส่งเงินกลับมาให้เป็นค่าใช้จ่าย แต่ไม่เพียงพอ ที่อำเภอทุ่งสง จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงาน ที่เกี่ยวข้องในพื้นที่ช่วยเหลือเรื่องการดูแลรักษาพยาบาลของเด็กหญิงอย่างต่อเนื่อง นอกจากนี้ ให้ความช่วยเหลือ ในเรื่องสวัสดิการสังคมตามความเหมาะสม อาทิ เรื่องการศึกษาของเด็กทั้ง 2 คน ในระยะยาว และการให้คำแนะนำปรึกษาเรื่องการประกอบอาชีพแก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/4448
