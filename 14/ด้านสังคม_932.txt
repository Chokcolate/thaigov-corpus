รัฐบาลไทย-ข่าวทำเนียบรัฐบาล-กระทรวงดิจิทัลฯ ตอบสนองความต้องการประชาชน ยกระดับศูนย์บริการข้อมูลภาครัฐ GCC 1111 ตลอด 24 ชั่วโมง

วันจันทร์ที่ 27 พฤศจิกายน 2560
กระทรวงดิจิทัลฯ ตอบสนองความต้องการประชาชน ยกระดับศูนย์บริการข้อมูลภาครัฐ GCC 1111 ตลอด 24 ชั่วโมง
กระทรวงดิจิทัลฯ
กระทรวงดิจิทัลฯ เดินหน้าพัฒนาศูนย์บริการข้อมูลภาครัฐเพื่อประชาชน GCC 1111 ผลักดันเป็นศูนย์กลางตอบข้อสงสัยของประชาชนที่มีต่อภาครัฐทุกหน่วยงาน พร้อมแนะนำวิธีแก้ไขปัญหาในเบื้องต้น ยกระดับการตอบสนองความต้องการของประชาชนอย่างรวดเร็วผ่านหลายช่องทาง ตลอด 24 ชั่วโมง
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงดิจิทัลฯ เปิดเผยว่า ศูนย์บริการข้อมูลภาครัฐเพื่อประชาชน (Government Contact Center : GCC 1111) ได้เปิดให้บริการข้อมูลของหน่วยงานภาครัฐต่างๆ ทั้ง 20 กระทรวง รวมถึงส่วนราชการไม่สังกัดสำนักนายกรัฐมนตรี กระทรวงหรือทบวง และส่วนราชการอื่นๆ ปัจจุบันการให้บริการของ GCC 1111 แบ่งเป็น 4 ประเภท คือ 1) บริการสอบถามข้อมูลทั่วไป 2) บริการสอบถามข้อมูลเพื่อการติดต่อหน่วยงานภาครัฐ 3) บริการแบบฟอร์มคำขอรับบริการและเอกสารต่างๆ และ 4) บริการรับเรื่องร้องเรียน โดยได้มีการประสานกับหน่วยงานเจ้าของข้อมูลในการพัฒนาปรับปรุงข้อมูลอย่างต่อเนื่อง รวมทั้งมีการติดตามสถานการณ์ความเคลื่อนไหวต่างๆ เพื่อนำเข้าข้อมูลที่ทันสมัยพร้อมให้บริการแก่ประชาชนอยู่ตลอดเวลา
นอกจากนี้ยังได้มีการพัฒนาคุณภาพการให้บริการให้ได้ตามเกณฑ์มาตรฐานการให้บริการข้อมูลข่าวสารเพื่อควบคุมคุณภาพการให้บริการของ GCC 1111 ให้ตอบสนองต่อความต้องการของประชาชนได้อย่างถูกต้องรวดเร็ว อีกทั้งยังได้มีการพัฒนาคุณภาพของพนักงานรับสายอย่างต่อเนื่อง ผ่านการจัดอบรมเพื่อมุ่งเน้นการเพิ่มองค์ความรู้ และพัฒนาประสิทธิภาพการให้บริการแก่ประชาชน ตลอดจนบูรณาการการทำงานร่วมกับหน่วยงานภาครัฐต่างๆ ซึ่งที่ผ่านมาได้มีการทำความตกลงสร้างเครือข่ายร่วมกับหน่วยงานภาครัฐต่างๆ อาทิ ศูนย์บริการข้อมูลสรรพากร (RD Call Center 1161) โดยการจัดให้มีทีมงานให้บริการข้อมูลด้านภาษีแก่ประชาชน เพื่อเป็นการอำนวยความสะดวกให้กับประชาชนในการเข้าถึงเจ้าหน้าที่ได้ง่ายมากขึ้น โดยเฉพาะในช่วงเวลาการยื่นชำระภาษี และการติดต่อในช่วงนอกเวลาทำการ การทำความตกลงร่วมกับสำนักงานตรวจคนเข้าเมืองในการเชื่อมโยงการให้บริการ เบื้องต้น โดยประชาชนสามารถติดต่อผ่านหมายเลข 1178 ของสำนักงานตรวจคนเข้าเมือง หรือสามารถติดต่อมายัง GCC 1111 เพื่อสอบถามข้อมูลข่าวสารและงานบริการของสำนักงานตรวจคนเข้าเมืองได้ รวมทั้งได้ร่วมกับสถาบันนิติวิทยาศาสตร์ ในการให้บริการสอบถามข้อมูลการให้บริการด้านนิติวิทยาศาสตร์ ได้แก่ การตรวจพิสูจน์พยานเอกสาร การตรวจสารเสพติดในเส้นผม และการตรวจ DNA เพื่อพิสูจน์ความสัมพันธ์พ่อ แม่ ลูก และเครือญาติสายตรง เป็นต้น
นอกจากนั้น GCC 1111 ยังเป็นช่องทางการให้บริการข้อมูลโครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ (เน็ตประชารัฐ) รองรับนโยบายไทยแลนด์ 4.0 โดยให้บริการข้อมูลทั่วไปของโครงการฯ ทั้งการแนะนำและแก้ไขปัญหาการใช้งานเบื้องต้น รวมถึงรับแจ้งเหตุขัดข้องสำหรับผู้ใช้บริการ Free Wi-Fi ในหมู่บ้านเป้าหมายจำนวน 24,700 แห่ง โดยสามารถติดต่อใช้บริการได้ตลอด 24 ชั่วโมง ผ่านหมายเลข 1111 กด 88 ปัจจุบันประชาชนทั่วไปสามารถติดต่อ GCC 1111 ได้ในหลายช่องทาง ได้แก่ โทรศัพท์และโทรสารหมายเลข 1111 สำหรับประชาชนที่ประสงค์ใช้บริการผ่านสื่อออนไลน์สามารถติดต่อได้ทาง www.gcc.go.th Facebook/gcc 1111, Twitter/gcc_1111, Instagram/gcc_1111, pantip.com และทาง email : contact_1111@gcc.go.th ซึ่งจะมีเจ้าหน้าที่คอยให้บริการทุกวัน ตลอด 24 ชั่วโมง
ทั้งนี้ กระทรวงดิจิทัลฯ ขอเชิญชวนประชาชนทั่วประเทศใช้บริการสอบถามข้อมูลจาก GCC 1111 ซึ่งได้รวบรวมข้อมูล ข่าวสาร และบริการจากหน่วยงานภาครัฐต่างๆ มาไว้ ณ จุดเดียว เพื่อเพิ่มความสะดวก รวดเร็ว และลดค่าใช้จ่ายให้กับประชาชนในการสอบถามข้อมูลภาครัฐต่างๆ ผ่านหมายเลข 1111 เพียงหมายเลขเดียว ตามสโลแกน “GCC 1111 บริการเป็นเลิศ พัฒนาต่อเนื่อง สู่ความพึงพอใจของผู้ใช้บริการ”
**********************

ที่มา : http://www.thaigov.go.th/news/contents/details/8373
