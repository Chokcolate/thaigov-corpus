รัฐบาลไทย-ข่าวทำเนียบรัฐบาล-การทางพิเศษแห่งประเทศไทยฝึกซ้อมป้องกันระงับอัคคีภัยใต้ทางพิเศษศรีรัช ประจำปี 2560

วันศุกร์ที่ 16 มิถุนายน 2560
การทางพิเศษแห่งประเทศไทยฝึกซ้อมป้องกันระงับอัคคีภัยใต้ทางพิเศษศรีรัช ประจำปี 2560
การทางพิเศษแห่งประเทศไทย (กทพ.) กระทรวงคมนาคม ฝึกซ้อมการป้องกันและระงับอัคคีภัยใต้ทางพิเศษศรีรัช ประจำปี 2560 เพื่อเตรียมความพร้อมของเจ้าหน้าที่ เพิ่มประสิทธิภาพการกู้ภัย
การจัดการจราจร และขั้นตอนการประสานงานให้ความช่วยเหลือกรณีเกิดอัคคีภัยบนทางพิเศษ เพื่อให้เจ้าหน้าที่มีความชำนาญในการปฏิบัติงาน และสร้างความเชื่อมั่นต่อผู้ใช้ทางพิเศษ
นายปัญญา ไชยานนท์ ผู้ช่วยผู้ว่าการ กทพ. เป็นประธานการฝึกซ้อมการป้องกันและระงับอัคคีภัยใต้ทางพิเศษศรีรัช ประจำปี 2560 เมื่อวันที่ 12 มิถุนายน 2560 ณ บริเวณใต้ทางพิเศษศรีรัช สวนราชเทวีภิรมย์ โดยมีประชาชนผู้อยู่อาศัยในชุมชนบริเวณเขตทางพิเศษเข้าร่วมฝึกซ้อมและสังเกตการณ์
กทพ. ได้ให้ความสำคัญกับการป้องกันอัคคีภัยในเขตทางพิเศษและทรัพย์สินของประชาชนบริเวณใกล้เคียง โดยจัดการฝึกซ้อมป้องกันและระงับอัคคีภัยใต้ทางพิเศษ เพื่อสร้างความสัมพันธ์และก่อให้เกิดความสามัคคีที่จะมีส่วนร่วมป้องกันและระงับอัคคีภัยในพื้นที่เขตทางพิเศษ ซึ่งได้รับความร่วมมือจากสถานีดับเพลิงพญาไท สถานีดับเพลิงสุทธิสาร และประชาชนในพื้นที่ใกล้เคียงเข้าร่วมการฝึกซ้อมและสังเกตการณ์ ทั้งนี้ กทพ. ได้ประสานงานและแจ้งสถานีวิทยุ จส.100 สวพ.91 และหน่วยงานอื่น ๆ ที่เกี่ยวข้อง พร้อมประชาสัมพันธ์บนป้ายปรับเปลี่ยนข้อความ (VMS) แจ้งให้ผู้ใช้ทางและประชาชนบริเวณใกล้เคียงทราบเกี่ยวกับการฝึกซ้อม เพื่อป้องกันการตื่นตระหนก
สำหรับขั้นตอนการฝึกซ้อม ทีมสร้างสถานการณ์จำลองการเกิดเพลิงไหม้บ้านพักอาศัยของชุมชนใต้ทางพิเศษ จากนั้นได้เริ่มฝึกซ้อมตามแผนที่กำหนดไว้ โดยชาวบ้านผู้ประสบเหตุเข้าดับเพลิงในเบื้องต้นและแจ้งเหตุสายด่วนดับเพลิง 199 สถานีดับเพลิงพญาไทและสถานีดับเพลิงสุทธิสารได้ส่งรถดับเพลิงเข้าช่วยเหลือ และพนักงานสื่อสารของ กทพ. ได้รับแจ้งเหตุได้ประสานให้พนักงานกู้ภัยของ กทพ. เข้าตรวจสอบเหตุ และแจ้งรถดับเพลิงของ กทพ. ให้การสนับสนุนการดับเพลิงดังกล่าว จนสามารถดับเพลิงที่ลุกไหม้แล้วเสร็จ เจ้าหน้าที่เข้าตรวจสอบความเสียหายของโครงสร้างทางพิเศษ เป็นอันเสร็จสิ้นการฝึกซ้อม
ทั้งนี้ กทพ. ได้มอบถังดับเพลิง จำนวน 20 ถัง ให้กับชุมชนใต้ทางพิเศษศรีรัช และสถานีดับเพลิงพญาไทได้ฝึกอบรมการดับเพลิงเบื้องต้นให้กับประชาชนที่อาศัยอยู่ในบริเวณดังกล่าว ผู้ใช้บริการทางพิเศษที่พบเห็นอัคคีภัยในเขตทางพิเศษ สามารถแจ้งเหตุและขอรับความช่วยเหลือได้ที่ ศูนย์บริการข้อมูลผู้ใช้ทางพิเศษ EXAT Call Center โทรศัพท์ 1543 ตลอด 24 ชั่วโมง

ที่มา : http://www.thaigov.go.th/news/contents/details/4574
