รัฐบาลไทย-ข่าวทำเนียบรัฐบาล-ไทย-คาซัคสถานพร้อมขยายความร่วมมือด้านเกษตร

วันจันทร์ที่ 8 มกราคม 2561
ไทย-คาซัคสถานพร้อมขยายความร่วมมือด้านเกษตร
ไทย-คาซัคสถานพร้อมขยายความร่วมมือด้านเกษตร เล็งเพิ่มฐานการค้าระหว่างกัน
นายกฤษฎา  บุญราช รัฐมนตรีว่าการกระทรวงเกษตรและสหกรณ์ เปิดเผยภายหลังการหารือร่วมกับนางสาวอูชัน เยสบูลาโตวา (Ms.Raushan Yesbulatova) เอกอัครราชทูตสาธารณรัฐคาซัคสถาน ประจำประเทศไทย ว่า ประเด็นหารือสำคัญคือการขยายความร่วมมือทั้งในด้านวิชาการเกษตรและการค้าการลงทุนสินค้าเกษตรระหว่างกันเพิ่มขึ้น เนื่องจากคาซัคสถานเป็นกลุ่มประเทศใหม่ที่น่าสนใจ แม้ว่าที่ผ่านมาการค้าภาคการเกษตร ระหว่างไทยและคาซัคสถานอาจไม่ได้มีปริมาณการค้าที่มากนักเมื่อเทียบกับสาขาอื่นๆ แต่เชื่อว่าในอนาคตประเทศไทยและคาซัคสถานจะมีการพัฒนาการค้า สินค้าเกษตรระหว่างกันเพิ่มมากขึ้น อาทิ สินค้าประมง สินค้าปศุสัตว์ อย่างแน่นอน โดยเริ่มจากกรอบความร่วมมือในการแลกเปลี่ยนวิชาการเกษตรระหว่างกัน ซึ่งกระทรวงเกษตรและสหกรณ์ยินดีที่จะทำความร่วมมือด้านการเกษตรกับสาธารณรัฐคาซัคสถานในสาขาที่ประเทศไทยมีศักยภาพและเป็นความสนใจของทั้ง 2 ฝ่าย
ทั้งนี้ หากฝ่ายคาซัคสถานต้องการความช่วยเหลือด้านการเกษตรในด้านการแลกเปลี่ยน ข้อมูลด้านการเกษตร หรือความร่วมมือด้านการพัฒนาการเกษตร ฝ่ายไทยยินดีให้ความร่วมมือและความช่วยเหลืออย่างเต็มที่ โดยล่าสุดขณะนี้กระทรวงเกษตรและสหกรณ์อยู่ระหว่างการจัดทำร่างบันทึกความเข้าใจว่าด้วยความร่วมมือด้านการเกษตรระหว่างไทยกับคาซัคสถาน ซึ่งหากทั้งสองฝ่ายหาข้อสรุปได้ และเป็นที่ยอมรับระหว่างกันได้ บันทึกความเข้าใจดังกล่าวจะเป็นกรอบความร่วมมือด้านการเกษตรที่จะช่วยส่งเสริมความสัมพันธ์และการพัฒนา ระหว่างสองประเทศให้แน่นแฟ้นมากยิ่งขึ้น
“การค้าสินค้าเกษตรระหว่างไทยและคาซัคสถาน ปี 2557 - 2559  สาธารณรัฐคาซัคสถานเป็นประเทศคู่ค้าสินค้าเกษตรอันดับ 176 ของไทย มีสัดส่วนการค้าสินค้าเกษตรกับไทยน้อยมาก โดยมีมูลค่าการค้าสินค้าเกษตร เฉลี่ยปี 2557 - 2559 จำนวน 58 ล้านบาท ซึ่งไทยเป็นฝ่ายได้เปรียบดุลการค้ากับคาซัคสถานมาโดยตลอดโดย  ไทยส่งออกสินค้าเกษตรไปคาซัคสถานมูลค่า 58 ล้านบาท ขณะที่ไทยนำเข้าสินค้าเกษตรจากคาซัคสถานในปี 2560 คิดเป็น 0.03 ล้านบาท  สินค้าเกษตรที่ไทยส่งออกไปคาซัคสถานที่สำคัญ ได้แก่ สินค้าประมง เช่น ปลาทูน่า ปลาสคิปแจ็ก สับปะรด เป็นต้น  ส่วนสินค้าที่ไทยนำเข้าจากคาซัคสถานที่สำคัญ ได้แก่ เนื้อ นม ไข่ ซึ่งนำเข้าสำหรับทำพันธุ์ ขิง ขมิ้น เป็นต้น” นายกฤษฎา กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9229
