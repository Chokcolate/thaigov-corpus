รัฐบาลไทย-ข่าวทำเนียบรัฐบาล-ประธานเจโทร กรุงเทพฯ เข้าเยี่ยมคารวะรองนายกรัฐมนตรี

วันพุธที่ 29 มีนาคม 2560
ประธานเจโทร กรุงเทพฯ เข้าเยี่ยมคารวะรองนายกรัฐมนตรี
ประธานเจโทร กรุงเทพฯ เข้าเยี่ยมคารวะรองนายกรัฐมนตรี
วันนี้ (29 มีนาคม 2560) เวลา 13.30 น. นายฮิโระคิ มิสึมะตะ (Mr. Hiroki Mitsumata) ประธานเจโทร กรุงเทพฯ เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ห้องรับรองสำนักงานรองนายกรัฐมนตรี ตึกบัญชาการ 1 ทำเนียบรัฐบาล สรุปสาระสำคัญ ดังนี้
ประธานเจโทร กรุงเทพฯ กล่าวว่า เจโทรเตรียมจัดงาน “Thailand towards Asian Hub” เดือนมิถุนายน 2560 ณ กรุงโตเกียว ประเทศญี่ปุ่น ซึ่งเป็นงานที่จัดขึ้นพิเศษสำหรับประเทศไทย ในโอกาสที่รองนายกรัฐมนตรีมีกำหนดการเยือนประเทศญี่ปุ่น เพื่อเข้าร่วมการประชุม Nikkei Forum ครั้งที่ 23 ประธานเจโทร กรุงเทพฯ จึงแสดงความประสงค์ที่จะเชิญรองนายกรัฐมนตรีไปกล่าวปาฐกถาภายใต้หัวข้อ “The Future of Asia”  ให้แก่นักลงทุนชาวญี่ปุ่นที่สนใจจะมาลงทุนในประเทศไทย โดยเฉพาะการลงทุนในโครงการพัฒนาระเบียงกิจภาคตะวันออก (EEC) ด้านรองนายกรัฐมนตรีแสดงความสนใจและรับไว้พิจารณา ทั้งนี้ โครงการ EEC เป็นปัจจัยสำคัญในการผลักดันการพัฒนาเศรษฐกิจของไทยอย่างก้าวกระโดด และสร้างผลประโยชน์ทางเศรษฐกิจและสังคมในภาพรวมในระดับภูมิภาค

ที่มา : http://www.thaigov.go.th/news/contents/details/2722
