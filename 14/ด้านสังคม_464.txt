รัฐบาลไทย-ข่าวทำเนียบรัฐบาล-พม. จับมือ ทส. และเครือข่ายพัฒนาชุมชนและสิ่งแวดล้อมคูคลอง

วันศุกร์ที่ 21 กรกฎาคม 2560
พม. จับมือ ทส. และเครือข่ายพัฒนาชุมชนและสิ่งแวดล้อมคูคลอง
พม. จับมือ ทส. และเครือข่ายพัฒนาชุมชนและสิ่งแวดล้อมคูคลอง ลงนามบันทึกข้อตกลงความร่วมมือ “โครงการประชารัฐร่วมใจ สร้างวินัยการจัดการขยะ ชุมชนริมคลอง” เพื่อมุ่งพัฒนาชุมชนศาลเจ้าพ่อสมบุญ สู่ชุมชนต้นแบบปลอดขยะ (Zero Waste)
วันนี้ (21 ก.ค. 60) เวลา 10.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยนายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม (ปลัด ทส.) ร่วมเป็นสักขีพยานในพิธีลงนามบันทึกข้อตกลงความร่วมมือ "โครงการประชารัฐร่วมใจ สร้างวินัยการจัดการขยะ ชุมชนริมคลอง” ระหว่างกระทรวง พม. โดยสถาบันพัฒนาองค์กรชุมชน (องค์การมหาชน) (พอช.) กระทรวง ทส. โดย กรมส่งเสริมคุณภาพสิ่งแวดล้อม และตัวแทนเครือข่ายพัฒนาชุมชนและสิ่งแวดล้อมคูคลอง โดยมีวัตถุประสงค์เพื่อมุ่งพัฒนาสู่ ชุมชนปลอดขยะ (Zero Waste) โดยใช้หลัก 3Rs ประกอบด้วย 1) การลดปริมาณขยะ (Reduce) 2) การใช้ซ้ำ (Reuse) และ 3) การนำกลับมาใช้ใหม่ (Recycle) โดยมีคณะผู้บริหาร บุคลากรหน่วยงานที่เกี่ยวข้อง และชาวชุมชนจากเครือข่ายพัฒนาชุมชนและสิ่งแวดล้อมคูคลอง เข้าร่วมงานจำนวน 300 คน ณ ชุมชนศาลเจ้าพ่อสมบุญ ซอยพหลโยธิน 54 เขตสายไหม กรุงเทพฯ
นายไมตรี กล่าวว่า การพัฒนาที่อยู่อาศัยชุมชนริมคลองลาดพร้าวและคลองบางซื่อ มีเป้าหมายทั้งหมด 52 ชุมชน ขณะนี้ ได้สร้างบ้านเสร็จไปแล้วจำนวน 12 ชุมชน รวม 839 หลังคาเรือน ซึ่งชุมชนที่สร้างบ้านเสร็จไปแล้ว จะดำเนินการพัฒนาชุมชนในด้านอื่นๆ ต่อไป เช่น การพัฒนาคุณภาพชีวิต การสร้างอาชีพ สร้างรายได้ รวมทั้ง การพัฒนาด้านสิ่งแวดล้อม โดยเฉพาะปัญหาการจัดการด้านขยะชุมชน จากข้อมูลในปี 2559 พบว่ามีปริมาณขยะจำนวน 606,318 ตัน เพิ่มขึ้นจากปี 2558 ถึงร้อยละ 2.57 ทั้งนี้ จึงได้มีการลงนามบันทึกข้อตกลงความร่วมมือ "โครงการประชารัฐร่วมใจ สร้างวินัยการจัดการขยะ ชุมชนริมคลอง” ระหว่างกระทรวง พม. โดย พอช. กระทรวง ทส. โดยกรมส่งเสริมคุณภาพสิ่งแวดล้อม และเครือข่ายพัฒนาชุมชนและสิ่งแวดล้อมคูคลอง โดยทั้ง 3 ฝ่าย ได้ตระหนักถึงความสำคัญของการจัดการขยะมูลฝอย การจัดการสิ่งแวดล้อม และการปรับภูมิทัศน์ จึงได้ร่วมกันกำหนดวัตถุประสงค์ในการจัดการขยะมูลฝอยอย่างยั่งยืนและกำหนดเป้าหมายในการส่งเสริมและสนับสนุนการดำเนินงานสร้างวินัยการจัดการขยะมูลฝอย โดยการบูรณาการทำงานทั้ง 3 ฝ่าย ตามแนวทางประชารัฐของรัฐบาล เพื่อเพิ่มประสิทธิภาพในการปฏิบัติงานด้านการจัดการขยะมูลฝอยโดยอาศัยการมีส่วนร่วมของชุมชนเป็นสำคัญ
นายไมตรี กล่าวต่อไปว่า สำหรับชุมชนศาลเจ้าพ่อสมบุญ ซึ่งตั้งอยู่ในซอยพหลโยธิน 54 เขตสายไหม กรุงเทพฯ ขณะนี้ ได้สร้างบ้านเสร็จสมบูรณ์แล้วทั้งชุมชน ถือว่าเป็นชุมชนต้นแบบที่จะมีการพัฒนาคุณภาพชีวิตอย่างรอบด้านโดยเฉพาะการจัดการสิ่งแวดล้อมและการจัดการขยะ ซึ่งนอกจากชาวชุมชนจะมีบ้านใหม่ที่น่าอยู่สวยงามแล้ว ชุมชนจำเป็นต้องสะอาด เป็นระเบียบเรียบร้อย และที่สำคัญชาวชุมชนต้องช่วยกันดูแลรักษาลำคลองให้สะอาด ด้วยการไม่ทิ้งขยะลงในคลอง ซึ่งเป็นสาเหตุหนึ่งที่สำคัญที่ทำให้น้ำในคลองเกิดความสกปรกและไหลไม่สะดวก ส่งผลให้เกิดปัญหา น้ำท่วมได้ นอกจากนี้ ชาวชุมชนจำเป็นต้องช่วยกันคัดแยกขยะ โดยใช้หลัก 3Rs คือ 1) การลดปริมาณขยะ (Reduce) 2) การใช้ซ้ำ (Reuse) และ 3) การนำกลับมาใช้ใหม่ (Recycle) เป็นการช่วยลดภาวะโลกร้อน โดย ทาง พอช. จะสนับสนุนเรื่องวัสดุอุปกรณ์ที่จำเป็นต่อกิจกรรมการกำจัดขยะมูลฝอย การจัดการสิ่งแวดล้อม และการปรับภูมิทัศน์ รวมทั้งสนับสนุนให้เกิดชุมชนต้นแบบการจัดการขยะและสิ่งแวดล้อมริมคลอง ส่วนชุมชนอื่นๆ เมื่อบ้านสร้าง เรียบร้อยแล้ว ทาง 3 หน่วยงาน ที่ร่วมกันทำบันทึกข้อตกลงในวันนี้ จะให้การสนับสนุนด้านการจัดการขยะต่อไป
"พอช. กรมส่งเสริมคุณภาพสิ่งแวดล้อม และตัวแทนเครือข่ายพัฒนาชุมชนและสิ่งแวดล้อมคูคลอง จะบูรณาการทำงานร่วมกันเพื่อสนับสนุนการจัดทำแผนปฏิบัติการว่าด้วย ความร่วมมือในการส่งเสริมการดำเนินงานการจัดการขยะมูลฝอยโดยอาศัยการมีส่วนร่วมของชาวชุมชน ด้วยการกำหนดกรอบและระยะเวลาการดำเนินงานร่วมกัน รวมทั้งสนับสนุนให้มีการพัฒนาองค์ความรู้ให้แก่บุคลากรร่วมกัน เพื่อมุ่งพัฒนาสู่ชุมชนปลอดขยะ (Zero Waste) ต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/5369
