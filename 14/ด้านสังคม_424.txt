รัฐบาลไทย-ข่าวทำเนียบรัฐบาล-พม. เดินหน้าขับเคลื่อนงานต่อต้านการค้ามนุษย์ ทั้งสร้างเครือข่ายอาสาสมัคร “เพื่อนช่วยเพื่อน” และพัฒนาล่ามแปลภาษา เพื่อช่วยเหลือคุ้มครองผู้เสียหายจากการค้ามนุษย์

วันพุธที่ 12 กรกฎาคม 2560
พม. เดินหน้าขับเคลื่อนงานต่อต้านการค้ามนุษย์ ทั้งสร้างเครือข่ายอาสาสมัคร “เพื่อนช่วยเพื่อน” และพัฒนาล่ามแปลภาษา เพื่อช่วยเหลือคุ้มครองผู้เสียหายจากการค้ามนุษย์
พม. เดินหน้าขับเคลื่อนงานต่อต้านการค้ามนุษย์ ทั้งสร้างเครือข่ายอาสาสมัคร “เพื่อนช่วยเพื่อน” และพัฒนาล่ามแปลภาษา เพื่อช่วยเหลือคุ้มครองผู้เสียหายจากการค้ามนุษย์
วันนี้ (12 ก.ค. 60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญกับการดำเนินงานเพื่อต่อต้านการค้ามนุษย์อย่างเข้มข้นและต่อเนื่อง ทั้งการขับเคลื่อนเชิงนโยบายและการบังคับใช้กฎหมาย โดยเฉพาะการพัฒนางานด้านการคุ้มครองช่วยเหลือผู้เสียหายจากการค้ามนุษย์ รวมถึงการให้ความสำคัญกับการพัฒนาศักยภาพทั้งกลุ่มเป้าหมาย (ผู้เสียหายจากการค้ามนุษย์) เจ้าหน้าที่ผู้ปฏิบัติงาน และหน่วยงานภาคเอกชนที่สนับสนุนการช่วยเหลือคุ้มครองผู้เสียหายฯ โดยดำเนินโครงการที่สำคัญ จำนวน 2 โครงการ ดังนี้
1) โครงการเสริมพลัง (Empowerment) แก่ผู้เสียหายจากการค้ามนุษย์ชาวไทย เพื่อสร้างเครือข่ายอาสาสมัคร ในรูปแบบ "เพื่อนช่วยเพื่อน” โดยมีผู้เข้าร่วมโครงการ ประกอบด้วย ผู้เชี่ยวชาญ ผู้ปฏิบัติงานให้ความช่วยเหลือคืนสู่สังคม (พมจ.) องค์กรเอกชน (NGOs) และผู้เสียหายจากการค้ามนุษย์ชาวไทย ซึ่งได้กำหนดจัด 2 กิจกรรมสำคัญ ได้แก่ กิจกรรมที่ 1 การประชุมเชิงปฏิบัติการเพื่อพัฒนาแผนการดำเนินงานในการสนับสนุนการคืนสู่สังคม ตามแนวคิด การเสริมพลังอำนาจให้กับผู้เสียหายจากการค้ามนุษย์ เมื่อวันที่ 28 มิถุนายน – 1 กรกฎาคม 2560 ณ จังหวัดเชียงราย และ กิจกรรมที่ 2 การจัดเวทีสานเสวนาระหว่างผู้ให้บริการสังคมร่วมกับผู้เสียหายฯ เพื่อประเมินปัญหาและ ความต้องการในการใช้บริการคืนสู่สังคม รวมทั้งกำหนดแผนการทำงานร่วมกัน ระหว่างวันที่ 18 – 21 กรกฎาคม 2560 ณ จังหวัดสมุทรสงคราม
2) โครงการประชุมเชิงปฏิบัติการเพื่อพัฒนาระบบการบริหารจัดการงานล่ามแปลภาษาในกระบวนการคุ้มครองช่วยเหลือผู้เสียหายจากการค้ามนุษย์ ทางกระทรวง พม. ได้ให้ความสำคัญกับการเพิ่มประสิทธิภาพ ของกระบวนการดังกล่าว ซึ่ง "ล่าม” เป็นหนึ่งในทีมสหวิชาชีพที่มีความสำคัญ โดยที่ผ่านมา ได้ดำเนินการอบรมล่ามสำหรับการคุ้มครองสวัสดิภาพผู้เสียหายจากการค้ามนุษย์ ซึ่งมีการขึ้นทะเบียนกับกระทรวง พม. จำนวน 251 คน โดยได้กำหนดจัดประชุมเชิงปฏิบัติการเพื่อพัฒนาระบบการบริหารจัดการงานล่ามแปลภาษาในกระบวนการช่วยเหลือคุ้มครองผู้เสียหายจากการค้ามนุษย์ ระหว่างวันที่ 12 – 14 กรกฎาคม2560 ณ กรุงเทพมหานคร โดยมีการเชิญล่าม ที่ขึ้นทะเบียนแล้ว จำนวน 40 คน มาทบทวนความรู้ แลกเปลี่ยนประสบการณ์ และร่วมพัฒนาระบบงานล่ามให้มีประสิทธิภาพยิ่งขึ้นต่อไป
"สำหรับทั้ง 2 โครงการข้างต้น ถือเป็นความก้าวหน้าที่ดีในการดำเนินงานตามแนวทางที่สำคัญ ซึ่งมุ่งเน้นให้ ทุกภาคส่วน ทั้งภาครัฐ ภาคเอกชน และภาคประชาสังคม เข้ามามีส่วนร่วมในการขับเคลื่อนและพัฒนางานด้าน การคัดแยกผู้เสียหายจากการค้ามนุษย์ การช่วยเหลือคุ้มครองผู้เสียหายฯ ตลอดจนการสร้างแรงจูงใจและ ความร่วมมือของผู้เสียหายฯ ภายใต้แนวคิด "ประชารัฐ ร่วมใจ ต้านภัยการค้ามนุษย์”นางนภา กล่าวในตอนท้าย

ที่มา : http://www.thaigov.go.th/news/contents/details/5161
