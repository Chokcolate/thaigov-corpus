รัฐบาลไทย-ข่าวทำเนียบรัฐบาล-มท.2 เป็นประธานในพิธีสดุดีกองอาสารักดินแดน เนื่องในวันคล้ายวันสถาปนากองอาสารักษาดินแดน ครบรอบ 64 ปี พร้อมมอบโอวาทให้ผู้บังคับบัญชา เจ้าหน้าที่ และสมาชิกกองอาสารักษาดินแดน

วันศุกร์ที่ 9 กุมภาพันธ์ 2561
มท.2 เป็นประธานในพิธีสดุดีกองอาสารักดินแดน เนื่องในวันคล้ายวันสถาปนากองอาสารักษาดินแดน ครบรอบ 64 ปี พร้อมมอบโอวาทให้ผู้บังคับบัญชา เจ้าหน้าที่ และสมาชิกกองอาสารักษาดินแดน
มท.2 เป็นประธานในพิธีสดุดีกองอาสารักดินแดนเนื่องในวันคล้ายวันสถาปนากองอาสารักษาดินแดนครบรอบ 64 ปี พร้อมมอบโอวาทให้ผู้บังคับบัญชา เจ้าหน้าที่และสมาชิกกองอาสารักษาดินแดนน้อมนำพระบรมราโชวาทมาเป็นหลักในการปฏิบัติงานเพื่อประโยชน์สุขของประชาชนและประเทศชาติ
วันนี้ (9 ก.พ.2561) เวลา 14.00 น. นายกองใหญ่สุธี มากบุญ รัฐมนตรีช่วยว่าการกระทรวงมหาดไทย ในฐานะรองผู้บัญชาการกองอาสารักษาดินแดน เป็นประธานในพิธีสดุดีกองอาสารักษาดินแดน ณ อาคารอิมแพ็ค เอ็กซิบิชั่นเซ็นเตอร์ (ฮอลล์ 8) เมืองทองธานี อำเภอปากเกร็ด จังหวัดนนทบุรี เนื่องในโอกาสวันคล้ายวันสถาปนากองอาสารักษาดินแดน  (10 กุมภาพันธ์ ของทุกปี) ครบรอบ 64 ปี
ในการนี้ ประธานพิธีฯ ได้ร่วมแสดงความยินดีกับอาสารักษาดินแดนทุกคนที่ได้รับมอบเครื่องหมาย "รักษาดินแดนยิ่งชีพ" และ "เข็มอาสารักษาดินแดนสดุดี" รางวัลกองร้อย อส. ที่มีผลงานดีเด่น ประจำปี 2560 รางวัลกองร้อยมาตรฐาน และรางวัลสมาชิก อส. ผู้ปฏิบัติงานดีเด่นในรอบปี พ.ศ. 2560 ซึ่งพิธีดังกล่าวจัดขึ้นเป็นประจำทุกปี เพื่อเป็นการรำลึกถึงเหล่าบรรดาสมาชิกกองอาสารักษาดินแดนผู้เสียสละ และกล้าหาญปกป้องบ้านเมืองให้รอดพ้นจากภัยอันตรายต่าง ๆ พร้อมกล่าวให้โอวาทแก่อาสารักษาดินแดน โดยหยิบยกความตอนหนึ่งในพระบรมราโชวาทของพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในวันพิธีสวนสนาม และพระราชทานธงประจำกองอาสารักษาดินแดน เมื่อวันที่ 24 มิถุนายน 2497 ความว่า "ขอให้เจ้าหน้าที่กองอาสารักษาดินแดน ตั้งใจปฏิบัติหน้าที่ โดยพยายามฝึกสอนอบรมประชาชน ให้เข้าใจกิจการในหน้าที่ของตน ทั้งในส่วนตัวบุคคล ของครอบครัว ของหมู่บ้านที่เขาอาศัยอยู่ ตลอดจนบ้านเมืองในที่สุด เพื่อให้ได้มีความสามัคคีร่วมมือร่วมใจกัน ที่จะช่วยป้องกันภัยอันตราย และรักษาความสงบในท้องถิ่นของตน ด้วยความองอาจ กล้าหาญ และซื่อสัตย์สุจริต เพื่อชาติบ้านเมือง และความเป็นเอกราชของเราจะได้วัฒนาถาวร"
สุดท้าย ประธานพิธีฯ ได้มอบนโยบายในการปฏิบัติงานประจำปี 2561 โดยให้ผู้บังคับบัญชา เจ้าหน้าที่ และสมาชิกกองอาสารักษาดินแดน น้อมนำพระบรมราโชวาทข้างต้น มาเป็นหลักในการปฏิบัติหน้าที่ของตน พร้อมให้ความร่วมมือกับฝ่ายปกครอง ทหาร ตำรวจ ในการขับเคลื่อนนโยบายของรัฐบาล และกระทรวงมหาดไทย อย่างเข้มแข็ง และจริงจัง เพื่อบรรลุผลสัมฤทธิ์ผลในการเทิดทูนสถาบันพระมหากษัตริย์ การรักษาความสงบเรียบร้อย การป้องกันและบรรเทาสาธารณภัย การสร้างความปรองดองสมานฉันท์ การป้องกันและปราบปรามการตัดไม้และทำลายทรัพยากรธรรมชาติ การปฏิบัติงานตามโครงการพระราชดำริ เพื่อประโยชน์สุขของประชาชนและประเทศชาติสืบไป.
ครั้งที่ 25/2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/9981
