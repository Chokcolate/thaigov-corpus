รัฐบาลไทย-ข่าวทำเนียบรัฐบาล-บสย.เปิดพอร์ตค้ำประกันสินเชื่อ SMEs กลุ่มน้ำท่วม 12 จว.ภาคใต้ สูงสุด 15 ล้านบาท รัฐบาลชดเชยค่าธรรมเนียมปีแรก หมดเขต 7 ส.ค.60

วันพฤหัสบดีที่ 16 มีนาคม 2560
บสย.เปิดพอร์ตค้ำประกันสินเชื่อ SMEs กลุ่มน้ำท่วม 12 จว.ภาคใต้ สูงสุด 15 ล้านบาท รัฐบาลชดเชยค่าธรรมเนียมปีแรก หมดเขต 7 ส.ค.60
บสย. เปิดพอร์ตน้ำท่วม พร้อมค้ำประกันสินเชื่อฟื้นฟูผู้ประกอบการ SMEs ประสบอุทกภัยภาคใต้ 12 จังหวัด ร่วมกับธนาคารพัฒนาวิสาหกิจขนาดกลางและขนาดย่อมแห่งประเทศไทย วงเงินค้ำประกัน 5,000 ล้านบาท
บสย. เปิดพอร์ตน้ำท่วม พร้อมค้ำประกันสินเชื่อฟื้นฟูผู้ประกอบการ SMEs ประสบอุทกภัยภาคใต้ 12 จังหวัด ร่วมกับธนาคารพัฒนาวิสาหกิจขนาดกลางและขนาดย่อมแห่งประเทศไทย วงเงินค้ำประกัน 5,000 ล้านบาท รัฐบาลชดเชยค่าธรรมเนียมค้ำประกัน ช่วยผู้ประกอบการ SMEs ปลอดค่าธรรมเนียม 1 ปี  หมดเขตรับคำขอ 7 สิงหาคม 2560 นี้
นายนิธิศ มนุญพร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม(บสย.) เปิดเผยว่า ขณะนี้ บสย.พร้อมรับคำขอค้ำประกันสินเชื่อ เพื่อช่วยผู้ประกอบการSMEs ที่ประสบอุทกภัยภาคใต้แล้ว หลังจากบรรลุข้อตกลงความร่วมมือและลงนามบันทึกข้อตกลงความร่วมมือ( MOU) โครงการค้ำประกันสินเชื่อฟื้นฟู SMEs จากอุทกภัยภาคใต้ ปี 2560  ร่วมกับธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) เมื่อวันที่ 13 มีนาคม 2560  วงเงินค้ำประกันสินเชื่อ 5,000 ล้านบาท
ผู้ประกอบการ SMEs ที่สามารถยื่นขอสินเชื่อจากโครงการนี้จะต้องอยู่ในพื้นที่ 12 จังหวัดภาคใต้ ได้แก่ พัทลุง นราธิวาส ยะลา สงขลา ปัตตานี ตรัง สุราษฎร์ธานี นครศรีธรรมราช ชุมพร กระบี่ ระนอง และ ประจวบคีรีขันธ์  ต้องเป็น ผู้ประกอบการ SMEs ที่ได้รับความเสียหาย หรือได้รับผลกระทบจากเหตุอุทกภัยภาคใต้ ปี 2560 สำหรับระยะเวลากู้ยืม ตามที่ ธพว.กำหนด ไม่เกิน 7 ปี  ในอัตราดอกเบี้ย ปีที่ 1 – 3 ที่ ร้อยละ 3 ต่อปี  และในปีที่ 4 - 7 ตามอัตราดอกเบี้ยที่ ธพว. กำหนด  และการพิจารณาสินเชื่อเป็นไปตามหลักเกณฑ์ของธพว.
สำหรับค่าธรรมเนียมค้ำประกันสินเชื่อ บสย.คิดอัตรา 1.75% ของวงเงินค้ำประกันสินเชื่อ ตลอดอายุการค้ำประกัน 7 ปี โดยปีแรกรัฐบาลชดเชยค่าธรรมเนียมให้ผู้ประกอบการSMEs
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2430
