รัฐบาลไทย-ข่าวทำเนียบรัฐบาล-รมว.มท.สั่งด่วนเพิ่มช่องทางรับฟังความคิดเห็นต่อคำถาม 4 ข้อของนายกรัฐมนตรี เพื่ออำนวยความสะดวกให้แก่ประชาชนอย่างทั่วถึงมากขึ้น

วันพฤหัสบดีที่ 15 มิถุนายน 2560
รมว.มท.สั่งด่วนเพิ่มช่องทางรับฟังความคิดเห็นต่อคำถาม 4 ข้อของนายกรัฐมนตรี เพื่ออำนวยความสะดวกให้แก่ประชาชนอย่างทั่วถึงมากขึ้น
รมว.มท.สั่งด่วนเพิ่มช่องทางรับฟังความคิดเห็นต่อคำถาม 4 ข้อของนายกรัฐมนตรี เพื่ออำนวยความสะดวกให้แก่ประชาชนอย่างทั่วถึงมากขึ้น
วันนี้ (14 มิ.ย.60) ที่กระทรวงมหาดไทย นายประยูร รัตนเสนีย์ รองปลัดกระทรวงมหาดไทย เปิดเผยว่า ตามที่ พลเอก ประยุทธ์ จันทร์โอชา นายกรัฐมนตรี ได้กล่าวในรายการ “ศาสตร์พระราชาสู่การพัฒนาอย่างยั่งยืน” เมื่อวันที่ 26 พฤษภาคม 2560 โดยมีคำถาม 4 ข้อ เพื่อรับทราบความคิดเห็นของพี่น้องประชาชนผ่านศูนย์ดำรงธรรมทุกจังหวัด ซึ่งกระทรวงมหาดไทยได้แจ้งจังหวัด รวมทั้งขอความร่วมมือกรุงเทพมหานครและสำนักงานปลัดสำนักนายกรัฐมนตรี เปิดสถานที่รับฟังความคิดเห็นต่อคำถาม 4 ข้อดังกล่าวของนายกรัฐมนตรี ตั้งแต่วันที่ 12 มิถุนายน 2560 ที่ผ่านมา ตั้งแต่เวลา 08.30-16.30 น. ณ ศูนย์ดำรงธรรมกระทรวงมหาดไทย ศูนย์ดำรงธรรมจังหวัด ศูนย์ดำรงธรรมอำเภอ ศูนย์บริการประชาชน สำนักงานปลัดสำนักนายกรัฐมนตรี (1111) ศูนย์รับเรื่องราวร้องทุกข์กรุงเทพมหานคร และศูนย์บริการประชาชนสำนักงานเขตทุกเขต รวม 1,007 แห่ง ซึ่งตลอด 3 วันที่เปิดรับความคิดเห็น มีพี่น้องประชาชนให้ความสนใจเดินทางเข้าร่วมตอบคำถามและแสดงความคิดเห็นกันอย่างต่อเนื่อง โดยสำหรับยอดรวมประชาชนที่เดินทางเข้าร่วมตอบคำถาม 4 ข้อของนายกรัฐมนตรี ระหว่างวันที่ 12-14 มิถุนายน มีทั้งสิ้น 27,804 ราย
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มีดำริให้เพิ่มช่องทางการรับฟังความคิดเห็นต่อคำถาม 4 ข้อของนายกรัฐมนตรี เพื่ออำนวยความสะดวกในการตอบคำถามและแสดงความคิดเห็นของพี่น้องประชาชนได้อย่างทั่วถึงมากขึ้น ตั้งแต่วันจันทร์ที่ 19 มิถุนายน 2560 เป็นต้นไป ณ สถานที่ดังต่อไปนี้
ในส่วนภูมิภาค เปิดให้บริการรับฟังความคิดเห็นต่อคำถาม 4 ข้อของนายกรัฐมนตรีเพิ่ม ณ ศูนย์บริการร่วมจังหวัด (One Stop Service) ซึ่งมีที่ตั้งให้บริการประชาชนอยู่ในบริเวณห้างสรรพสินค้า และศูนย์การค้าต่าง ๆ ทั่วประเทศ จำนวน 47 แห่ง
ในพื้นที่กรุงเทพมหานคร เปิดให้บริการรับฟังความคิดเห็นฯ ณ จุดบริการด่วนมหานคร (Bangkok Express Service) ซึ่งมีที่ตั้งในห้างสรรพสินค้าและสถานีรถไฟฟ้า จำนวน 12 จุด รวมทั้ง ณ โรงเรียนและศูนย์บริการสาธารณสุขในสังกัดกรุงเทพมหานคร และอาจจะขยายไปยังโรงพยาบาลในสังกัดกรุงเทพมหานคร
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยเล็งเห็นถึงความสำคัญในการอำนวยความสะดวกและเพิ่มช่องทางการมีส่วนร่วมของพี่น้องประชาชนในการแสดงความคิดเห็นต่อข้อคำถาม 4 ข้อ ของนายกรัฐมนตรี ซึ่งพี่น้องประชาชนสามารถเดินทางเข้าแสดงความคิดเห็น ณ สถานที่ที่ให้บริการเพิ่มเติมได้ตั้งแต่วันที่ 19 มิถุนายน นี้ ในช่วงเวลาตามที่สถานที่นั้น ๆ เปิดให้บริการ โดยผู้แสดงความคิดเห็นจะต้องแสดงบัตรประจำตัวประชาชน และกรอกข้อมูลหมายเลขบัตรประจำตัวประชาชน 13 หลัก และรายการอื่น ๆ ตามแบบสอบถามความคิดเห็นฯ พร้อมลงลายมือชื่อผู้แสดงความคิดเห็น.
ครั้งที่ 88/2560

ที่มา : http://www.thaigov.go.th/news/contents/details/4540
