รัฐบาลไทย-ข่าวทำเนียบรัฐบาล-โฆษก สธ.เผย ผู้ก่อเหตุทะเลาะวิวาทในโรงพยาบาลที่ดอยเต่าและกระทุ่มแบน ถูกดำเนินคดีทางกฎหมาย

วันศุกร์ที่ 10 พฤศจิกายน 2560
โฆษก สธ.เผย ผู้ก่อเหตุทะเลาะวิวาทในโรงพยาบาลที่ดอยเต่าและกระทุ่มแบน ถูกดำเนินคดีทางกฎหมาย
โฆษกกระทรวงสาธารณสุข เผยผู้ก่อเหตุทะเลาะวิวาทในโรงพยาบาลดอยเต่า จ.เชียงใหม่ และโรงพยาบาลกระทุ่มแบน จ.สมุทรสาคร ถูกดำเนินคดีตามกฎหมายทุกคน
โฆษกกระทรวงสาธารณสุข เผยผู้ก่อเหตุทะเลาะวิวาทในโรงพยาบาลดอยเต่า จ.เชียงใหม่ และโรงพยาบาลกระทุ่มแบน จ.สมุทรสาคร ถูกดำเนินคดีตามกฎหมายทุกคน
นายแพทย์โอภาส การย์กวินพงศ์ โฆษกกระทรวงสาธารณสุข ให้สัมภาษณ์ความคืบหน้ากรณีวัยรุ่นก่อเหตุทะเลาะวิวาทในโรงพยาบาล ว่า โรงพยาบาลกระทุ่มแบน จ.สมุทรสาคร ได้ดำเนินการดังนี้ 1.ได้ติดตั้งกล้องวงจรปิดเพิ่มเติมและเพิ่มเจ้าหน้าที่รักษาความปลอดภัย  2.ปรับปรุงตัวอาคารติดตั้งประตูล็อค 2 ชั้น 3.จัดระบบคู่เจ้าหน้าที่บัดดี้เตือนภัยในโรงพยาบาล 3.อบรมเจ้าหน้าที่รักษาความปลอดภัย พร้อมประสานไปยังสถานีตำรวจ ผ่านแอปพลิเคชั่น Police i lert u ส่งเจ้าหน้าที่มาดูแลความปลอดภัยทุกๆ  2 ชั่วโมง พร้อมเตรียมประสานหน่วยทหารในพื้นที่ร่วมดูแล
นอกจากนี้ ได้เตรียมจัดอบรมเจ้าหน้าที่ประจำห้องอุบัติเหตุฉุกเฉิน เรื่องทักษะการสื่อสาร และการตรวจจับอารมณ์ผู้รับบริการที่มีปัญหาจากการรอการรักษานานๆ  ในส่วนการดำเนินคดีกับกลุ่มวัยรุ่นก่อเหตุ อยู่ในขั้นตอนส่งฟ้องศาลคาดว่าโทษสูงสุดคือจำคุก 5 ปี
สำหรับโรงพยาบาลดอยเต่า อ.ดอยเต่า จ.เชียงใหม่  เจ้าหน้าที่สถานีตำรวจ  ได้ดำเนินคดีแก่กลุ่มวัยรุ่นที่ก่อเหตุทะเลาะวิวาทในที่สาธารณะและข้อหาทำร้ายร่างกาย  พร้อมนำกลุ่มวัยรุ่นที่ก่อเหตุทั้งหมดไปขอโทษผู้อำนวยการโรงพยาบาลดอยเต่าและเจ้าหน้าที่โรงพยาบาล  รวมทั้งให้บำเพ็ญประโยชน์  ทำความสะอาดและตัดหญ้าในบริเวณโรงพยาบาลดอยเต่า  เป็นการสร้างจิตสำนึกและให้โอกาสแก่กลุ่มผู้ก่อเหตุซึ่งส่วนใหญ่เป็นเยาวชน
ทั้งนี้ สำนักงานสาธารณสุขจังหวัดเชียงใหม่ ได้ให้ทุกโรงพยาบาลปรับปรุงแผนเผชิญเหตุของโรงพยาบาลทุกแห่ง ดังนี้ 1.ปรับปรุงแนวทางการแจ้งเหตุ 2.อบรมเจ้าหน้าที่เพื่อรับมือเมื่อเกิดเหตุทะเลาะวิวาท 3.จัดทำเครือข่ายประสานเจ้าหน้าที่ฝ่ายปกครองช่วยระงับเหตุ  โดยแจ้งปัญหาที่เกิดขึ้นในที่ประชุมหัวหน้าส่วนราชการและกำนันผู้ใหญ่บ้าน เพื่อขอแนวทางป้องกันการเกิดเหตุ  4.ปรับปรุงระบบป้องกันไม่ให้บุคคลภายนอกเข้ามาในจุดให้บริการในยามวิกาล เช่น การปิดล็อคประตูหลังหมดเวลาเยี่ยมผู้ป่วย
***********************  10 พฤศจิกายน 2560

ที่มา : http://www.thaigov.go.th/news/contents/details/7980
