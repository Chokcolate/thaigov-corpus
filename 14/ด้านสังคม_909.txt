รัฐบาลไทย-ข่าวทำเนียบรัฐบาล-คณะกรรมการผู้สูงอายุแห่งชาติ (กผส.) เห็นชอบมาตรการให้เงินช่วยเหลือ เพื่อการยังชีพแก่ผู้สูงอายุที่มีรายได้น้อย พร้อมเร่งขับเคลื่อนนโยบายในการพัฒนาคุณภาพชีวิตผู้สูงอายุ

วันพุธที่ 22 พฤศจิกายน 2560
คณะกรรมการผู้สูงอายุแห่งชาติ (กผส.) เห็นชอบมาตรการให้เงินช่วยเหลือ เพื่อการยังชีพแก่ผู้สูงอายุที่มีรายได้น้อย พร้อมเร่งขับเคลื่อนนโยบายในการพัฒนาคุณภาพชีวิตผู้สูงอายุ
คณะกรรมการผู้สูงอายุแห่งชาติ (กผส.) เห็นชอบมาตรการให้เงินช่วยเหลือ เพื่อการยังชีพแก่ผู้สูงอายุที่มีรายได้น้อย พร้อมเร่งขับเคลื่อนนโยบายในการพัฒนาคุณภาพชีวิตผู้สูงอายุ
วันนี้ (22 พ.ย.60) เวลา 09.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) จัดการประชุมคณะกรรมการผู้สูงอายุแห่งชาติ ครั้งที่ 5/2560 โดยมี พลเรือเอก ณรงค์ พิพัฒนาศัย รองนายกรัฐมนตรี เป็นประธานในการประชุม พร้อมด้วย พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และผู้แทนหน่วยงานที่เกี่ยวข้องซึ่งเป็นคณะกรรมการฯ เข้าร่วมประชุม ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี ทำเนียบรัฐบาล
พลเรือเอก ณรงค์ กล่าวว่า การประชุมครั้งนี้ ที่ประชุมได้พิจารณาเรื่องมาตรการให้เงินช่วยเหลือเพื่อการยังชีพแก่ผู้สูงอายุที่มีรายได้น้อย ซึ่งได้พิจารณากำหนดหลักเกณฑ์ วิธีการ และเงื่อนไขในการจัดสรรเงินช่วยเหลือเพื่อการยังชีพแก่ผู้สูงอายุที่มีรายได้น้อย โดยคำนึงถึงความเหมาะสม คุ้มค่า และเป็นไปตามแนวทางที่คณะรัฐมนตรีได้มีมติไว้เมื่อวันที่ 23 พฤษภาคม 2560 การดำเนินมาตรการดังกล่าวให้ความสำคัญกับการจ่ายเงินช่วยเหลือเพิ่มเติมให้แก่ผู้สูงอายุที่มีรายได้น้อยในโครงการลงทะเบียน เพื่อสวัสดิการแห่งรัฐเป็นลำดับแรก ซึ่งจากการลงทะเบียนในปี 2560 มีผู้สูงอายุ จำนวน 3,620,301 คน แบ่งเป็นผู้สูงอายุที่มีรายได้ต่ำกว่า 30,000 บาท/ปี จำนวน 3,069,995 คน และผู้สูงอายุที่มีรายได้มากกว่า 30,000 บาท/ปี แต่ไม่เกิน 100,000 บาท/ปี จำนวน 550,315 คน โดยการจ่ายเงินช่วยเหลือเพื่อการยังชีพแก่ผู้สูงอายุที่มีรายได้น้อยจะจ่ายผ่านบัตรสวัสดิการแห่งรัฐ
พลเรือเอก ณรงค์ กล่าวต่อไปว่า สำหรับแหล่งที่มาของเงินช่วยเหลือเพื่อการยังชีพแก่ผู้สูงอายุที่มีรายได้น้อยจะมาจาก 2 แหล่ง ได้แก่ 1) ภาษีสรรพสามิตในอัตราร้อยละ 2 ของภาษีที่เก็บจากสุราและยาสูบ ตามกฎหมายว่าด้วยภาษีสรรพสามิตสูงสุดปีงบประมาณละไม่เกิน 4,000 ล้านบาท 2) เงินบริจาคเบี้ยยังชีพผู้สูงอายุเข้ากองทุนผู้สูงอายุ ซึ่งการบริจาคเบี้ยยังชีพผู้สูงอายุทำให้สังคมตระหนักได้ว่า กลุ่มผู้สูงอายุสามารถเป็นพลังในการขับเคลื่อน และมีส่วนร่วมในการพัฒนาประเทศได้เช่นกัน ทั้งนี้ ผู้สูงอายุที่มีสิทธิได้รับเบี้ยยังชีพผู้สูงอายุ สามารถแจ้งความประสงค์บริจาคเบี้ยยังชีพผู้สูงอายุได้ตั้งแต่วันที่ 1 ธันวาคม 2560 เป็นต้นไป ณ สถานที่ลงทะเบียนรับเบี้ยยังชีพผู้สูงอายุไว้ ที่อบต. 5,334 แห่ง เทศบาล 2,441 แห่ง เมืองพัทยา สำนักงานเขต กรุงเทพมหานคร 50 เขต และสำหรับผู้สูงอายุที่อยู่ในกรุงเทพมหานครแต่มีทะเบียนบ้านอยู่ต่างจังหวัดสามารถยื่นเรื่องได้ที่กรมส่งเสริมการปกครองท้องถิ่น โดยผู้สูงอายุที่แจ้งความประสงค์บริจาคเบี้ยยังชีพผู้สูงอายุเต็มจำนวนตามสิทธิเป็นระยะเวลาไม่น้อยกว่า 12 เดือน (1 ปี) จะได้รับเหรียญเชิดชูเกียรติเป็นเหรียญพระคลังชนิดทองแดงชุบทอง สลักข้อความ "เหรียญพระคลัง เชิดชูเกียรติ ผู้บริจาคเบี้ยยังชีพผู้สูงอายุ" โดยผู้บริจาคเบี้ยยังชีพผู้สูงอายุ จะได้รับเหรียญเชิดชูเกียรติเพียงครั้งเดียวเท่านั้น และหากไม่ยกเลิกการบริจาคจะถือว่ามีความประสงค์บริจาคเบี้ยยังชีพผู้สูงอายุต่อเนื่อง
"ทั้งนี้ ที่ประชุมได้เห็นชอบในหลักการของเรื่องพิจารณาดังกล่าว และได้เห็นชอบรายงานสถานการณ์ผู้สูงอายุไทย พ.ศ.2559 โดยมอบหมายกระทรวง พม. นำเสนอรายงานดังกล่าวต่อคณะรัฐมนตรี ก่อนจะเผยแพร่ให้สาธารณชนทราบและใช้ประโยชน์ต่อไป อย่างไรก็ตาม คณะกรรมการผู้สูงอายุแห่งชาติ เป็นกลไกที่สำคัญในการดูแลผู้สูงอายุทุกคนให้มีคุณภาพชีวิตที่ดี อย่างมั่นคง มั่งคั่ง ยั่งยืน และมีศักดิ์ศรีเท่าเทียมกันทั้งประเทศ” พลเรือเอก ณรงค์ กล่าวในตอนท้าย

ที่มา : http://www.thaigov.go.th/news/contents/details/8282
