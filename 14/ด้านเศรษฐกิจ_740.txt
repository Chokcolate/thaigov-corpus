รัฐบาลไทย-ข่าวทำเนียบรัฐบาล-แจ้งกำหนดเวลาที่ผู้ประกอบการจดแจ้งระบบบัญชีเดียวจะได้สิทธิไม่ถูกตรวจสอบย้อนหลังให้ยื่นแบบ ภ.ง.ด.50 ของปี 2558 ภายในวันที่ 30 มิถุนายน 2560 นี้ เท่านั้น

วันอังคารที่ 27 มิถุนายน 2560
แจ้งกำหนดเวลาที่ผู้ประกอบการจดแจ้งระบบบัญชีเดียวจะได้สิทธิไม่ถูกตรวจสอบย้อนหลังให้ยื่นแบบ ภ.ง.ด.50 ของปี 2558 ภายในวันที่ 30 มิถุนายน 2560 นี้ เท่านั้น
กรมสรรพากรแจ้งกำหนดเวลาที่ผู้ประกอบการจดแจ้งระบบบัญชีเดียวจะได้สิทธิไม่ถูกตรวจสอบย้อนหลังให้ยื่นแบบ ภ.ง.ด.50 ของปี 2558 ภายในวันที่ 30 มิถุนายน 2560 นี้ เท่านั้น
ตามที่ได้มีพระราชกำหนดยกเว้นและสนับสนุนการปฏิบัติการเกี่ยวกับภาษีอากรตามประมวลรัษฎากร พ.ศ. 2558 โดยให้บริษัทหรือห้างหุ้นส่วนนิติบุคคลที่จดแจ้งเข้าสู่ระบบบัญชีเดียวตามพระราชกำหนดฯ ได้รับยกเว้นจากการตรวจสอบ ไต่สวน ประเมินหรือสั่งให้เสียภาษีอากร และความผิด  ทางอาญาตามประมวลรัษฎากร ซึ่งจะไม่ถูกตรวจสอบย้อนหลัง โดยบริษัทฯ ที่ได้รับการยกเว้นดังกล่าว จะต้องปฏิบัติตามหลักเกณฑ์และเงื่อนไขที่กฎหมายกำหนด ซึ่งการยื่นรายการและเสียภาษีสำหรับรอบระยะเวลาบัญชีที่มีวันสุดท้ายแห่งกำหนดเวลาในการยื่นรายการในหรือหลังวันที่ ๑ มกราคม พ.ศ. ๒๕๕๙ เป็นต้นไป เป็นหนึ่งในหลักเกณฑ์และเงื่อนไขที่กำหนดไว้ตามกฎหมายด้วย นั้น
นายสมชาย แสงรัตนมณีเดช รองอธิบดีกรมสรรพากร รักษาการในตำแหน่งที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร ชี้แจงว่า “บริษัทที่ได้จดแจ้งระบบบัญชีเดียว ซึ่งได้รับสิทธิยกเว้นจากการตรวจสอบ ไต่สวน ประเมินหรือสั่งให้เสียภาษีอากร และความผิดทางอาญาตามประมวลรัษฎากรตามพระราชกำหนดฯ ซึ่งจะไม่ถูกตรวจสอบย้อนหลังนั้น หากบริษัทใดยังไม่ได้ยื่นแบบ ภ.ง.ด. 50 ของรอบระยะเวลาบัญชีปี 2558 ซึ่งขณะนี้ได้เกินกำหนดเวลาการยื่นแบบตามที่กฎหมายกำหนดแล้ว กรมสรรพากรขอแจ้งให้รีบดำเนินการยื่นแบบ ภ.ง.ด.50 สำหรับรอบระยะเวลาบัญชีปี 2558 ภายในวันที่ 30 มิถุนายน 2560 นี้ หากพ้นกำหนดเวลาดังกล่าวแล้ว เจ้าพนักงานประเมินตรวจพบว่า บริษัทใดยังไม่ได้ยื่นแบบ ภ.ง.ด.50 สำหรับรอบระยะเวลาบัญชีปี 2558 อธิบดีกรมสรรพากรจะดำเนินการเพิกถอนการได้รับยกเว้นที่จะไม่ถูกตรวจสอบย้อนหลังตามพระราชกำหนดฯ ฉบับดังกล่าว และเจ้าพนักงานประเมินจะมีอำนาจตรวจสอบ ไต่สวน ประเมินหรือสั่งให้เสียภาษีอากร และความรับผิดอาญาตามประมวลรัษฎากร โดยสามารถดำเนินการดังกล่าวย้อนหลังได้สำหรับรายได้ที่เกิดขึ้นก่อนรอบระยะเวลาบัญชีปี 2559 หรือมูลค่าฐานภาษี รายรับ การกระทำตราสาร และความผิดทางอาญาที่เกิดขึ้นก่อนวันที่ 1 มกราคม 2559 ได้ต่อไป และการแจ้งข้างต้นนี้มิใช่เป็นการขยายกำหนดเวลาการยื่นแบบ ภ.ง.ด.50 สำหรับรอบระยะเวลาบัญชีปี 2558 ให้แก่บริษัทแต่อย่างใด”
ผู้ประกอบการสามารถศึกษารายละเอียดได้จากคำชี้แจงกรมสรรพากร เรื่อง การยกเว้นและสนับสนุนการปฏิบัติการเกี่ยวกับภาษีอากรตามประมวลรัษฎากรตามกฎหมายว่าด้วยการยกเว้นและสนับสนุนการปฏิบัติการเกี่ยวกับภาษีอากรตามประมวลรัษฎากร (ฉบับที่ 7) ลงวันที่ 23 มิถุนายน 2560 หรือสอบถามเพิ่มเติมได้ที่สำนักงานสรรพากรพื้นที่ทุกแห่ง หรือศูนย์สารนิเทศสรรพากร โทร. 1161
กรมสรรพากร  เต็มที่  เต็มใจ  ให้ประชาชน
สำนักงานเลขานุการกรม ส่วนประชาสัมพันธ์ เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324 หรือศูนย์สารนิเทศสรรพากร 1161 (RD Intelligence Center)

ที่มา : http://www.thaigov.go.th/news/contents/details/4827
