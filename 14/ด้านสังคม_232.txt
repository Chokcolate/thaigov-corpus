รัฐบาลไทย-ข่าวทำเนียบรัฐบาล-สธ. กำชับรพ.พื้นที่เสี่ยงน้ำท่วม ดำเนินการตามแผนป้องกันน้ำท่วม ไม่ให้กระทบบริการประชาชน

วันพฤหัสบดีที่ 18 พฤษภาคม 2560
สธ. กำชับรพ.พื้นที่เสี่ยงน้ำท่วม ดำเนินการตามแผนป้องกันน้ำท่วม ไม่ให้กระทบบริการประชาชน
ปลัดกระทรวงสาธารณสุข กำชับสถานพยาบาลในพื้นที่เสี่ยงน้ำท่วมจากฝนตกหนัก ดำเนินการตามแผนป้องกันน้ำท่วมโรงพยาบาล ไม่ให้กระทบบริการประชาชน รพ.พรานกระต่าย น้ำลดเหลือ 30 เซนติเมตร เปิดศูนย์ปฏิบัติการแพทย์ฉุกเฉิน
ปลัดกระทรวงสาธารณสุข กำชับสถานพยาบาลในพื้นที่เสี่ยงน้ำท่วมจากฝนตกหนัก ดำเนินการตามแผนป้องกันน้ำท่วมโรงพยาบาล ไม่ให้กระทบบริการประชาชน รพ.พรานกระต่าย น้ำลดเหลือ 30 เซนติเมตร เปิดศูนย์ปฏิบัติการแพทย์ฉุกเฉิน ตรวจรักษาผู้ป่วยนอกและประชาชน ที่ศูนย์บริการประชาชน เทศบาลตำบลพรานกระต่าย และจัดหน่วยแพทย์เคลื่อนที่ออกให้บริการ ส่วนรพ.สต.นายาว จ.เพชรบูรณ์ น้ำลดแล้ว เปิดบริการตามปกติ
วันนี้ (18 พฤษภาคม 2560) ที่กระทรวงสาธารณสุข
นายแพทย์โสภณ เมฆธน ปลัดกระทรวงสาธารณสุข  ให้สัมภาษณ์ว่า ขณะนี้ประเทศไทยเข้าสู่ฤดูฝน ในช่วง 2-3 วันที่ผ่านมา มีฝนตกหนักในภาคเหนือ ภาคตะวันออกเฉียงเหนือ ภาคกลาง และภาคตะวันออก โดยเฉพาะจังหวัดกำแพงเพชร และเพชรบูรณ์ ได้รับรายงานมีโรงพยาบาลถูกน้ำท่วม 2 แห่ง คือโรงพยาบาลพรานกระต่าย จังหวัดกำแพงเพชร น้ำท่วมที่ชั้นล่างอาคารผู้ป่วยซึ่งเป็นคลังยาสูงประมาณ 70 เซนติเมตร มียา เวชภัณฑ์ได้รับความเสียหายประมาณ 10 เปอร์เซนต์ ได้ย้ายผู้ป่วย 34 คนไปรักษาต่อที่โรงพยาบาลลานกระบือ 16 คน โรงพยาบาลไทรงาม 16 คน และผู้ป่วยที่ต้องใช้เครื่องช่วยหายใจไปรพ.กำแพงเพชร 2 คน ขณะนี้ระดับน้ำลดลงเหลือประมาณ 30 เซนติเมตร ในวันนี้ เปิดศูนย์ปฏิบัติการแพทย์ฉุกเฉิน ให้บริการตรวจรักษาผู้ป่วยนอกและประชาชนที่เจ็บป่วย ที่ศูนย์บริการประชาชน เทศบาลตำบลพรานกระต่าย และจัดหน่วยแพทย์เคลื่อนที่ออกให้บริการประชาชน พร้อมทั้งติดตามประเมินสถานการณ์อย่างใกล้ชิด เนื่องจากยังมีฝนตกต่อเนื่อง
ส่วนที่โรงพยาบาลส่งเสริมสุขภาพตำบลนายาว อำเภอเขาค้อ จังหวัดเพชรบูรณ์ น้ำท่วมชั้นล่าง ขณะนี้น้ำลดแล้ว ไม่มีอุปกรณ์การแพทย์เสียหาย เปิดให้บริการได้ตามปกติ ได้กำชับให้นายแพทย์สาธารณสุขจังหวัด ผู้อำนวยการโรงพยาบาลทุกแห่ง ติดตามสถานการณ์อย่างใกล้ชิด และจัดหน่วยแพทย์เคลื่อนที่ออกให้บริการในจุดที่ประชาชนได้รับผลกระทบอย่างต่อเนื่อง
นายแพทย์โสภณกล่าวต่อว่า ได้กำชับให้สถานพยาบาลในพื้นที่เสี่ยงน้ำท่วมทุกจังหวัด เตรียมความพร้อมเพื่อไม่ให้กระทบบริการผู้ป่วย โดยดำเนินการตามแผนป้องกันน้ำท่วมโรงพยาบาล ทำความสะอาดรางน้ำ ท่อระบายน้ำ จัดเตรียมกระสอบทราย เครื่องสูบน้ำ สำรองน้ำมัน เป็นต้น สำรวจความแข็งแรงอาคารจอดรถ หลังคา ต้นไม้ใหญ่ ขนย้ายอุปกรณ์ทางการแพทย์ ยา-เวชภัณฑ์ไว้ที่ปลอดภัย เตรียมแผนการขนย้าย การส่งต่อผู้ป่วย สำรวจเส้นทาง และการจัดบริการตรวจรักษานอกโรงพยาบาล กรณีน้ำท่วมโรงพยาบาลหรือท่วมเส้นทางเข้าออก และสำรองยาเวชภัณฑ์  ออกซิเจน เครื่องสำรองไฟฟ้า อาหารและน้ำสำหรับผู้ป่วย นอกจากนี้ ให้สำนักงานสาธารณสุขจังหวัด  โรงพยาบาลทุกแห่ง เตรียมจัดหน่วยแพทย์เคลื่อนที่ และสำรวจกลุ่มเสี่ยง ได้แก่ ผู้ป่วยโรคเรื้อรัง ผู้สูงอายุ ผู้พิการ หญิงตั้งครรภ์และหลังคลอด จัดเตรียมยาให้พร้อมหากเกิดน้ำท่วม
นอกจากนี้ ขอให้ประชาชนระมัดระวัง อย่าหยิบจับปลั๊กไฟ อุปกรณ์ไฟฟ้าในขณะตัวเปียกหรือยืน ระวังสัตว์หรือแมลงมีพิษหนีน้ำเข้ามาอาศัยในบ้านกัดต่อย หากตากฝน ให้อาบน้ำ เปลี่ยนเสื้อผ้า รักษาร่างกายให้อบอุ่น หลังจากเดินลุยน้ำให้ล้างและเช็ดเท้าให้แห้ง ป้องกันโรคน้ำกัดเท้า และระมัดระวังอุบัติเหตุจากการจมน้ำ โดยเฉพาะเด็กเล็ก หรือผู้สูงอายุที่ไม่สามารถช่วยเหลือตัวเองได้ หากประชาชนหรือพบเห็นผู้ป่วยฉุกเฉินในพื้นที่ประสบภัย สามารถขอความช่วยเหลือโทรสายด่วน 1669 ฟรี ตลอด 24 ชั่วโมง

ที่มา : http://www.thaigov.go.th/news/contents/details/3826
