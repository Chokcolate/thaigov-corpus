รัฐบาลไทย-ข่าวทำเนียบรัฐบาล-สคร.ชี้แจงเกี่ยวกับร่างพระราชบัญญัติ การพัฒนาการกำกับดูแลและบริหารรัฐวิสาหกิจ พ.ศ. ....

วันพฤหัสบดีที่ 16 พฤศจิกายน 2560
สคร.ชี้แจงเกี่ยวกับร่างพระราชบัญญัติ การพัฒนาการกำกับดูแลและบริหารรัฐวิสาหกิจ พ.ศ. ....
ผู้อำนวยการสำนักงานคณะกรรมการนโยบายรัฐวิสาหกิจ กระทรวงการคลัง ชี้แจงเกี่ยวกับร่างพระราชบัญญัติการพัฒนาการกำกับดูแลและบริหารรัฐวิสาหกิจ พ.ศ. ....
วันที่ 14 พฤศจิกายน 2560 นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ สำนักงานคณะกรรมการนโยบายรัฐวิสาหกิจ กระทรวงการคลัง ชี้แจงเกี่ยวกับร่างพระราชบัญญัติการพัฒนาการกำกับดูแลและบริหารรัฐวิสาหกิจ พ.ศ. .... ตามที่สื่อสังคมออนไลน์ได้ลงเนื้อหากล่าวหารัฐบาล ว่ากำลังจะดำเนินกระบวนการแปรรูปรัฐวิสาหกิจ ซึ่งเป็นการทุจริตเชิงนโยบายที่ซับซ้อนและได้รับความร่วมมือจากหลายฝ่าย ทั้งผู้บริหารรัฐวิสาหกิจ นายธนาคาร โบรกเกอร์หลักทรัพย์ และข้าราชการทั้งในอดีตและปัจจุบัน โดยมีสาระสำคัญ ดังนี้
1. มีการกล่าวอ้างว่าร่าง พ.ร.บ. พัฒนารัฐวิสาหกิจฯ มีจุดประสงค์เพื่อปฏิรูปรัฐวิสาหกิจ แต่แท้จริงแล้วมีเจตนาเสนอจัดตั้งบรรษัทวิสาหกิจแห่งชาติและรับโอนรัฐวิสาหกิจที่จัดตั้งเป็นรูปบริษัทเพื่อให้เป็นไปตามกฎหมายนี้
กระทรวงการคลังขอชี้แจงว่า ร่าง พ.ร.บ. พัฒนารัฐวิสาหกิจฯ มีวัตถุประสงค์หลักในการปฏิรูปรัฐวิสาหกิจโดยการแยกบทบาทหน้าที่ของผู้กำหนดนโยบาย ผู้กำกับดูแลรัฐวิสาหกิจ ผู้ถือหุ้นในรัฐวิสาหกิจ และรัฐวิสาหกิจให้ชัดเจน รวมถึงการนำระบบธรรมาภิบาลมาใช้ในรัฐวิสาหกิจทั้งระบบ โดยมีหลักการสำคัญ 6 หลักการดังนี้
(1) จัดตั้งคณะกรรมการนโยบายรัฐวิสาหกิจเพื่อทำหน้าที่เป็นผู้กำหนดนโยบายที่แยกชัดออกจากรัฐวิสาหกิจที่ทำหน้าที่เป็นผู้ปฏิบัติ (มาตรา 6 – 19)
(2) จัดทำแผนยุทธศาสตร์รัฐวิสาหกิจเพื่อให้การกำหนดนโยบายไปยังรัฐวิสาหกิจมีความชัดเจน โดยในร่างกฎหมายได้ระบุว่าการกำหนดนโยบายต่อรัฐวิสาหกิจเป็นรายกรณีที่ไม่สอดคล้องกับแผนยุทธศาสตร์รัฐวิสาหกิจ รัฐวิสาหกิจนั้นจะดำเนินการมิได้ เว้นแต่จะได้มีการแก้ไขปรับปรุงแผนยุทธศาสตร์รัฐวิสาหกิจแล้ว (มาตรา 27)
(3) นำระบบธรรมาภิบาลมาใช้กับรัฐวิสาหกิจทั้งระบบ เพื่อให้การกำหนดนโยบายไปยังรัฐวิสาหกิจต้องดำเนินการด้วยความรับผิดรับชอบ โดยกำหนดกลไกให้รัฐวิสาหกิจจัดทำบัญชีเฉพาะเพื่อรองรับการดำเนินการตามนโยบายที่มีภาระทางการเงินและต้องชดเชยรัฐวิสาหกิจที่มีการดำเนินการตามนโยบายนั้น (มาตรา 28)
(4) กำหนดกลไกการกลั่นกรองกรรมการรัฐวิสาหกิจให้เปิดเผยและโปร่งใส โดยให้มีการจัดตั้งคณะกรรมการกลั่นกรองฯ ขึ้นเพื่อรับผิดชอบในการสรรหากรรมการรัฐวิสาหกิจตามสมรรถนะที่จำเป็นต่อรัฐวิสาหกิจแต่ละแห่ง และเปิดเผยหลักเกณฑ์การสรรหาดังกล่าวต่อสาธารณชน
(5) กำหนดกลไกการประเมินผลการดำเนินงานของรัฐวิสาหกิจที่เชื่อมโยงกับแผนยุทธศาสตร์รัฐวิสาหกิจอย่างเป็นระบบ และเปิดเผย
(6) จัดตั้งบรรษัทวิสาหกิจแห่งชาติเพื่อเสริมสร้างประสิทธิภาพในการดำเนินงานของรัฐวิสาหกิจที่เป็นบริษัท โดยยังคงความเป็นรัฐวิสาหกิจไว้
ดังนั้น ร่าง พ.ร.บ. พัฒนารัฐวิสาหกิจฯ จึงไม่ได้มีเจตนาเพียงแค่การจัดตั้งบรรษัทวิสาหกิจแห่งชาติเท่านั้น แต่ยังกำหนดแนวทางการปฏิรูปรัฐวิสาหกิจทั้งระบบตามหลักการสำคัญดังกล่าวข้างต้นด้วย
2. การแปรรูปรัฐวิสาหกิจสามารถเกิดขึ้นได้ในชั้นบริษัทลูกของรัฐวิสาหกิจ โดยรัฐวิสาหกิจชั้นแม่โอนกิจการหลักบางอย่างที่ผูกพันทางกฎหมายไปให้บริษัทลูก ซึ่งมีผลเป็นการแปรรูปอำพราง
กระทรวงการคลังขอชี้แจงว่า ร่าง พ.ร.บ. พัฒนารัฐวิสาหกิจฯ ไม่มีความเกี่ยวข้องกับการแปรรูปรัฐวิสาหกิจทั้งในรัฐวิสาหกิจชั้นแม่และชั้นลูก โดยยังมีการกำหนดบทบัญญัติรองรับให้มติคณะรัฐมนตรีที่กำหนดสัดส่วนให้ภาครัฐต้องถือหุ้นในรัฐวิสาหกิจที่เป็นบริษัท ไปใช้บังคับกับบรรษัทวิสาหกิจแห่งชาติให้ต้องคงสัดส่วนการถือหุ้นตามมติคณะรัฐมนตรีดังกล่าวด้วย ทั้งนี้ สำหรับการโอนกิจการหลักของรัฐวิสาหกิจแม่ไปยังบริษัทลูกเป็นกรณีที่จะต้องดำเนินการในฐานะผู้ถือหุ้นให้เป็นไปตามประมวลกฎหมายแพ่งและพาณิชย์ และกฎหมายว่าด้วยบริษัทมหาชนจำกัด ซึ่งร่าง พ.ร.บ. พัฒนารัฐวิสาหกิจฯ ไม่ได้มีบทบัญญัติไปยกเว้นการดำเนินการตามกฎหมายดังกล่าวแต่ประการใด
3. นิยาม “รัฐวิสาหกิจ” ตาม ร่าง พ.ร.บ. วินัยการเงินการคลังของรัฐฯ และร่าง พ.ร.บ. วิธีการงบประมาณฯ ที่ครอบคลุมเฉพาะรัฐวิสาหกิจชั้นแม่และบริษัทลูก เป็นการแก้ไขนิยามเพื่อให้สอดคล้องกับร่าง พ.ร.บ. พัฒนารัฐวิสาหกิจฯ ที่กำลังอยู่ระหว่างการพิจารณาในชั้นกรรมาธิการของ สนช.
กระทรวงการคลังขอชี้แจงว่า เนื่องจากหลักการของร่างกฎหมายแต่ละฉบับจะมีการพิจารณากำหนดขอบเขตการบังคับใช้ในนิยาม “รัฐวิสาหกิจ” ให้ครอบคลุมรัฐวิสาหกิจตามแต่ละเจตนารมณ์ของกฎหมายแต่ละฉบับนั้นเอง โดยร่าง พ.ร.บ. พัฒนารัฐวิสาหกิจฯ มีเจตนาที่จะครอบคลุมเฉพาะรัฐวิสาหกิจในชั้นแม่ที่รัฐบาลเป็นเจ้าของตามสัดส่วนการถือหุ้นของรัฐบาลเท่านั้น โดยรัฐวิสาหกิจในชั้นแม่จะสามารถส่งผ่านนโยบายไปยังบริษัทที่รัฐวิสาหกิจนั้นถือหุ้นได้ตามสัดส่วนการถือหุ้นของรัฐวิสาหกิจแม่เช่นกัน ทั้งนี้ จากการตรวจสอบกฎหมายในปัจจุบันที่ใช้บังคับกับรัฐวิสาหกิจปรากฏว่าได้มีการกำหนดนิยาม “รัฐวิสาหกิจ” เอาไว้แตกต่างกัน เช่น พ.ร.บ. การให้เอกชนร่วมลงทุนในกิจการของรัฐฯ และ พ.ร.บ. แรงงานรัฐวิสาหกิจสัมพันธ์ฯ ที่ครอบคลุมรัฐวิสาหกิจในชั้นแม่และชั้นลูกเฉพาะที่รัฐวิสาหกิจที่มีกฎหมายจัดตั้งเข้าไปถือหุ้นเกินกว่าร้อยละห้าสิบ เป็นต้น นอกจากนี้ ร่าง พ.ร.บ. วิธีการงบประมาณฯ และร่าง พ.ร.บ. วินัยการเงินการคลังของรัฐ ซึ่งมีเจตนาที่จะครอบคลุมเฉพาะรัฐวิสาหกิจที่สามารถขอรับงบประมาณได้ จึงได้กำหนดนิยาม “รัฐวิสาหกิจ” เอาไว้เพียงรัฐวิสาหกิจในชั้นแม่เท่านั้น ดังนั้น การกำหนดนิยาม“รัฐวิสาหกิจ” จึงเป็นไปตามแต่ละเจตนารมณ์และวัตถุประสงค์ในการบังคับใช้ของกฎหมายแต่ละฉบับ และไม่ได้กำหนดขึ้นเพื่อให้สอดคล้องกับนิยาม “รัฐวิสาหกิจ” ตาม ร่าง พ.ร.บ. พัฒนารัฐวิสาหกิจฯ แต่ประการใด
---------------------------

ที่มา : http://www.thaigov.go.th/news/contents/details/8111
