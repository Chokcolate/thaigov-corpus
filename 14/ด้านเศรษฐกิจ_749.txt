รัฐบาลไทย-ข่าวทำเนียบรัฐบาล-พาณิชย์ จัดงานมหกรรมบุฟเฟ่ต์ทุเรียนแห่งแรกของภาคตะวันออกเฉียงเหนือ เปิดตลาดสร้างรายได้ ขับเคลื่อนเศรษฐกิจฐานราก

วันพฤหัสบดีที่ 29 มิถุนายน 2560
พาณิชย์ จัดงานมหกรรมบุฟเฟ่ต์ทุเรียนแห่งแรกของภาคตะวันออกเฉียงเหนือ เปิดตลาดสร้างรายได้ ขับเคลื่อนเศรษฐกิจฐานราก
“พาณิชย์”เปิดตลาดเฉพาะสินค้า (Magnet Market) แห่งที่ 4 ที่จังหวัดอุดรธานี โดยจัดงาน “King Fruits paradise of Thailand : Durian Festival @ Udon Thani” นำผลไม้คุณภาพดี สินค้าเกษตรอินทรีย์ และอาหารทะเลสดและแปรรูป
มาจำหน่ายให้ประชาชนและนักท่องเที่ยว พร้อมจัดบุฟเฟ่ต์ทุเรียน กินได้ไม่อั้นหัวละ 399 บาท พิเศษสุดๆ วันเปิดงานหัวละ 199 บาท
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยว่า กระทรวงพาณิชย์ โดยกรมการค้าภายใน จัดงาน “King Fruits paradise of Thailand : Durian Festival @ Udon Thani” ที่ตลาดกลางผักและผลไม้จังหวัดอุดรธานี (ตลาดอุดรเมืองทอง) ซึ่งถือเป็นการเปิดตลาดเฉพาะสินค้า (Magnet Market) แห่งที่ 4 หลังจากที่ได้เปิดตัวไปแล้ว 3 แห่งที่จังหวัดเชียงใหม่ ภูเก็ต และกรุงเทพฯ  โดยภายในงานได้นำผลไม้คุณภาพดี สินค้าเกษตรอินทรีย์ และอาหารทะเลสดและแปรรูปมาจำหน่ายให้กับประชาชนชาวไทยและนักท่องเที่ยวต่างชาติได้เลือกซื้อเป็นจำนวนมาก
“การเปิดตลาดเฉพาะสินค้า (Magnet Market) เป็นไปตามนโยบายรัฐบาลในการขับเคลื่อนเศรษฐกิจฐานราก โดยจะมีการเชื่อมโยงผลผลิตจากเกษตรกร ผู้ผลิต ผู้ค้า มาจำหน่ายในตลาด ซึ่งเป็นช่องทางในการกระจายสินค้าที่มีความโดดเด่น และช่วยให้เกษตรกร ผู้ผลิต ผู้ค้า สามารถจำหน่ายสินค้าได้เพิ่มขึ้น เพราะตลาดเฉพาะสินค้า มีความโดดเด่น ไม่เพียงแค่ตัวสินค้าที่นำมาจำหน่าย แต่ยังสามารถเชื่อมโยงให้เป็นแหล่งท่องเที่ยว เพื่อให้ประชาชนและนักท่องเที่ยวเข้ามาซื้อสินค้าด้วย”
ทั้งนี้ กระทรวงพาณิชย์ มีแผนที่จะผลักดันการเปิดตลาดเฉพาะสินค้า โดยจะเน้นในจังหวัดที่เป็นแหล่งท่องเที่ยวต่อไป เช่น  จังหวัดเชียงใหม่ ภูเก็ต สงขลา  กรุงเทพมหานคร สุราษฎร์ธานี และนครศรีธรรมราช ภายในปี 2560
นายสนธิรัตน์กล่าวว่า การจัดงาน “King Fruits paradise of Thailand : Durian Festival @ Udon Thani” กำหนดจัดขึ้นระหว่างวันที่ 28 มิถุนายน – 15 กันยายน 2560 โดยไฮไลต์ของงานที่จะสร้างความสนใจให้แก่นักท่องเที่ยวที่เข้ามาเที่ยวภายในงาน คือ “มหกรรมบุฟเฟ่ต์ทุเรียนแห่งแรกของภาคตะวันออกเฉียงเหนือ” โดยนำทุเรียนมาเสิร์ฟแบบไม่อั้น รวมถึงผลไม้อื่นอีกมากมาย ในราคาท่านละ 399 บาท ในเวลา 1.30 ชั่วโมง และจะมีโปรโมชั่นพิเศษสุดในวันที่ 28 มิ.ย.2560 ราคา 199 บาทต่อคน โดยมีวันละ 3 รอบๆ ละ 80 คนของทุกวัน คือ รอบที่ 1 เวลา 12.00 – 13.30 น. รอบที่ 2 เวลา 15.00 – 16.30 น. และรอบที่ 3 เวลา 17.30 – 19.00น.
นอกจากนี้ จะมีการจำหน่ายสินค้าเกษตรผลไม้สดทุกชนิดตามฤดูกาล เช่น ทุเรียน เงาะ มังคุด ลองกอง มะละกอ ผักสวนครัว ที่ปลอดภัยจากสารพิษ รวมทั้งสินค้าเกษตรแปรรูป , การจำหน่ายอาหารทะเล ทั้งสด แปรรูป และอาหารตามสั่ง โดยยกอาหารทะเลสดๆ ทั้งกุ้ง หอย ปูปลา ปลาหมึก , การจำหน่ายสินค้าธงฟ้าราคาประหยัด ร้านธงฟ้าประชารัฐ รวมทั้งจะมีการจัดนิทรรศการให้ความรู้เรื่องเกษตรอินทรีย์ และมีการแสดงศิลปวัฒนธรรมพื้นบ้านทุกวัน พิเศษสุดในวันพุธที่ 28 มิถุนายน 2560 ยังได้พบกับศิลปินขวัญใจชาวไทย ตุ๊กกี้ ชิงร้อย ชิงล้าน
“ การจัดงานครั้งนี้ได้รับความสนใจจากประชาชน และนักท่องเที่ยวจากประเทศเพื่อนบ้าน โดยคาดว่าจะมีการจับจ่ายใช้สอยและมีเงินหมุนเวียนไม่ต่ำกว่า 15 ล้านบาท นอกจากจะเป็นการกระจายสินค้าเชื่อมโยงผลผลิตให้แก่เกษตรกรแล้วยังเป็นการขับเคลื่อนเศรษฐกิจฐานรากให้กับชุมชนด้วย”
สำหรับตลาดกลางผักและผลไม้จังหวัดอุดรธานี เป็นตลาดค้าส่งค้าปลีกที่ใหญ่ที่สุดในภาคตะวันออกเฉียงเหนือ เกษตรกรสามารถนำผลผลิตของตนเองมาขายได้ หรือจะทำการเชื่อมโยงด้านการตลาดสินค้าเกษตรล่วงหน้าก็ได้ หรือนักท่องเที่ยวจะเข้าไปเที่ยวชมกิจกรรมด้านการตลาดสินค้าเกษตร หรือจะซื้อเป็นของฝาก ของที่ระลึก เพราะเป็นศูนย์รวมผักและผลไม้จากทั่วประเทศไทย

ที่มา : http://www.thaigov.go.th/news/contents/details/4873
