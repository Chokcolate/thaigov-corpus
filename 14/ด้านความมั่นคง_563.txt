รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ให้การต้อนรับเอกอัครราชทูตญี่ปุ่นประจำประเทศไทย ในโอกาสเข้าเยี่ยมคารวะ และกระชับความสัมพันธ์ที่ดี พร้อมทั้งหารือในประเด็นต่างๆ

วันพฤหัสบดีที่ 11 มกราคม 2561
รัฐมนตรีว่าการกระทรวงมหาดไทย ให้การต้อนรับเอกอัครราชทูตญี่ปุ่นประจำประเทศไทย ในโอกาสเข้าเยี่ยมคารวะ และกระชับความสัมพันธ์ที่ดี พร้อมทั้งหารือในประเด็นต่างๆ
รัฐมนตรีว่าการกระทรวงมหาดไทย ให้การต้อนรับเอกอัครราชทูตญี่ปุ่นประจำประเทศไทยในโอกาสเข้าเยี่ยมคารวะ และกระชับความสัมพันธ์ที่ดี พร้อมทั้งหารือในประเด็นต่างๆ
วันนี้ (10 ม.ค. 2561)  เวลา 16.00 น. ณ ห้องรับรองกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้การต้อนรับ นายชิโร ซะโดะชิมะ (H.E. Shiro Sadoshima)เอกอัครราชทูตญี่ปุ่นประจำประเทศไทย ในโอกาสเข้าเยี่ยมคารวะ และกระชับความสัมพันธ์ที่ดีของทั้งสองประเทศ พร้อมทั้งได้หารือร่วมกันในประเด็นต่างๆ อาทิ การลดความเสี่ยงและป้องกันภัยพิบัติ การพัฒนาผังเมืองเชิงพื้นที่ การพัฒนาเชิงบูรณาการโครงข่ายระบบ CORS (Continuously Operating Reference System) เป็นต้น อันจะนำมาซึ่งความสัมพันธ์ที่ดีและประโยชน์ร่วมกันระหว่างทั้งสองประเทศ
โอกาสนี้ นายชิโร ซะโดะชิมะ (H.E. Shiro Sadoshima) เอกอัครราชทูตญี่ปุ่นประจำประเทศไทย ได้แสดงความยินดีที่ได้มีโอกาสเข้าเยี่ยมคารวะรัฐมนตรีว่าการกระทรวงมหาดไทย พร้อมทั้งชื่นชมความสัมพันธ์อันดีของทั้งสองประเทศที่มีความสัมพันธ์อันแน่นแฟ้นเสมอมา รวมทั้งได้แสดงความสนใจในการบริหารจัดการสาธารณภัยที่ผ่านมาของผู้บริหารประเทศของไทย โดยเฉพาะเหตุการณ์อุทกภัยที่ผ่านมา ซึ่งประเทศญี่ปุ่นพร้อมให้การสนับสนุนการปฏิบัติการในการช่วยเหลือ ทั้งด้านเทคโนโลยีและนวัตกรรรมใหม่ รวมทั้งฐานข้อมูลต่างๆ ที่จะช่วยส่งเสริมการดำเนินงานในการลดความเสี่ยงและป้องกันภัยพิบัติต่างๆ สำหรับด้านการพัฒนาผังเมืองเชิงพื้นที่ ญี่ปุ่นยินดีและพร้อมให้คำปรึกษาและทำงานร่วมกับหน่วยงานของประเทศไทย จากนั้นได้กล่าวชื่นชมโครงข่ายระบบ CORS (Continuously Operating Reference System) ระบบการรังวัดที่ดินและทำแผนที่ด้วยระบบสถานีอ้างอิงที่ใช้รับสัญญาณดาวเทียมเพื่อใช้ในการรังวัดที่มีความแม่นยำ ซึ่งสอดคล้องกับระบบการทำงานที่ประเทศญี่ปุ่นมีอยู่ พร้อมทั้งกล่าวว่าประเทศญี่ปุ่นสนใจที่จะเข้าร่วมพัฒนาโครงข่ายระบบ CORS ร่วมกับหน่วยงานของประเทศไทย เพื่อให้มีประสิทธิภาพมากยิ่งขึ้น
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้กล่าวแสดงความขอบคุณ นายชิโร ซะโดะชิมะ (H.E. Shiro Sadoshima) เอกอัครราชทูตญี่ปุ่นประจำประเทศไทย และคณะที่ได้ให้เกียรติเดินทางมาเยือนกระทรวงมหาดไทย พร้อมทั้งแสดงความขอบคุณประเทศญี่ปุ่นที่จะให้การสนับสนุนเทคโนโลยีและนวัตกรรม รวมทั้งการพัฒนาความร่วมมือในประเด็นต่างๆ ที่ได้หารือร่วมกัน ทั้งนี้ กระทรวงมหาดไทยมีความยินดีและพร้อมสนับสนุนการพัฒนา และให้ความร่วมมืออย่างเต็มที่ โดยจะนำประเด็นต่างๆ ไปหารือกับหน่วยงานที่เกี่ยวข้องเพื่อผลักดันให้เกิดผลอย่างเป็นรูปธรรมต่อไป.
ครั้งที่ 8 /2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9320
