รัฐบาลไทย-ข่าวทำเนียบรัฐบาล-รัฐบาลเผยเข้าใจปัญหาผู้ชุมนุมคัดค้านร่าง พ.ร.บ.สิ่งแวดล้อม ยืนยันดูแลให้ดีที่สุด วอนทุกฝ่ายรับฟังกันด้วยเหตุผล ชี้ผลการเจรจาเป็นไปด้วยดี พร้อมเสนอ สนช.พิจารณาแก้ไขภายใน 60 วัน

วันศุกร์ที่ 8 ธันวาคม 2560
รัฐบาลเผยเข้าใจปัญหาผู้ชุมนุมคัดค้านร่าง พ.ร.บ.สิ่งแวดล้อม ยืนยันดูแลให้ดีที่สุด วอนทุกฝ่ายรับฟังกันด้วยเหตุผล ชี้ผลการเจรจาเป็นไปด้วยดี พร้อมเสนอ สนช.พิจารณาแก้ไขภายใน 60 วัน
รัฐบาลเผยเข้าใจปัญหาผู้ชุมนุมคัดค้านร่าง พ.ร.บ.สิ่งแวดล้อม ยืนยันดูแลให้ดีที่สุด วอนทุกฝ่ายรับฟังกันด้วยเหตุผล ชี้ผลการเจรจาเป็นไปด้วยดี พร้อมเสนอ สนช.พิจารณาแก้ไขภายใน 60 วัน
วันนี้ (7 ธันวาคม 2560) พลโท สรรเสริญ แก้วกำเนิดโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี กล่าวถึงข้อเรียกร้องของเครือข่ายประชาชนเพื่อการพัฒนาที่ยั่งยืน ที่รวมตัวชุมนุมข้างทำเนียบรัฐบาล
เพื่อคัดค้านร่าง พ.ร.บ.ส่งเสริมและรักษาคุณภาพสิ่งแวดล้อม พ.ศ. ... ว่านายกรัฐมนตรีรับทราบและเข้าใจปัญหา รวมทั้งได้พยายามแก้ไขมาโดยตลอด พร้อมกับยืนยันว่าจะดูแลเรื่องนี้ให้ดีที่สุดตามข้อเท็จจริง โดยอยากให้ทุกฝ่ายรับฟังกันด้วยเหตุและผล ซึ่งเป็นจุดยืนของรัฐบาลนี้ตั้งแต่เข้ามาบริหารประเทศ
สำหรับผลการเจรจาระหว่างตัวแทนภาครัฐกับเครือข่ายประชาชนฯ เป็นไปด้วยดี โดยกลุ่มผู้ชุมนุม
ได้เดินทางไปสภานิติบัญญัติแห่งชาติ (สนช.) เพื่อยื่นข้อเสนอต่อคณะกรรมาธิการวิสามัญพิจารณาร่างกฎหมายดังกล่าว จากเดิมที่ต้องการให้นำกลับมาทบทวนทั้งหมด
ทั้งนี้ หลังจากที่ สนช. รับหลักการร่างกฎหมายฉบับนี้ในวาระที่ 1 ไปแล้ว เมื่อ 24 พ.ย.60 จึงได้ตั้งคณะกรรมาธิการวิสามัญขึ้นมาพิจารณากฎหมายในวาระที่ 2 ให้มีความรัดกุมมากขึ้น ซึ่งเป็นขั้นตอนที่คณะกรรมาธิการจะรับฟังข้อเสนอของเครือข่ายประชาชนฯ ได้อยู่แล้ว ขณะเดียวกันรัฐบาลก็สามารถขอปรับแก้ไขได้โดยอาจแก้ไขเป็นบางมาตราก่อน หรือออกกฎหมายลูกที่เกี่ยวข้อง เพื่อให้สอดคล้องกับรัฐธรรมนูญ มาตรา 58 ที่ว่าด้วยการประเมินผลกระทบสิ่งแวดล้อมและสุขภาพ และการรับฟังความคิดเห็นของประชาชน
เช่นเดียวกับตัวแทนของภาครัฐที่ได้ไปพูดคุยกับเครือข่ายประชาชนฯ ก็จะนำข้อเสนอและความห่วงใยทั้งหมดของเครือข่ายประชาชนฯ ไปชี้แจงในขั้นคณะกรรมาธิการด้วย โดยมีเวลาที่ สนช. จะพิจารณาอีก
ไม่เกิน 60 วัน ตามมาตรา 278 ของรัฐธรรมนูญ”
……………..........................
สำนักโฆษก

ที่มา : http://www.thaigov.go.th/news/contents/details/8608
