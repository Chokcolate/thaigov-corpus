รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย เป็นประธานร่วมการประชุมคณะผู้ว่าราชการจังหวัดและเจ้าแขวงชายแดนไทย-ลาว ครั้งที่ 10

วันพฤหัสบดีที่ 28 กันยายน 2560
รัฐมนตรีว่าการกระทรวงมหาดไทย เป็นประธานร่วมการประชุมคณะผู้ว่าราชการจังหวัดและเจ้าแขวงชายแดนไทย-ลาว ครั้งที่ 10
รัฐมนตรีว่าการกระทรวงมหาดไทยเป็นประธานร่วมการประชุมคณะผู้ว่าราชการจังหวัดและเจ้าแขวงชายแดนไทย-ลาว ครั้งที่ 10
วันนี้ (28 ก.ย.60) เวลา 09:00 น. ที่โรงแรมลาวพลาซ่า นครหลวงเวียงจันทน์ สาธารณรัฐประชาธิปไตยประชาชนลาว พลเอก อนุพงษ์  เผ่าจินดา รัฐมนตรีว่าการกระทรวงมหาดไทย ในฐานะหัวหน้าคณะผู้แทนฝ่ายไทย และพลตรี สมแก้ว สีลาวง รัฐมนตรีกระทรวงป้องกันความสงบ ในฐานะหัวหน้าคณะผู้แทนฝ่ายลาว เป็นประธานร่วมในการประชุมคณะผู้ว่าราชการจังหวัดและเจ้าแขวงชายแดนไทย-ลาว ครั้งที่ 10 ที่สาธารณรัฐประชาธิปไตยประชาชนลาวเป็นเจ้าภาพ โดยมีผู้บริหารระดับสูงของกระทรวงมหาดไทย ผู้ว่าราชการจังหวัด 12 จังหวัด ได้แก่ จังหวัดเชียงราย พะเยา น่าน อุตรดิตถ์ พิษณุโลก เลย หนองคาย บึงกาฬ นครพนม มุกดาหาร อำนาจเจริญ อุบลราชธานี และเจ้าแขวงของสปป.ลาว 9 แขวง ได้แก่ แขวงบ่อแก้ว  ไชยะบุลี เวียงจันทน์ นครหลวงเวียงจันทน์ บอลิคำไซ คำม่วน สะหวันนะเขต สาละวัน และแขวงจำปาสัก รวมทั้งหน่วยงานที่เกี่ยวข้อง เข้าร่วมประชุม
โดยในที่ประชุมได้ปรึกษาหารือ แลกเปลี่ยนความคิดเห็น และหาแนวทางความร่วมมือในการแก้ไขปัญหาต่าง ๆ ที่เกิดขึ้นตามบริเวณแนวชายแดนจังหวัดและแขวง ส่งเสริมการขยายความร่วมมือด้านต่าง ๆ ด้วยบรรยากาศแห่งไมตรีจิต มิตรภาพ และความเข้าใจซึ่งกันและกันใน 6 ด้าน ได้แก่ 1. ความร่วมมือรักษาความสงบและความเป็นระเบียบเรียบร้อยตามชายแดนจังหวัด-แขวง 2. ความร่วมมือในการรักษาเส้นเขตแดนไทย-ลาว 3. ความร่วมมือในการอำนวยความสะดวกและความปลอดภัยในการเข้าออกเมืองตามจุดผ่านแดน 4. การยกระดับจุดผ่านแดนและเปิดจุดผ่านแดนเพิ่มเติม 5. ความร่วมมือด้านเศรษฐกิจระหว่างจังหวัดแขวง 6. ความร่วมมือด้านแรงงาน
นอกจากนี้ที่ประชุมได้ปรึกษาหารือในด้านอื่นๆ เช่น ความร่วมมือในการป้องกันและปราบปรามยาเสพติดตามแนวชายแดน ความร่วมมือในการคุ้มครองการดำเนินกิจการต่างๆตามแม่น้ำโขงและแม่น้ำเหือง ความร่วมมือในกรณีบุคคลของแต่ละฝ่ายถูกจับกุมคุมขัง ความร่วมมือในการแก้ไขปัญหาบุคคลสองสัญชาติ ความร่วมมือในด้านการต่อต้านการค้ามนุษย์ ตลอดถึงการแลกเปลี่ยนการเยือนคณะผู้แทนระหว่างกัน
หลังจากนั้น ได้มีพิธีลงนามบันทึกการประชุมร่วมกันระหว่างรัฐมนตรีว่าการกระทรวงมหาดไทยและรัฐมนตรีว่าการกระทรวงป้องกันความสงบ สาธารณรัฐประชาธิปไตยประชาชนลาว ในด้านการรักษาความสงบเรียบร้อยตามแนวชายแดน ความร่วมมือทางด้านเศรษฐกิจและสังคม รวมทั้งด้านการพัฒนาสินค้าภูมิปัญญาท้องถิ่นและการเปิดตลาดสินค้าหนึ่งเมืองหนึ่งผลิตภัณฑ์ เพื่อนำความผาสุกและความอยู่ดีกินดีของประชาชนทั้งสองประเทศ อยู่ร่วมกันอย่างเอื้อเฟื้อเผื่อแผ่ และร่วมมือกันพัฒนาคุณภาพชีวิตให้ดีขึ้นอย่างยั่งยืน.
ครั้งที่ 142/2560

ที่มา : http://www.thaigov.go.th/news/contents/details/7049
