รัฐบาลไทย-ข่าวทำเนียบรัฐบาล-“อ.ส.ค.” ผนึกกำลัง “ฟรีสแลนด์คัมพิน่า” และ “ม.เกษตร” MOU ความร่วมมือจัดทำ หลักสูตรพัฒนาคุณภาพโคนมแห่งชาติมุ่งยกระดับมาตรฐานคุณภาพน้ำนมดิบ

วันพุธที่ 22 มีนาคม 2560
“อ.ส.ค.” ผนึกกำลัง “ฟรีสแลนด์คัมพิน่า” และ “ม.เกษตร” MOU ความร่วมมือจัดทำ หลักสูตรพัฒนาคุณภาพโคนมแห่งชาติมุ่งยกระดับมาตรฐานคุณภาพน้ำนมดิบ
“อ.ส.ค.” ผนึกกำลัง “ฟรีสแลนด์คัมพิน่า” และ “ม.เกษตร” ลงนามบันทึกข้อตกลงความร่วมมือจัดทำ หลักสูตรพัฒนาคุณภาพโคนมแห่งชาติมุ่งยกระดับมาตรฐานคุณภาพน้ำนมดิบ พัฒนาขีดความสามารถในการแข่งขันของเกษตรกรโคนม และสร้างเสริมให้อาชีพการเลี้ยงโคนมมีความมั่นคงและยั่ง
น.สพ.ธนิตต์ อเนกวิทย์ รองปลัดกระทรวงเกษตรและสหกรณ์ เป็นสักขีพยานพิธีลงนามในบันทึกข้อตกลงความร่วมมือจัดทำหลักสูตรพัฒนาคุณภาพโคนมแห่งชาติ ระหว่าง องค์การส่งเสริมกิจการโคนมแห่งประเทศไทย (อสค.) และบริษัท ฟรีสแลนด์คัมพิน่า (ประเทศไทย) จำกัด (มหาชน) ภายใต้ความร่วมมือกับมหาวิทยาลัยเกษตรศาสตร์ มีระยะเวลา 2 ปี โดยมีเกษตรกรผู้เลี้ยงโคนมเป้าหมาย ทั้งในเครือข่ายของ อสค. และ บมจ.ฟรีสแลนด์คัมพิน่า (ประเทศไทย) ซึ่งมีกิจกรรมประกอบด้วย การจัดทำหลักสูตรการจัดการฟาร์ม หลักสูตรการสร้างบุคคลากรเกษตรกรโคนม รวมถึงการจัดฝึกอบรมร่วม แลกเปลี่ยนวิทยากร และการศึกษาดูงานโคนม
รองปลัดกระทรวงเกษตรและสหกรณ์ กล่าวว่า ความร่วมมือนี้เป็นนิมิตรหมายอันดีที่สององค์กรผู้รับซื้อน้ำนมดิบเกือบครึ่งหนึ่งของปริมาณน้ำนมดิบที่ผลิตในประเทศไทย ร่วมกันจัดทำหลักสูตรพัฒนาคุณภาพโคนมแห่งชาติ ซึ่งบูรณาการองค์ความรู้ทางวิชาการทั้งทฤษฎี และปฏิบัติเพื่อสร้างความเข้มแข็งให้กับองค์กรเกษตรกรโคนมและผลิตภัณฑ์นม มุ่งพัฒนาการผลิตน้ำนมโคและอุตสาหกรรมโคนมให้ได้มาตรฐานสากล อันเป็นยุทธศาสตร์พัฒนาโคนมและผลิตภัณฑ์โคนมของประเทศไทย
น.สพ.ธนิตต์ อเนกวิทย์  กล่าวว่า ตามยุทธศาสตร์กระทรวงเกษตรและสหกรณ์ในการสร้างความเข้มแข็งให้กับเกษตรกรและสถาบันเกษตรกร เพิ่มประสิทธิภาพการผลิตและยกระดับมาตรฐานสินค้า รวมถึงเพิ่มความสามารถในการแข่งขันภาคการเกษตร ทางกระทรวงฯ โดยกรมปศุสัตว์ได้เร่งจัดทำยุทธศาสตร์พัฒนาโคนมและผลิตภัณฑ์นมปี 2560 - 2569 ให้แล้วเสร็จโดยเร็ว เพื่อสร้างกรอบในการวางแผนดำเนินการเกี่ยวกับการบริหารจัดการนมทั้งระบบของประเทศ ตามวิสัยทัศน์ของรัฐบาลที่ต้องการเห็น “ประเทศมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามปรัชญาของเศรษฐกิจพอเพียง” นำไปสู่การพัฒนาคุณภาพชีวิต สามารถสร้างรายได้และสร้างความสุขของเกษตรกรไทย ทั้งนี้ การขับเคลื่อนการพัฒนาอุตสาหกรรมโคนมไทย จำต้องได้รับความร่วมมือจากทุกภาคส่วนอย่างเช่นความร่วมมือที่ริเริ่มขึ้นในวันนี้ โดยมีหัวใจสำคัญอยู่ที่การพัฒนาคุณภาพน้ำนมและศักยภาพในการแข่งขันเกษตรกรผู้เลี้ยงโคนม
“ความร่วมมือนี้เป็นนิมิตรหมายอันดีที่สององค์กรผู้รับซื้อน้ำนมดิบเกือบครึ่งหนึ่งของปริมาณน้ำนมดิบที่ผลิตในประเทศไทย ร่วมกันจัดทำหลักสูตรพัฒนาคุณภาพโคนมแห่งชาติ ซึ่งบูรณาการองค์ความรู้ทางวิชาการทั้งทฤษฎีและปฏิบัติ เพื่อสร้างความเข้มแข็งให้กับองค์กรเกษตรกรโคนมและผลิตภัณฑ์นม มุ่งพัฒนาการผลิตน้ำนมโคและอุตสาหกรรมโคนมให้ได้มาตรฐานสากล อันเป็นยุทธศาสตร์พัฒนาโคนมและผลิตภัณฑ์โคนมของประเทศไทย และคนไทยทั่วประเทศก็จะได้ดื่มนมคุณภาพดีอย่างทั่วถึง รวมทั้งเพื่อสืบสานพระราชปณิธานของพระบาทสมเด็จพระเจ้าอยู่หัวรัชกาลที่ 9 อย่างยั่งยืนต่อไป
ดร.ณรงค์ฤทธิ์  วงศ์สุวรรณ  ผอ. อสค.  กล่าวว่า ในปี 2560 อ.ส.ค. ได้ดำเนินการเพื่อตอบสนองนโยบายรัฐมนตรีว่าการกระทรวงเกษตรและสหกรณ์ ที่กำหนดให้เป็นปีแห่งการยกระดับคุณภาพมาตรฐานของผลผลิตทางการเกษตร โดยจัดทำโครงการ Dairy Academy เพื่อสร้างให้เป็นศูนย์กลางแห่งการเรียนรู้ด้านส่งเสริมการเลี้ยงโคนมและอุตสาหกรรมโคนมครบวงจรของประเทศไทย จึงเป็นเรื่องที่น่ายินดี ที่มีภาคเอกชนอย่าง บมจ.ฟรีสแลนด์คัมพิน่า (ประเทศไทย) ให้ความสำคัญและร่วมจัดทำบันทึกข้อตกลงความร่วมมือในครั้งนี้ ซึ่งจะช่วยต่อยอดการดำเนินงานของ อ.ส.ค. ในการเป็นศูนย์กลางแห่งการเรียนรู้ด้านกิจการโคนมและอุตสาหกรรมนมที่ครบวงจรได้อย่างสมบูรณ์ยิ่งขึ้น

ที่มา : http://www.thaigov.go.th/news/contents/details/2587
