รัฐบาลไทย-ข่าวทำเนียบรัฐบาล-วธ.จับมือ5 จังหวัด ภาครัฐ เอกชน เครือข่ายวัฒนธรรม จัดงาน “บุญประเพณี เนื่องในวันเข้าพรรษา ประจำปี 2560” อนุรักษ์ แห่เทียนพรรษา-ตักบาตรดอกไม้ 6 - 10 ก.ค.นี้

วันจันทร์ที่ 3 กรกฎาคม 2560
วธ.จับมือ5 จังหวัด ภาครัฐ เอกชน เครือข่ายวัฒนธรรม จัดงาน “บุญประเพณี เนื่องในวันเข้าพรรษา ประจำปี 2560” อนุรักษ์ แห่เทียนพรรษา-ตักบาตรดอกไม้ 6 - 10 ก.ค.นี้
วธ.จับมือ5 จังหวัด ภาครัฐ เอกชน เครือข่ายวัฒนธรรม จัดงาน “บุญประเพณี เนื่องในวันเข้าพรรษา ประจำปี 2560” อนุรักษ์ แห่เทียนพรรษา-ตักบาตรดอกไม้ 6 - 10 ก.ค.นี้
เมื่อวันที่ 26 มิถุนายน ที่โรงละครแห่งชาติ (โรงเล็ก) นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานแถลงข่าวการจัด “งานบุญประเพณี เนื่องในวันเข้าพรรษา ประจำปี 2560” โดยมีดร.ฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม นายปรารพ เหล่าวานิช เลขานุการรัฐมนตรีว่าการ วธ. นายกฤษศญพงษ์ ศิริ ปลัด วธ. นายบัณฑิตย์ เทวีทิวารักษ์ ผู้ว่าราชการจังหวัดสระบุรี นายเสฐียรพงศ์  มากศิริ รองผู้ว่าราชการจังหวัดสุพรรณบุรี นายนิกร สุกใส รองผู้ว่าราชการจังหวัดอุบลราชธานี นายณรงค์ วุ่นซิ้ว รองผู้ว่าราชการจังหวัดนครราชสีมา นายเรวัต ประสงค์ รองผู้ว่าราชการจังหวัดพระนครศรีอยุธยา นายเกรียงศักดิ์ พิมพันธ์ดี นายกเทศมนตรีตำบลลาดชะโด พร้อมด้วยผู้บริหาร วธ. ผู้แทนหน่วยงานจากหน่วยงานรัฐ เอกชนและเครือข่ายด้านวัฒนธรรมเข้าร่วม
นายวีระ กล่าวว่า กระทรวงวัฒนธรรม (วธ.) ร่วมกับ จังหวัดอุบลราชธานี นครราชสีมา สุพรรณบุรี พระนครศรีอยุธยา และ สระบุรี รวมทั้งหน่วยงานภาครัฐเอกชน องค์กรปกครองส่วนท้องถิ่น และเครือข่ายด้านวัฒนธรรมจัดงาน “บุญประเพณี เนื่องในวันเข้าพรรษา ประจำปี 2560” เพื่อรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่ทรงมีคุณูปการต่องานด้านอนุรักษ์ ส่งเสริมศิลปวัฒนธรรม ประเพณี และสร้างความตระหนักในคุณค่า รวมถึงส่งเสริมการอนุรักษ์  ฟื้นฟู สืบสานและเผยแพร่มรดกทางวัฒนธรรม ประเพณีและภูมิปัญญาท้องถิ่น สอดคล้องกับนโยบายรัฐบาลประเทศไทย 4.0 เดินหน้าปฏิรูปประเทศไทยสู่ความมั่นคง มั่งคั่ง และยั่งยืน โดยใช้มิติทางวัฒนธรรมใน 5 สาขาได้แก่  ภาพยนตร์ แฟชั่น อาหาร มวยไทย เทศกาลและประเพณีในการสร้างรายได้สู่ท้องถิ่นและประเทศ
นายวีระ กล่าวอีกว่า สำหรับประเพณีการเข้าพรรษาเป็นพุทธบัญญัติที่ให้พระภิกษุทุกรูปต้องปฏิบัติตาม โดยการอธิษฐานอยู่ประจำในวัดหรือเสนาสนะที่คุ้มแดดคุ้มฝนได้แห่งหนึ่ง ไม่เที่ยวจาริกไปยังสถานที่ต่างๆ และไม่ไปค้างแรมในที่อื่น ตลอด 3 เดือนในฤดูฝน เว้นแต่มีกิจกรรมที่จำเป็นจริงๆ ซึ่งช่วงจำพรรษาจะอยู่ในช่วงฤดูฝน คือ แรม 1 ค่ำ เดือน 8 ถึง ขึ้น 15 ค่ำ เดือน 11 ของทุกปี ดังนั้น วธ. กับหน่วยงานรัฐ เอกชน และจังหวัดต่างๆ จัดงานประเพณีครั้งนี้ขึ้น โดยมีกิจกรรมงานบุญประเพณีแห่เทียนพรรษาช่วงเดือนกรกฎาคมนี้ใน 5 จังหวัด ได้แก่ พระนครศรีอยุธยา วันที่ 8 กรกฎาคม สุพรรณบุรี ระหว่างวันที่ 8-10 กรกฎาคม อุบลราชธานี และนครราชสีมา ระหว่างวันที่ 8-9 กรกฎาคม
นอกจากนี้ ยังจัดงาน “บุญประเพณีตักบาตรดอกไม้” ระหว่างวันที่ 6-9 กรกฎาคม ที่ สระบุรี  ซึ่งชาวอำเภอพระพุทธบาท จังหวัดสระบุรี ยึดถือประเพณีตักบาตรดอกไม้เป็นประเพณีสำคัญ ปฏิบัติสืบต่อกันมาเป็นประจำทุกปี โดยกำหนดเอาวันเข้าพรรษา คือวันแรม 1 ค่ำ เดือน 8 ของทุกปี เป็นวันประเพณีตักบาตรดอกไม้ชาวบ้านจะถวายดอกไม้แด่ภิกษุ-สามเณรที่กำลังเดินขึ้นไปที่พระอุโบสถและอธิษฐานเข้าพรรษาได้มีดอกไม้บูชาพระ
นายวีระ กล่าวด้วยว่า วธ. คาดว่าทั้งสองงานประเพณีดังกล่าวจะมีประชาชนเข้าร่วมงานจำนวนมากซึ่งจะทำให้ประชาชนรู้สึกภาคภูมิใจในความเป็นไทย รวมถึงร่วมอนุรักษ์สืบสานมรดกวัฒนธรรมของชาติ ตลอดจนช่วยกระตุ้นเศรษฐกิจและกระจายรายได้สู่ท้องถิ่น ทั้งนี้ เด็ก เยาวชน ประชาชนและนักท่องเที่ยวทั้งชาวไทยและชาวต่างประเทศสามารถเข้าร่วมงานประเพณี ทั้งสองงานได้โดยไม่เสียค่าใช้จ่ายใดๆ

ที่มา : http://www.thaigov.go.th/news/contents/details/4970
