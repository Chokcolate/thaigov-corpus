รัฐบาลไทย-ข่าวทำเนียบรัฐบาล-Telenor Group ยืนยันพร้อมสนับสนุนไทยแลนด์ 4.0 ของรัฐบาล มุ่งสู่การเป็น Digital hub ของไทย

วันศุกร์ที่ 26 พฤษภาคม 2560
Telenor Group ยืนยันพร้อมสนับสนุนไทยแลนด์ 4.0 ของรัฐบาล มุ่งสู่การเป็น Digital hub ของไทย
Telenor Group ยืนยันพร้อมสนับสนุนไทยแลนด์ 4.0 ของรัฐบาล มุ่งสู่การเป็น Digital hub ของไทย
วันนี้ (25 พ.ค. 2560 ) เวลา 09.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายซิคเว่ เบรกเก้ (Mr. Sigve Brekke) ประธานและผู้บริหารระดับสูงของบริษัท Telenor Group เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี
พลโท วีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญของการสนทนา ดังนี้
นายกรัฐมนตรีกล่าวขอบคุณที่กลุ่มบริษัท Telenor Group ลงทุนในไทยอย่างต่อเนื่อง และมีบทบาทในการพัฒนาบริการโทรคมนาคมและการสื่อสารดิจิทัลของไทย รวมทั้งยินดีที่ DTAC กับกระทรวงดิจิทัลเพื่อเศรษฐกิจและสังคม (ดศ.) ได้จัดทำบันทึกข้อตกลงความร่วมมือร่วมกัน ซึ่งแสดงให้เห็นถึงความก้าวหน้าในความร่วมมือระหว่างกัน ซึ่งรัฐบาลให้ความสำคัญอย่างยิ่งต่อ “การปฎิรูป” โดยมีเป้าหมายสำคัญคือการยกระดับประเทศสู่ไทยแลนด์ 4.0  ด้วยความเชื่อมั่นว่าเทคโนโลยีดิจิทัลสามารถตอบปัญหาความท้าทายที่ประเทศกำลังเผชิญเพื่อเพิ่มโอกาสในการพัฒนาทางเศรษฐกิจและสังคม ให้ประเทศก้าวข้ามกับดักรายได้ปานกลาง ซึ่งไทยอยู่ระหว่างการพัฒนาโครงสร้างพื้นฐานด้านดิจิทัล ทั้งการให้บริการอินเทอร์เน็ตความเร็วสูงให้ครอบคลุมทุกตำบลและในพื้นที่ห่างไกล และการเพิ่มประสิทธิภาพโครงข่ายอินเทอร์เน็ตระหว่างประเทศ เพื่อเปิดเส้นทางเชื่อมต่อไปยังภูมิภาคต่างๆ ทั่วโลก เพื่อมุ่งสู่การเป็น Digital Hub ของไทย
นายกรัฐมนตรียังได้กล่าวย้ำว่า รัฐบาลดำเนินการทุกอย่างด้วยความโปร่งใส เป็นธรรม และตรวจสอบได้ บนพื้นฐานของผลประโยชน์ร่วมกัน ทั้งยังเห็นว่าประสบการณ์ด้านดิจิทัลของกลุ่มบริษัทฯ โดยเฉพาะอย่างยิ่งในด้านความปลอดภัยทางไซเบอร์ (cyber security) และ startup จะเป็นประโยชน์และมีส่วนช่วยสนับสนุนให้ไทยกลายเป็น Digital Hub ได้โดยเร็ว นอกจากนี้ นายกรัฐมนตรียังได้กล่าวเชิญกลุ่มบริษัทฯให้เข้ามามีส่วนร่วมในโครงการ Digital Park Thailand ตามนโยบายโครงการระเบียงเศรษฐกิจภาคตะวันออก (EEC) อีกด้วย
โอกาสนี้ นายเบรกเก้ ประธานกลุ่มบริษัทฯ ได้กล่าวแสดงความประทับใจในโอกาสเข้าเยี่ยมคารวะนายกรัฐมนตรี โดยกลุ่มบริษัทฯยินดีแบ่งปันประสบการณ์และความรู้ในสาขาที่เชี่ยวชาญ พร้อมกล่าวชื่นชมและยืนยันว่า กลุ่มบริษัทฯ พร้อมที่จะเข้ามามีส่วนร่วมในนโยบายไทยแลนด์ 4.0 ของรัฐบาล โดยกลุ่มบริษัทฯถือว่าประเทศไทยเป็นหุ้นส่วนในระยะยาว (Long term partner)
*******************************

ที่มา : http://www.thaigov.go.th/news/contents/details/4016
