รัฐบาลไทย-ข่าวทำเนียบรัฐบาล-รมว.สธ.ร่วมการประชุมรัฐมนตรีสาธารณสุขอาเซียน อาเซียนบวกสาม และอาเซียน-จีน ที่บรูไน ดารุสซาลาม

วันพฤหัสบดีที่ 7 กันยายน 2560
รมว.สธ.ร่วมการประชุมรัฐมนตรีสาธารณสุขอาเซียน อาเซียนบวกสาม และอาเซียน-จีน ที่บรูไน ดารุสซาลาม
รัฐมนตรีว่าการกระทรวงสาธารณสุข นำคณะผู้บริหารกระทรวงสาธารณสุขไทย ร่วมการประชุมรัฐมนตรีสาธารณสุขอาเซียน ครั้งที่ 13
รัฐมนตรีว่าการกระทรวงสาธารณสุข นำคณะผู้บริหารกระทรวงสาธารณสุขไทย ร่วมการประชุมรัฐมนตรีสาธารณสุขอาเซียน ครั้งที่ 13 รัฐมนตรีสาธารณสุขอาเซียนบวกสาม ครั้งที่ 7 และรัฐมนตรีสาธารณสุขอาเซียน-จีน ครั้งที่ 6 ระหว่างวันที่ 6 – 7 กันยายน 2560 ที่ประเทศบรูไน ดารุสซาลาม พร้อมแสดงความมุ่งมั่นร่วมแก้ปัญหาสุขภาพที่สำคัญของภูมิภาคและพัฒนาสุขภาพที่ยั่งยืนของภูมิภาคอาเซียนและอาเซียนบวกสาม
บ่ายวันนี้ (5 กันยายน 2560) ศาสตราจารย์คลินิก เกียรติคุณ นายแพทย์ปิยะสกล สกลสัตยาธร รัฐมนตรีว่าการกระทรวงสาธารณสุข ให้สัมภาษณ์ว่า ได้นำคณะผู้บริหารกระทรวงสาธารณสุขไทย ไปร่วมการประชุมรัฐมนตรีสาธารณสุขอาเซียน ครั้งที่ 13 รัฐมนตรีสาธารณสุขอาเซียนบวกสาม ครั้งที่ 7 และรัฐมนตรีสาธารณสุขอาเซียน-จีน ครั้งที่ 6 ระหว่างวันที่ 6 – 7  กันยายน 2560 ที่กรุงบันดาร์เสรี เบกาวัน ประเทศบรูไน ดารุสซาลาม ซึ่ง การประชุมรัฐมนตรีสาธารณสุขอาเซียนและการประชุมอื่นๆ ที่เกี่ยวข้องจัดขึ้นทุก 2 ปี โดยประเทศสมาชิกหมุนเวียนเป็นเจ้าภาพตามลำดับอักษร ซึ่งครั้งนี้ประเทศบรูไน ดารุสซาลามเป็นเจ้าภาพจัดการประชุม ภายใต้หัวข้อหลัก “ร่วมกันสร้างสุขภาพที่ดีให้ประชาคมอาเซียน” (Together Towards a Healthy ASEAN) ซึ่งจะใช้โอกาสนี้เรียกร้องให้ประเทศอาเซียน และอาเซียนบวกสามร่วมพลังสร้างความเข้มแข็งของระบบสุขภาพและสร้างวัฒนธรรมสุขภาพของภูมิภาคเพื่อบรรลุวิสัยทัศน์ของประชาคมอาเซียน ปี ค.ศ. 2025 : มุ่งหน้าไปด้วยกัน (ASEAN 2025 : Forging ahead together)
ศาสตราจารย์คลินิก เกียรติคุณ นายแพทย์ปิยะสกลกล่าวต่อว่า ในวันที่ 6 กันยายน 2560 มีกำหนดการเข้าเฝ้าสมเด็จพระราชาธิบดีฮัจญี ฮัสซานัล โบลเกียห์ มูอิซซัดดีน วัดเดาละห์  พระราชาธิบดีแห่งบรูไน ณ พระราชวัง อิสตานา นูรูล อิมาน (Istana Nurul Iman)  ร่วมกับรัฐมนตรีสาธารณสุขอาเซียนและประเทศบวกสาม (จีน ญี่ปุ่น และเกาหลีใต้) และหารือทวิภาคีกับประเทศสมาชิกอาเซียน และร่วมการประชุมที่สำคัญ ได้แก่การสร้างวัฒนธรรมเพื่อสร้างเสริมสุขภาพของภูมิภาคอาเซียน (Building a culture of health across ASEAN ) โดยจะนำประสบการณ์ของไทยไปแลกเปลี่ยนกับประเทศสมาชิกในประเด็นการสร้างทางเลือกเพื่อสุขภาพ  การร่วมมือกับทุกภาคส่วนในการจัดการปัญหาสุขภาพและโอกาสด้านสุขภาพจากการรวมตัวกันของประชาคมอาเซียน
สำหรับวันสุดท้ายของการประชุมฯ จะมีการรับรองแถลงการณ์ร่วมของรัฐมนตรีสาธารณสุขอาเซียน รัฐมนตรีสาธารณสุขอาเซียนบวกสาม และรัฐมนตรีสาธารณสุขอาเซียน-จีน เพื่อแสดงความมุ่งมั่นในการแก้ปัญหาสุขภาพที่สำคัญของภูมิภาคและพัฒนาสุขภาพที่ยั่งยืนของภูมิภาคอาเซียนและอาเซียนบวกสามร่วมกัน ซึ่งกระทรวงสาธารณสุขไทยพร้อมให้การสนับสนุนความร่วมมือด้านสุขภาพภายใต้กรอบนี้อย่างเต็มที่ เพื่อให้เกิดประโยชน์สูงสุดต่อไทยและต่อภูมิภาคอาเซียน
********************************  5 กันยายน 2560

ที่มา : http://www.thaigov.go.th/news/contents/details/6436
