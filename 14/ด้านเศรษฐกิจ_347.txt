รัฐบาลไทย-ข่าวทำเนียบรัฐบาล-การอบรมความรู้เพื่อการประกอบธุรกิจสินเชื่อพิโกไฟแนนซ์

วันศุกร์ที่ 5 พฤษภาคม 2560
การอบรมความรู้เพื่อการประกอบธุรกิจสินเชื่อพิโกไฟแนนซ์
ผู้อำนวยการสำนักงานเศรษฐกิจการคลัง กล่าวเปิดการอบรมความรู้เพื่อการประกอบธุรกิจสินเชื่อพิโกไฟแนนซ์ เมื่อวันที่ 4 พฤษภาคม 2560 ณ โรงแรมมิราเคิล แกรนด์ คอนเวนชั่น กรุงเทพมหานคร
นายกฤษฎา  จีนะวิจารณะ ผู้อำนวยการสำนักงานเศรษฐกิจการคลัง ได้กล่าวเปิดการอบรมความรู้เพื่อการประกอบธุรกิจสินเชื่อพิโกไฟแนนซ์ เมื่อวันที่ 4 พฤษภาคม 2560 ณ โรงแรมมิราเคิล แกรนด์ คอนเวนชั่น กรุงเทพมหานคร โดยได้กล่าวถึงความสำคัญของสินเชื่อรายย่อยระดับจังหวัดภายใต้การกำกับ (สินเชื่อพิโกไฟแนนซ์) ซึ่งเป็นสินเชื่อในระบบที่เป็นทางเลือกใหม่ของประชาชนแทนการกู้ยืมเงินนอกระบบโดยการจัดการอบรมในครั้งนี้มีวัตถุประสงค์เพื่อสร้างความรู้ความเข้าใจให้กับผู้ประกอบการ และแนะแนวทางในการประกอบธุรกิจสินเชื่อพิโกไฟแนนซ์ ให้ถูกต้องตามหลักเกณฑ์ เงื่อนไข รวมถึงกฎหมายที่เกี่ยวข้องอื่น ๆ ได้ต่อไป โดยมีผู้เข้าร่วมการอบรมจำนวนประมาณ 200 คน ประกอบด้วย นิติบุคคลที่ได้รับอนุญาตให้ประกอบธุรกิจสินเชื่อพิโกไฟแนนซ์ นิติบุคคลที่อยู่ระหว่างยื่นคำขออนุญาตประกอบธุรกิจสินเชื่อพิโกไฟแนนซ์ และผู้แทนหน่วยงานภาคีของกระทรวงการคลังในการแก้ไขปัญหาหนี้นอกระบบ ได้แก่ สำนักงานคุ้มครองสิทธิและช่วยเหลือทางกฎหมายแก่ประชาชน สำนักงานตำรวจแห่งชาติ ธนาคารแห่งประเทศไทย กรมการปกครอง กรมสรรพากร กรมบัญชีกลาง ธนาคารออมสิน และธนาคารเพื่อการเกษตรและสหกรณ์การเกษตร
ในการอบรมดังกล่าวผู้ประกอบการได้รับทราบและเข้าใจถึงพื้นฐานที่จำเป็นเกี่ยวกับสินเชื่อพิโกไฟแนนซ์ ใน 5 หัวข้อ ได้แก่ (1) ประกอบธุรกิจสินเชื่อพิโกไฟแนนซ์อย่างไรให้เป็นไปตามหลักเกณฑ์ (2) หลักกฎหมายต้องรู้สำหรับผู้ประกอบธุรกิจสินเชื่อพิโกไฟแนนซ์ (3) เทคนิคการวิเคราะห์สินเชื่อ
รายย่อยและการบริหารความเสี่ยง (4) เรื่องง่าย ๆ เกี่ยวกับการบัญชีและภาษีอากร และ (5) แนวทางการกำกับดูแลธุรกิจสินเชื่อพิโกไฟแนนซ์ โดยมีวิทยากรจาก สศค. ธนาคารออมสิน และกรมสรรพากร ร่วมให้ความรู้
ทั้งนี้ นายกฤษฎาฯ ได้กล่าวเน้นย้ำให้ผู้สนใจจะขออนุญาตประกอบธุรกิจสินเชื่อพิโกไฟแนนซ์จัดเตรียมเอกสารหลักฐานต่าง ๆ ให้ถูกต้อง ครบถ้วน และนำเสนอแผนธุรกิจที่สมบูรณ์เป็นไปตามหลักเกณฑ์ที่กฎหมายกำหนดไว้ ตามข้อมูลที่เผยแพร่ในเว็ปไซต์ www.1359.go.th นอกจากนี้ สศค. กำหนดจะจัดการอบรมให้ความรู้ในลักษณะดังกล่าวในภูมิภาคต่าง ๆ ตลอดปี 2560 เพื่อให้ผู้ประกอบการ หน่วยราชการส่วนภูมิภาคและท้องถิ่น มีความเข้าใจและช่วยสนับสนุนธุรกิจสินเชื่อพิโกไฟแนนซ์ให้เป็นที่แพร่หลาย และเติบโตอย่างต่อเนื่องต่อไปในอนาคต
สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง
โทรศัพท์สายด่วน 1359
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3561
