รัฐบาลไทย-ข่าวทำเนียบรัฐบาล-วช. โชว์ผลงานวิจัยไทยกวาดรางวัลในเวทีนานาชาติ เพื่อนำประเทศสู่นวัตกรรม Thailand 4.0 ตามนโยบายของรัฐบาล

วันศุกร์ที่ 20 ตุลาคม 2560
วช. โชว์ผลงานวิจัยไทยกวาดรางวัลในเวทีนานาชาติ เพื่อนำประเทศสู่นวัตกรรม Thailand 4.0 ตามนโยบายของรัฐบาล
รอง นรม.พล อ.อ. ประจินฯ เป็นประธานแถลงข่าวในโอกาสนักวิจัยและนักประดิษฐ์ที่มีผลงานโดดเด่นได้รับรางวัลในเวทีนานาชาติ
วันนี้ (20 ตุลาคม 2560) เวลา 13.00 น. ณ ห้องประชุม จอมพลสฤษดิ์ ธนะรัชต์ ชั้น 2 อาคาร วช.1 สำนักงานคณะกรรมการวิจัยแห่งชาติ (วช.) ถนนพหลโยธิน เขตจตุจักร กรุงเทพฯ พลอากาศเอก ประจิน จั่นตอง รองนายกรัฐมนตรี เป็นประธานแถลงข่าวในโอกาสนักวิจัยและนักประดิษฐ์ที่มีผลงานโดดเด่นได้รับรางวัลในเวทีนานาชาติ จำนวน 79 รางวัล
โอกาสนี้ ศาสตราจารย์ นายแพทย์สิริฤกษ์ ทรงศิวิไล เลขาธิการคณะกรรมการวิจัยแห่งชาติ ได้กล่าวรายงานว่า วช. ได้ส่งเสริมและสนับสนุนนักวิจัยและนักประดิษฐ์ไทยในการนำผลงานที่มีคุณภาพและมีศักยภาพเข้าร่วมแสดงนิทรรศการและประกวดผลงานในเวทีระดับนานาชาติ ซึ่งล่าสุด วช.ได้นำทีมนักวิจัยและนักประดิษฐ์ไทยไปสร้างชื่อเสียงที่ประเทศไต้หวัน และสาธารณรัฐโปแลนด์ ในงาน “13th Taipei international Invention Show & Technomart” (INST 2017) ซึ่งจัดขึ้นระหว่างวันที่ 28 – 30 กันยายน 2560 โดยมีนักวิจัย และนักประดิษฐ์ไทยเข้าร่วมประกวด จำนวน 46 ผลงาน จาก 19 หน่วยงาน ภายในงานมีหน่วยงานจากประเทศต่าง ๆ เข้าร่วมกว่า 19 ประเทศ และผลงานเข้าร่วมประกวดและจัดแสดงกว่า 1,000 ผลงาน
โดยผลงานของนักวิจัยและนักประดิษฐ์ไทยได้รับรางวัล Platinum Award จากผลงานเรื่อง “VIP-Safe Plus” ชุดตรวจแลมป์เคมีไฟฟ้าแบบรวดเร็วขนาดพกพา ของศูนย์พันธุวิศวกรรมและเทคโนโลยีชีวภาพแห่งชาติ (Biotec) สำนักงานพัฒนาวิทยาศาสตร์และเทคโนโลยีแห่งชาติ (สวทช.) ซึ่งรางวัลดังกล่าวเป็นรางวัลที่มอบให้กับผลงานของนักประดิษฐ์ไทยประเทศเดียวจาก 23 รางวัล (อีก 22 รางวัลมอบให้กับนักประดิษฐ์ชาวไต้หวัน) นอกจากนี้ยังได้รับรางวัลเหรียญทองเกียรติยศ จำนวน 9 รางวัล รางวัลเหรียญเงิน จำนวน 11 รางวัล รางวัลเหรียญทองแดง จำนวน 13 รางวัล และรางวัลพิเศษ (Special Prize) จากประเทศต่าง ๆ จำนวน 16 รางวัล และงาน "11th International Warsaw Invention Show " (IWIS 2017) ระหว่างวันที่ 9 – 11 ตุลาคม 2560 ณ กรุงวอร์ซอ สาธารณรัฐโปแลนด์ มีนักวิจัย และนักประดิษฐ์ไทยเข้าร่วมประกวด จำนวน 19 ผลงาน จาก 7 หน่วยงาน ซึ่งภายในงานมีหน่วยงานจากประเทศต่าง ๆ เข้าร่วมกว่า 32 ประเทศ และมีผลงานเข้าร่วมประกวดและจัดแสดงกว่า 400 ผลงาน ในเวทีนี้นักวิจัย และนักประดิษฐ์ไทยสามารถคว้ารางวัล Platinum Award ซึ่งเป็นรางวัลสูงสุดของงานจากผลงานเรื่อง "อุปกรณ์ซ่อมสายไฟฟ้าแรงสูง โดยวิธีไม่ดับกระแสไฟฟ้า" ของการไฟฟ้าฝ่ายผลิตแห่งประเทศไทย และยังมีผลงานของนักวิจัย และนักประดิษฐ์ไทยได้รับรางวัลเหรียญทองเกียรติยศ จำนวน 3  ผลงาน รางวัลเหรียญทองจำนวน 4 ผลงาน เหรียญเงิน จำนวน 8 ผลงาน และ เหรียญทองแดง จำนวน 3 ผลงาน และรางวัล Special Prize จากประเทศต่าง ๆ กว่า 10 ผลงาน
หลังจากที่รองนายกรัฐมนตรีได้เป็นประธานแถลงข่าวดังกล่าวแล้ว ได้กล่าวแสดงความยินดีกับนักวิจัยและนักประดิษฐ์ทั้งชาวไทยและชาวต่างประเทศ ที่ได้รับรางวัลเกียรติยศดังกล่าว ซึ่งถือได้ว่า วช. ได้สนองตอบนโยบายของรัฐบาลในการขับเคลื่อนนวัตกรรมให้ก้าวสู่ Thailand 4.0 เพื่อต่อยอดมูลค่าสู่เศรษฐกิจการค้าเชิงพาณิชย์ทำให้นวัตกรรมไทยได้รับการยอมรับในระดับเวทีนานาชาติอย่างเด่นชัด
อนึ่ง ผลงานของนักวิจัยและนักประดิษฐ์ไทยได้รับรางวัลจากนานาชาติจะนำไปจัดแสดงในงานวันนักประดิษฐ์ ประจำปี 2561 ระหว่างวันที่ 2 – 5 กุมภาพันธ์ 2561 ณ ศูนย์แสดงนิทรรศการและการประชุม ไบเทค บางนา กรุงเทพฯ
..................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7558
