รัฐบาลไทย-ข่าวทำเนียบรัฐบาล-ขับเคลื่อนโรงเรียนคุณธรรมและศาสตร์พระราชา ที่โรงเรียนเบญจมราชานุสรณ์ และสวนกุหลาบวิทยาลัย นนทบุรี

วันพฤหัสบดีที่ 3 สิงหาคม 2560
ขับเคลื่อนโรงเรียนคุณธรรมและศาสตร์พระราชา ที่โรงเรียนเบญจมราชานุสรณ์ และสวนกุหลาบวิทยาลัย นนทบุรี
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ พบปะสนทนากับผู้บริหาร คณาจารย์ และนักเรียนโรงเรียนเบญจมราชานุสรณ์ เรื่อง "โรงเรียนคุณธรรมสืบสานพระราชปณิธาน"
พร้อมทั้งบรรยายพิเศษเรื่อง "ศาสตร์พระราชากับพัฒนาการทางการศึกษา" แก่ผู้บริหาร คณาจารย์ และนักเรียนโรงเรียนสวนกุหลาบวิทยาลัย นนทบุรี
ม.ล.ปนัดดา ดิศกุล กล่าวว่า การมาพบปะในครั้งนี้ เพื่อใคร่ขอความร่วมมือครู อาจารย์ และลูกหลานนักเรียน ในเรื่องของการขับเคลื่อนโครงการ "โรงเรียนคุณธรรม" ให้ครอบคลุมทุกโรงเรียน รวมไปถึงสถาบันอุดมศึกษา เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9 และยังเป็นการช่วยกันเสริมสร้างเกียรติยศ เกียรติภูมิ ให้กับโรงเรียนอีกด้วย
นอกจากนี้ ได้ขอความร่วมมือจากครู อาจารย์ ในการช่วยกันอบรม สั่งสอนศิษย์ ตามกรอบแนวคิดที่สำคัญของโรงเรียนคุณธรรม 5 ข้อ ได้แก่ 1) ความพอเพียง 2) ความกตัญญู 3) ความซื่อสัตย์สุจริต 4) ความรับผิดชอบ 5) อุดมการณ์คุณธรรมจริยธรรม ตลอดจนรักษาเอกลักษณ์ของชนชาติไทย ทั้งการไหว้ การวางตัวให้เหมาะสม และการอ่อนน้อมถ่อมตน และช่วยกันขยายผลในเรื่องของโรงเรียนคุณธรรมไปสู่โรงเรียนใกล้เคียง เพื่อเป็นการสืบสานพระราชปณิธานของในหลวงรัชกาลที่ 9
ในส่วนของ "ศาสตร์พระราชา" สมเด็จพระเจ้าอยู่หัวมหาวชิราลงกรณ บดินทรเทพยวรางกูร ในหลวงรัชกาลที่ 10 ทรงมีพระราชดำรัสแก่ประชาชนชาวไทย ตลอดจนลูกหลานเยาวชน ให้ช่วยกันสืบสานพระราชปณิธานและเดินตามรอยเบื้องพระยุคลบาทในหลวงรัชกาลที่ 9 ช่วยกันนำพาประเทศไปสู่ความร่มเย็นเป็นสุข โดยเฉพาะการสร้างให้ลูกหลานเยาวชนมีทัศนคติที่ดีต่อประเทศชาติ มีความรักต่อชาติบ้านเมือง และเป็นคนดีของสังคมสืบไป
อิทธิพล รุ่งก่อน, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/5654
