รัฐบาลไทย-ข่าวทำเนียบรัฐบาล-มหาดไทยเดินหน้าโครงการของขวัญปีใหม่ คัดสรร 14 โครงการพิเศษ ส่งต่อความสุข ต้อนรับปีใหม่ 2561 ด้วยความห่วงใยสู่พี่น้องคนไทยทั่วประเทศ

วันอังคารที่ 26 ธันวาคม 2560
มหาดไทยเดินหน้าโครงการของขวัญปีใหม่ คัดสรร 14 โครงการพิเศษ ส่งต่อความสุข ต้อนรับปีใหม่ 2561 ด้วยความห่วงใยสู่พี่น้องคนไทยทั่วประเทศ
มหาดไทยเดินหน้าโครงการของขวัญปีใหม่ คัดสรร 14 โครงการพิเศษ ส่งต่อความสุข ต้อนรับปีใหม่ 2561 ด้วยความห่วงใยสู่พี่น้องคนไทยทั่วประเทศ
วันนี้ (25 ธ.ค. 60) นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้เห็นชอบโครงการของขวัญปีใหม่กระทรวงมหาดไทย เพื่อมอบเป็นของขวัญให้แก่พี่น้องประชาชน สำหรับปี 2561 กระทรวงมหาดไทยได้คัดเลือกงานในภารกิจของกระทรวงมหาดไทยที่จะเป็นประโยชน์ต่อพี่น้องประชาชนมาจัดทำเป็นโครงการพิเศษเพื่อเป็น “ของขวัญมหาดไทย ส่งต่อความสุข ต้อนรับปีใหม่ 2561” เพื่อส่งความสุขสู่ประชาชน ผ่าน 14 โครงการสำคัญ ดังนี้
1. ตลาดประชารัฐ : สร้างโอกาส สร้างอาชีพ สร้างรายได้ โดยบูรณาการความร่วมมือตลาดประชารัฐ ทั้ง 10 ประเภท เพื่อพัฒนาตลาดใหม่และขยายพื้นที่ตลาดที่มีอยู่เดิม ส่งเสริมให้เป็นตลาดสะอาด ปลอดภัย และไม่ใช้ภาชนะจากโฟม ส่งเสริมให้เกษตรกร ผู้มีรายได้น้อย ชุมชน รวมทั้งผู้ประกอบการที่เดือดร้อนจากการไม่มีสถานที่ค้าขาย ให้มีพื้นที่ในการค้าขายเพิ่มขึ้นอย่างน้อย ร้อยละ 10 จากพื้นที่เดิม
2. สร้างอาชีพ สร้างรายได้ให้ชุมชน บนวิถีพอเพียง โดยการฝึกอาชีพให้ครัวเรือนกลุ่มเป้าหมาย ผู้ประกอบการ OTOP ให้ได้รับการพัฒนาศักยภาพเพิ่มขึ้น เพื่อให้สามารถพึ่งตนเองได้ มีอาชีพและรายได้เพิ่มขึ้น สามารถเข้าถึงแหล่งทุนในชุมชนได้อย่างทั่วถึงและเพียงพอ
3. สถานธนานุบาลท้องถิ่นทั่วไทย มอบของขวัญปีใหม่แก่ประชาชน โดยใช้มาตรการลดดอกเบี้ยโรงรับจำนำของรัฐ เพื่อลดอัตราดอกเบี้ยให้แก่ประชาชนผู้มีรายได้น้อย ในช่วงเทศกาลปีใหม่ และตลอดปี 2561 เพื่อบรรเทาความเดือดร้อนเฉพาะหน้าในด้านค่าใช้จ่าย ทำให้มีเงินทุนหมุนเวียนในอัตราดอกเบี้ยต่ำ และไม่ต้องกู้เงินนอกระบบ
4. หมู่บ้านชุมชนสดใส ประชารัฐสุขใจ ปลอดภัยจากขยะอันตราย โดยให้ทุกหมู่บ้าน/ชุมชนติดตั้งจุดรวบรวมขยะอันตรายในพื้นที่องค์กรปกครองส่วนท้องถิ่นให้ได้ครบ 100 % ภายในปี พ.ศ.2561 เพื่อป้องกันและแก้ไขปัญหามลพิษที่เกิดจากขยะอันตรายภายในครัวเรือนและชุมชน รวมทั้งส่งเสริมให้ประชาชนใส่ใจในปัญหาและอันตรายของขยะอันตรายที่ต้องมีการแยกประเภทให้ถูกวิธี
5. ศูนย์ดำรงธรรมนำสุข คลายทุกข์ด้านที่ดิน โดยเพิ่มช่องทางการให้บริการ และติดตั้งระบบ HOT LINE จำนวน 10 คู่สาย เพื่อบริการตอบข้อสงสัยโดยผู้เชี่ยวชาญ ตลอด 24 ชั่วโมง โดยเฉพาะความเดือดร้อนและข้อสงสัยด้านที่ดิน
6. ปีใหม่ปลอดภัย คนไทยปลอดทุกข์ ศูนย์ดำรงธรรมเคลื่อนที่ โดยจัดตั้งศูนย์ดำรงธรรมอำเภอเคลื่อนที่ ณ จุดอำนวยการความปลอดภัยทางถนนในช่วงเทศกาลปีใหม่ 2561 บริการตลอด 24 ชั่วโมง เพื่ออำนวยความสะดวก ป้องกันและลดอุบัติเหตุจากการเดินทางของประชาชนในช่วงเทศกาล
7. อำนวยความสะดวก ลดสำเนาเอกสาร ขอรับบริการใช้เพียงบัตรประชาชนใบเดียว โดยประชาชนสามารถใช้บัตรประจำตัวประชาชนเพียงใบเดียวไปติดต่อขอรับบริการจากภาครัฐ เพื่อความสะดวก รวดเร็ว ลดค่าใช้จ่ายในการทำสำเนา
8. ของขวัญปีใหม่ ประชาปลอดภัย บรรเทาอุทกภัยด้วยผังลุ่มน้ำ โดยวางผังการระบายน้ำครอบคลุมทุกจังหวัดทั่วประเทศ และมีแผนที่เสี่ยงภัยน้ำท่วมและทางน้ำหลากทั้งระดับจังหวัดและระดับลุ่มน้ำ เพื่อลดปัญหาสิ่งก่อสร้างและโครงสร้างพื้นฐานที่กีดขวางทางน้ำ
9. แบบบ้านสานฝัน ของขวัญปีใหม่ จัดทำแบบบ้านสานฝัน และแบบบ้านต้านทานแผ่นดินไหว เพื่อตอบสนองความต้องการของประชาชน รวม 16 แบบ แบ่งเป็น บ้านพอเพียง 10 แบบ และ บ้านต้านแผ่นดินไหว 6 แบบ เพื่อให้ประชาชนมีแบบบ้านที่ถูกต้องตามหลักวิชาการ มีความมั่นคง แข็งแรง สามารถนำไปขออนุญาตก่อสร้างได้อย่างรวดเร็ว โดยไม่ต้องเสียค่าใช้จ่ายในการออกแบบและประมาณราคา
10 .ขับรถมีน้ำใจ รักษาวินัยจราจร เพื่อสร้างความตระหนัก รับรู้ และกระตุ้นเตือนจิตสำนึกให้กับประชาชนผู้ใช้รถใช้ถนนในช่วงเทศกาลปีใหม่ 2561 โดยใช้กลไกประชารัฐเป็นแนวทางในการดำเนินงาน เน้นการบังคับใช้กฎหมายอย่างเคร่งครัด จริงจัง และต่อเนื่อง เพื่อให้พี่น้องประชาชนได้เดินทางสัญจรอย่างปลอดภัยและมีความสุขในช่วงเทศกาลปีใหม่นี้
11. ถนนสวยแห่งความสุข (Sukhumvit Make a Wish) โดยนำสายสื่อสารลงดิน (บริเวณถนนสุขุมวิท) เนื่องจากเป็นพื้นที่เศรษฐกิจและแหล่งท่องเที่ยวสำคัญของกรุงเทพมหานคร ทำให้ระบบไฟฟ้ามีความมั่นคง ปลอดภัย และเสริมสร้างทัศนียภาพที่สวยงาม เพิ่มคุณภาพชีวิตของประชาชนในพื้นที่ ส่งเสริมรายได้จากการท่องเที่ยว และสนับสนุนนโยบายการขับเคลื่อนประเทศไทยสู่การเป็นมหานครแห่งอาเซียน “Smart Metro”
12. 74 ชุมชนปลอดภัยใช้ไฟ PEA โดยเปิดคลินิกบริการด้านไฟฟ้าและแนะนำการใช้ไฟฟ้าอย่างประหยัดและปลอดภัย รวมทั้งตรวจสอบปรับปรุงอุปกรณ์ไฟฟ้าในชุมชน เพื่อให้ประชาชนมีความรู้ในการใช้ไฟฟ้าอย่างประหยัดและปลอดภัยมากขึ้น เบื้องต้นจะคัดเลือกชุมชุมที่มีความเสี่ยงต่อการเกิดภัยพิบัติทางธรรมชาติและอัคคีภัย
13. MWA onMobile แอปฯ ของคนเมือง ครบทุกเรื่องน้ำประปา โดยการพัฒนาและปรับปรุงรูปแบบการให้บริการที่ทันสมัย สร้างความสะดวก รวดเร็ว เข้าถึงง่าย และสนองนโยบายมหาดไทย 4.0 และไทยแลนด์ 4.0 เพื่อให้ประชาชนเข้าถึงข้อมูลที่เป็นประโยชน์เกี่ยวกับการใช้น้ำ และเพิ่มช่องทางการชำระค่าน้ำประปาที่สะดวก รวดเร็ว ทั้งนี้ ผู้ใช้น้ำที่โหลด Application ตลอดเดือนมกราคม 2561 จะได้รับส่วนลดค่าน้ำ 100 บาท และสุดท้าย ลำดับที่
14. ประปาเพื่อประชารัฐ โดยการประปาภูมิภาค ร่วมมือกับองค์กรปกครองส่วนท้องถิ่นทั่วประเทศ รณรงค์ให้ “ประชารัฐ” ดูแลระบบประปาภายในอาคาร บ้านเรือน และสำนักงาน ให้อยู่ในสภาพใช้งานได้ดี ไม่ก่อให้เกิดการสูญเสียน้ำโดยไร้ประโยชน์ เพื่อปลูกฝังพฤติกรรมการใช้น้ำอย่างคุ้มค่า เป็นแบบอย่างที่ดีให้กับประชาชนในพื้นที่
ปลัดกระทรวงมหาดไทย กล่าวเพิ่มเติมว่า เพื่อให้การส่งมอบความสุข และความปรารถนาดี ส่งต่อถึงพี่น้องประชาชนอย่างทั่วถึง และเป็นธรรม กระทรวงมหาดไทยได้เน้นย้ำให้ทุกหน่วยงานที่เกี่ยวข้อง เร่งขับเคลื่อนการปฏิบัติงานให้เห็นผลอย่างชัดเจน และเป็นรูปธรรม เพื่อส่งมอบความสุขรับปีใหม่ 2561 สู่พี่น้องคนไทยทั่วทั้งประเทศ.
ครั้งที่ 200/2560
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9005
