รัฐบาลไทย-ข่าวทำเนียบรัฐบาล-มท.2 ย้ำให้ ม.ราชภัฏอุดรธานีเชื่อมโยงทุกองคาพยพในพื้นที่ เพื่อวางยุทธศาสตร์การพัฒนาอย่างยั่งยืน

วันศุกร์ที่ 26 มกราคม 2561
มท.2 ย้ำให้ ม.ราชภัฏอุดรธานีเชื่อมโยงทุกองคาพยพในพื้นที่ เพื่อวางยุทธศาสตร์การพัฒนาอย่างยั่งยืน
มท.2 ย้ำให้ ม.ราชภัฏอุดรธานีเชื่อมโยงทุกองคาพยพในพื้นที่ เพื่อวางยุทธศาสตร์การพัฒนาอย่างยั่งยืน
วันนี้ (26 ม.ค.2561) ณ มหาวิทยาลัยราชภัฏอุดรธานี จังหวัดอุดรธานี นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดโครงการสร้างความร่วมมือเชิงบูรณาการเพื่อการพัฒนาท้องถิ่นระหว่างองค์กรปกครองส่วนท้องถิ่นกับมหาวิทยาลัยราชภัฏอุดรธานี และกล่าวปาฐกถาพิเศษในหัวข้อ "นโยบายการบูรณาการยุทธศาสตร์การบริหารงานระหว่างองค์กรปกครองส่วนท้องถิ่นกับมหาวิทยาลัยราชภัฏเพื่อการพัฒนาอย่างยั่งยืน" โดยมีผู้ว่าราชการจังหวัดอุดรธานี ผู้ว่าราชการจังหวัดหนองบัวลำภู หัวหน้าส่วนราชการ นายอำเภอ และผู้บริหารองค์กรปกครองส่วนท้องถิ่นในพื้นที่จังหวัดอุดรธานีเข้าร่วมรับฟัง
ในช่วงแรก รัฐมนตรีช่วยว่าการกระทรวงมหาดไทย ได้กล่าวแสดงความชื่นชมมหาวิทยาลัยราชภัฏอุดรธานีที่ได้ดำเนินการบูรณาการร่วมกันกับองค์กรปกครองส่วนท้องถิ่นในพื้นที่ดำเนินการ 4 จังหวัด ได้แก่ อุดรธานี หนองคาย บึงกาฬ และหนองบัวลำภู ซึ่งสอดคล้องกับพระราโชบายของสมเด็จพระเจ้าอยู่หัว ด้านการพัฒนาการศึกษา และเป็นไปตามปณิธานและปรัชญาของมหาวิทยาลัยราชภัฏที่มุ่งส่งเสริมการพัฒนาท้องถิ่น
จากนั้น รัฐมนตรีช่วยว่าการกระทรวงมหาดไทย กล่าวว่า ขอให้ทุกภาคส่วนทำงานร่วมกันเป็นทีม เพื่อแก้ไขปัญหาของพี่น้องประชาชน โดยในการปฏิบัติงานต้องไม่ละทิ้งหลักวิชาการ และในขณะเดียวกัน การแปลงยุทธศาสตร์ไปสู่การปฏิบัติจะต้องพิจารณาให้เหมาะสมกับสภาพภูมิสังคมที่แตกต่างกันของแต่ละพื้นที่โดยใช้ประสบการณ์ที่สั่งสมมาปรับใช้ให้เหมาะสมกับสถานการณ์ ซึ่งมหาวิทยาลัยราชภัฏ จะต้องเชื่อมโยงกับทุกองคาพยพในพื้นที่ในการจัดวางยุทธศาสตร์การพัฒนา โดยเฉพาะอย่างยิ่งราชการส่วนภูมิภาคที่เปรียบดัง "โซ่ข้อกลาง" ในการเชื่อมโยงระหว่างยุทธศาสตร์การพัฒนาระดับนโยบายและระดับพื้นที่เข้าด้วยกัน ดังนั้น จึงต้องมีการวางแผนที่ดีด้วยการทำงานเป็นทีม ซึ่งอาจเรียกว่า "กรมอุดรธานี"
สุดท้าย รัฐมนตรีช่วยว่าการกระทรวงมหาดไทย กล่าวเพิ่มเติมว่า เพื่อให้องค์กรปกครองส่วนท้องถิ่น มหาวิทยาลัยราชภัฏ จังหวัด และทุกภาคส่วนประสานเชื่อมโยงกันมากขึ้น จึงขอให้ใช้แผนเป็นเครื่องมือในการทำงาน และขอให้ทุกฝ่ายในจังหวัดอุดรธานี ซึ่งเป็นข้าราชการของสมเด็จพระเจ้าอยู่หัว ต้องเป็นที่พึ่งของประชาชนอย่างแท้จริง และยึดหลักธรรมาภิบาลในการปฏิบัติหน้าที่
สำหรับโครงการสร้างความร่วมมือเชิงบูรณาการเพื่อการพัฒนาท้องถิ่นระหว่างองค์กรปกครองส่วนท้องถิ่นกับมหาวิทยาลัยราชภัฏอุดรธานี จัดขึ้นเพื่อให้เกิดการประสานการทำงานอย่างเป็นรูปธรรมในระดับยุทธศาสตร์ขององค์กรปกครองส่วนท้องถิ่น กลุ่มจังหวัดภาคตะวันออกเฉียงเหนือตอนบน ซึ่งจะเป็นกลไกสำคัญในการพัฒนาชุมชนและท้องถิ่นอย่างยั่งยืน.
ครั้งที่ 13/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9657
