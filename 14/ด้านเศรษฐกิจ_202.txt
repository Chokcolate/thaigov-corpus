รัฐบาลไทย-ข่าวทำเนียบรัฐบาล-สนธิรัตน์ เชื่อ แหล่งผ้าฝ้ายทอมือที่ใหญ่ที่สุดในประเทศไทย  ขับเคลื่อนเศรษฐกิจท้องถิ่นอย่างแท้จริง

วันอังคารที่ 18 เมษายน 2560
สนธิรัตน์ เชื่อ แหล่งผ้าฝ้ายทอมือที่ใหญ่ที่สุดในประเทศไทย  ขับเคลื่อนเศรษฐกิจท้องถิ่นอย่างแท้จริง
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์เปิดเผยถึงผลการลงพื้นที่ “ตลาดหัตถกรรมผ้าฝ้ายทอมือบ้านดอยหลวง” ตำบลแม่แรง อำเภอป่าซาง จังหวัดลำพูน ซึ่งเป็นตลาดต้องชมแห่งใหม่ของจังหวัดลำพูนที่มุ่งสร้างความเข้มแข็งทางเศรษฐกิจให้กับชุมชน
ที่สืบสานภูมิปัญญาการทอผ้าจากรุ่น สู่รุ่นกว่า 200 ปี กลายเป็นแหล่งตลาดอัตลักษณ์ชุมชนผลิตผ้าฝ้ายทอมือที่ใหญ่ที่สุดในประเทศ
จากการลงพื้นที่จังหวัดลำพูนของรัฐมนตรีช่วยว่าการกระทรวงพาณิชย์และคณะเมื่อวันที่  8 เมษายน 2560 พบว่า จังหวัดลำพูนมีศักยภาพและความโดดเด่นด้านศิลปวัฒนธรรมภูมิปัญญาท้องถิ่น มีสินค้าหัตถกรรมที่เป็นเอกลักษณ์ของท้องถิ่นอย่างน่าชื่นชม เช่น กลุ่มวิสาหกิจชุมชน บ้านริมร่อง ต.มะเขือแจ้ อ.เมือง จ.ลำพูน มีการผลิตสินค้าเด่นคือ ลำใยอบแห้งเนื้อสีทองใช้ตรา “ลำไยสวัสดี” ผลิตภัณฑ์ผ้าไหมยกดอก บ้านแม่สารบ้านตอง ต.เวียงยอง อ.เมือง จ.ลำพูน ซึ่งเป็นผลิตภัณฑ์ผ้าไหมยกดอกที่ได้รับการขึ้นทะเบียนสิ่งบ่งชี้ทางภูมิศาสตร์การกรมทรัพย์สินทางปัญญากระทรวงพาณิชย์เรียบร้อยแล้ว ตลาดหัตถกรรมผ้าทอแม่สารบ้านตอง เป็นหนึ่งในหมู่บ้านท่องเที่ยวทางวัฒนธรรมของจังหวัด มีชื่อเสียงทางด้านการทอผ้าไหมยกดอก เป็นสัญลักษณ์เฉพาะตัวที่ถูกถ่ายทอดจากรุ่นสู่รุ่น วิถีชีวิตของชาวบ้านเป็นไปอย่างเรียบง่าย ส่วนใหญ่มีอาชีพทำนา ทำสวน ช่างก่อสร้าง ช่างปูนปั้น ทอผ้า โดยผู้หญิงจะเรียนรู้การทอผ้าจากครอบครัวมาตั้งแต่ยังเป็นเด็กเกือบทุกหลังคาเรือนจะมีกี่ทอผ้าถือได้ว่าเป็นเอกลักษณ์ของหมู่บ้าน ส่วนผู้ชายจะเรียนรู้การทำปูนปั้นและงานก่อสร้างต่างๆ
สำหรับการตลาดหัตถกรรมผ้าทอมือบ้านดอยหลวง เป็น “ตลาดต้องชม”แห่งใหม่ของจังหวัดลำพูนเปิดดำเนินการทุกวันตั้งแต่ 8.00-16.00 น. โดยตลาดแห่งนี้มีการสืบทอดภูมิปัญญาจากรุ่นสู่รุ่นและนำเอาความเป็นชาติพันธุ์ชาวยอง (ชาวไทลื้อ) ออกมาเผยแพร่ทั้งภาษายอง วัฒนธรรมและวิถีชีวิตท้องถิ่น รวมทั้งผลิตภัณฑ์ผ้าฝ้ายทอมือ ซึ่งผูกพันกับวิถีชีวิตของชาวบ้านดอยหลวงมาเป็นเวลานาน ทั้งนี้รัฐมนตรีช่วยว่าการกระทรวงพาณิชย์ได้ฝากให้ผู้ว่าราชการจังหวัดลำพูนและหน่วยงานภาครัฐในพื้นที่ร่วมกับผู้ประกอบการพัฒนาสินค้าให้ขับเคลื่อนไปพร้อมๆ กับการเล่าเรื่องราวความเป็นมาของผลิตภัณฑ์โดยให้มุ่งเน้นการสร้างความแตกต่างจากผลิตภัณฑ์ในท้องที่อื่น ยากต่อการลอกเลียนแบบ สามารถขึ้นทะเบียนสิ่งบ่งชี้ทางภูมิศาสตร์ (Geographical Indication : GI) ซึ่งจะทำให้ผู้ประกอบการในพื้นที่มีโอกาสจำหน่ายสินค้าได้เพิ่มมากขึ้น มีรายได้ดีขึ้น เช่นเดียวกับผ้าไหมยกดอกลำพูน
“ลำพูนมีจุดแข็งทั้งด้านอัตลักษณ์ ศิลปวัฒนธรรม มีผ้าฝ้ายทอมือและผ้าไหมยกดอกที่ขึ้นชื่อรวมถึงกลุ่มผู้ประกอบการที่เข้มแข็ง ชุมชนมีแรงบันดาลใจพร้อมที่จะพัฒนาร่วมกับภาครัฐ สามารถดึงดูดนักท่องเที่ยวมาจับจ่ายใช้สอยส่งผลให้สมาชิกชุมชนมีรายได้ ทำให้เศรษฐกิจฐานรากแข็งแกร่ง ขอให้ทุกฝ่ายในพื้นที่มี     ความมุ่งมั่นเพื่อพัฒนาจุดแข็งของสินค้าและบริการ รวมทั้งอนุรักษ์วัฒนธรรมอันล้ำค่าให้คงอยู่ตลอดไป ”   นายสนธิรัตน์ กล่าว

ที่มา : http://www.thaigov.go.th/news/contents/details/3103
