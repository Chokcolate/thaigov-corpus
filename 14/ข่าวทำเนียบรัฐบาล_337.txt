รัฐบาลไทย-ข่าวทำเนียบรัฐบาล-​นายกรัฐมนตรีขอบใจน้องเต้าอี้ พร้อมเป็นกำลังใจในการดำเนินชีวิต ชี้ครอบครัวเป็นพลังสำคัญช่วยดูแลกายและใจให้มีความสุข

วันจันทร์ที่ 12 มิถุนายน 2560
​นายกรัฐมนตรีขอบใจน้องเต้าอี้ พร้อมเป็นกำลังใจในการดำเนินชีวิต ชี้ครอบครัวเป็นพลังสำคัญช่วยดูแลกายและใจให้มีความสุข
นายกฯ ส่งกำลังใจให้น้องเต้าอี้ แม้ร่างกายจะไม่สมบูรณ์แต่ยังแสดงถึงจิตใจที่มีความโอบอ้อมอารี พร้อมขอให้ดำเนินชีวิตได้อย่างมีความสุขและหายจากอาการป่วยโดยเร็ว
นายกฯ ขอบใจน้องเต้าอี้ พร้อมเป็นกำลังใจในการดำเนินชีวิต ชี้ครอบครัวเป็นพลังสำคัญช่วยดูแลกายและใจให้มีความสุข
พลเอก ประยุทธ์ จันทร์โอชา นายกรัฐมนตรี ได้อ่านข้อความของ ด.ช.ธรรมสมิต นวเศรษฐกุล หรือน้องเต้าอี้ อายุ 8 ปี ที่เผยแพร่ทางโซเชียลมีเดีย ซึ่งเป็นข้อความที่เต้าอี้ได้เขียนด้วยลายมือตนเอง เพื่อให้กำลังใจนายกรัฐมนตรีในการทำงาน พร้อมกับเชิญชวนไปชมภาพยนตร์เรื่อง Gleason ในวันที่ 17 มิ.ย.นี้ โดยกล่าวว่า
“ขอขอบใจน้องเต้าอี้ที่ได้ส่งกำลังใจให้กับนายกรัฐมนตรี แม้ร่างกายน้องเต้าอี้จะไม่สมบูรณ์แต่ยังนึกถึงผู้อื่น แสดงถึงจิตใจที่มีความโอบอ้อมอารี จึงขอส่งกำลังใจกลับไปยังน้องเต้าอี้ให้สามารถดำเนินชีวิตได้อย่างมีความสุขและหายจากอาการป่วยโดยเร็ว พร้อมทั้งย้ำว่าครอบครัวและคนรอบข้างจะเป็นพลังสำคัญที่ช่วยผลักดันให้น้องเต้าอี้มีกำลังใจที่ดี โดยใช้ศักยภาพที่มีอยู่ในการพัฒนาตนเอง และทำกิจกรรมร่วมกับผู้อื่นได้เหมือนกับเด็กปกติทั่วไป”
สำหรับภาพยนตร์เรื่อง Gleason ที่น้องเต้าอี้เชิญนายกรัฐมนตรีไปร่วมชมด้วยนั้น นายกรัฐมนตรีเห็นว่า ภาพยนตร์ดังกล่าวเป็นหนึ่งในภาพยนตร์สารคดีตัวอย่างที่ช่วยสร้างแรงบันดาลใจให้ผู้ป่วยโรคกล้ามเนื้ออ่อนแรงสามารถใช้ชีวิตได้อย่างปกติและร่วมช่วยเหลือสังคม รวมทั้งยังให้ความรู้เกี่ยวกับโรคและการดูแลผู้ป่วยอย่างถูกวิธี จึงทำให้ภาพยนตร์เรื่องนี้พิเศษกว่าภาพยนตร์ทั่วไป
อย่างไรก็ตาม แม้วันที่ 17 มิ.ย. จะตรงกับวันหยุดสุดสัปดาห์ แต่นายกรัฐมนตรีมีภารกิจราชการที่ค้างอยู่มาก และต้องเตรียมการสำหรับการปฏิบัติงานในสัปดาห์ถัดไป จึงอาจมอบหมายให้คณะทำงานโฆษกประจำสำนักนายกรัฐมนตรีไปร่วมชมภาพยนตร์กับน้องเต้าอี้แทน
--------------
สำนักโฆษก

ที่มา : http://www.thaigov.go.th/news/contents/details/4449
