รัฐบาลไทย-ข่าวทำเนียบรัฐบาล-พม. จัดประชุมประชาพิจารณ์ (ร่าง) แผนบูรณาการการพัฒนาคนไทยตลอดช่วงวัย ตั้งแต่เด็กแรกเกิดถึงผู้สูงอายุ

วันพฤหัสบดีที่ 13 กรกฎาคม 2560
พม. จัดประชุมประชาพิจารณ์ (ร่าง) แผนบูรณาการการพัฒนาคนไทยตลอดช่วงวัย ตั้งแต่เด็กแรกเกิดถึงผู้สูงอายุ
พม. จัดประชุมประชาพิจารณ์ (ร่าง) แผนบูรณาการการพัฒนาคนไทยตลอดช่วงวัย ตั้งแต่เด็กแรกเกิดถึงผู้สูงอายุ เพื่อยกระดับความอยู่ดีมีสุขทางสังคมสู่ “สังคมที่เดินหน้าไปด้วยกัน ไม่ทอดทิ้งใครไว้ข้างหลัง”
วันนี้ (13 ก.ค. 60) เวลา 13.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมประชาพิจารณ์ (ร่าง) แผนบูรณาการการพัฒนาคนไทยตลอดช่วงวัย ภายใต้โครงการแผนแม่บทกระทรวงการพัฒนาสังคมและความมั่นคงของมนุษย์ (พม.) พ.ศ. 2561-2579 เพื่อรับฟังความคิดเห็นต่อ (ร่าง) แผนบูรณาการดังกล่าว และนำไปปรับปรุงกรอบยุทธศาสตร์การพัฒนาศักยภาพคนไทยทุกช่วงวัยให้มี ความสมบูรณ์มากยิ่งขึ้น รวมทั้งสอดคล้องกับวิสัยทัศน์ยุทธศาสตร์ชาติ 20 ปี โดยมีผู้เข้าร่วมประชุม จำนวน 200 คน ประกอบด้วย ผู้บริหารกระทรวง พม. ผู้แทนหน่วยงานที่เป็นเลขานุการร่วมการพัฒนาคนไทยตลอดช่วงวัย ได้แก่ สำนักงานคณะกรรมการพัฒนาการเศรษฐกิจและสังคมแห่งชาติ สำนักงบประมาณ สำนักงานคณะกรรมการพัฒนาระบบราชการ สำนักงานสภาความมั่นคงแห่งชาติ หน่วยงานภาครัฐ สถาบันการศึกษา บริษัท องค์กรเครือข่าย มูลนิธิ สมาคม และภาคประชาสังคมที่เกี่ยวข้อง ณ ห้อง Lotus Suit 5-7 โรงแรมเซ็นทาราแกรนด์และบางกอกคอนเวนชั่น เซ็นเตอร์ เซ็นทรัลเวิลด์ กรุงเทพฯ
นายไมตรี กล่าวว่า การจัดทำ (ร่าง) แผนบูรณาการการพัฒนาคนไทยตลอดช่วงวัย ภายใต้โครงการแผนแม่บทกระทรวง พม. พ.ศ. 2561-2579 มีวัตถุประสงค์เพื่อมุ่งเน้นการขับเคลื่อนประเด็นการพัฒนาคนไทยตลอดช่วงวัย ภายใต้ยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับที่ 12 ให้บรรลุเป้าหมายการพัฒนา และเสริมสร้างศักยภาพคน และการสร้างโอกาสความเสมอภาคและเท่าเทียมกันทางสังคม โดยกระทรวง พม. และคณะที่ปรึกษาจากคณะเศรษฐศาสตร์ มหาวิทยาลัยเกษตรศาสตร์ ได้ร่วมกันศึกษาและวิเคราะห์ประเด็นสำคัญ ดังนี้ 1) แนวโน้มการพัฒนาด้านเศรษฐกิจสังคม สิ่งแวดล้อมของโลก ที่มีผลกระทบต่อสังคมไทย และการพัฒนาศักยภาพคนไทยทุกช่วงวัย ในอีก 20 ปีข้างหน้า 2) ศักยภาพคนไทยทุกช่วงวัย และโครงสร้างสังคมของไทย จุดแข็ง จุดอ่อน โอกาส และอุปสรรคต่างๆ ในปัจจุบัน และในอีก 20 ปีข้างหน้า รวมถึงแนวทางการปรับตัวให้สอดคล้องกับบริบทการเปลี่ยนแปลงของเศรษฐกิจและสังคมโลก 3) แนวทางการกำหนดนโยบาย การปรับกฎหมาย และกฎระเบียบที่เกี่ยวข้อง เพื่อรองรับการพัฒนาคนไทยทุกช่วงวัยและสังคมไทยใน 20 ปี ข้างหน้า 4) กรอบแนวทางการบูรณาการการดำเนินงานระหว่างหน่วยงานภาครัฐทั้งในส่วนกลางและส่วนภูมิภาคอย่างมีประสิทธิภาพและนำสู่การปฏิบัติได้จริง ทั้งนี้ การพัฒนาคนไทยตลอดช่วงวัยสามารถแบ่งออกเป็น 4 ช่วงวัย คือ 1) ปฐมวัย/วัยเด็ก ตั้งแต่อายุ 0–ก่อน 6 ปี 2) วัยเรียน/วัยรุ่น/นักศึกษา ตั้งแต่อายุ 5– 21 ปี 3) วัยทำงาน ตั้งแต่อายุ 15–59 ปี และ 4) วัยผู้สูงอายุ ตั้งแต่ 60 ปีขึ้นไป
นายไมตรี กล่าวต่อไปว่า สำหรับแผนบูรณาการการพัฒนาคนไทยตลอดช่วงวัยฉบับนี้ ได้มุ่งเน้น การวางรากฐานที่จำเป็นสำหรับความมั่นคงในชีวิต ด้วยการผลักดันนโยบายการพัฒนาพื้นฐานที่จำเป็นสำหรับคนไทยทุกคน และเสริมด้วยนโยบายการพัฒนาเฉพาะกลุ่มและนโยบายที่มุ่งเน้นความแตกต่างกันในแต่ละช่วงวัย เพื่อให้เป็นกำลังสำคัญในการขับเคลื่อนประเทศ และสิ่งสำคัญอย่างยิ่งที่จะขาดไม่ได้ คือ กลไกการขับเคลื่อนและความร่วมมือจากหน่วยงานที่เกี่ยวข้องทั้งภาครัฐ ภาคเอกชน และภาคประชาสังคม เพื่อเชื่อมโยงการบูรณาการทำงานร่วมกันอย่างมีประสิทธิภาพ และนำไปสู่การปฏิบัติได้จริง
"ทั้งนี้ ทิศทางการพัฒนาในช่วง 20 ปีข้างหน้าจากนี้ จำเป็นต้องมุ่งเน้นในเรื่องการขจัดปัญหาความเหลื่อมล้ำ ความยากจน และการเสริมสร้างศักยภาพในมิติต่างๆ นอกจากนี้ ต้องให้ความสำคัญกับการยกระดับความอยู่ดีมีสุข ทางสังคม เพื่อนำไปสู่ "สังคมที่เดินหน้าไปด้วยกัน ไม่ทอดทิ้งใครไว้ข้างหลัง” และเติมเต็มศักยภาพของผู้คนในสังคม อีกทั้งสร้างหลักประกันความมั่นคงทางเศรษฐกิจสังคมและฟื้นความสมานฉันท์และความเป็นปึกแผ่นของคนในสังคม เพื่อเป้าหมายในการลดเหลื่อมล้ำในสังคมและการพัฒนาด้านเศรษฐกิจควบคู่ไปกับการปรับเปลี่ยนสู่ระบบสวัสดิการสังคมอย่างสมบูรณ์” นายไมตรี กล่าวในตอนท้าย

ที่มา : http://www.thaigov.go.th/news/contents/details/5193
