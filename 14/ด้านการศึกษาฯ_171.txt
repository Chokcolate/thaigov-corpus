รัฐบาลไทย-ข่าวทำเนียบรัฐบาล-"ปนัดดา" พบปะครู-นักเรียนโรงเรียนเทพศิรินทร์ เพื่อร่วมขยายผลโรงเรียนคุณธรรม

วันพุธที่ 14 มิถุนายน 2560
"ปนัดดา" พบปะครู-นักเรียนโรงเรียนเทพศิรินทร์ เพื่อร่วมขยายผลโรงเรียนคุณธรรม
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ พบปะสนทนากับครู ผู้บริหาร และนักเรียน โรงเรียนเทพศิรินทร์ (Debsirin School) เพื่อร่วมขยายผลการขับเคลื่อนโครงการโรงเรียนคุณธรรม
โดยนายอนันต์ ทรัพย์วารี ผู้อำนวยการโรงเรียนเทพศิรินทร์ คณะครู และนักเรียน ให้การต้อนรับและร่วมรับฟัง
ม.ล.ปนัดดา ดิศกุล กล่าวว่า ภูมิใจที่ได้กลับมา "โรงเรียนเทพศิรินทร์" หรือชื่อย่อ ท.ศ. ซึ่งเป็น "โรงเรียนหลวงพระราชทาน" ที่พระบาทสมเด็จพระจุลจอมเกล้าเจ้าอยู่หัว รัชกาลที่ 5 มีพระชนมายุครบเบญจเพส มีพระราชดำริที่จะสร้างพระอารามเพื่อทรงอุทิศพระราชกุศลถวายสนองพระเดชพระคุณแด่องค์พระราชชนนี คือ สมเด็จพระเทพศิรินทราบรมราชินี จึงทรงพระกรุณาโปรดเกล้าฯ ให้สถาปนาวัดเทพศิรินทราวาสขึ้น โดยได้รับการสถาปนาจากพระบาทสมเด็จพระจุลจอมเกล้าเจ้าอยู่หัว เมื่อวันที่ 15 มีนาคม 2428 ด้วยพระราชปรารภที่จะทำนุบำรุงการศึกษาเล่าเรียนให้เจริญแพร่หลายขึ้นโดยรวดเร็ว จึงมีพระบรมราชโองการให้จัดการศึกษาสำหรับราษฎรขึ้น โดยพระเจ้าน้องยาเธอพระองค์เจ้าดิศวรกุมาร (กรมพระยาดำรงราชานุภาพ) ได้จัดตั้งโรงเรียนปริยัติธรรมบาลี ขึ้นภายในวัดเทพศิรินทราวาส โดยในช่วงแรกของการจัดตั้งโรงเรียนนั้น โรงเรียนเทพศิรินทร์ได้อาศัยศาลาการเปรียญภายในวัดเทพศิรินทราวาสเป็นที่ทำการเรียนการสอน
ทั้งนี้ โรงเรียนเทพศิรินทร์ เป็นโรงเรียนรัฐบาลชายล้วนขนาดใหญ่ และเป็นโรงเรียนแห่งเดียวในประเทศไทย ที่มีพระมหากษัตริย์ทรงเข้ารับการศึกษา คือ พระบาทสมเด็จพระปรเมนทรมหาอานันทมหิดล รัชกาลที่ 8 นอกจากนี้ยังมีนักเรียนเก่าที่ดำรงตำแหน่งสำคัญทางการเมืองมากมาย อาทิ นายกรัฐมนตรีไทย 4 คน รวมถึงนายกรัฐมนตรีคนแรกแห่งมาเลเซีย คือ "ตนกู อับดุล ราห์มาน"
จากการที่ได้เดินทางไปพบปะนักเรียนหลายแห่งทั้งในกรุงเทพฯ และต่างจังหวัด ทำให้ได้แลเห็นสภาพความพร้อมของแต่ละสถานที่ในโรงเรียนต่าง ๆ เช่น โรงเรียนสตรีวัดระฆัง ซึ่งเป็นโรงเรียนสตรีล้วนที่ไม่มีอาคารหอประชุม การพบปะสนทนากับนักเรียนจึงใช้สถานที่บริเวณสนามบาสเก็ตบอล ซึ่งตั้งอยู่ริมแม่น้ำเจ้าพระยา มีทิวทัศน์ที่สวยงาม และในวันพรุ่งนี้ (14 มิถุนายน) ก็จะเดินทางไปพบปะนักเรียนโรงเรียนผดุงนารี และโรงเรียนสารคามพิทยาคม จ.มหาสารคาม เพื่อร่วมขับเคลื่อนโรงเรียนคุณธรรม เช่นเดียวกับที่ได้เดินทางมา ณ โรงเรียนแห่งนี้
สิ่งสำคัญที่ต้องการมาพบปะกับนักเรียน ครู ผู้บริหาร เพื่อต้องการให้ช่วยขยายผลหลักการ และคำมั่นสัญญา 5 ข้อของการเป็นโรงเรียนคุณธรรม คือ 1) ความพอเพียง 2) ความกตัญญู 3) ความซื่อสัตย์สุจริต 4) ความรับผิดชอบ 5) อุดมการณ์คุณธรรมจริยธรรม ซึ่งตรงกับเอกลักษณ์ของโรงเรียนเทพศิรินทร์อยู่แล้ว และในการประชุมคณะรัฐมนตรี ก็จะได้รายงานให้ที่ประชุมคณะรัฐมนตรีได้รับทราบการเดินทางออกไปพบปะสนทนากับนักเรียนและครูในโรงเรียนต่าง ๆ ทั่วประเทศด้วย

ที่มา : http://www.thaigov.go.th/news/contents/details/4505
