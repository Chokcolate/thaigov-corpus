รัฐบาลไทย-ข่าวทำเนียบรัฐบาล-รมช.มท.เป็นประธานแถลงข่าวการจัดงาน “OTOP Midyear 2017 ภูมิใจ ภูมิปัญญาไทย ระดับโลก” พบกับสินค้า OTOP ระดับพรีเมี่ยมทั่วประเทศแบบจัดเต็ม

วันจันทร์ที่ 15 พฤษภาคม 2560
รมช.มท.เป็นประธานแถลงข่าวการจัดงาน “OTOP Midyear 2017 ภูมิใจ ภูมิปัญญาไทย ระดับโลก” พบกับสินค้า OTOP ระดับพรีเมี่ยมทั่วประเทศแบบจัดเต็ม
รมช.มท.เป็นประธานแถลงข่าวการจัดงาน “OTOP Midyear 2017 ภูมิใจ ภูมิปัญญาไทย ระดับโลก” พบกับสินค้า OTOP ระดับพรีเมี่ยมทั่วประเทศแบบจัดเต็ม ตั้งเป้าเงินสะพัดกระจายรายได้สู่ชุมชนไม่ต่ำกว่า 800 ล้านบาท
วันนี้ (15 พ.ค.60) เวลา 10.00 น. ณ ลานอเนกประสงค์ กระทรวงมหาดไทย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานการแถลงข่าวการจัดงาน “OTOP Midyear 2017” โดยมีนายอภิชาติ โตดิลกเวชช์ อธิบดีกรมการพัฒนาชุมชน ร่วมในการแถลงข่าว ซึ่งการจัดงานในปีนี้ กระทรวงมหาดไทย โดยกรมการพัฒนาชุมชน กำหนดจัดงาน “OTOP Midyear 2017” ขึ้นในระหว่างวันที่ 18-25 พฤษภาคม 2560 ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี ภายใต้แนวคิด “BEST LOCAL TO GLOBAL : ภูมิใจ ภูมิปัญญาไทย ระดับโลก”
รัฐมนตรีช่วยว่าการกระทรวงมหาดไทย กล่าวว่า ตามที่รัฐบาลได้ให้ความสำคัญและสนับสนุนการพัฒนาความเข้มแข็งของเศรษฐกิจฐานราก โดยได้กำหนดยุทธศาสตร์ตามแผนพัฒนาเศรษฐกิจและสังคมแห่งชาติฉบับที่ 12 (พ.ศ. 2560-2564) ซึ่งมีเป้าหมายสำคัญ คือ การลดความเหลื่อมล้ำของสังคม และการเข้าถึงบริการทางสังคมที่มีคุณภาพอย่างทั่วถึง มีระบบเศรษฐกิจที่มีความเข้มแข็งแข่งขันได้ ปรับสู่เศรษฐกิจฐานรากบริการและดิจิตัล สร้างผู้ประกอบการรุ่นใหม่ และปรับตัวเข้าสู่การเปลี่ยนแปลงด้านเศรษฐกิจและสังคมตามแนวคิดประเทศไทย 4.0 จึงได้มอบหมายให้กระทรวงมหาดไทยดำเนินการเสริมสร้างความเข้มแข็งให้ชุมชนโดยการยกระดับผู้ผลิต ผู้ประกอบการสินค้าและผลิตภัณฑ์ชุมชน และส่งเสริมการตลาดให้มากขึ้น ซึ่งการจัดงาน OTOP Midyear 2017 ในครั้งนี้จึงเป็นกิจกรรมหนึ่งที่กระทรวงมหาดไทยได้ดำเนินการเพื่อเพิ่มช่องทางการตลาดให้แก่ผู้ประกอบการ OTOP รวมทั้งเป็นการจัดแสดง OTOP ที่มีศักยภาพสู่สายตาประชาชนชาวไทยและชาวต่างประเทศ ซึ่งผลของการดำเนินงานในรอบปีที่ผ่านมาประสบความสำเร็จอย่างดียิ่ง โดยมีผู้ผลิต ผู้ประกอบการ OTOP มาลงทะเบียนจำนวนมากถึง 40,694 ราย รวม 83,538 ผลิตภัณฑ์ ก่อให้เกิดการสร้างงาน สร้างอาชีพ และกระจายรายได้ให้กับประชาชนอย่างกว้างขวางกว่า 875 ล้านบาท
สำหรับการจัดงาน “OTOP Midyear 2017” กระทรวงมหาดไทยมีความตั้งใจจะนำเสนอนวัตกรรมสินค้า OTOP ที่มีความหลากหลาย อาทิ การยกระดับผลิตภัณฑ์ OTOP เป็นสินค้า Brand Name โดยร่วมกับมูลนิธิสถาบันพัฒนาวิสาหกิจขนาดกลางและขนาดย่อม (ISMED) พัฒนาสร้างแบรนด์ผลิตภัณฑ์ Cluster กระเป๋า (OTOP BRAND NAME) 35 แบรนด์, พัฒนาผลิตภัณฑ์ OTOP Premium เพื่อส่งออก, ส่งเสริมการจัดจำหน่าย OTOP บนเครื่องบิน, การเชิดชูเกียรติศิลปิน OTOP ผู้ถ่ายทอดภูมิปัญญาสู่คนรุ่นใหม่ในการใช้ทักษะเชิงช่างเชิงศิลป์ชั้นยอด และมีผู้ประกอบการ OTOP นำสุดยอดสินค้า OTOP คุณภาพดีจากทุกภาคทั่วทั้งประเทศมานำเสนอมากกว่า 10,000 รายการ 3,000 ร้านค้า
รัฐมนตรีช่วยว่าการกระทรวงมหาดไทย กล่าวเพิ่มเติมว่า การจัดงาน OTOP Midyear 2017 ในครั้งนี้ จะเป็นการกระตุ้นเศรษฐกิจและการใช้จ่ายภาคประชาชนตามนโยบายของรัฐบาล ช่วยสร้างงาน สร้างอาชีพ และกระจายรายได้ให้กับผู้ผลิต ผู้ประกอบการ OTOP ตลอดจนสมาชิกกลุ่มต่าง ๆ เพื่อเป็นการกระตุ้นเศรษฐกิจในภาพรวมของประเทศ ซึ่งกระทรวงมหาดไทยคาดว่าการจัดงานทั้ง 8 วัน จะมีประชาชนทั้งชาวไทยและชาวต่างประเทศเข้าชมงานอย่างหนาแน่น สร้างยอดการจำหน่ายสินค้าตลอดงานไม่ต่ำกว่า 800 ล้านบาท
นายอภิชาติ โตดิลกเวชช์ อธิบดีกรมการพัฒนาชุมชน กล่าวว่า นอกจากการจำหน่ายผลิตภัณฑ์ OTOP ที่คัดสรรมาแล้วจากทั่วประเทศ ยังมีกิจกรรมไฮไลท์ภายในงานที่น่าสนใจอีกมากมาย โดยเฉพาะนิทรรศการสำคัญคือ “นิทรรศการเฉลิมพระเกียรติศาสตร์พระราชา (รัชกาลที่ 9) สู่การพัฒนาอย่างยั่งยืน” นอกจากนี้ ในส่วนพื้นที่โซน Highlight มีกิจกรรมที่ไม่ควรพลาด อาทิ ผลิตภัณฑ์ OTOP Premium และส่งออกต่างประเทศ มีการจัดแสดงบ้านรูปแบบ Horeca : Hotel/Restaurant/Café and Catering  (ร้านอาหาร โรงแรม และการจัดเลี้ยง) โดยบริษัท ประชารัฐรักสามัคคีวิสาหกิจเพื่อสังคม (ประเทศไทย) จำกัด รวมไปถึงการจัดแสดงประวัติและผลงานของศิลปิน OTOP  อาทิ ศิลาดล จังหวัดเชียงใหม่, ผ้าซิ่นตีนจกไท-ยวน ลับแล จังหวัดอุตรดิตถ์, ผ้าปะลางิง จังหวัดยะลา การจัดแสดงผลิตภัณฑ์ NEO OTOP (Modern Living OTOP ยุคใหม่สไตล์คนเมือง) ชมการตกแต่งบ้านด้วยผลิตภัณฑ์ OTOP ซึ่งมีความเก๋ไก๋และทันสมัย, การจัดแสดงวิถีชีวิตและผลิตภัณฑ์หมู่บ้านไม้แกะสลักและหมู่บ้าน OTOP เพื่อการท่องเที่ยว 4 หมู่บ้าน และผลิตภัณฑ์ OTOP Brand Name ซึ่งเมื่อวันที่ 9 พฤษภาคม “คลัสเตอร์กระเป๋า” ทั้ง 35 แบรนด์ อาทิ กระเป๋าเตยปาหนันแนวสปอร์ต จากกลุ่มหัตถกรรมเตยปาหนัน บ้านวังหิน จังหวัดกระบี่ , กระเป๋ากระดาษประเก็น จากมาฆะดีไซน์ จังหวัดนนทบุรี ได้ไปอวดโฉมเปิดตัวที่ทำเนียบรัฐบาล ด้วยธีมคอลเลคชั่น “Embrace…The Memories” โอบกอดความทรงจำอันเป็นนิรันดร์ ซึ่งได้รับความสนใจอย่างมาก จากดีไซน์ที่ทันสมัย นำวัสดุในแต่ละท้องถิ่นมาประยุกต์ใช้ และมีความพิถีพิถันในการตัดเย็บ ซึ่งจะ
หาซื้อได้ในงานนี้เท่านั้น
การจัดงาน OTOP Midyear 2017 ที่เกิดขึ้นในครั้งนี้ เป็นความภูมิใจในผลงานที่แสดงถึงภูมิปัญญาไทย ซึ่งมีคุณภาพระดับโลก โดยเฉพาะสินค้าระดับ Premium ที่ส่งออกไปยังต่างประเทศ จะมารวมตัวให้เลือกซื้อครั้งยิ่งใหญ่ที่สุดเท่าที่เคยจัดงานแสดงสินค้ามา นอกจากนี้ ในการจัดงานบนพื้นที่ 60,000 ตารางเมตร ยังมีสิ่งอำนวยความสะดวกอย่างครบครัน อาทิ ที่จอดรถกว่า 3,000 คัน, การบริการ Health & Spa ที่มาบริการถึงที่มากกว่า 100 เตียง, จุดบริการ Free WiFi  และกิจกรรมส่งเสริมการขายจากร้านต่าง ๆ ที่นอกจากจะมีสินค้าราคาพิเศษสุดๆ มานำเสนอแล้ว ยังมีช่วงนาทีทองมาให้ช้อปอย่างจุใจ วันละ 2 ครั้ง แถมด้วยโปรโมชั่นพิเศษที่จัดกันเต็ม ๆ คือ ซื้อสินค้าภายในงานครบทุก 1,000 บาท สามารถนำใบเสร็จมาแลกรับคูปองชิงโชค เพื่อลุ้นรับสร้อยคอทองคำ 1 สลึง วันละ 2 เส้นทุกวัน และในวันสุดท้ายมีลุ้นรางวัลใหญ่ สร้อยคอทองคำหนัก 10 บาท โทรศัพท์  Samsung S8 , โทรทัศน์ Samsung LED 55 นิ้ว และจักรยานพับได้ เป็นต้น
กระทรวงมหาดไทยจึงขอเชิญชวนพี่น้องประชาชนร่วมเที่ยวชมและเลือกซื้อสุดยอดสินค้า OTOP ทั่วประเทศ ในงาน OTOP Midyear 2017 BEST LOCAL TO GLOBAL : ภูมิใจ ภูมิปัญญาไทย ระดับโลก ในระหว่างวันที่ 18-25 พฤษภาคม 2560 ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี.
ครั้งที่ 74/2560
กองสารนิเทศ สป. 02-222-1871

ที่มา : http://www.thaigov.go.th/news/contents/details/3717
