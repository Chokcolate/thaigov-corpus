รัฐบาลไทย-ข่าวทำเนียบรัฐบาล-เดินหน้าปรองดองไร้ปัญหา เน้นพัฒนาการเมือง

วันพฤหัสบดีที่ 27 เมษายน 2560
เดินหน้าปรองดองไร้ปัญหา เน้นพัฒนาการเมือง
เดินหน้าปรองดองไร้ปัญหา เน้นพัฒนาการเมือง
พลเอก ชัยชาญ ช้างมงคล ปลัดกระทรวงกลาโหม ในฐานะประธานคณะอนุกรรมการรับฟังข้อคิดเห็นและข้อเสนอ เพื่อสร้างความสามัคคีปรองดอง เผยการประชุมกลุ่มย่อยร่วมกับพรรคการเมืองและภาคส่วนต่างๆ ในวันนี้ได้รับความร่วมมืออย่างดีและมีการเสนอความเห็นที่สร้างสรรค์ โดยได้มีการตรวจสอบข้อสรุปทั้ง 10 ประเด็น ที่ได้ประมวลจากการรับฟังความคิดเห็น ให้ครบถ้วนสมบูรณ์ โดยสามารถเสนอข้อคิดเห็นเพิ่มเติมได้
สำหรับวันนี้มีพรรคการเมืองเข้าร่วม 35 พรรค ภาคประชาชน 36 กลุ่ม และกลุ่มการเมือง 1 กลุ่ม คือ นปช. ส่วน กปปส. ได้ส่งเอกสารเข้ามาร่วมเสนอเพิ่มเติม รวมมีผู้เข้าร่วม 124 คน
นอกจากนี้ พลตรี คงชีพ ตันตระวาณิชย์ โฆษกกระทรวงกลาโหม ในฐานะประธานคณะอนุกรรมการประชาสัมพันธ์เพื่อสร้างความสามัคคีปรองดอง ได้ระบุถึงเนื้อหาที่ได้มีการเน้นย้ำเป็นพิเศษในครั้งนี้ เช่น ด้านการเมือง ให้มีการพัฒนาพรรคการเมือง บุคลากรทางการเมือง ระบบเลือกตั้ง องค์กรอิสระในการตรวจสอบให้มีความเป็นกลางและเป็นธรรม เรื่องการให้ความรู้ด้านประชาธิปไตยกับประชาชน นอกจากนี้ยังมีเรื่องความเหลื่อมล้ำทางการศึกษา เป็นต้น
หลังจากนี้ หากได้ข้อสรุปจากทั้งส่วนกลางและภูมิภาค ภายในกรอบวันที่ 28 เมษายน - 8 พฤษภาคม 2560 จะส่งต่อไปยังคณะกรรมการชุดที่ 2 รวบรวมความเห็นทั้งหมด ก่อนส่งต่อไปยัง คณะอนุกรรมการชุดที่ 3 จัดทำข้อเสนอ สร้างความสามัคคีปรองดอง ที่มี พลเอก เฉลิมชัย สิทธิสาท ผู้บัญชาการทหารบกเป็นประธาน คาดว่าร่างสัญญาประชาคมฉบับแรกจะเสร็จสิ้นภายในเดือนมิถุนายน ก่อนจะเปิดเวทีสาธารณะให้ประชาชนร่วมวิพากษ์วิจารณ์ เพื่อปรับปรุงและทำเป็นร่างสัญญาฉบับสมบูรณ์ เพื่อส่งต่อไปยัง ปยป. สมาชิกสภานิติบัญญัติแห่งชาติ (สนช.) สปท. และรัฐบาล เพื่อนำไปเป็นนโยบายแก้ไขปัญหาและดำเนินการต่อไป ย้ำการเดินหน้าปรองดองขณะนี้ไร้ปัญหา ยืนยันได้รับความร่วมมือจากทุกภาคส่วน

ที่มา : http://www.thaigov.go.th/news/contents/details/3332
