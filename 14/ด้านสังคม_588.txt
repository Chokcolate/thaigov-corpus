รัฐบาลไทย-ข่าวทำเนียบรัฐบาล-ปลัดสธ.ขอสังคมหยุดการกลั่นแกล้งบนโลกไซเบอร์

วันอังคารที่ 29 สิงหาคม 2560
ปลัดสธ.ขอสังคมหยุดการกลั่นแกล้งบนโลกไซเบอร์
ปลัดกระทรวงสาธารณสุข เข้าพบผู้บังคับการตำรวจภูธรจังหวัดนนทบุรี ร้องทุกข์กรณีเสื่อมเสียชื่อเสียงจากการตัดแต่งข้อความเผยแพร่ทางสื่อออนไลน์ ขอให้สังคมร่วมรณรงค์หยุดการกลั่นแกล้งในโลกไซเบอร์
ปลัดกระทรวงสาธารณสุข เข้าพบผู้บังคับการตำรวจภูธรจังหวัดนนทบุรี ร้องทุกข์กรณีเสื่อมเสียชื่อเสียงจากการตัดแต่งข้อความเผยแพร่ทางสื่อออนไลน์ ขอให้สังคมร่วมรณรงค์หยุดการกลั่นแกล้งในโลกไซเบอร์ ชี้ผู้ถูกกระทำ โดยเฉพาะเด็กและวัยรุ่นอาจเกิดภาวะซึมเศร้า นำไปสู่การฆ่าตัวตายได้ ขอให้ใช้อินเทอร์เน็ต สื่อโซเชียลอย่างมีวุฒิภาวะ รับผิดชอบ และสร้างสรรค์
วันนี้ (29 สิงหาคม 2560) ที่กองบังคับการตำรวจภูธรจังหวัดนนทบุรี นายแพทย์โสภณ  เมฆธน ปลัดกระทรวงสาธารณสุข ให้สัมภาษณ์ภายหลังเข้าพบพลตำรวจตรี สุศักดิ์ ปรักกมะกุล ผู้บังคับการตำรวจภูธรจังหวัดนนทบุรี เพื่อร้องทุกข์กรณีการตัดแต่งข้อความเผยแพร่ทางสื่อ โซเชียลมีเดีย เรื่องผลการสืบสวนหัวหน้างานลวนลามลูกจ้างหญิง ว่า เหตุผลที่ต้องดำเนินการในครั้งนี้เนื่องจากการโพสต์ข้อความดังกล่าวถือเป็นการกลั่นแกล้งในโลกออนไลน์ หรือ Cyberbullying ซึ่งตนและครอบครัวได้รับความเสียหาย ถูกสังคมโซเชียลเข้าใจผิด ถูกต่อว่าอย่างรุนแรง ขยายออกไปเป็นวงกว้าง และยังส่งผลให้ภาพลักษณ์ขององค์กรกระทรวงสาธารณสุขซึ่งมีบุคลากรกว่า 3 แสนคนเสื่อมเสียชื่อเสียงด้วย
“ที่สำคัญที่สุดคืออยากให้สังคมร่วมรณรงค์หยุดการกลั่นแกล้งในโลกไซเบอร์หรือโลกออนไลน์ ซึ่งผู้ที่ถูกกระทำจะได้รับความเจ็บปวดทางจิตใจ โดยเฉพาะหากเกิดในเด็กหรือวัยรุ่นจะมีอันตรายสูง ทำให้เกิดภาวะซึมเศร้า นำไปสู่การฆ่าตัวตายได้ จึงขอให้ใช้อินเทอร์เน็ต โซเชียลมีเดียอย่างมีวุฒิภาวะ ตรวจสอบความถูกต้องก่อนเชื่อ ก่อนแสดงความคิดเห็น ก่อนแชร์ต่อ และใช้อย่างรับผิดชอบ สร้างสรรค์”นายแพทย์โสภณกล่าว
นายแพทย์โสภณกล่าวต่อว่า  สำหรับกรณีหัวหน้างานลวนลามลูกจ้างหญิงนั้น เป็นพฤติกรรมที่ไม่สมควรกระทำต่อผู้ใต้บังคับบัญชา ถือได้ว่าเป็นการคุกคามทางเพศ ตามกฎ ก.พ. ว่าด้วยการกระทำการอันเป็นการล่วงละเมิด หรือคุกคามทางเพศ พ.ศ. 2553 และผู้ถูกกล่าวหามักแสดงพฤติกรรมวางอำนาจในฐานะผู้บังคับบัญชา คณะกรรมการสืบสวนข้อเท็จจริงได้เสนอความเห็นว่ามีมูลอันควรกล่าวหาว่าเป็นความผิดวินัยอย่างร้ายแรง ซึ่งได้สั่งตั้งคณะกรรมการสอบสวนทางวินัยอย่างร้ายแรงทันที และขอให้เสร็จสิ้นภายใน 1 เดือน
ทั้งนี้การกลั่นแกล้งในโลกออนไลน์ (Cyberbullying) คือการเขียนข้อความที่เป็นการดูถูก ต่อว่า ล้อเลียน ด่าทอกันด้วยถ้อยคำหยาบคาย รวมทั้งการใช้ข้อมูลที่เป็นรูปภาพ คลิปวิดีโอทั้งที่เป็นความจริงและไม่เป็นความจริง การตัดต่อภาพ สร้างข้อมูลเท็จ ไปเผยแพร่ส่งต่อในอินเทอร์เน็ต
************************************  29 สิงหาคม 2560

ที่มา : http://www.thaigov.go.th/news/contents/details/6270
