รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีมอบใบรับรองผู้ดำเนินการเดินอากาศใหม่ (AOC Re - certification)

วันศุกร์ที่ 16 มิถุนายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีมอบใบรับรองผู้ดำเนินการเดินอากาศใหม่ (AOC Re - certification)
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีมอบใบรับรองผู้ดำเนินการเดินอากาศใหม่ (AOC Re - certification) เมื่อวันที่ 12 มิถุนายน 2560 ณ อาคารสโมสรและหอประชุมกระทรวงคมนาคม
โดย นายจุฬา สุขมานพ ผู้อำนวยการสำนักงานการบินพลเรือนแห่งประเทศไทย เป็นผู้มอบให้แก่ นายปิยะ ยอดมณี ประธานเจ้าหน้าที่บริหารบริษัท สายการบินนกสกู๊ต จำกัด และนายนัตดา บุรณศิริ ประธานเจ้าหน้าที่บริหารบริษัท ไทยแอร์เอเชีย เอ็กซ์ จำกัด โดยมี นายอารักษ์ โพธิทัต เลขานุการรัฐมนตรีว่าการกระทรวงคมนาคม ผู้บริหารบริษัท สายการบินนกสกู๊ต จำกัด บริษัท ไทยแอร์เอเชีย เอ็กซ์ จำกัด และสื่อมวลชน เข้าร่วมพิธีดังกล่าว
นายอาคม เติมพิทยาไพสิฐ กล่าวว่า สายการบินไทยแอร์เอเชีย เอ็กซ์ และสายการบินนกสกู๊ต เป็นสายการบินที่ผ่านกระบวนการตรวจสอบจากสำนักงานการบินพลเรือนแห่งประเทศไทย (กพท.) ซึ่งแสดงให้เห็นถึงความพยายามในการทำงานร่วมกันระหว่างกระทรวงคมนาคม กพท. และผู้ประกอบการสายการบิน ที่ผ่านมาผู้ประกอบการสายการบินได้ให้ความร่วมมืออย่างดี ทำให้ผ่านกระบวนการตรวจสอบอย่างเข้มงวดทั้ง 5 ขั้นตอน ตามมาตรฐานขององค์การการบินพลเรือนระหว่างประเทศ (ICAO) ซึ่ง กพท. ได้ดำเนินการตรวจสอบเพื่อออกใบรับรองฯ ร่วมกับผู้เชี่ยวชาญจาก CAA International Limited (CAAi) ตั้งแต่วันที่ 12 กันยายน 2559 นอกจากนี้ ถือเป็นความสำเร็จอีกขั้นหนึ่งของประเทศไทย เนื่องจากทั้งสองสายการบิน เป็นสายการบินที่ให้บริการเฉพาะเที่ยวบินระหว่างประเทศ ซึ่งมีผู้โดยสารชาวไทยและต่างประเทศเป็นจำนวนมาก
นายจุฬา สุขมานพ กล่าวเพิ่มเติมว่า กพท. ได้ดำเนินการแก้ไขข้อบกพร่องที่มีนัยสำคัญต่อความปลอดภัย (SSC) จำนวน 33 ข้อ ขณะนี้มีความก้าวหน้าคิดเป็นร้อยละ 88 และจะเชิญ ICAO มาตรวจสอบ ICVM (ICAO Coordinated Validation Mission) ภายในปลายเดือนมิถุนายน 2560 ทั้งนี้ คาดว่าจะมีสายการบินที่ได้รับ AOC ได้แก่ นกแอร์ ไทยสมายล์ ไทยไลอ้อนแอร์ และจะมีสายการบินได้รับ AOC ภายในวันที่ 1 กันยายน 2560 ประมาณ 12 - 14 สายการบิน

ที่มา : http://www.thaigov.go.th/news/contents/details/4572
