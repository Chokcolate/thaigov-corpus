รัฐบาลไทย-ข่าวทำเนียบรัฐบาล-รมว.พม. เปิดร้าน ทอฝัน by พม. อย่างเป็นทางการ ณ ห้างสรรพสินค้า เซ็นทรัลเวิร์ล พร้อมเชิญชวนประชาชนอุดหนุนผลิตภัณฑ์ ทอฝัน by พม.

วันพฤหัสบดีที่ 30 มีนาคม 2560
รมว.พม. เปิดร้าน ทอฝัน by พม. อย่างเป็นทางการ ณ ห้างสรรพสินค้า เซ็นทรัลเวิร์ล พร้อมเชิญชวนประชาชนอุดหนุนผลิตภัณฑ์ ทอฝัน by พม.
รมว.พม. เปิดร้าน ทอฝัน by พม. อย่างเป็นทางการ ณ ห้างสรรพสินค้า เซ็นทรัลเวิร์ล พร้อมเชิญชวนประชาชนอุดหนุนผลิตภัณฑ์ ทอฝัน by พม. เพื่อร่วมสร้างโอกาส เกียรติ กำลังใจ แก่สตรี คนพิการ คนไร้ที่พึ่ง และผู้รอดพ้นจากการค้ามนุษย์
วันนี้ (30 มี.ค. 60) เวลา 11.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดร้าน ทอฝัน by พม. ณ บริเวณโซน Beacon ชั้น 4 ห้างสรรพสินค้า เซ็นทรัลเวิลด์ อย่างเป็นทางการ พร้อมด้วย นางสุพัตรา จิราธิวัฒน์ รองกรรมการผู้จัดการใหญ่ สำนักนโยบายองค์กรสัมพันธ์และภาพลักษณ์ บริษัทกลุ่มเซ็นทรัล จำกัด และผู้บริหารกระทรวงการพัฒนาสังคมฯ เข้าร่วมงาน ซึ่งภายในงานได้จัดกิจกรรมที่น่าสนใจ อาทิ การนำเสนอผลิตภัณฑ์โดยนางแบบกิตติมศักดิ์ การจัดบูธนิทรรศการแสดงผลิตภัณฑ์ และการสาธิตผลิตภัณฑ์ ณ บริเวณลานกิจกรรม ชั้น 1 โซน Dazzle ห้างสรรพสินค้า เซ็นทรัลเวิลด์ กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) มีภารกิจในการคุ้มครอง ดูแล และพัฒนาศักยภาพกลุ่มเป้าหมาย ได้แก่ สตรี คนพิการ คนไร้ที่พึ่ง และผู้รอดพ้นจากการค้ามนุษย์ ด้วยการให้บริการ อย่างครอบคลุมทั้งปัจจัย 4 การรักษา ฟื้นฟู การศึกษา และฝึกทักษะอาชีพ เพื่อเป็นเครื่องมือในการดำรงชีวิตอย่างมั่นคง ภายหลังกลับคืนสู่สังคม ทั้งนี้ เพื่อเป็นการเสริมพลังให้กับกลุ่มเป้าหมายดังกล่าว โดยได้ตระหนักถึงการส่งเสริมและพัฒนาอาชีพอย่างครบวงจรในการคัดเลือกวัตถุดิบที่มีคุณภาพ การกำหนดมาตรฐานการผลิต การบริหาร จัดการและการพัฒนาด้านการตลาด การจัดจำหน่าย และการจัดสรรรายได้กลับคืนแก่ผู้ผลิต เพื่อเป็นการเสริมสร้างกำลังใจในการเรียนรู้และพัฒนาศักยภาพด้านการประกอบอาชีพ เมื่อกลับคืนสู่สังคมให้สามารถเริ่มต้นธุรกิจขนาดเล็กได้ในอนาคตต่อไป
พลตำรวจเอก อดุลย์ กล่าวต่อไปว่า กระทรวงการพัฒนาสังคมฯ จึงได้ดำเนินโครงการ "ทอฝัน By พม.” โดยรวบรวมผลิตภัณฑ์คุณภาพจากฝีมือกลุ่มเป้าหมายที่อยู่ในความคุ้มครองดูแลของหน่วยงานในสังกัดกระทรวงการพัฒนาสังคมฯ และนำมาจัดจำหน่าย ในลักษณะ "All Product, One Brand” ภายใต้ชื่อ "ทอฝัน By พม.” โดยมีการเปิดร้านจำหน่ายผลิตภัณฑ์ 3 ร้านหลัก ได้แก่ 1) ร้าน ณ วังสะพานขาว ที่กระทรวงการพัฒนาสังคมฯ สะพานขาว กรุงเทพฯ 2) ร้าน ทอฝัน By พม. ที่ โซน Beacon ชั้น 4 ห้างสรรพสินค้า เซ็นทรัลเวิลด์ และ 3) ร้านค้าออนไลน์ ทาง Facebook "ทอฝัน By พม.”
พลตำรวจเอก อดุลย์ กล่าวต่ออีกว่า การเปิดร้านทอฝัน by พม. อย่างเป็นทางการในวันนี้ ได้ความร่วมมือสำคัญจากภาคเอกชน คือ บริษัท เซ็นทรัล กรุ๊ป จำกัด ซึ่งได้สนับสนุนพื้นที่บริเวณโซน Beacon ชั้น 4 ห้างสรรพสินค้าเซ็นทรัลเวิลด์ การก่อตั้งร้านทอฝัน by พม. เพื่อจำหน่ายผลิตภัณฑ์ พร้อมทั้งพัฒนาบุคลากรด้านแนวโน้มการตลาด การพัฒนาผลิตภัณฑ์ และบรรจุภัณฑ์ รวมทั้งการสร้าง Brand และการสร้างช่องทางการจำหน่าย ทั้งนี้ การพัฒนาบุคลากรให้มีความรู้ในเชิงธุรกิจ นับเป็นอีกหนึ่งในนโยบายประชารัฐที่เน้นย้ำว่า "เราจะไม่ทิ้งใครไว้ข้างหลัง” ตามเป้าหมายหลักของรัฐบาลในการลดความเหลื่อมล้ำทางสังคม
"สำหรับผลิตภัณฑ์ "ทอฝัน By พม.” ที่น่าสนใจ อาทิ ผลิตภัณฑ์จากผ้าด้นมือ ผ้าปัก ผ้าขาวม้า ถ้วยเซรามิค เครื่องเป๋าสาน กระเป๋างานควิลท์ หมอนอิง ผ้าคลุมไหล่ ผ้าปูโต๊ะ และผลิตภัณฑ์สมุนไพร เป็นต้น ทั้งนี้ ขอเชิญชวนประชาชน มีส่วนร่วมในการสร้างโอกาส เกียรติ กำลังใจให้แก่กลุ่มเป้าหมายดังกล่าว ด้วยการสนับสนุนผลิตภัณฑ์ ทอฝัน By พม. เพื่อร่วมกันสร้างสังคมไทย มุ่งสู่สังคมคุณภาพมั่นคง มั่งคั่งและยั่งยืนต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2779
