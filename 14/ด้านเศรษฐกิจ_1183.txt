รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงการก่อสร้างถนนสายแยก ทล.33 - ด่านผ่านแดนบ้านคลองลึก อ.อรัญประเทศ จ.สระแก้ว

วันพุธที่ 30 สิงหาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงการก่อสร้างถนนสายแยก ทล.33 - ด่านผ่านแดนบ้านคลองลึก อ.อรัญประเทศ จ.สระแก้ว
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจราชการโครงการก่อสร้างถนนสายแยก ทล.33 - ด่านผ่านแดนบ้านคลองลึก เมื่อวันที่ 27 สิงหาคม 2560
พร้อมด้วย นายชาติชาย ทิพย์สุนาวี ปลัดกระทรวงคมนาคม นายจิรุตม์ วิศาลจิตร ผู้ตรวจราชการกระทรวงคมนาคม นายพิศักดิ์ จิตวิริยะวศิน อธิบดีกรมทางหลวงชนบท และนายสรพงศ์ ไพฑูรย์พงษ์ ผู้ช่วยปลัดกระทรวงคมนาคม ณ พื้นที่โครงการฯ อ.อรัญประเทศ จ.สระแก้ว
นายอาคม เติมพิทยาไพสิฐ กล่าวว่า กรมทางหลวงชนบท (ทช.) ดำเนินการตามยุทธศาสตร์กระทรวงคมนาคมด้านการพัฒนาโครงสร้างพื้นฐานและการให้บริการระบบคมนาคมขนส่ง เพื่อยกระดับคุณภาพชีวิตของประชาชน และสอดคล้องกับยุทธศาสตร์ชาติด้านความร่วมมือระหว่างประเทศ เพื่อส่งเสริมให้ไทยเป็นฐานการประกอบธุรกิจ และพัฒนาระบบบริหารจัดการขนส่งสินค้าให้มีประสิทธิภาพ สามารถรองรับการขยายตัวของเศรษฐกิจเพื่อเชื่อมโยงการผลิตจากแหล่งไปสู่ตลาดและผู้บริโภคในทุกระดับ รวมทั้งเปิดประตูการค้าและพัฒนาความร่วมมือกับประเทศเพื่อนบ้าน โดย ทช. ได้ดำเนินโครงการก่อสร้างถนนสาย แยก ทล.33 - ด่านผ่านแดนบ้านคลองลึก อ.อรัญประเทศ จ.สระแก้ว งบประมาณ 935,000,000 บาท ลักษณะการก่อสร้างเป็นถนนใหม่ขนาด 4 ช่องจราจร ผิวจราจรกว้างช่องละ 3.50 เมตร ไหล่ทางกว้างข้างละ 2.50 เมตร จุดเริ่มต้นแยกออกจากทางหลวงหมายเลข 33 ที่ กม.291+500 จุดสิ้นสุดบรรจบกับทางหลวงหมายเลข 33 ที่ กม.15+425 พร้อมก่อสร้างสะพาน 3 แห่ง รวมทั้งระบบระบายน้ำ ไฟฟ้าแสงสว่าง เครื่องหมายจราจร และสิ่งอำนวยความปลอดภัยสำหรับผู้ใช้เส้นทาง ปัจจุบันผลงานมีความก้าวหน้า 85.94% กำหนดแล้วเสร็จเดือนพฤศจิกายน 2560 เมื่อโครงการแล้วเสร็จจะช่วยเชื่อมโยงโครงข่ายทางหลวงชนบทให้สมบูรณ์ รองรับการขยายตัวทางเศรษฐกิจและการท่องเที่ยว ช่วยแก้ปัญหาการจราจรและการกระจายสินค้าเข้า - ออกจากด่านพรมแดนสู่ภูมิภาคต่าง ๆ ได้สะดวกรวดเร็วยิ่งขึ้น

ที่มา : http://www.thaigov.go.th/news/contents/details/6311
