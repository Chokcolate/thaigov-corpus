รัฐบาลไทย-ข่าวทำเนียบรัฐบาล-ออมสินชี้แจงข่าว กรณี “เลข 8 และ 28” ไม่เกี่ยวข้องกับธนาคารออมสิน

วันอังคารที่ 8 สิงหาคม 2560
ออมสินชี้แจงข่าว กรณี “เลข 8 และ 28” ไม่เกี่ยวข้องกับธนาคารออมสิน
ตามที่ได้มีข้อความเผยแพร่ทางสื่อ Social Line อ้างชื่อธนาคารออมสิน และกล่าวอ้างถึงสถาบัน เกี่ยวกับเลข 8 และเลข 28 ในบัตรประจำตัวประชาชน
รายงานข่าวจากธนาคารออมสิน เปิดเผยว่า ตามที่ได้มีข้อความเผยแพร่ทางสื่อ Social Line อ้างชื่อธนาคารออมสิน และกล่าวอ้างถึงสถาบัน เกี่ยวกับเลข 8 และเลข 28 ในบัตรประจำตัวประชาชน ถ้าใครมี 2 เลข ดังกล่าวให้ไปรับเงินได้ฟรีที่ธนาคารออมสินนั้น ธนาคารออมสินขอชี้แจงว่า ข้อความและการกระทำดังกล่าวไม่ได้เผยแพร่กออกจากธนาคารออมสิน และธนาคารออมสินไม่ได้มีส่วนเกี่ยวข้องใดๆ ทั้งสิ้น โดยขอย้ำว่าข้อความหรือข่าวดังกล่าวไม่เป็นความจริง ขอให้ประชาชนอย่าได้หลงเชื่อ และขอให้หยุดแชร์ข้อความดังกล่าวทันที เนื่องจากส่วนหนึ่งของข้อความมีการอ้างถึงสถาบัน ทำให้ผู้กระทำและผู้เผยแพร่มีความผิดตามประมวลกฎหมายอาญามาตรา 112 อีกทั้งยังทำให้ธนาคารออมสินเสื่อมเสียชื่อเสียงอีกด้วย
ดังนั้น หากผู้ใดทราบเบาะแสที่มาของข้อความดังกล่าวโปรดแจ้งให้ธนาคารออมสินได้ทางศูนย์ลูกค้าสัมพันธ์ธนาคารออมสิน โทร.1115 เพื่อที่ธนาคารฯ จะได้ดำเนินการทางกฎหมายกับผู้กระทำการดังกล่าวต่อไป

ที่มา : http://www.thaigov.go.th/news/contents/details/5781
