รัฐบาลไทย-ข่าวทำเนียบรัฐบาล-ธอส. ขยายเวลารับของขวัญปีใหม่ 1,000 บาท แก่ลูกค้าผู้มีรายได้น้อยผ่อนดีมีวินัย ถึง 28 ก.พ. 61

วันพุธที่ 7 กุมภาพันธ์ 2561
ธอส. ขยายเวลารับของขวัญปีใหม่ 1,000 บาท แก่ลูกค้าผู้มีรายได้น้อยผ่อนดีมีวินัย ถึง 28 ก.พ. 61
ธนาคารอาคารสงเคราะห์ (ธอส.) เอาใจลูกค้ารายได้น้อยที่มีประวัติผ่อนชำระดี ประกาศขยายเวลาติดต่อขอรับเงินของขวัญจำนวน 1,000 บาท ใน “โครงการของขวัญ ปีใหม่ 2561 เพื่อส่งเสริมวินัยทางการเงินสำหรับลูกค้า ธอส. ผู้มีรายได้น้อย”
ธนาคารอาคารสงเคราะห์ (ธอส.) เอาใจลูกค้ารายได้น้อยที่มีประวัติผ่อนชำระดี ประกาศขยายเวลาติดต่อขอรับเงินของขวัญจำนวน 1,000 บาท ใน “โครงการของขวัญ ปีใหม่ 2561 เพื่อส่งเสริมวินัยทางการเงินสำหรับลูกค้า ธอส. ผู้มีรายได้น้อย” จากกำหนดเดิมสิ้นสุดวันที่ 31 มกราคม 2561    ขยายไปจนถึงวันที่ 28 กุมภาพันธ์  2561 หลังพบว่ามีลูกค้าที่ปฏิบัติตามเงื่อนไขที่ธนาคารกำหนดแต่ยังไม่ติดต่อขอรับของขวัญปีใหม่อีกจำนวนกว่า 100,000 ราย
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า หลังจากที่ประชุมคณะรัฐมนตรี(ครม.) วันที่ 26 ธันวาคม 2560 ได้มีมติอนุมัติ โครงการของขวัญปีใหม่ 2561 เพื่อส่งเสริมวินัยทางการเงินสำหรับลูกค้า ธอส. ผู้มีรายได้น้อย เพื่อส่งเสริมการมีวินัยทางการเงินในการผ่อนชำระเงินกู้ของลูกค้า พร้อมส่งมอบความสุขให้กับประชาชน กระตุ้นกำลังซื้อ และให้เกิดการใช้จ่ายหมุนเวียนในระบบเศรษฐกิจ โดย ธอส.จะมอบของขวัญปีใหม่จำนวน 1,000 บาท ให้แก่ลูกค้า(ผู้กู้หลัก) และทุกบัญชีต้องปฏิบัติตามเงื่อนไขที่ธนาคารกำหนด ซึ่ง ธอส. เปิดให้ลูกค้ารับของขวัญปีใหม่ได้ตั้งแต่วันที่ 26 ธันวาคม 2560 ถึงวันที่ 31 มกราคม 2561 ล่าสุดพบว่ามีลูกค้าที่ปฏิบัติตามเงื่อนไขมารับของขวัญปีใหม่แล้วจำนวน 55,153 ราย หรือคิดเป็นจำนวนเงินที่ลูกค้ามีโอกาสนำไปใช้จ่ายหมุนเวียนในระบบเศรษฐกิจกว่า 55 ล้านบาท และเพื่อเป็นการเพิ่มโอกาสให้แก่ลูกค้าของ ธอส. ที่มีสิทธิ์ได้รับของขวัญปีใหม่จากธนาคารอีก 109,954 ราย แต่ยังไม่เข้ามาติดต่อรับของขวัญปีใหม่ภายในระยะเวลาที่กำหนด ธนาคารจึงส่งมอบความสุขเพิ่มเติมด้วยการ  ขยายระยะเวลาติดต่อขอรับเงิน “โครงการของขวัญปีใหม่ 2561 เพื่อส่งเสริมวินัยทางการเงินสำหรับลูกค้า ธอส. ผู้มีรายได้น้อย” จากกำหนดเดิมสิ้นสุดถึงวันที่ 31 มกราคม 2561 โดยขยายไปจนถึงวันที่ 28 กุมภาพันธ์ 2561
สำหรับลูกค้า(ผู้กู้หลัก) ที่จะได้รับของขวัญปีใหม่จำนวน 1,000 บาทนั้น ทุกบัญชีต้องปฏิบัติตามเงื่อนไขที่ธนาคารกำหนด ประกอบด้วย (1) วงเงินกู้ทุกบัญชีภายใต้หลักประกันเดียวกันไม่เกิน 1 ล้านบาท (2) ตั้งแต่วันทำสัญญากู้เงินกับธนาคาร ไม่เป็นหรือไม่เคยเป็นหนี้ที่ไม่ก่อให้เกิดรายได้ (NPL) (3) มีประวัติการผ่อนชำระหนี้ดีย้อนหลัง 48 เดือน เป็นปกติสม่ำเสมอไม่น้อยกว่าเงินงวดที่ธนาคารกำหนด และตรงตามกำหนดเวลาชำระทุกเดือน และ (4) ต้องชำระเงินงวดของเดือนธันวาคม 2560 ในระหว่างวันที่ 1-31 ธันวาคม 2560
ทั้งนี้ ลูกค้าที่ปฏิบัติได้ตรงตามเงื่อนไขสามารถติดต่อขอรับของขวัญปีใหม่จำนวน 1,000 บาทได้ด้วยตัวเอง ที่สาขาของ ธอส. ทุกแห่งทั่วประเทศ เพียงนำใบเสร็จรับเงินที่ชำระเงินงวดรอบเดือนธันวาคม 2560 ที่มีข้อความในใบเสร็จว่า “ของขวัญปีใหม่ – วินัยการผ่อนชำระ” พร้อมบัตรประจำตัวประชาชน หรือบัตรประจำตัวข้าราชการ/บัตรพนักงานองค์การของรัฐ(ตัวจริง) มาแสดงกับเจ้าหน้าที่ สอบถามรายละเอียดเพิ่มเติมได้ที่ศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : http://www.thaigov.go.th/news/contents/details/9901
