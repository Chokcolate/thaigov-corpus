รัฐบาลไทย-ข่าวทำเนียบรัฐบาล-รอง นรม..พล.อ.อ.ประจินฯ ลงพื้นที่ติดตามงานวิสาหกิจชุมชนและเน็ตประชารัฐ

วันจันทร์ที่ 16 ตุลาคม 2560
รอง นรม..พล.อ.อ.ประจินฯ ลงพื้นที่ติดตามงานวิสาหกิจชุมชนและเน็ตประชารัฐ
รอง นรม..พล.อ.อ.ประจินฯ ลงพื้นที่ติดตามงานวิสาหกิจชุมชนและเน็ตประชารัฐ เพื่อลงพื้นที่ตรวจติดตามงานในกำกับดูแลเรื่องวิสาหกิจชุมชนและเน็ตประชารัฐ
เมื่อวันที่ 15 ตุลาคม 2560 เวลา 14.30 น. พลอากาศเอก ประจิน จั่นตอง รองนายกรัฐมนตรี พร้อมด้วยคณะ ได้เดินทางไปยังจังหวัดพิจิตร เพื่อลงพื้นที่ตรวจติดตามงานในกำกับดูแลเรื่องวิสาหกิจชุมชนและเน็ตประชารัฐ รองนายกรัฐมนตรีและคณะเดินทางไปถึงที่ทำการวิสาหกิจชุมชนส้มโอแก้วสี่รส หมู่ที่ 9 ตำบลโพธิ์ประทับช้าง อำเภอโพธิ์ประทับช้าง นายวีระศักดิ์ วิจิตรแสงศรี ผู้ว่าราชการจังหวัดพิจิตร ได้กล่าวต้อนรับ จากนั้น นางพิชชาญา พลสว่าง กรรมการผู้แทนวิสาหกิจชุมชนระดับประเทศได้บรรยายสรุปการดำเนินงานและความสำเร็จของกลุ่มวิสาหกิจชุมชนจังหวัดพิจิตร พร้อมทั้งนำคณะรองนายกรัฐมนตรีเข้าชมกระบวนการผลิตส้มโอแก้วสี่รส ซึ่งเป็นเจ้าแรกของประเทศไทย เสร็จแล้วคณะได้เดินทางต่อไปยังวิสาหกิจชุมชนกลุ่มกล้วยกวนแม่จำนง ซึ่งอยู่ที่หมู่ที่ 3 ตำบลโพธิ์ประทับช้าง อำเภอโพธิ์ประทับช้าง
ทั้งนี้ โดยวิสาหกิจชุมชนกลุ่มกล้วยกวนแม่จำนงได้ดำเนินการตามโครงการเพิ่มสมรรถนะด้านการบริหารและจัดการพลังงานครบวงจรในชุมชนระดับตำบลและวิสาหกิจชุมชน (SMEs) ภายใต้ชื่อ โครงการปรับปรุงกระบวนการผลิตเพื่อลดต้นทุนทางด้านพลังงาน โดยมีสำนักงานพลังงานจังหวัดพิจิตร วิสาหกิจชุมชนกลุ่มกล้วยกวนแม่จำนง อาสาสมัครพลังงานและคณะทำงานโครงการฯ ได้ร่วมกันศึกษาและวิเคราะห์ถึงแนวทางการดำเนินการคัดเลือกเทคโนโลยีที่มีความเหมาะสม ที่จะนำมาส่งเสริมการใช้งานกับกระบวนการผลิตกล้วยกวนและส้มโอกวน โดยมีความเห็นร่วมกันที่จะนำ ”เตาเศรษฐกิจประยุกต์”และ”เตาแก๊สชีวมวล” มาใช้งานแทนเตาฟืนแบบชุมชนสร้างเองและเตาแก๊ส LPG เพื่อช่วยลดต้นทุนทางด้านพลังงาน โดยไม่เกิดความยุ่งยากต่อการใช้งานและมีความสอดคล้องกับศักยภาพวัตถุดิบที่นำมาใช้ ให้เกิดประโยชน์ทางด้านพลังงานซึ่งมีอยู่ในพื้นที่เป็นจำนวนมาก คือ เศษกิ่งส้มโอและเศษกิ่งไม้ยูคาลิปตัส ซึ่งจะทำให้การใช้เทคโนโลยีเกิดความยั่งยืนและสามารถขยายผลให้กับกลุ่มวิสาหกิจที่มีการใช้พลังงานในกระบวนการผลิตที่ใกล้เคียงกันได้ต่อไปในอนาคตอีกด้วย โดยวิสาหกิจกลุ่มกล้วยกวนแม่จำนงเคยได้รับรางวัล “สุดยอดคนพลังงาน ปี 60” สาขาวิสาหกิจลดการใช้พลังงานยอดเยี่ยมในระดับประเทศ
ในการนี้ รองนายกรัฐมนตรีได้กล่าวแสดงความชื่นชมในวิสาหกิจชุมชนของจังหวัดพิจิตรและกล่าวถึงนโยบายของรัฐบาลในการส่งเสริมวิสาหกิจชุมชนให้เป็นที่รู้จักอย่างแพร่หลาย โดยการสนับสนุนงบประมาณเพื่อจัดตั้งกองทุนส่งเสริมวิสาหกิจชุมชน 3,500 ล้านบาท
พร้อมทั้งเตรียมการจัดงานส่งเสริมวิสาหกิจชุมชนให้เป็นที่รู้จักในปี 2561 โดยจะเป็นการจัดงานใหญ่
ในส่วนกลางที่กรุงเทพมหานคร โดยรัฐบาลจะได้ผลักดันวิสาหกิจชุมชนให้เป็นที่รับรู้ ทั้งในระดับประเทศและต่างประเทศต่อไป
ต่อมาในเวลา 16.00 น. คณะของรองนายกรัฐมนตรีได้เดินทางต่อไปยังหมู่ที่ 2 บ้านโนนป่าแดง
ตำบลหนองหลุม อำเภอวชิรบารมี เพื่อติดตามโครงการเน็ตประชารัฐ ซึ่งเป็นโครงการสำคัญของรัฐบาล
เพื่อสร้างโอกาส สร้างรายได้ ให้กับพี่น้องประชาชนในท้องถิ่น โดยในส่วนของบ้านโนนป่าแดงได้มี
การดำเนินการทางด้านเน็ตประชารัฐเรียบร้อยแล้ว ทำให้พี่น้องประชาชนในพื้นที่ได้รับการขยายโอกาส
ในเรื่องต่างๆ ได้แก่ การพัฒนาเปิดโลกกว้าง การพัฒนาการเรียนการสอนให้กับชุมชน การพัฒนา
ด้านสาธารณสุขเสริมสร้างสุขภาพที่ดีให้กับชุมชน ตลอดจนจะเป็นการใช้ประโยชน์ด้านเทคโนโลยีดิจิทัลและการใช้ประโยชน์จากข้อมูลตั้งแต่การประกอบอาชีพการเรียนรู้ การค้าขาย เพื่อลดต้นทุนเพิ่มผลผลิตไปจนถึงการเพิ่มช่องทางการขายให้เข้าถึงลูกค้าได้ง่ายและเร็วขึ้น
พร้อมกันนี้ รองนายกรัฐมนตรีได้เป็นประธานในพิธีส่งมอบเน็ตประชารัฐให้กับนายปิยะ วงศ์ลือชา รองผู้ว่าราชการจังหวัดพิจิตรในฐานะผู้แทนการรับมอบเน็ตประชารัฐ เพื่อส่งต่อให้กับพี่น้องชาวจังหวัดพิจิตรต่อไป พร้อมได้กล่าวขอบคุณกระทรวงดิจิทัลเพื่อเศรษฐกิจและสังคม บริษัท ทีโอที จำกัด (มหาชน) ที่เป็นหน่วยงานหลักในการดำเนินการเน็ตประชารัฐ ตามนโยบายของรัฐบาล และได้แสดงความคาดหวังกับชาวบ้านที่มาร่วมงานในวันนี้ขอให้ใช้ประโยชน์จากเน็ตประชารัฐที่รัฐบาลมอบให้อย่างเต็มที่และให้คุ้มค่า เพื่อประโยชน์สุขของประชาชนทุกคนต่อไป
…………………………………………
กลุ่มประชาสัมพันธ์และเผยแพร่ สำนักโฆษก
ข้อมูลจาก พล.อ.อ. มณฑล สัชฌุกร
โฆษกประจำรองนายกรัฐมนตรี (พลอากาศเอก ประจิน จั่นตอง)

ที่มา : http://www.thaigov.go.th/news/contents/details/7426
