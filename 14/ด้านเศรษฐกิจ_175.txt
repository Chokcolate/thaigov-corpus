รัฐบาลไทย-ข่าวทำเนียบรัฐบาล-“ปลัดเกษตรฯ” มอบโอวาทให้แก่คณะเยาวชนเกษตรไทย ภายใต้โครงการฝึกงานผู้นำเยาวชนเกษตรไทย        ในประเทศญี่ปุ่น ปี 2560

วันอังคารที่ 11 เมษายน 2560
“ปลัดเกษตรฯ” มอบโอวาทให้แก่คณะเยาวชนเกษตรไทย ภายใต้โครงการฝึกงานผู้นำเยาวชนเกษตรไทย        ในประเทศญี่ปุ่น ปี 2560
“ปลัดเกษตรฯ” มอบโอวาทให้แก่คณะเยาวชนเกษตรไทย ภายใต้โครงการฝึกงานผู้นำเยาวชนเกษตรไทย        ในประเทศญี่ปุ่น ปี 2560 มุ่งหวังให้ตัวแทนเยาวชนเกษตรไทยกลับมาเป็น Young Smart Farmer ร่วมเป็นผู้นำพัฒนาการประกอบอาชีพการเกษตรในชุมชนของตนเองได้ในอนาคต
นายธีรภัทร ประยูรสิทธิ ปลัดกระทรวงเกษตรและสหกรณ์ กล่าวเนื่องในโอกาสที่เยาวชนเกษตรไทย ภายใต้โครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2560 เข้าเยี่ยมคารวะก่อนเดินทางไปฝึกงานในครอบครัวเกษตรกรประเทศญี่ปุ่น ว่า กระทรวงเกษตรและสหกรณ์ได้คัดเลือกผู้แทนเยาวชนเกษตรของประเทศไทยเพื่อเดินทางไปฝึกงานในครอบครัวเกษตรกรญี่ปุ่น ประจำปี 2560 โดยมีวัตถุประสงค์เพื่อให้เยาวชนเกษตรที่เข้าร่วมโครงการได้มีโอกาสเรียนรู้และศึกษาด้วยการปฏิบัติงานจริงในฟาร์ม ทั้งด้านการบริหารจัดการฟาร์มและการใช้เทคโนโลยีการเกษตรสมัยใหม่ โดยมุ่งหวังให้เยาวชนเกษตรนำความรู้ ประสบการณ์ และความชำนาญที่ได้รับจากการฝึกงานมาปรับใช้ และพัฒนาการประกอบอาชีพการเกษตรของตนให้ดียิ่งขึ้น ภายหลังกลับจากฝึกงาน โดยสำนักการเกษตรต่างประเทศ เป็นหน่วยงานประสานหลัก ร่วมกับกรมชลประทาน กรมปศุสัตว์ กรมส่งเสริมการเกษตร กรมส่งเสริมสหกรณ์ สำนักงานการปฏิรูปที่ดินเพื่อเกษตรกรรม และสถาบันวิจัยและพัฒนาที่สูง (องค์การมหาชน)
สำหรับในปีงบประมาณ 2560 นี้ กระทรวงเกษตรฯ ได้สนับสนุนงบประมาณให้เยาวชนเข้าร่วมโครงการดังกล่าว จำนวน 15 คน แบ่งเป็น เยาวชนเกษตรจากกรมปศุสัตว์ 3 คน กรมส่งเสริมการเกษตร 6 คน กรมส่งเสริมสหกรณ์ 3 คน สำนักงานการปฏิรูปที่ดินเพื่อเกษตรกรรม 1 คน และสถาบันวิจัยและพัฒนาที่สูง(องค์การมหาชน) 2 คน โดยกำหนดให้มีการฝึกงานในประเทศญี่ปุ่นทั้งสิ้น 11 เดือน ตั้งแต่เดือนเมษายน 2560 – กุมภาพันธ์ 2561 ซึ่งเยาวชนเกษตรทั้งหมดได้ผ่านการอบรมพื้นฐานการเกษตรและภาษาญี่ปุ่น ณ ศูนย์ส่งเสริมเยาวชนเกษตร จังหวัดกาญจนบุรีแล้ว ตั้งแต่วันที่ 18 มกราคม -10 เมษายน 2560 เพื่อเตรียมความพร้อมก่อนออกเดินทางไปประเทศญี่ปุ่น โดยมีกำหนดเดินทางไปฝึกงาน ณ ประเทศญี่ปุ่นในวันที่ 11 เม.ย. 60 เวลา 22.10 น.
“ทุกวันนี้ราคาสินค้าเกษตรมีความผันแปรตามสภาพดินฟ้าอากาศ การผลิตสินค้าเกษตรจึงต้องมีการปรับตัวให้ทันต่อสถานการณ์ โดยรัฐมนตรีว่าการกระทรวงเกษตรและสหกรณ์ (พลเอกฉัตรชัย สาริกัลยะ)มีความมุ่งมั่นที่จะปฏิรูปภาคการเกษตรให้เป็นไปตามนโยบายของรัฐบาล สอดคล้องกับยุทธศาสตร์เกษตรและสหกรณ์ ระยะ 20 ปี ประกอบด้วย 5 ยุทธศาสตร์ ได้แก่ 1. การสร้างความเข้มแข็งให้กับเกษตรกรและสถาบันเกษตรกร 2.การเพิ่มประสิทธิภาพการผลิตและยกระดับมาตรฐานสินค้าเกษตร เน้นการลดต้นทุน ผลิต และขายด้วยคุณภาพ 3.การเพิ่มความสามารถในการแข่งขันภาคการเกษตรด้วยเทคโนโลยีและนวัตกรรม 4. การบริหารจัดการทรัพยากรการเกษตรและสิ่งแวดล้อมอย่างสมดุลและยั่งยืน และ 5.การพัฒนาระบบบริหารจัดการภาครัฐ ทั้งนี้ ในการพัฒนาภาคการเกษตรไทย สิ่งหนึ่งที่มีความสำคัญคือ การพัฒนาเกษตรกรรุ่นใหม่ หรือ Young Smart Farmer  ซึ่งผู้แทนเยาวชนไทยที่จะเดินทางไปฝึกงานกับครอบครัวเกษตรกรญี่ปุ่นในครั้งนี้ จะเป็นส่วนหนึ่งที่จะร่วมพัฒนาการเกษตรไทยได้ในอนาคต จึงขอให้ตัวแทนเยาวชนเกษตรไทยตั้งใจเรียนรู้ อดทน มีวินัย นำความรู้และประสบการณ์ที่ได้รับจากการเข้าร่วมโครงการฝึกงานจากประเทศญี่ปุ่นมาประยุกต์ใช้ในการประกอบอาชีพในอนาคต รวมทั้งถ่ายทอดให้กับชุมชน ตลอดทั้งสร้างภาพพจน์ที่ดีของเยาวชนเกษตรจากประเทศไทย โดยกระทรวงเกษตรฯ หวังว่าตัวแทนเยาวชนเกษตรไทยจะสามารถเป็นผู้นำในการพัฒนาการประกอบอาชีพการเกษตรในหมู่บ้าน ตำบล ชุมชน และภูมิลำเนาของตนเองได้ในอนาคต”      นายธีรภัทร กล่าว
สำหรับโครงการฝึกงานผู้นำเยาวชนเกษตรไทยในประเทศญี่ปุ่นได้เริ่มดำเนินการตั้งแต่ปี 2525 และดำเนินการต่อเนื่องมาจนถึงปัจจุบันนับเป็นปีที่ 35 โดยเป็นความร่วมมือระหว่างกระทรวงเกษตรและสหกรณ์ และ Japan Agricultural Exchange Council (JAEC) โดยปัจจุบันมีเยาวชนเกษตรได้เข้าร่วมโครงการและได้ไปฝึกงานในประเทศญี่ปุ่นแล้วจำนวนทั้งสิ้นกว่า 500 คน
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3027
