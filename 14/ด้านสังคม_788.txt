รัฐบาลไทย-ข่าวทำเนียบรัฐบาล-สธ.ให้การดูแลรักษาน้องปาล์ม เตรียมเสนอก.คลังพิจารณาเงินเยียวยา

วันศุกร์ที่ 20 ตุลาคม 2560
สธ.ให้การดูแลรักษาน้องปาล์ม เตรียมเสนอก.คลังพิจารณาเงินเยียวยา
กระทรวงสาธารณสุข ให้การดูแลรักษาน้องปาล์ม เตรียมเสนอกระทรวงการคลังพิจารณาเงินช่วยเหลือเยียวยา
กระทรวงสาธารณสุข ให้การดูแลรักษาน้องปาล์ม เตรียมเสนอกระทรวงการคลังพิจารณาเงินช่วยเหลือเยียวยา
บ่ายวันนี้ (20 ตุลาคม 2560) ที่กระทรวงสาธารณสุข จ.นนทบุรี นายแพทย์มรุต จิรเศรษฐสิริ รองปลัดกระทรวงสาธารณสุข ให้สัมภาษณ์ว่า ได้รับมอบหมายจากนายแพทย์เจษฎา  โชคดำรงสุข ปลัดกระทรวงสาธารณสุข ให้หารือกับนายโกศลวัฒน์ อินทุจันทร์ยง รองโฆษกสำนักงานอัยการสูงสุด เกี่ยวกับการช่วยเหลือเยียวยาน้องปาล์มที่ถูกรถของโรงพยาบาลส่งเสริมสุขภาพตำบลบ้านใหม่ อ.สีชมพู จ.ขอนแก่น ชน ว่า กระทรวงสาธารณสุขรู้สึกเสียใจกับอุบัติเหตุที่เกิดขึ้นกับน้องปาล์ม ต้องการให้น้องกลับมามีพัฒนาการ ใช้ชีวิตได้ตามปกติ อย่างไรก็ดีจะประสานให้โรงพยาบาลชุมแพ และโรงพยาบาลขอนแก่นดูแลเรื่องการรักษา ติดตามประสานการดูแลที่โรงพยาบาลศรีนครินทร์ จ.ขอนแก่น ซึ่งมารดาของน้องปาล์มเป็นเจ้าหน้าที่ของโรงพยาบาลชุมแพได้รับการดูแลเป็นพิเศษอยู่แล้ว
สำหรับการดำเนินการทางคดีในการพิจารณาเงินช่วยเหลือเยียวยานั้น กระทรวงสาธารณสุขไม่มีอำนาจโดยตรง จะดำเนินการตามกระบวนการเจรจาประนีประนอมกัน โดยเสนอเรื่องไปกระทรวงการคลังพิจารณาต่อไป
********************************  20 ตุลาคม 2560

ที่มา : http://www.thaigov.go.th/news/contents/details/7555
