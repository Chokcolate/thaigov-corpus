รัฐบาลไทย-ข่าวทำเนียบรัฐบาล-เจ้าหน้าที่บริหาร บริษัท โตโยต้า มอเตอร์ คอร์ปอเรชั่น ประเทศญี่ปุ่น เข้าเยี่ยมคารวะรองนายกรัฐมนตรี

วันจันทร์ที่ 24 เมษายน 2560
เจ้าหน้าที่บริหาร บริษัท โตโยต้า มอเตอร์ คอร์ปอเรชั่น ประเทศญี่ปุ่น เข้าเยี่ยมคารวะรองนายกรัฐมนตรี
เจ้าหน้าที่บริหาร บริษัท โตโยต้า มอเตอร์ คอร์ปอเรชั่น ประเทศญี่ปุ่น เข้าเยี่ยมคารวะรองนายกรัฐมนตรี
วันนี้ (24 เมษายน 2560) เวลา 13.00 น. นายชินยะ โคเทระ เจ้าหน้าที่บริหาร บริษัท โตโยต้า มอเตอร์ คอร์ปอเรชั่น ประเทศญี่ปุ่น เข้าเยี่ยมคารวะรองนายกรัฐมนตรี (นายสมคิด  จาตุศรีพิทักษ์) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีกล่าวต้อนรับ พร้อมขอบคุณที่มาเข้าพบหารือในวันนี้ ด้านนายโคเทระกล่าวขอบคุณรัฐบาลที่ให้การสนับสนุนตลอดระยะเวลาที่ดำเนินธุรกิจในประเทศไทย
โอกาสนี้ นายโคเทระกล่าวว่า ปัจจุบันสังคมโลกได้มีการเปลี่ยนแปลง บริษัทจึงได้มีการปรับเปลี่ยนนโยบายหันมาเน้นการผลิตรถยนต์นั่งขนาดเล็ก และรถยนต์ประหยัดพลังงาน โดยร่วมมือกับบริษัท Daihatsu ประเทศญี่ปุ่น จัดตั้ง Toyota Daihatsu Engineering and Manufacturing Co., Ltd. มีจุดมุ่งหมายที่จะให้ประเทศไทยเป็นศูนย์กลางการผลิต พัฒนา และวิจัยรถยนต์ดังกล่าว ซึ่งจะสามารถพัฒนาต่อยอดการผลิตรถยนต์ไฟฟ้าในอนาคต เพื่อตอบสนองต่อความต้องการของตลาดเอเชียและตลาดโลก ขณะเดียวกัน ยังสอดคล้องกับนโยบายของรัฐบาลไทยที่มุ่งเน้นการพัฒนาอุตสาหกรรมในอนาคต ผ่านโครงการ Thailand 4.0 และโครงการระเบียงเศรษฐกิจภาคตะวันออก (EEC) ซึ่งจะมีส่วนช่วยยกระดับขีดความสามารถในการแข่งขันของไทย ด้านรองนายกรัฐมนตรีกล่าวชื่นชมและยินดีที่จะให้การสนับสนุนเพื่อร่วมกันพัฒนาประเทศไทยให้ก้าวไปสู่สังคมในอนาคตอย่างยั่งยืน
นอกจากนี้ บริษัทโตโยต้า ยังกล่าวว่า บริษัทมีนโยบายส่งเสริมและพัฒนาบุคลากรไทยเพื่อตอบสนองต่อความต้องการของอุตสาหกรรมในอนาคต โดยเน้นการผลิตบุคลากรใน 3 สาขา ที่ประเทศไทยกำลังให้การสนับสนุน ประกอบด้วย 1. Bio Technology 2. IoT, Big data และ 3. Creative and Advanced Industry ผ่านความร่วมมือกับภาครัฐ สถาบันวิจัย และสถาบันการศึกษาในประเทศไทย ซึ่งรองนายกรัฐมนตรี กล่าวว่า การพัฒนาบุคลากรเป็นเรื่องที่มีความสำคัญเป็นอย่างมาก พร้อมเล็งเห็นว่า เอกชนและภาครัฐควรจะร่วมมือกันสร้างบุคลากร ผ่านการศึกษาการทำงานโดยตรงจากบริษัทที่มีความเชี่ยวชาญในแต่ละสาขา เพื่อรองรับเทคโนโลยีและอาชีพใหม่ในอนาคต
ในตอนท้าย รองนายกรัฐมนตรีกล่าวขอบคุณในนามของรัฐบาลไทย พร้อมยืนยันที่จะให้การสนับสนุนบริษัทฯ ด้านนายโคเทระ กล่าวขอบคุณและยินดีเป็นอย่างยิ่ง ขณะเดียวกัน ยังยืนว่า พร้อมที่จะให้ความร่วมมือและลงทุนในประเทศไทยต่อไป เนื่องจากประเทศไทยถือเป็นประเทศที่สำคัญในภูมิภาคเชีย

ที่มา : http://www.thaigov.go.th/news/contents/details/3258
