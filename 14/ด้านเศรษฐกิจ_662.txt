รัฐบาลไทย-ข่าวทำเนียบรัฐบาล-ชี้แจงข่าวลืออันเป็นเท็จกรณีแอบอ้างเป็นพนักงาน ธ.ก.ส. เพื่อขอข้อมูลเพิ่มเติมจากผู้ที่ลงทะเบียนในโครงการลงทะเบียนเพื่อสวัสดิการแห่งรัฐปี 2560

วันศุกร์ที่ 16 มิถุนายน 2560
ชี้แจงข่าวลืออันเป็นเท็จกรณีแอบอ้างเป็นพนักงาน ธ.ก.ส. เพื่อขอข้อมูลเพิ่มเติมจากผู้ที่ลงทะเบียนในโครงการลงทะเบียนเพื่อสวัสดิการแห่งรัฐปี 2560
ามที่ปรากฏข่าวลือในพื้นที่ว่ามีบุคคลแอบอ้างเป็นพนักงาน ธ.ก.ส. โทรศัพท์ไปหาประชาชนเพื่อสอบถามเลขบัตรประจำตัวประชาชน และวันเดือนปีเกิด โดยอ้างว่าการลงทะเบียนผู้มีรายได้น้อยของบุคคลนั้นยังไม่สมบูรณ์
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า ตามที่ปรากฏข่าวลือในพื้นที่ว่ามีบุคคลแอบอ้างเป็นพนักงานธนาคารเพื่อการเกษตรและสหกรณ์การเกษตร (ธ.ก.ส.) โทรศัพท์ไปหาประชาชนเพื่อสอบถามเลขบัตรประจำตัวประชาชน และวันเดือนปีเกิด โดยอ้างว่าการลงทะเบียนผู้มีรายได้น้อยของบุคคลนั้นยังไม่สมบูรณ์ กระทรวงการคลังขอเรียนชี้แจงดังนี้
1. ธ.ก.ส. ไม่มีนโยบายให้พนักงานดำเนินการในลักษณะเช่นนี้แต่อย่างใด จากการประสานกับ ธ.ก.ส. พบว่า ธนาคารไม่มีนโยบายให้พนักงานดำเนินการในลักษณะดังกล่าวแต่อย่างใด จึงขอให้ประชาชนระมัดระวังการให้ข้อมูลส่วนบุคคลกับบุคคลอื่น เพราะอาจเป็นช่องทางให้มิจฉาชีพกระทำการที่ไม่ชอบตามกฎหมายโดยใช้ข้อมูลส่วนบุคคลของท่านได้
2. รัฐบาลโดยกระทรวงดิจิทัลเพื่อเศรษฐกิจและสังคมจะมีการจ้างนักศึกษาลงสำรวจทั่วประเทศ คณะรัฐมนตรีมีมติเมื่อวันที่ 13 มิถุนายน 2560 เห็นชอบให้กระทรวงดิจิทัลเพื่อเศรษฐกิจและสังคม โดยสำนักงานสถิติแห่งชาติ (สสช.) จัดทำโครงการสำรวจข้อมูลผู้มีรายได้น้อย เพื่อให้ทราบถึงสภาพความเป็นอยู่ของ
ผู้มีรายได้น้อย โดยทำการจ้างนักศึกษาในจังหวัดต่าง ๆ ทั้งในระดับอุดมศึกษาและอาชีวะศึกษา ที่อยู่ในจังหวัดภูมิลำเนาของตัวเอง หรือในจังหวัดใกล้เคียง หรือจังหวัดที่สถานศึกษาของตัวเองตั้งอยู่ ลงพื้นที่สำรวจทั่วประเทศในช่วงเดือนกรกฎาคมถึงเดือนสิงหาคม 2560 และนักศึกษาที่จะลงพื้นที่นั้น ต้องมีบัตรประจำตัวเจ้าหน้าที่สำรวจที่ สสช. ออกให้
ดังนั้น การแอบอ้างเป็นพนักงาน ธ.ก.ส. เพื่อกระทำการดังกล่าวในช่วงนี้ จึงไม่ใช่นโยบายของรัฐบาลแต่อย่างใด จึงขอให้ประชาชนที่ลงทะเบียนในโครงการลงทะเบียนเพื่อสวัสดิการแห่งรัฐ ระมัดระวังการให้ข้อมูลส่วนบุคคล และติดตามข่าวสารจากกระทรวงการคลังอย่างใกล้ชิดต่อไป ทั้งนี้ หากพบการกระทำผิด
ในลักษณะดังกล่าว ให้รีบแจ้งตำรวจและหน่วยงานที่ถูกแอบอ้างทันที เพื่อให้หน่วยงานที่เกี่ยวข้องดำเนินคดีต่อไป
สำนักนโยบายภาษี สำนักงานเศรษฐกิจการคลัง
โทร. 0 2273 9020 ต่อ 3505

ที่มา : http://www.thaigov.go.th/news/contents/details/4561
