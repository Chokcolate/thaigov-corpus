รัฐบาลไทย-ข่าวทำเนียบรัฐบาล-นายกฯ ยินดีไทยขึ้น TOP 3 การแข่งขันกีฬาซีเกมส์ ชวนคนไทยส่งใจไปเชียร์นักกีฬาที่มาเลเซีย

วันเสาร์ที่ 19 สิงหาคม 2560
นายกฯ ยินดีไทยขึ้น TOP 3 การแข่งขันกีฬาซีเกมส์ ชวนคนไทยส่งใจไปเชียร์นักกีฬาที่มาเลเซีย
พร้อมกับกีฬามหาวิทยาลัยโลกที่ไต้หวัน ย้ำสิ่งสำคัญเหนือกว่าการแพ้ชนะคือมิตรภาพระหว่างประเทศ
วันนี้ (19 สิงหาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ยินดีที่ทัพนักกีฬาไทยทำผลงานได้ดีในการแข่งขันกีฬาซีเกมส์ 2017 ที่ประเทศมาเลเซีย หลังผ่านไปแล้วเกือบ 1 สัปดาห์ และสามารถไต่อันดับขึ้นไปติด TOP 3 ของตารางแล้ว   “นายกฯ เป็นกำลังใจให้นักกีฬาทุกคน ที่ได้ฝึกซ้อมและพัฒนาทักษะ เพื่อลงแข่งขันในครั้งนี้อย่างเต็มที่ โดยขอให้ใช้ศักยภาพที่มีอยู่สร้างความภูมิใจให้แก่คนไทยทุกคนอย่างเต็มความสามารถ และขอให้พี่น้องประชาชนร่วมส่งกำลังใจไปเชียร์ให้ทัพกีฬาทุกคนประสบความสำเร็จตามที่ตั้งความหวังไว้”
นอกจากนี้ นายกรัฐมนตรียังได้เชิญชวนให้ประชาชนติดตามและร่วมให้กำลังใจนักกีฬาเยาวชนไทยที่เดินทางไปแข่งขันกีฬามหาวิทยาลัยโลก ปี 2017 ในระหว่างวันที่ 19 – 30 ส.ค. 2560 ที่กรุงไทเป ประเทศไต้หวันด้วย   “นายกฯ ฝากข้อคิดไปยังนักกีฬาทุกคนว่า การแพ้หรือชนะในการแข่งขันถือเป็นเรื่องปกติธรรมดา แต่สิ่งสำคัญที่อยากให้ทุกคนระลึกไว้เสมอ คือ การเก็บเกี่ยวประสบการณ์เพื่อนำไปพัฒนาฝีมือของตนเอง การมีน้ำใจนักกีฬา และการสร้างมิตรภาพที่ดีระหว่างนักกีฬาด้วยกัน ซึ่งจะส่งผลดีไปถึงความสัมพันธ์ระหว่างประเทศด้วย”
………………………………………………….

ที่มา : http://www.thaigov.go.th/news/contents/details/6058
