รัฐบาลไทย-ข่าวทำเนียบรัฐบาล-ทุกหน่วยงาน สังกัด วธ. ประกาศเดินหน้าปฏิญญา “องค์กรคุณธรรม” ชู “พอเพียง วินัย สุจริต อาสา” ขับเคลื่อนแผนแม่บทส่งเสริมคุณธรรมแห่งชาติ

วันจันทร์ที่ 3 กรกฎาคม 2560
ทุกหน่วยงาน สังกัด วธ. ประกาศเดินหน้าปฏิญญา “องค์กรคุณธรรม” ชู “พอเพียง วินัย สุจริต อาสา” ขับเคลื่อนแผนแม่บทส่งเสริมคุณธรรมแห่งชาติ
ทุกหน่วยงาน สังกัด วธ. ประกาศเดินหน้าปฏิญญา “องค์กรคุณธรรม”ชู “พอเพียง วินัย สุจริต อาสา” ขับเคลื่อนแผนแม่บทส่งเสริมคุณธรรมแห่งชาติ
เมื่อวันที่ 27 มิถุนายน 2560 ที่กระทรวงวัฒนธรรม นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานแถลงข่าวพิธีลงนามปฏิญญา “ขับเคลื่อนกระทรวงวัฒนธรรมเป็นองค์กรคุณธรรม” โดยมี ดร.พงศ์ศักติฐ์ เสมสันต์ ที่ปรึกษารัฐมนตรีว่าการกระทรวงวัฒนธรรม ดร.ฉวีรัตน์ เกษตรสุนทร ผู้ช่วยรัฐมนตรีประจำกระทรวงวัฒนธรรม นายปรารพ เหล่าวานิช เลขานุการรัฐมนตรีว่าการกระทรวงวัฒนธรรม นายกฤษศญพงษ์ ศิริ ปลัดกระทรวงวัฒนธรรม พร้อมด้วยผู้บริหารกระทรวงวัฒนธรรม(วธ.) เข้าร่วม
นายวีระ กล่าวว่า ตามที่คณะรัฐมนตรี (ครม.) มีมติเห็นชอบแผนแม่บทส่งเสริมคุณธรรมแห่งชาติ ฉบับที่ 1 (พ.ศ.2559 - 2564) เมื่อวันที่ 12กรกฎาคม 2559 ที่ผ่านมา ให้เป็นแผนแม่บทระดับชาติ เพื่อให้ทุกหน่วยงานใช้เป็นแผนแม่บทในการกำหนดกรอบทิศทางการดำเนินงานด้านส่งเสริมคุณธรรม ทั้งนี้ วธ. ในฐานะหน่วยงานหลักที่เสนอแผนแม่บทดังกล่าว จึงมีเป้าหมายที่จะเป็นแบบอย่างในการขับเคลื่อนแผนแม่บทฯ โดยได้จัดทำแผนแม่บทและแผนปฏิบัติการส่งเสริมคุณธรรมระดับกระทรวง เพื่อส่งเสริมให้ผู้บริหาร ข้าราชการและเจ้าหน้าที่สังกัดหน่วยงานต่างๆ ของวธ. ปฏิบัติตนตามหลักธรรมทางศาสนา และยึดมั่นคุณธรรม 4 ประการคือ “พอเพียง วินัย สุจริต อาสา” และหลักปรัชญาเศรษฐกิจพอเพียงในพระบาทสมเด็จพระปรมินทรมหาภูมิพลอดุลยเดช บรมนาถบพิตร รวมทั้งสืบสานวิถีวัฒนธรรมไทย เพื่อขับเคลื่อนองค์กรสู่การเป็นหน่วยงานคุณธรรมต้นแบบของภาครัฐ
รัฐมนตรีว่าการกระทรวงวัฒนธรรม กล่าวอีกว่า ผู้บริหารวธ.และหน่วยงานในสังกัด ประกอบด้วย สำนักงานปลัดกระทรวงวัฒนธรรม กรมศิลปากร กรมส่งเสริมวัฒนธรรม กรมการศาสนา (ศน.) สำนักงานศิลปวัฒนธรรมร่วมสมัย (สศร.) สถาบันบัณฑิตพัฒนาศิลป์ (สบศ.) ศูนย์มานุษยวิทยาสิรินธร (องค์การมหาชน) หอภาพยนตร์(มหาชน) ศูนย์คุณธรรม (องค์การมหาชน) และกองทุนพัฒนาสื่อปลอดภัยและสร้างสรรค์              จึงได้ลงนามปฏิญญา “ขับเคลื่อนกระทรวงวัฒนธรรมเป็นองค์กรคุณธรรม”
ทั้งนี้ แนวทางการขับเคลื่อนในการสนับสนุนให้บุคลากรของวธ. เป็นแบบอย่างของความพอเพียง วินัย สุจริต จิตอาสา ได้มีการกำหนดคติพจน์ประจำใจของชาววธ. ตามหลักคุณธรรม 4 ประการ คือ                          “ใช้ทรัพยากรอย่างรู้คุณค่า รักษาวินัย ไม่ทุจริต มีจิตอาสา” และจัดตั้งชมรมจิตอาสาเพื่อปลูกฝังค่านิยมทำความดีเพื่อให้กับบุคลากร รวมทั้งจัดทำโครงการหรือกิจกรรมที่ยึดหลักเสริมสร้างสังคมให้มีคุณธรรม                  มีหลักธรรมทางศาสนาเป็นเครื่องยึดเหนี่ยวจิตใจ และดำเนินชีวิตตามหลักปรัชญาเศรษฐกิจพอเพียง อาทิ กิจกรรมเข้าวัดปฏิบัติธรรมในวันธรรมสวนะ รวมทั้งการยกย่องบุคลากรและหน่วยงานที่สามารถขับเคลื่อนองค์กรคุณธรรมอย่างเป็นรูปธรรม เช่น ข้าราชการวธ.ดีเด่น และสำนักงานวัฒนธรรมจังหวัด (สวจ.)ดีเด่น
นายวีระ กล่าวด้วยว่า  วธ.คาดหวังว่าการขับเคลื่อนเป็นองค์กรคุณธรรมในครั้งนี้ จะเป็นแบบอย่างให้หน่วยงานรัฐและเอกชนในการพัฒนาไปสู่องค์กรคุณธรรม และส่งเสริมให้บุคลากรภายในองค์กรประพฤติตนโดยยึดมั่นในหลักศาสนาและคุณธรรม 4 ประการคือ “พอเพียง วินัย สุจริต อาสา” พร้อมกับน้อมนำหลักปรัชญาเศรษฐกิจพอเพียงไปใช้ในการดำรงชีวิต และสืบสานอนุรักษ์วัฒนธรรมไทย ซึ่งจะก่อให้เกิดชุมชนคุณธรรม สังคมเอื้ออาทรและแบ่งปัน ทำให้ประเทศชาติเกิดความสงบสุขและสมานฉันท์ เป็นแบบอย่างในการส่งเสริมคุณธรรมในประชาคมอาเซียนและประชาคมโลก

ที่มา : http://www.thaigov.go.th/news/contents/details/4971
