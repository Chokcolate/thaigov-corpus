รัฐบาลไทย-ข่าวทำเนียบรัฐบาล- คำกล่าว ของ พลเอก ประยุทธ์ จันทร์โอชา นายกรัฐมนตรี เนื่องใน “วันต่อต้านยาเสพติดโลก” วันที่ 26 มิถุนายน 2560

วันพฤหัสบดีที่ 31 สิงหาคม 2560
คำกล่าว ของ พลเอก ประยุทธ์ จันทร์โอชา นายกรัฐมนตรี เนื่องใน “วันต่อต้านยาเสพติดโลก” วันที่ 26 มิถุนายน 2560
คำกล่าว ของ พลเอก ประยุทธ์ จันทร์โอชา นายกรัฐมนตรี เนื่องใน “วันต่อต้านยาเสพติดโลก”
พี่น้องประชาชนชาวไทยที่รัก
องค์การสหประชาชาติ ได้กำหนดให้วันที่ 26 มิถุนายนของทุกปี เป็น “วันต่อต้านยาเสพติดโลก” เพื่อให้ประเทศต่างๆ ทั่วโลกได้ตระหนักถึงปัญหาและภัยร้ายแรง ที่เกิดขึ้นจากยาเสพติดที่เป็นภัยคุกคามความมั่นคงของมนุษยชาติ
ปัญหายาเสพติดเป็นปัญหาที่ทำลายทั้งครอบครัว สังคมและส่งผลต่อความมั่นคงของประเทศ นอกจากนี้ ยังส่งผลต่อเนื่องไปยังปัญหาอื่นๆ เช่น อาชญากรรม การฟอกเงิน การทุจริตคอร์รัปชัน ปัญหาการทำลายศักยภาพของประชากรที่ก่อให้เกิดความสูญเสียด้านทรัพยากรมนุษย์ โดยเฉพาะเด็กและเยาวชนที่จะเป็นพลังสำคัญต่อการพัฒนาประเทศในอนาคต
การแพร่ระบาดของยาเสพติดจึงเป็นปัญหาสำคัญที่สังคมต้องตระหนักว่า และเป็นหน้าที่ของทุกคนในชาติที่ต้องร่วมมือร่วมใจในการป้องกัน รัฐบาลได้กำหนดให้การแก้ไขปัญหา   ยาเสพติดเป็นวาระเร่งด่วนของชาติที่ต้องรีบเร่งดำเนินการแก้ไข ด้วยการผนึกกำลังของ   ทุกภาคส่วนทั้งภาครัฐ ภาคเอกชน ภาคประชาสังคม ตามแผนประชารัฐ โดยมีเป้าหมายร่วมกัน คือ การขจัดยาเสพติดให้หมดไปจากสังคมโดยสิ้นเชิง
ในการประชุมสมัชชาสหประชาชาติสมัยพิเศษว่าด้วยปัญหายาเสพติดของโลก ค.ศ. 2016 ทุกประเทศมีแนวทางเดียวกันในการเปลี่ยนมุมมองใหม่ต่อการแก้ไขปัญหายาเสพติด โดยให้เป็นการใช้สาธารณสุขนำ เน้นการดูแลสุขภาพผู้ป่วยแบบบูรณาการ คำนึงถึงสิทธิมนุษยชนอย่างครอบคลุม นำรูปแบบการลดอันตรายจากการใช้ยาเสพติดมาใช้เพื่อควบคุมให้ดำรงชีวิตอยู่โดยไม่สร้างความเดือดร้อนให้สังคม
รัฐบาลมีความห่วงใยต่ออนาคตของเด็กและเยาวชนของชาติอย่างยิ่ง โดยเฉพาะในส่วนของผู้เสพ ผู้ติดยาเสพติด จึงได้จัดทำแผนประชารัฐร่วมใจ สร้างหมู่บ้าน ชุมชนมั่นคงปลอดภัยยาเสพติด พ.ศ. 2559 - 2560 ขับเคลื่อนด้วยกลไกและกระบวนการประชารัฐ พร้อมมุ่งดำเนินการกับกลุ่มผู้ค้า ผู้ผลิต และเครือข่ายยาเสพติด รวมทั้งปรับปรุงกฎหมายยาเสพติดหลายฉบับ ให้เป็นร่างกฎหมายยาเสพติดฉบับเดียว เพื่อให้มีการบังคับใช้ที่เชื่อมโยงสอดคล้องเป็นไปทิศทางเดียวกันและเกิดประสิทธิภาพสูงสุด
ผมขอยืนยันว่ารัฐบาลมีเจตนารมณ์ที่จะขจัดปัญหาการแพร่ระบาดของยาเสพติดในทุกพื้นที่ของประเทศให้หมดสิ้นไป หรือให้เบาบางลงจนอยู่ในระดับที่ไม่ส่งผลกระทบต่อการดำรงชีวิตความเป็นอยู่ของพี่น้องประชาชน ซึ่งประเทศไทยได้ถือปฏิบัติและได้ร่วมจัดกิจกรรมรณรงค์ต่อต้านยาเสพติดมาอย่างต่อเนื่องตั้งแต่ปี 2531 เป็นต้นมาและได้น้อมนำแนวทางพระราชทาน “ศาสตร์พระราชา” มาเป็นหลักในการทำงาน
รัฐบาลขอเชิญชวนพี่น้องประชาชนชาวไทยทุกท่านร่วมกันผนึกกำลัง เพื่อต่อต้านยาเสพติดภายใต้แนวคิด “ทำดีเพื่อพ่อ สานต่อแก้ปัญหายาเสพติด” ถวายเป็นพระราชสักการะและน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ที่ได้ทรงให้ความสำคัญ และนานาประเทศได้นำไปเป็นแบบอย่างในการแก้ไขปัญหายาเสพติด
เนื่องในโอกาส “วันต่อต้านยาเสพติดโลก” ประจำปี 2560 ผมขอขอบคุณพี่น้องประชาชนชาวไทย ตลอดจนหน่วยงานต่าง ๆ ทุกภาคส่วนที่ได้ร่วมแรงร่วมใจผนึกกำลังกันปฏิบัติภารกิจในการขจัดปัญหายาเสพติดให้หมดสิ้นไป เพื่อสร้างภูมิคุ้มกันให้สังคมไทยเป็นสังคมที่เข้มแข็งปลอดภัย พร้อม ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากลโลก อีกทั้งเดชะพระบารมีแห่งองค์สมเด็จพระเจ้าอยู่หัวมหาวชิราลงกรณ บดินทรเทพยวรางกูร ได้โปรดดลบันดาลประทานพรให้พี่น้องประชาชนชาวไทยทุกคน จงประสบแต่ความสุข ความเจริญ มีกำลังใจ กำลังกายที่เข้มแข็ง เพื่อร่วมกันสร้างสรรค์สังคมไทยให้ปลอดจากยาเสพติดตลอดไป  สวัสดีครับ
------------------------------------------------

ที่มา : http://www.thaigov.go.th/news/contents/details/4836
