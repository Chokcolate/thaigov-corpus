รัฐบาลไทย-ข่าวทำเนียบรัฐบาล-กรมการขนส่งทางบกเปิดให้ผู้ประกอบการขนส่งที่มีความพร้อมประกอบการเดินรถโดยสารประจำทาง หมวด 4 สายที่ 1551 ศูนย์ราชการแจ้งวัฒนะ - โรงพยาบาลจุฬาภรณ์ ตั้งแต่บัดนี้ถึงวันที่ 8 มกราคม 2561

วันอังคารที่ 26 ธันวาคม 2560
กรมการขนส่งทางบกเปิดให้ผู้ประกอบการขนส่งที่มีความพร้อมประกอบการเดินรถโดยสารประจำทาง หมวด 4 สายที่ 1551 ศูนย์ราชการแจ้งวัฒนะ - โรงพยาบาลจุฬาภรณ์ ตั้งแต่บัดนี้ถึงวันที่ 8 มกราคม 2561
นายเชิดชัย สนั่นศรีสาคร รองอธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยคณะกรรมการควบคุมการขนส่งทางบกกลางได้มีมติอนุมัติให้กำหนดเส้นทางเดินรถโดยสารประจำทาง หมวด 4 สายที่ 1551
ศูนย์ราชการเฉลิมพระเกียรติ 80 พรรษา (บริเวณถนนแจ้งวัฒนะ) - โรงพยาบาลจุฬาภรณ์ เพื่อพิจารณาหาผู้ประกอบการที่มีคุณสมบัติครบถ้วนและผ่านหลักเกณฑ์การประกอบการรองรับการขยายตัวการให้บริการของโรงพยาบาลจุฬาภรณ์ และอำนวยความสะดวกการเดินทางของผู้ป่วย บุคลากรทางการแพทย์ นักศึกษาและประชาชนในชุมชนเส้นทางถนนแจ้งวัฒนะ ให้ได้รับความสะดวกเชื่อมต่อการเดินทางอย่างต่อเนื่อง โดยกำหนดเปิดให้ผู้ประกอบการที่สนใจยื่นความประสงค์ขอเดินรถในเส้นทางดังกล่าว ตั้งแต่บัดนี้ถึงวันที่ 8 มกราคม 2561
เส้นทางเดินรถโดยสารประจำทาง สายที่ 1551 ศูนย์ราชการเฉลิมพระเกียรติ 80 พรรษา (บริเวณถนนแจ้งวัฒนะ) - โรงพยาบาลจุฬาภรณ์ กำหนดเงื่อนไขเกี่ยวกับการเดินรถ ดังนี้ ให้ใช้รถลักษณะมาตรฐาน 2 (ง) รถโดยสารปรับอากาศที่มีที่นั่งผู้โดยสาร 21 - 30 ที่นั่ง จำนวนรถ 3 - 5 คัน เดินรถขั้นต่ำวันละ 30 เที่ยว (ไป 15 เที่ยว กลับ 15 เที่ยว) ตลอดเส้นทางเป็นถนนลาดยางและคอนกรีต รวมระยะทางตลอดสาย 4 กิโลเมตร อัตราค่าโดยสารตลอดสายไม่เกิน 13 บาทต่อคนต่อเที่ยว โดยเริ่มต้นจากศูนย์ราชการเฉลิมพระเกียรติ 80 พรรษา ไปตามซอยแจ้งวัฒนะ 7 แยกซ้ายไปตามซอยเชื่อมระหว่างซอยแจ้งวัฒนะ 5 กับซอยแจ้งวัฒนะ 7 ผ่านโรงพยาบาลจุฬาภรณ์ แยกซ้ายไปตามซอยแจ้งวัฒนะ 5 ไปสุดเส้นทาง ณ บริเวณถนนแจ้งวัฒนะ
ผู้ประกอบการที่สนใจสามารถยื่นคำขอพร้อมเอกสารหลักฐาน ได้แก่ จำนวนรถ และสภาพของรถ การเป็นเจ้าของรถ แผนด้านมลพิษและสิ่งแวดล้อม ตรงตามมาตรฐานรถที่กำหนด แผนการให้บริการ แผนการจัดการเดินรถ แผนด้านความปลอดภัยเกี่ยวกับตัวรถและผู้โดยสาร รวมทั้งฐานะความมั่นคงของผู้ขอประวัติการประกอบการขนส่ง (ถ้ามี) สถานที่เก็บ ซ่อมและบำรุงรักษารถ จุดพักรถต้นทางและปลายทาง ต้องพร้อมให้เจ้าหน้าที่เข้าตรวจสอบเพื่อประกอบการพิจารณา สามารถยื่นคำขอและเอกสารหลักฐาน หรือสอบถามรายละเอียดเพิ่มเติมได้ที่ กองบริหารรถโดยสารประจำทางพื้นที่กรุงเทพมหานคร ขบ. โทร. 0 2771 8522 ในวันและเวลาราชการ

ที่มา : http://www.thaigov.go.th/news/contents/details/9026
