รัฐบาลไทย-ข่าวทำเนียบรัฐบาล-รอง นรม. พล.อ.อ. ประจินฯ เป็นประธานการประชุม เรื่อง กลไกการบริหารจัดการเพื่อพัฒนาเด็กปฐมวัย

วันจันทร์ที่ 1 พฤษภาคม 2560
รอง นรม. พล.อ.อ. ประจินฯ เป็นประธานการประชุม เรื่อง กลไกการบริหารจัดการเพื่อพัฒนาเด็กปฐมวัย
รอง นรม. พล.อ.อ. ประจินฯ เป็นประธานการประชุม เรื่อง กลไกการบริหารจัดการเพื่อพัฒนาเด็กปฐมวัย
วันนี้ (1 พฤษภาคม 2560) เวลา 09.30 น. ณ ห้องประชุม 2503 ตึกบัญชาการ 2 ชั้น 5 ทำเนียบรัฐบาล      พลอากาศเอก ประจิน จั่นตอง รองนายกรัฐมนตรี เป็นประธานการประชุม เรื่อง กลไกการบริหารจัดการเพื่อพัฒนาเด็กปฐมวัย ร่วมกับคณะทำงานและตัวแทนทั้งจากหน่วยงานและกระทรวงต่าง ๆ เข้าร่วมประชุมในครั้งนี้ด้วย ซึ่งสรุปประเด็นสำคัญของการประชุม ดังนี้
ที่ประชุมได้รับทราบข้อเสนอแนะของในที่ประชุมในเรื่อง กลไกการบริหารจัดการเพื่อพัฒนาเด็กปฐมวัย ทั้งนี้ เนื่องจากการพัฒนาเด็กปฐมวัยจำเป็นต้องดำเนินการทั้งในด้านการปกป้องคุ้มครอง การดูแล การพัฒนา และการศึกษาซึ่งมีความจำเป็นต้องใช้ผู้เชี่ยวชาญและกำลังคนจากในหลากหลายสาขา กระทรวง และหน่วยงานต่าง ๆ ที่เกี่ยวข้อง ซึ่งปัญหาในอดีตและในปัจจุบันคืองานพัฒนาเด็กปฐมวัยที่มีการกระจายอยู่ในหลายภาคส่วนดังที่ทราบกันและมิได้มีสถานะเป็นงานหลักของหน่วยงานใดหน่วยงานหนึ่ง ขณะเดียวกันยังขาดวิธีการที่จะบูรณาการงานเหล่านั้นให้เป็นเอกภาพ สอดคล้อง และสนับสนุนซึ่งกันและกัน เพื่อมุ่งสู่เป้าหมายเดียวกันในการพัฒนาเด็กปฐมวัยให้มีคุณภาพมากขึ้น
ทั้งนี้ ในประเทศที่ประสบความสำเร็จในการบูรณาการงานพัฒนาเด็กปฐมวัยนั้น มีปัจจัยความสำเร็จอยู่หลายประการด้วยกัน แต่ลักษณะที่มีความสำคัญอย่างมากก็คือ “รัฐบาลท้องถิ่น” ของในประเทศเหล่านั้นมีความเข้มแข็ง กล่าวคือ “รัฐบาลท้องถิ่น” มีความรู้ มีความเอาใจใส่ ในเรื่องการพัฒนาเด็กปฐมวัย มีสมรรถนะในการบริหาร และมีความโปร่งใสต่อผู้ที่เกี่ยวข้อง การมี “รัฐบาลท้องถิ่น” ที่เข้มแข็งจึงเป็นปัจจัยสำคัญประการหนึ่งของการบูรณาการงานพัฒนาเด็กปฐมวัยให้มีความแข็งแกร่งมากขึ้น
สำหรับประเทศไทยในปัจจุบันนี้ยังคงต้องใช้เวลาอีกระยะหนึ่งในการสร้าง “รัฐบาลท้องถิ่น” ได้อย่างทั่วถึงทั้งประเทศ ดังนั้น แนวทางที่เหมาะสมกับประเทศไทยในปัจจุบัน คือการมีหน่วยงานกลางที่มีคุณภาพสูง มีความโปร่งใสที่จะสามารถทำหน้าที่ในการบริหารการบูรณาการงานพัฒนาเด็กปฐมวัยของชาติให้เกิดประสิทธิผลและมีประสิทธิภาพ ดังนั้นคำว่า หน่วยงานหลักในการพัฒนาเด็กปฐมวัยในที่นี้จึงไม่ได้หมายถึงกระทรวงใดกระทรวงหนึ่งที่เกี่ยวข้องกับการพัฒนาเด็กปฐมวัยเท่านั้น แต่ยังหมายถึงหน่วยงานกลางที่จะทำหน้าที่บริหารการบูรณาการงานพัฒนาเด็กปฐมวัยของชาติ โดยหน่วยงานกลางที่กำลังจะเกิดขึ้นนี้คือ “คณะกรรมการพัฒนาเด็กปฐมวัยแห่งชาติ (ก.พ.ป.)” โดยมีภารกิจและอำนาจหน้าที่ ได้แก่ (1) การประสานงานและบูรณาการการพัฒนาเด็กปฐมวัยระหว่างหน่วยงาน ทั้งภาครัฐ และเอกชน (2) เสนอแนะและให้คำปรึกษาแก่คณะรัฐมนตรีในการพัฒนาเด็กปฐมวัย รวมถึงการเสนอให้มีการพัฒนาเด็กปฐมวัยอย่างครบวงจร ตั้งแต่การวางแผนปฏิบัติการ เฝ้าระวัง ดูแล ปกป้อง คุ้มครอง และบริหารจัดการประสบการณ์การเรียนรู้ให้แก่เด็กปฐมวัยอย่างมีประสิทธิภาพสูงสุด (3) เสนอแนะคณะรัฐมนตรีให้มีการปรับปรุงกฎหมาย ระเบียบ ข้อบังคับ หรือมติคณะรัฐมนตรีที่เกี่ยวข้องให้สอดคล้องกับการพัฒนาเด็กปฐมวัย (4) ส่งเสริมและสนับสนุนให้มีการวิจัย การพัฒนาองค์ความรู้ และนวัตกรรมการจัดการเรียนรู้เพื่อพัฒนาเด็กปฐมวัย (5) พิจารณารูปแบบที่เหมาะสมของหน่วยงานที่ทำหน้าที่เพื่อการพัฒนาเด็กปฐมวัย (6) แต่งตั้งคณะอนุกรรมการเพื่อดำเนินการตามอำนาจหน้าที่ของ ก.พ.ป. และ (7) ปฏิบัติงานอื่นตามที่คณะรัฐมนตรีมอบหมาย
ตอนท้ายของการประชุมฯ ประธานได้กล่าวขอบคุณคณะทำงานและตัวแทนทุกภาคส่วนทั้งจากภาครัฐและภาคเอกชนที่ได้มาร่วมกันระดมความคิดเห็นพร้อมข้อเสนอแนะที่เป็นประโยชน์ให้การขับเคลื่อนเพื่อพัฒนาเด็กปฐมวัยของชาติให้มีความเป็นมาตรฐานครอบคลุมทั่วทุกภูมิภาคของประเทศ เพื่อให้เด็กปฐมวัยของชาติเติบโตเป็นพลเมืองที่มีคุณภาพ และมีส่วนร่วมในการพัฒนาชาติบ้านเมืองให้ก้าวหน้าต่อไปในอนาคต
****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3418
