รัฐบาลไทย-ข่าวทำเนียบรัฐบาล-รัฐบาลเตรียมส่งนักศึกษาลงพื้นที่สำรวจความต้องการของประชาชนผู้มีรายได้น้อย

วันศุกร์ที่ 7 กรกฎาคม 2560
รัฐบาลเตรียมส่งนักศึกษาลงพื้นที่สำรวจความต้องการของประชาชนผู้มีรายได้น้อย
เพื่อให้รัฐบาลทราบความต้องการของประชาชนผู้มีรายได้น้อยอย่างแท้จริง จึงได้เตรียมส่งนักศึกษาลงไปสำรวจความต้องการของประชาชนที่ลงทะเบียนสวัสดิการแห่งรัฐไว้
ต่อจากนี้ไป ขอเชิญรับฟังไทยคู่ฟ้า ครับ
รัฐบาลส่งเสริมการจ้างงานนิสิตนักศึกษาที่มีอายุตั้งแต่ 18 ปีขึ้นไป จำนวน 70,000 คน ให้ใช้เวลาในช่วงปิดเทอมให้เป็นประโยชน์ โดยกำหนดให้ลงพื้นที่ทั่วประเทศเพื่อสำรวจข้อมูลเพิ่มเติมจากประชาชนผู้มีรายได้น้อยที่ได้ลงทะเบียนไว้ในโครงการลงทะเบียนเพื่อสวัสดิการแห่งรัฐ ปี 2560 ซึ่งมีจำนวนทั้งสิ้นกว่า 14 ล้านคน โดยคาดว่าจะเก็บข้อมูลได้เสร็จสิ้นภายในวันที่ 31 ก.ค. นี้ เพื่อให้รัฐบาลได้ทราบถึงความต้องการของประชาชนทุกอาชีพในแต่ละพื้นที่ จึงขอความร่วมมือพี่น้องประชาชนตอบแบบสอบถามและให้ข้อมูลแก่นิสิตนักศึกษาตามความเป็นจริง ทั้งนี้ รัฐบาลจะได้นำข้อมูลที่ได้รับไปวางแผนจัดสวัสดิการและรูปแบบความช่วยเหลือต่าง ๆ ได้อย่างเหมาะสมและตรงกับความต้องการของผู้มีรายได้น้อยได้อย่างแท้จริง
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/5076
