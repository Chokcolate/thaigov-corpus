รัฐบาลไทย-ข่าวทำเนียบรัฐบาล-นายกฯ ยินดีต่างชาติชื่นชมไทยเปิดโอกาสทางการศึกษา หลังคุณยายวัย 91 รับปริญญา พร้อมส่งเสริมกิจการฮัจย์ให้ก้าวหน้า ย้ำรัฐมุ่งมั่นพัฒนาการศึกษาอย่างเต็มที่ และดูแลทุกศาสนาเท่าเทียมกัน

วันอาทิตย์ที่ 13 สิงหาคม 2560
นายกฯ ยินดีต่างชาติชื่นชมไทยเปิดโอกาสทางการศึกษา หลังคุณยายวัย 91 รับปริญญา พร้อมส่งเสริมกิจการฮัจย์ให้ก้าวหน้า ย้ำรัฐมุ่งมั่นพัฒนาการศึกษาอย่างเต็มที่ และดูแลทุกศาสนาเท่าเทียมกัน
นายกฯ ยินดีต่างชาติชื่นชมไทยเปิดโอกาสทางการศึกษา หลังคุณยายวัย 91 รับปริญญา พร้อมส่งเสริมกิจการฮัจย์ให้ก้าวหน้า ย้ำรัฐมุ่งมั่นพัฒนาการศึกษาอย่างเต็มที่ และดูแลทุกศาสนาเท่าเทียมกัน
วันที่ 13 สิงหาคม 2560 พลเอก ประยุทธ์ จันทร์โอชา นายกรัฐมนตรี ยินดีที่สำนักข่าวต่างประเทศ เช่น สำนักข่าวบีบีซีของอังกฤษและสำนักข่าวเอบีซี สหรัฐอเมริกา ได้รายงานข่าวคุณยายกิมหลั่น จินากุล อายุ 91 ปี จาก จ.พะเยา เข้ารับพระราชทานปริญญาบัตร หลักสูตรศิลปศาสตรบัณฑิต สาขาพัฒนาการมนุษย์และครอบครัว มหาวิทยาลัยสุโขทัยธรรมาธิราช หลังจากใช้เวลาศึกษากว่า 10 ปี โดยมีชาวต่างชาติจำนวนมากเข้าไปแสดงความเห็นชื่นชมประเทศไทยที่เปิดโอกาสทางการศึกษาให้กับประชาชนทุกวัย
“นายกฯ ชื่นชมคุณยายกิมหลั่นที่มุมานะศึกษาเล่าเรียนจนประสบความสำเร็จแม้มีอายุมากแล้ว แสดงให้เห็นว่าไม่มีใครแก่เกินเรียน และยังเป็นแบบอย่างที่ดี ช่วยสร้างแรงบันดาลใจแก่คนไทยให้ใฝ่ใจในการศึกษา รักการเรียนรู้ เพื่อพัฒนาตนเองให้ถึงที่สุด โดยยืนยันว่ารัฐบาลพร้อมให้การสนับสนุนและพัฒนาการศึกษาของประเทศอย่างเต็มที่ เพื่อยกระดับมาตรฐานการศึกษา ลดความเหลื่อมล้ำ และปฏิรูประบบการศึกษาไปสู่สิ่งที่ดีขึ้น”
นอกจากนี้ ทางการซาอุดิอาระเบียได้ชื่นชมรัฐบาลและหน่วยงานไทยที่เกี่ยวข้องทุกระดับ ที่ใส่ใจเรื่องการอำนวยความสะดวกแก่ผู้แสวงบุญฮัจญ์ ประจำปี 2560 มากยิ่งขึ้น เช่น สนับสนุนการเดินทางด้วยเครื่องบินเช่าเหมาลำโดยไม่แวะเปลี่ยนเครื่องระหว่างทาง จัดพิธีอำนวยพรส่งผู้แสวงบุญอย่างสมเกียรติ ณ ท่าอากาศยานสุวรรณภูมิ หาดใหญ่ และนราธิวาส จัดที่พักใกล้สถานที่ประกอบพิธี เป็นต้น ซึ่งช่วยให้ผู้แสวงบุญไม่เหน็ดเหนื่อย และสามารถลดอัตราการเจ็บป่วยระหว่างเดินทางได้ นับเป็นปรากฏการณ์ใหม่ของการพัฒนากิจการฮัจย์ของประเทศไทย
“นายกฯ เน้นย้ำว่า รัฐบาลให้ความสำคัญกับการดูแลทุกศาสนาอย่างเท่าเทียมกัน และมุ่งให้ศาสนิกชนทุกศาสนารักใคร่สามัคคีและช่วยเหลือเกื้อกูลกัน เพราะทุกคนถือเป็นคนไทยที่อาศัยอยู่บนแผ่นดินเดียวกัน โดยเชื่อว่าสิ่งเหล่านี้จะช่วยส่งเสริมให้สังคมเกิดความสงบ และประชาชนดำเนินชีวิตได้อย่างมีความสุข”
------------------------------

ที่มา : http://www.thaigov.go.th/news/contents/details/5914
