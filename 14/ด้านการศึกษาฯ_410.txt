รัฐบาลไทย-ข่าวทำเนียบรัฐบาล-ความก้าวหน้าการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ

วันพุธที่ 11 ตุลาคม 2560
ความก้าวหน้าการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการพัฒนาการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ (คพอต.) ครั้งที่ 2/2560
ข่าวสำนักงานรัฐมนตรี 525/2560
ความก้าวหน้าการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการพัฒนาการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ (คพอต.) ครั้งที่ 2/2560 เมื่อวันอังคารที่ 10 ตุลาคม 2560 ณ ห้องประชุมราชวัลลภ
นพ.ธีระเกียรติ เจริญเศรษฐศิลป์ กล่าวว่า การประชุมครั้งนี้ คณะกรรมการฯ ซึ่งตั้งขึ้นตามคำสั่งหัวหน้าคณะรักษาความสงบแห่งชาติ ที่ 29/2560 เรื่อง การส่งเสริมการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ ลงวันที่ 26 พฤษภาคม 2560 ได้พิจารณาหลักเกณฑ์ รูปแบบ วิธีการ ตลอดจนเงื่อนไขในการดำเนินการจัดการศึกษาของสถาบันอุดมศึกษาที่มีศักยภาพสูงจากต่างประเทศในประเทศไทย
ซึ่งที่ประชุมเห็นว่า หลักเกณฑ์การพิจารณาคัดเลือกสถาบันอุดมศึกษาที่มีศักยภาพสูงจากต่างประเทศ ให้สามารถเข้ามาจัดการเรียนการสอน ในด้านวิทยาศาสตร์และเทคโนโลยีที่มีความสำคัญต่อการพัฒนาประเทศในอนาคต อย่างน้อยควรได้รับการรับรองจากการจัดอันดับของ Quacquarelli Symonds (QS) หรือหน่วยงานอื่น ๆ ตามที่ คพอต.ให้ความเห็นชอบ เพื่อเปิดโอกาสให้เยาวชนไทยได้มีโอกาสเข้าศึกษาในสถานศึกษาที่มีศักยภาพสูงดังกล่าว อันเป็นเครื่องมือและกลไกสำคัญในการผลิตและพัฒนาทรัพยากรบุคคลในสาขาที่เป็นความต้องการของตลาดแรงงาน และมีความสำคัญต่อการรองรับการขยายตัวของระบบเศรษฐกิจ การค้า และการลงทุน โดยเฉพาะอย่างยิ่งในพื้นที่ระเบียงเศรษฐกิจพิเศษภาคตะวันออก (Eastern Economic Corridor) หรือเขตเศรษฐกิจพิเศษอื่น ๆ ตามที่คณะรัฐมนตรีจะกำหนด อันจะนำไปสู่การยกระดับขีดความสามารถในการแข่งขันของประเทศให้ทัดเทียมกับนานาชาติ รวมทั้งเป็นการเตรียมความพร้อมเพื่อรองรับการดำเนินการปฏิรูปประเทศทั้งในด้านการศึกษาและด้านเศรษฐกิจ
โดยการจัดหลักสูตรหรือสาขาวิชา ต้องมีความสำคัญต่อการพัฒนาประเทศไทย ในรูปแบบเดียวกับการจัดหลักสูตรในวิทยาเขตหลัก เช่น การพัฒนาทรัพยากรมนุษย์เพื่อรองรับ 10 กลุ่มอุตสาหกรรม ตามนโยบาย Thailand 4.0, สาขาวิชา/ศาสตร์วิทยาการใหม่ที่จำเป็นต่อการพัฒนาประเทศในอนาคต เป็นต้น
นอกจากนี้ ที่ประชุมได้รับทราบประกาศแต่งตั้งคณะอนุกรรมการพิจารณาคำขอจัดตั้งสถาบันอุดมศึกษาที่มีศักยภาพสูงจากต่างประเทศ โดยนายคณิต แสงสุพรรณ เลขาธิการคณะกรรมการนโยบายการพัฒนาระเบียงเศรษฐกิจพิเศษภาคตะวันออก (EEC) เป็นประธาน, นายสุภัทร จำปาทอง เลขาธิการคณะกรรมการการอุดมศึกษา เป็นรองประธานกรรมการ กรรมการ 3 ราย ได้แก่ นายไพรินทร์ ชูโชติถาวร, ประธานที่ประชุมอธิการบดีแห่งประเทศไทยหรือผู้แทน, นายกสมาคมสถาบันอุดมศึกษาเอกชนแห่งประเทศไทยหรือผู้แทน และนายพันธุ์เพิ่มศักดิ์ อารุณี เป็นเลขานุการ เพื่อทำหน้าที่พิจารณากลั่นกรองคำขอจัดตั้งสถาบันอุดมศึกษาที่มีศักยภาพสูงจากต่างประเทศ รวมทั้งรายงานผลการพิจารณาต่อ คพอต.
นวรัตน์ รามสูต, บัลลังก์ โรหิตเสถียร: สรุป
อิทธิพล รุ่งก่อน: ถ่ายภาพ

ที่มา : http://www.thaigov.go.th/news/contents/details/7312
