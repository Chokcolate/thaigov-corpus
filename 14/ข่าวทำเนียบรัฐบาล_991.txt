รัฐบาลไทย-ข่าวทำเนียบรัฐบาล-รองนายกรัฐมนตรีอนุญาตให้ประธานสมาพันธ์นักหนังสือพิมพ์แห่งประเทศไทยเข้าเยี่ยมคารวะ

วันจันทร์ที่ 30 ตุลาคม 2560
รองนายกรัฐมนตรีอนุญาตให้ประธานสมาพันธ์นักหนังสือพิมพ์แห่งประเทศไทยเข้าเยี่ยมคารวะ
รองนายกรัฐมนตรีอนุญาตให้ประธานสมาพันธ์นักหนังสือพิมพ์แห่งประเทศไทยเข้าเยี่ยมคารวะ
วันนี้ (30 ตุลาคม  2560) เวลา 09.30 น. พลเอก ธนะศักดิ์ ปฏิมาประกร รองนายกรัฐมนตรี อนุญาตให้
นายเทพชัย หย่อง ประธานสมาพันธ์นักหนังสือพิมพ์แห่งประเทศไทย เข้าเยี่ยมคารวะ ณ ห้องรับรอง 2 ตึกนารีสโมสร ทำเนียบรัฐบาล สรุปสาระสำคัญ ดังนี้
ประธานสมาพันธ์นักหนังสือพิมพ์แห่งประเทศไทยแสดงความขอบคุณที่รองนายกรัฐมนตรีอนุญาตให้เข้าพบ โดยรองนายกรัฐมนตรีแสดงความยินดีที่ได้พบกับประธานสมาพันธ์นักหนังสือพิมพ์แห่งประเทศไทย และกล่าวชื่นชมการทำงานของสมาพันธ์นักหนังสือพิมพ์แห่งประเทศไทยที่มีบทบาทสำคัญในการประชาสัมพันธ์ประเทศอย่างต่อเนื่อง โดยเฉพาะการประชาสัมพันธ์งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ให้แก่ประชาชนชาวไทยและชาวต่างชาติ รวมทั้งสื่อมวลชนต่าง ๆ เพื่อเข้าถึงบรรยากาศพระราชพิธีสำคัญของไทยอย่างใกล้ชิด
ประธานสมาพันธ์นักหนังสือพิมพ์แห่งประเทศไทยได้กล่าวถึงความสำคัญของการประชุมใหญ่ของสมาพันธ์นักหนังสือพิมพ์อาเซียน ซึ่งจะจัดขึ้นในช่วงปลายเดือนมกราคม 2561 และมีสมาพันธ์นักหนังสือพิมพ์แห่งประเทศไทยเป็นเจ้าภาพ นอกจากนี้ การประชุมนี้จะเป็นการหารือและแลกเปลี่ยนการทำงานด้านประชาสัมพันธ์ขององค์กรสื่อประเทศสมาชิก เพื่อปรับปรุงและพัฒนานักหนังสือพิมพ์ในประเทศให้มีศักยภาพและมีบทบาทอย่างสร้างสรรค์ ตลอดจนเสริมสร้างความร่วมมือขององค์กรสื่อในอาเซียนให้ใกล้ชิดมากยิ่งขึ้น ซึ่งรองนายกรัฐมนตรีแสดงความยินดีกับการจัดการประชุมดังกล่าว และยืนยันความพร้อมของรัฐบาลในการสนับสนุนการจัดการประชุมฯ ให้สามารถดำเนินการไปอย่างราบรื่น โดยสามารถประสานงานกับหน่วยงานภาครัฐที่เกี่ยวข้อง เพื่อขอรับข้อมูลและคำแนะนำจากภาครัฐได้โดยตรง
โอกาสนี้ รองนายกรัฐมนตรีกล่าวเน้นย้ำความสำคัญของการทำงานร่วมกันระหว่างรัฐบาลกับสมาพันธ์นักหนังสือพิมพ์แห่งประเทศไทย และขอให้สมาพันธ์นักหนังสือพิมพ์แห่งประเทศไทยสานต่อการทำงานที่มีอยู่ โดยเฉพาะการเป็นเวทีส่งเสริมความร่วมมือของสื่อในภูมิภาค และส่งเสริมให้สื่อในภูมิภาคมีเสรีภาพและความรับผิดชอบในการปฏิบัติหน้าที่ต่อสังคม

ที่มา : http://www.thaigov.go.th/news/contents/details/7663
