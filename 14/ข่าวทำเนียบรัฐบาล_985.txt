รัฐบาลไทย-ข่าวทำเนียบรัฐบาล-สำนักงานคณะกรรมการกองทุนหมู่บ้านฯ ปิดงาน “ประชารัฐรวมพล สินค้าชุมชนรวมใจ” รายได้สะพัดตลาดคลองผดุงกรุงเกษม กว่า 25 ล้านบาท

วันอังคารที่ 24 ตุลาคม 2560
สำนักงานคณะกรรมการกองทุนหมู่บ้านฯ ปิดงาน “ประชารัฐรวมพล สินค้าชุมชนรวมใจ” รายได้สะพัดตลาดคลองผดุงกรุงเกษม กว่า 25 ล้านบาท
รอง ลธน.ม.เรณูฯ เป็นประธานปิดตลาดคลองผดุงกรุงเกษมพร้อมมอบเกียรติบัตรแก่ผู้ประกอบการรายย่อยและสมาชิกกองทุนหมู่บ้านฯ พร้อมตัวแทนหน่วยงานที่ให้การสนับสนุนจัดงานตลาดคลองผดุงกรุงเกษม ภายใต้ความร่วมมือของสำนักเลขาธิการนายกรัฐมนตรี
วันนี้ (24 ตุลาคม 2560) เวลา 16.30 น. ณ เวทีกลางตลาดคลองผดุงกรุงเกษม ข้างทำเนียบรัฐบาลนางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เป็นประธานในพิธีปิดงาน “ประชารัฐรวมพล สินค้าชุมชนรวมใจ” พร้อมมอบเกียรติบัตรแก่ตัวแทนหน่วยงาน สมาชิกกองทุนหมู่บ้านฯ และผู้ประกอบการรายย่อยที่ร่วมสนับสนุนการจัดงานตลอดเดือนตุลาคม 2560 ซึ่งสำนักงานคณะกรรมการกองทุนหมู่บ้านและชุมชนเมืองแห่งชาติ หรือ สทบ. เป็นเจ้าภาพระหว่างวันที่ 3-24 ตุลาคม 2560 ภายใต้ความร่วมมือของสำนักเลขาธิการนายกรัฐมนตรี ซึ่งประสบผลสำเร็จด้วยดีมีรายได้กระจายสู่ชุมชนกว่า 25 ล้านบาท มีประชาชนมาร่วมงานกว่า 40,000 คน
โอกาสนี้ รองเลขาธิการนายกรัฐมนตรีฝ่ายการเมือง ได้กล่าวปิดงาน ว่า ขอแสดงความยินดีกับผู้ประกอบการของสมาชิกกองทุนหมู่บ้าน ที่มาจากโครงการเพิ่มเข้มแข็งของเศรษฐกิจฐานรากตามแนวทางประชารัฐ ของกองทุนหมู่บ้านและชุมชนเมืองทั่วประเทศ ตลอดจนตัวแทนหน่วยงานที่ให้การสนับสนุนงานฯ และได้รับเกียรติบัตรในครั้งนี้ พร้อมขอบคุณสำนักงานคณะกรรมการกองทุนหมู่บ้านฯ ที่ให้การสนับสนุนการจัดงานฯ เป็นอย่างดี ตลอดเดือนตุลาคม 2560
จากนั้น รองเลขาธิการนายกรัฐมนตรีฝ่ายการเมือง ได้เป็นตัวแทนส่งมอบป้ายตลาดคลองผดุงกรุงเกษม ให้กับตัวแทนกระทรวงเกษตรและสหกรณ์ ในฐานะเป็นเจ้าภาพการจัดงานฯ ในช่วงเดือนพฤศจิกายน 2560 ซึ่งจะจัดขึ้นระหว่างวันที่ 6 – 26 พฤศจิกายน 2560 ระหว่างเวลา 10.00 – 19.00 น. ทุกวันไม่เว้นวันหยุดราชการ
จึงขอเชิญชวนประชาชนมาร่วมอุดหนุนสินค้าคุณภาพดีจากเกษตรกร วิสาหกิจชุมชน และผู้ประกอบการรายย่อยจากทั่วประเทศ เพื่อสนับสนุนเศรษฐกิจชุมชนรากฐานให้มีความแข็งแรง พร้อมกระจายรายได้สู่ชุมชนทั่วประเทศให้มีคุณภาพชีวิตที่ดีอย่างยั่งยืนต่อไป
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7603
