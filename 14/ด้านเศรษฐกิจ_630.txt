รัฐบาลไทย-ข่าวทำเนียบรัฐบาล-กรุงไทยยัน EARTH ส่งผลกระทบต่อธนาคารน้อย

วันจันทร์ที่ 12 มิถุนายน 2560
กรุงไทยยัน EARTH ส่งผลกระทบต่อธนาคารน้อย
จากกรณีที่ บริษัท เอ็นเนอร์ยี่ เอิร์ธ จำกัด (มหาชน) หรือ EARTH ผิดนัดชำระหนี้ตั๋วแลกเงินระยะสั้น และมีความกังวลต่อการชำระหนี้หุ้นกู้และเงินกู้ในอนาคตนั้น ธนาคารกรุงไทยยืนยันว่ากรณีดังกล่าวส่งผลกระทบต่อธนาคารน้อย
นายผยง ศรีวณิช กรรมการผู้จัดการใหญ่ ธนาคารกรุงไทย ในฐานะเจ้าหนี้รายหนึ่งของ EARTH เปิดเผยว่า EARTH เป็นผู้ประกอบการธุรกิจถ่านหินรายใหญ่รายหนึ่งของประเทศ มีฐานลูกค้าในหลายประเทศ และที่ผ่านมาธุรกิจเติบโตอย่างต่อเนื่อง  ซึ่ง EARTH ได้แสดงเจตนารมณ์ในการแก้ไขปัญหาที่เกิดขึ้น ดังนั้น หาก EARTH มีการแก้ไขปัญหาอย่างจริงจัง ธนาคารก็พร้อมที่จะให้การดูแล และคาดว่าปัญหาน่าจะคลี่คลายได้ในที่สุด
อย่างไรก็ตาม  ธนาคารมีเงินกองทุนที่แข็งแกร่ง หากกรณีดังกล่าว ทำให้ธนาคารต้องมีการสำรองหนี้เพิ่ม จะส่งผลกระทบต่อการดำเนินงานของธนาคารไม่มาก ธนาคารยังคงสามารถรักษาอัตราส่วนเงินสำรองเผื่อหนี้สงสัยจะสูญต่อสินเชื่อด้อยคุณภาพในระดับที่เหมาะสมได้
ฝ่ายสื่อสารองค์กรและภาพลักษณ์
โทร. 0-2208-4174

ที่มา : http://www.thaigov.go.th/news/contents/details/4437
