รัฐบาลไทย-ข่าวทำเนียบรัฐบาล-มท.1 ลงพื้นที่ตรวจเยี่ยมโครงการอ่างเก็บน้ำนฤบดินทรจินดา จังหวัดปราจีนบุรี

วันพฤหัสบดีที่ 9 พฤศจิกายน 2560
มท.1 ลงพื้นที่ตรวจเยี่ยมโครงการอ่างเก็บน้ำนฤบดินทรจินดา จังหวัดปราจีนบุรี
มท.1 ลงพื้นที่ตรวจเยี่ยมโครงการอ่างเก็บน้ำนฤบดินทรจินดา จังหวัดปราจีนบุรี
วันนี้ (9พ.ย.60) เวลา 10:00 น. ณ โครงการอ่างเก็บน้ำนฤบดินทรจินดา (โครงการห้วยโสมงอันเนื่องมาจากพระราชดำริ) ต.แก่งดินสอ อ.นาดี จ.ปราจีนบุรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วยนายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ตรวจเยี่ยมโครงการอ่างเก็บน้ำนฤบดินทรจินดา และมอบนโยบายให้แก่หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และผู้เกี่ยวข้อง รวม 3,487 คน
ในช่วงแรก พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และคณะ ร่วมรับฟังการบรรยายสรุปโครงการก่อสร้างอ่างเก็บน้ำนฤบดินทรจินดา และการเตรียมการรับเสด็จพระราชดำเนินสมเด็จพระเจ้าอยู่หัวฯ ในวโรกาสเสด็จฯทรงเปิดอ่างเก็บน้ำนฤบดินทรจินดา จากนายสุริยะ อมรโรจน์วรวุฒิ ผู้ว่าราชการจังหวัดปราจีนบุรี และหัวหน้าส่วนราชการในจังหวัดปราจีนบุรี
พลเอก อนุพงษ์ฯ กล่าวว่า ขอให้ผู้ว่าราชการจังหวัดในฐานะผู้บูรณาการและบริหารจัดการในพื้นที่ต้องร่วมกับหัวหน้าส่วนราชการ ผู้บริหารองค์กรปกครองส่วนท้องถิ่น ผู้นำท้องที่ และจิตอาสาเราทำความดีด้วยหัวใจ เตรียมการในการรับเสด็จฯ ให้สมพระเกียรติ รวมทั้งต้องเตรียมแผนบริหารจัดการและอำนวยความสะดวกแก่ประชาชนที่จะเดินทางมาร่วมเข้าเฝ้ารับเสด็จฯ ให้ครอบคลุมทั้งด้านอาหาร-เครื่องดื่ม การจราจร การรักษาความปลอดภัย การแพทย์ สิ่งอำนวยความสะดวก และด้านอื่น ๆ และจะต้องมีแผนสำรองเนื่องจากจะมีประชาชนเดินทางมาเป็นจำนวนมาก
จากนั้น พลเอก อนุพงษ์ฯ ได้ตรวจเยี่ยมบริเวณพื้นที่อ่างเก็บน้ำ ซึ่งพระบาทสมเด็จพระปรมินทรมหาภูมิพลอดุลยเดช พระราชทานนามว่า "อ่างเก็บน้ำนฤบดินทรจินดา" มีความหมายว่า "อ่างเก็บน้ำที่สร้างขึ้นตามพระราชดำริในพระบาทสมเด็จพระปรมินทรมหาภูมิพลอดุลยเดช" มีความจุ 295 ล้านลูกบาศก์เมตร ตั้งอยู่ในพื้นที่โครงการอ่างเก็บน้ำห้วยโสมงอันเนื่องมาจากพระราชดำริ ตำบลแก่งดินสอ อำเภอนาดี จังหวัดปราจีนบุรี สร้างขึ้นเพื่อเป็นแหล่งน้ำให้ราษฎรใช้ทำการเพาะปลูกตลอดทั้งปี รวมถึงสามารถบรรเทาอุทกภัยในพื้นที่ลุ่มน้ำปราจีนบุรีและลุ่มน้ำสาขา อีกทั้งสามารถสร้างประโยชน์ในด้านอื่น ๆ ทั้งด้านการรักษาระบบนิเวศ การผลักดันน้ำเค็มและน้ำเน่าเสียในแม่น้ำปราจีนบุรี แม่น้ำบางปะกง และเป็นแหล่งน้ำสนับสนุนการพัฒนาอุตสาหกรรมในบริเวณพื้นที่ชายฝั่งทะเลตะวันออกและพื้นที่ใกล้เคียง สามารถสร้างประโยชน์ให้กับประชาชนมีแหล่งน้ำต้นทุนและเพิ่มพื้นที่ชลประทานในฤดูฝนจำนวน 1.1 แสนไร่ และฤดูแล้งจำนวน 4.5 หมื่นไร่
ในภาคบ่าย พลเอก อนุพงษ์ฯ ได้พบปะหัวหน้าส่วนราชการ นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น โดยเน้นย้ำในเรื่องการเตรียมการรับเสด็จฯ สมเด็จพระเจ้าอยู่หัวให้สมพระเกียรติที่สุด จากนั้นได้มอบนโยบายการปฏิบัติงาน โดยกล่าวว่า สถาบันกำนัน ผู้ใหญ่บ้าน เป็นสถาบันที่มีความสำคัญ เป็นแกนหลักของประเทศชาติ  ขอให้ ร่วมกันสร้างพลังความรู้รักสามัคคีของประชาชน และร่วมกันป้องกันและแก้ไขปัญหายาเสพติด และปราบปรามการค้ามนุษย์ให้หมดสิ้นจากประเทศไทย และสำหรับในเรื่องการบริการสาธารณะ ขอให้องค์กรปกครองส่วนท้องถิ่นบริหารจัดการด้วยความโปร่งใสและมีประสิทธิภาพ ตอบสนองความต้องการของประชาชนในท้องถิ่นตามอำนาจหน้าที่ทุกด้าน โดยเฉพาะอย่างยิ่งการบริหารจัดการขยะที่จะต้องขับเคลื่อนให้เกิดการปฏิบัติอย่างเป็นรูปธรรม และสุดท้าย ขอให้ผู้นำท้องที่และท้องถิ่นทุกคนทำความดี รวมพลังสร้างความรู้รักสามัคคี เพื่อชาติ ศาสนา พระมหากษัตริย์ เพื่อเสริมสร้างให้ประเทศไทยมีความมั่นคง มั่งคั่ง และยั่งยืน.
ครั้งที่ 164/2560
กลุ่มงานเผยแพร่การประชาสัมพันธ์ กองสารนิเทศ สป.มท.

ที่มา : http://www.thaigov.go.th/news/contents/details/7948
