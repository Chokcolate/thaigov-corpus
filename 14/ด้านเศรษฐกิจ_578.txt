รัฐบาลไทย-ข่าวทำเนียบรัฐบาล-พาณิชย์เผยอนาคตข้าวไทยสดใส พร้อมใช้นวัตกรรมพัฒนาต่อยอด

วันอังคารที่ 6 มิถุนายน 2560
พาณิชย์เผยอนาคตข้าวไทยสดใส พร้อมใช้นวัตกรรมพัฒนาต่อยอด
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า รัฐบาลได้ให้ความสำคัญในการดูแลเกษตรกรทั้งด้านการผลิต การแปรรูป และการตลาด โดยส่งเสริมให้มีตลาดสำหรับจำหน่ายผลผลิตทางการเกษตรและผลิตภัณฑ์ชุมชนเพื่อเกษตรกรและสมาชิกในชุมชน
นำผลผลิตมาขายสร้างรายได้ในท้องถิ่น ขณะเดียวกันก็ดูแลตลาดต่างประเทศในภูมิภาคต่างๆ เพื่อให้การส่งออกมีการขยายตัวเพิ่มขึ้น รวมทั้งดูแลการผลิตและการตลาดสินค้าข้าวที่มีเกษตรกรเกี่ยวข้องกว่า 3.7 ล้านครัวเรือนอีกด้วย
สำหรับตลาดข้าวในต่างประเทศ สำนักงานพาณิชย์ในต่างประเทศฯ ณ กรุงวอชิงตัน แจ้งว่ากระทรวงเกษตร ของสหรัฐฯ ได้คาดการณ์ภาพรวมปริมาณการผลิตข้าวของโลกปี 2559/60 อยู่ที่ 481.5 ล้านตัน การบริโภค 480.1 ล้านตัน มีสต๊อก 119.8 ล้านตัน ส่วนผลผลิตในปี 2560/61 คาดว่าจะลดลงเล็กน้อยเมื่อเทียบกับปีก่อน
ประเทศผู้ผลิตข้าวที่สำคัญ ได้แก่ จีน อินเดีย อินโดนีเซีย บังคลาเทศ เวียดนาม ไทย เมียนมา
ประเทศผู้ส่งออกที่สำคัญ ได้แก่ อินเดีย ไทย เวียดนาม ปากีสถาน สหรัฐอเมริกา เมียนมา กัมพูชา
ด้านการค้าข้าวโลกกระทรวงเกษตรสหรัฐอเมริกาคาดการณ์ว่าการค้าข้าวโลกในปี 2560 จะมีประมาณ 41.32 ล้านตัน ปี 2561 จะมีปริมาณการค้าข้าวเพิ่มขึ้นเป็นประมาณ 42.25 ล้านตัน ประเทศผู้นำเข้าข้าว     รายสำคัญของโลกได้แก่ จีน ไนจีเรีย ฟิลิปปินส์ ซาอุดิอาระเบีย ไอเวอรี่โคสต์ อิหร่าน และอิรัก
ในขณะที่ผู้เชี่ยวชาญด้านการค้าข้าวของโลกได้กล่าวถึงแนวโน้มตลาดข้าวโลกในงาน “Thailand Rice Convention 2017” ว่าแนวโน้มการค้าข้าวโลกอยู่ในช่วงขาขึ้น และราคาข้าวมีแนวโน้มสูงขึ้นเพราะผู้ซื้อทั้งจีน แอฟริกา และฟิลิปปินส์ ยังคงมีความต้องการซื้อข้าวอย่างต่อเนื่อง และเห็นว่าตลาดจีนยังคงเป็นตลาดข้าวที่สำคัญของไทย โดยเฉพาะข้าวหอมมะลิ ซึ่งผู้บริโภคชาวจีนนิยมบริโภค และคาดว่าปี 2560 ประเทศไทยจะสามารถส่งออกข้าวได้ถึง 10 ล้านตัน
“แม้ว่าตลาดข้าวของไทยจะมีแนวโน้มสดใสก็ตาม กระทรวงพาณิชย์ก็ยังมุ่งมั่นส่งเสริมการใช้นวัตกรรมเพื่อพัฒนาข้าวและสินค้าเกษตรของไทยไปสู่อาหารและผลิตภัณฑ์ที่หลากหลายทั้งด้านพลังงาน ความงาม และอื่นๆ เพื่อสร้างมูลค่าเพิ่มให้กับสินค้าเกษตร โดยขณะนี้กระทรวงพาณิชย์ได้ตั้งสถาบันส่งเสริมสินค้าเกษตรนวัตกรรม เพื่อส่งเสริมการนำงานวิจัยมาต่อยอดพัฒนาเป็นผลิตภัณฑ์ใหม่ๆ และสร้างมูลค่าเพิ่มให้กับสินค้าเกษตร ส่งผลให้เกษตรกรมีรายได้เพิ่มขึ้น” นางอภิรดี กล่าว

ที่มา : http://www.thaigov.go.th/news/contents/details/4300
