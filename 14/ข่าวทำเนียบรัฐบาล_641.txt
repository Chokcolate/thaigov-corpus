รัฐบาลไทย-ข่าวทำเนียบรัฐบาล-นายกฯ ปลื้มอีก กทม.ขึ้นแท่นเมืองท่องเที่ยวคุ้มค่าที่สุดในโลก แม้เที่ยวนานแต่ประหยัดค่าที่พัก อาหาร พาหนะ ย้ำสอดคล้องนโยบายรัฐส่งเสริมท่องเที่ยวระยะยาวควบคู่ขจัดการเอาเปรียบ

วันเสาร์ที่ 12 สิงหาคม 2560
นายกฯ ปลื้มอีก กทม.ขึ้นแท่นเมืองท่องเที่ยวคุ้มค่าที่สุดในโลก แม้เที่ยวนานแต่ประหยัดค่าที่พัก อาหาร พาหนะ ย้ำสอดคล้องนโยบายรัฐส่งเสริมท่องเที่ยวระยะยาวควบคู่ขจัดการเอาเปรียบ
นายกรัฐมนตรีกล่าวว่า ผลการสำรวจดังกล่าวสอดคล้องกับนโยบายของรัฐบาลที่ต้องการกระตุ้นให้นักท่องเที่ยวใช้เวลาพำนักในประเทศไทยนานขึ้นและจับจ่ายใช้สอยมากขึ้น
วันนี้ (12  สิงหาคม 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี ยินดีที่ได้รับทราบว่า เว็บไซต์เดอะมิเรอร์ของอังกฤษได้รายงานผลการจัดอันดับราคาค่าใช้จ่ายการท่องเที่ยวระยะยาวของเมืองต่าง ๆ ทั่วโลก ซึ่งสำรวจโดย Post Office Travel Money ปรากฏว่า กรุงเทพมหานคร เป็นเมืองที่สามารถเดินทางท่องเที่ยวโดยใช้ระยะเวลานานแต่คุ้มค่ามากที่สุดอันดับ 1 ของโลก ประจำปี 2017 โดยนักท่องเที่ยวใช้จ่ายเงินน้อยที่สุดและได้รับบริการในระดับคุณภาพ เมื่อเปรียบเทียบกับเมืองอื่น ๆ ทั้งค่าโรงแรมที่พัก ค่าใช้จ่ายในการเข้าชมสถานที่สำคัญ ค่าพาหนะ และค่าอาหาร
“ผลสำรวจระบุว่าค่าใช้จ่ายโดยรวมตลอดระยะเวลา 3 วัน สำหรับการท่องเที่ยวในกรุงเทพฯ อยู่ที่ราว 316.93 ปอนด์ หรือประมาณ 13,700 บาท นอกจากนี้ กรุงเทพฯ ยังได้รับการยกย่องว่า เป็นเมืองที่มีชีวิตชีวา เต็มไปด้วยกิจกรรมและวัฒนธรรมที่ชวนให้สัมผัส รวมทั้งแหล่งท่องเที่ยวที่หลากหลาย โดยเฉพาะวัดวาอารามและพระบรมมหาราชวังที่วิจิตรงดงาม”
ทั้งนี้ นายกรัฐมนตรีกล่าวว่า ผลการสำรวจดังกล่าวสอดคล้องกับนโยบายของรัฐบาลที่ต้องการกระตุ้นให้นักท่องเที่ยวใช้เวลาพำนักในประเทศไทยนานขึ้นและจับจ่ายใช้สอยมากขึ้น เพื่อส่งเสริมเศรษฐกิจของประเทศ เช่น การออกมาตรการยกเว้นค่าธรรมเนียมวีซ่า ขยายระยะเวลาพำนักในราชอาณาจักรไทยสำหรับกลุ่มพำนักในระยะยาว ควบคู่ไปกับมาตรการดูแลอำนวยความสะดวก และขจัดการเอารัดเอาเปรียบ โดยเฉพาะการปราบปรามทัวร์ศูนย์เหรียญ เพื่อคัดกรองนักท่องเที่ยวและสร้างการท่องเที่ยวที่มีคุณภาพ
"นายกฯ ใส่ใจในปัญหาทุกเรื่องและย้ำว่า เมื่อเกิดปัญหาขึ้นก็จะต้องแก้ไขให้สำเร็จ เช่น กรณีที่นักท่องเที่ยวติดอยู่ที่ด่าน ตม. จำนวนมาก เนื่องจากเจ้าหน้าที่มีไม่เพียงพอ ก็ได้สั่งการให้มีการแก้ไขปัญหาอย่างเร่งด่วน โดยมิได้นิ่งนอนใจ ทำให้ทุกอย่างกลับเข้าสู่ภาวะปกติ และได้รับคำชื่นชมจากสังคม โดยเฉพาะผู้ที่อยู่ในเหตุการณ์ และเคยวิพากษ์วิจารณ์มาก่อน"
สำหรับ 10 เมืองที่มีความคุ้มค่าในการท่องเที่ยวมากที่สุดในโลก อันดับ 1 กรุงเทพฯ ประเทศไทย อันดับ 2 กรุงโตเกียว ประเทศญี่ปุ่น อันดับ 3 กรุงปักกิ่ง ประเทศจีน อันดับ 4 นครดูไบ สหรัฐอาหรับเอมิเรตส์ อันดับ 5 เมืองเคปทาวน์ ประเทศแอฟริกาใต้ อันดับ 6 สิงคโปร์ อันดับ 7 กรุงวอชิงตัน ดี.ซี. สหรัฐอเมริกา อันดับ 8 เมืองโทรอนโต ประเทศแคนาดา อันดับ 9 นครนิวยอร์ก สหรัฐอเมริกา และอันดับ 10 นครบอสตัน สหรัฐอเมริกา
..........
สำนักโฆษก

ที่มา : http://www.thaigov.go.th/news/contents/details/5908
