รัฐบาลไทย-ข่าวทำเนียบรัฐบาล-นรม. สนับสนุนการจัดกิจกรรมการจำหน่าย “เข็มวันอานันทมหิดล” ประจำปี 2560 ของคณะแพทยศาสตร์ จุฬาลงกรณ์มหาวิทยาลัย

วันอังคารที่ 25 กรกฎาคม 2560
นรม. สนับสนุนการจัดกิจกรรมการจำหน่าย “เข็มวันอานันทมหิดล” ประจำปี 2560 ของคณะแพทยศาสตร์ จุฬาลงกรณ์มหาวิทยาลัย
นรม. สนับสนุนการจัดกิจกรรมการจำหน่าย “เข็มวันอานันทมหิดล” ประจำปี 2560 ของคณะแพทยศาสตร์ จุฬาลงกรณ์มหาวิทยาลัย
วันนี้ (25 กรกฎาคม 2560) เวลา 8.45 น. ณ บริเวณห้องโถงกลาง ชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายแพทย์พงศ์ศักดิ์ ยุกตะนันทน์ รองคณบดีฝ่ายกิจการนิสิต คณะแพทยศาสตร์ จุฬาลงกรณ์มหาวิทยาลัย ได้นำคณะนิสิตแพทย์ จุฬาลงกรณ์มหาวิทยาลัย มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจำหน่ายเข็มวันอานันทมหิดล ประจำปี 2560 ภายใต้แนวคิด “70 ปีแห่งการให้ที่ยิ่งใหญ่ น้ำใจ...สร้างกุศล” เนื่องในโอกาสปี พ.ศ.2560 ครบรอบ 70 ปี แห่งการก่อตั้งคณะแพทยศาสตร์ จุฬาลงกรณ์มหาวิทยาลัย
โอกาสนี้ รองคณบดีฝ่ายกิจการนิสิตคณะแพทยศาสตร์จุฬาลงกรณ์มหาวิทยาลัย กล่าวรายงานว่า “เข็มวันอานันทมหิดล” จัดทำขึ้นเนื่องในโอกาสวันคล้ายวันสวรรคต พระบาทสมเด็จปรเมนทรมหาอานันทมหิดล พระอัฐมรามาธิบดินทร รัชกาลที่ 8 แห่งพระบรมราชจักรีวงศ์ ซึ่งตรงกับวันที่ 9 มิถุนายน เพื่อเฉลิมพระเกียรติที่ทรงเป็นผู้พระราชทานกำเนิด “แพทย์จุฬา” ตามพระราชปรารภ ที่ทรงต้องการให้ผลิตแพทย์เพิ่มให้เพียงพอที่จะช่วยเหลือประชาชนได้อย่างทั่วถึงมากยิ่งขึ้น
ทั้งนี้ เข็มวันอานันทมหิดลได้รับพระราชทานพระบรมราชานุญาตให้อัญเชิญภาพ “พระบรมราชานุสาวรีย์” พระบาทสมเด็จพระปรเมนทรมหาอานันทมหิดล พระอัฐมรามาธิบดินทร รัชกาลที่ 8 ประทับนั่งเหนือพระเก้าอี้ ตามแบบพระบรมราชานุสาวรีย์จริง ที่ประดิษฐานบริเวณลานด้านหน้าอาคาร “อปร” คณะแพทยศาสตร์ จุฬาฯ โดยมีตราพระเกี้ยว เป็นสัญลักษณ์แทนคณะแพทยศาสตร์ จุฬาฯ ซึ่งได้ก่อกำเนิดขึ้นตามพระราชปรารภของพระองค์ โดยที่ฐานของเข็มกลัดเป็นรูปพวงมาลา อันเป็นการแสดงความน้อมรำลึกในพระมหากรุณาธิคุณของพระองค์ เนื่องในวันอานันทมหิดล ซึ่งเป็นวันคล้ายวันเสด็จสวรรคตของพระองค์ นอกจากนี้พวงมาลายังประดับด้วย “ดอกกุหลาบสีฟ้า” ซึ่งตรงกับสีของวันอานันทมหิดลในปี 2560 ในปีนี้ที่ตรงกับ “วันศุกร์” ด้านล่างของพวงมาลา มีข้อความ “วันอานันทมหิดล ๒๕๖๐” ด้านหน้าของพวงมาลามีอักษรคำว่า “วันอานันทมหิดล 2560” และด้านหลังมีอักษรคำว่า “9 มิถุนายน 2560 คณะแพทยศาสตร์ จุฬาลงกรณ์มหาวิทยาลัย” และตราสัญลักษณ์ “70 ปี คณะแพทยศาสตร์ จุฬาลงกรณ์มหาวิทยาลัย” ที่จัดทำขึ้นพิเศษ เนื่องในโอกาสปี พ.ศ. 2560 นี้ครบรอบ 70 ปี แห่งการก่อตั้งคณะแพทยศาสตร์ จุฬาลงกรณ์มหาวิทยาลัยด้วย
สำหรับประชาชนที่สนใจสามารถร่วมบริจาคได้ที่ โรงพยาบาลจุฬาลงกรณ์ และตามสถานที่ต่าง ๆ กว่า 300 แห่งที่มีนิสิตแพทย์จุฬาลงกรณ์ฯ ออกไปรับบริจาค ส่วนต่างจังหวัดบริจาคได้ที่สำนักงานสาธารณสุขจังหวัด โรงพยาบาลประจำจังหวัด และองค์การบริหารส่วนจังหวัดทั่วประเทศ ระหว่างเดือนมิถุนายน - สิงหาคมนี้ โดยบริจาคครบ 100 บาท จะได้รับมอบเข็มวันอานันทมหิดลเป็นที่ระลึก ซึ่งเงินบริจาคจะนำไปสนับสนุน “มูลนิธิอานันทมหิดล” และ “มูลนิธิสงเคราะห์เด็ก” สภากาชาดไทย รวมทั้งยังนำไปช่วยเหลือ “พระภิกษุอาพาธ และ ผู้ป่วยยากไร้” ที่มารับการรักษาพยาบาลที่โรงพยาบาลจุฬาลงกรณ์ สภากาชาดไทยอีกด้วย
จากนั้น นายสิรวิชญ์ พนาวร นิสิตคณะแพทยศาสตร์ จุฬาลงกรณ์มหาวิทยาลัย ได้ติดเข็มวันอานันทมหิดลแก่นายกรัฐมนตรี โดยนายกรัฐมนตรีได้กล่าวขอบคุณพร้อมยินดีให้การสนับสนุนกิจกรรมการจำหน่ายเข็มวันอานันทมหิดลของคณะแพทยศาสตร์ จุฬาลงกรณ์มหาวิทยาลัย อีกทั้งได้อวยพรขอให้ประสบความสำเร็จอย่างที่ตั้งใจและตรงตามเจตนารมณ์ที่มุ่งหมายไว้ทุกประการ
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5447
