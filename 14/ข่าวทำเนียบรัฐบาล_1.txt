รัฐบาลไทย-ข่าวทำเนียบรัฐบาล-โฆษกรัฐบาลเผย CNN ยกกรุงเทพฯ เป็นเมืองแห่งอาหารริมทางดีที่สุดในโลกต่อเนื่อง ชี้หอยทอดติด 1 ใน 3 อาหารขึ้นชื่อมากที่สุด

วันพฤหัสบดีที่ 16 มีนาคม 2560
โฆษกรัฐบาลเผย CNN ยกกรุงเทพฯ เป็นเมืองแห่งอาหารริมทางดีที่สุดในโลกต่อเนื่อง ชี้หอยทอดติด 1 ใน 3 อาหารขึ้นชื่อมากที่สุด
โฆษกรัฐบาลเผย CNN ยกกรุงเทพฯ เป็นเมืองแห่งอาหารริมทางดีที่สุดในโลกต่อเนื่อง ชี้หอยทอดติด 1 ใน 3 อาหารขึ้นชื่อมากที่สุด พร้อมกำชับพ่อค้าแม่ค้ายึดหลักอนามัย จัดให้เป็นระเบียบ ตรึงใจนักท่องเที่ยว
วันที่ 16 มีนาคม 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า สำนักข่าว CNN ยังคงจัดอันดับให้กรุงเทพฯ เป็น “สวรรค์แห่งอาหารริมทาง” หรือเมืองที่มีอาหารริมทาง (Street Food) ดีที่สุดในโลก ต่อเนื่องจากปีที่แล้ว โดยนักท่องเที่ยวสามารถเลือกซื้ออาหารได้หลากหลาย เช่น น้ำเต้าหู้มื้อเช้า ข้าวหอมมะลิมื้อกลางวัน ผัดไทย หมูสะเต๊ะมื้อเย็น และระบุด้วยว่า เยาวราชคือย่านของกินที่ดีที่สุดแห่งหนึ่ง
นอกจากนี้ สภาอาหารริมทางโลก (World Street Food Congress) ได้ยกให้ “หอยทอด” เป็น 1 ใน 3 ของอาหารที่ขึ้นชื่อมากที่สุด ที่หารับประทานได้ริมทางในกรุงเทพฯ โดยพ่อครัวจะปรุงสุกใหม่จานต่อจานบนกระทะร้อน ๆ ให้แก่ลูกค้า
“ท่านนายกฯ รับทราบและดีใจที่กรุงเทพฯ ยังติดอันดับโลกด้านอาหารริมทาง ซึ่งถือเป็นเสน่ห์และเอกลักษณ์เฉพาะอย่างหนึ่งของไทยที่หลายประเทศไม่มี นักท่องเที่ยวสามารถซื้อหาอาหารอร่อยได้ตลอดเวลา โดยเน้นย้ำให้พ่อค้าแม่ค้าปรุงอาหารให้ถูกหลักอนามัย คำนึงถึงความสะอาดปลอดภัยทั้งในแง่ของอาหารและสิ่งแวดล้อมรอบ ๆ ร้าน รวมทั้งให้ความร่วมมือกับเจ้าหน้าที่สร้างความเป็นระเบียบเรียบร้อยให้นักท่องเที่ยวรู้สึกประทับใจ”
ทั้งนี้ มีเมืองอื่นๆ ที่ติดอันดับสวรรค์แห่งอาหารริมทางอีก 22 เมือง เช่น กรุงโตเกียว ประเทศญี่ปุ่น เมืองโฮโนลูลู สหรัฐฯ เมืองเดอร์บัน แอฟริกาใต้ เมืองนิวออร์ลีนส์ สหรัฐฯ เมืองอิสตันบูล ประเทศตุรกี เป็นต้น
--------------------------

ที่มา : http://www.thaigov.go.th/news/contents/details/2432
