รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 6/2560

วันเสาร์ที่ 24 มิถุนายน 2560
รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 6/2560
ที่ประชุมได้พิจารณาและมีมติเห็นชอบการประเมินผลการจัดงาน “Thailand Best Local Product  สุดยอดสินค้า หลากหลายทั่วไทย หาได้ในที่เดียว”
วันนี้ (23 มิถุนายน 2560) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล นางสาวเรณู  ตังคจิวางกูร  รองเลขาธิการนายกรัฐมนตรีฝ่ายการเมือง เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 6/2560
ที่ประชุมได้พิจารณาและมีมติเห็นชอบการประเมินผลการจัดงาน “Thailand Best Local Product  สุดยอดสินค้า หลากหลายทั่วไทย หาได้ในที่เดียว” ระหว่างเดือนพฤษภาคม – มิถุนายน 2560 จัดโดย กรมการพัฒนาชุมชน กระทรวงมหาดไทย ซึ่งประสบผลสำเร็จเป็นอย่างดี มีรายได้กระจายสู่ชุมชน ในช่วง 2 เดือนดังกล่าวกว่า 120 ล้านบาท ส่งผลให้ผู้ประกอบการ ซึ่งเป็นผู้ประกอบการรายย่อยและกลุ่มเกษตรกรมีรายได้เสริมมากขึ้น และมีคุณภาพชีวิตที่ดี
พร้อมกันนี้ ที่ประชุมได้พิจารณาและมีมติเห็นชอบการมอบประกาศนียบัตรงานดังกล่าว ประจำเดือนมิถุนายน 2560 และการแถลงข่าวพร้อมแนวทางการประชาสัมพันธ์การจัดงานฯในเดือนกรกฎาคม 2560  (1-24 กรกฎาคม 2560) โดยกรมการพัฒนาชุมชน กระทรวงมหาดไทย ซึ่งจะจัดงานขึ้นในวันเสาร์ที่ 24 มิถุนายน 2560 เวลา 14.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล
ตอนท้ายของการประชุม ได้พิจารณาและมีมติเห็นชอบตามที่ธนาคารออมสิน ขอนำรถโมบายเพื่อประชาสัมพันธ์ธุรกิจเงินฝากที่ตลาดคลองผดุงกรุงเกษม ข้างทำเนียบรัฐบาล อาทิ เงินฝาก สลากออมสิน บัตรเครดิต บัตร ATM และธุรกรรมทางอิเล็กทรอนิกส์อื่นๆ ซึ่งจะอำนวยความสะดวก ในการทำธุรกรรมทางการเงิน ให้กับประชาชนและผู้ประกอบการรายย่อยและกลุ่มเกษตรกรในตลาดคลองผดุงกรุงเกษม
อนึ่ง ไฮไลท์ภายในงานเดือนกรกฎาคม 2560 ประกอบบด้วย สินค้าเด่น อาทิ
-  ทอง จ.สุโขทัย , ผ้าหมักโคลน จ.มุกดาหาร , ผ้าไหมนาโพธิ์ จ.บุรีรัมย์ , ผ้าตีนจก จ.อุตรดิตถ์ , ผ้าบาติก จ.นราธิวาส , เสื่อกกจันทบูร จ.จันทบุรี , หมอนขิดยางพารา จ.ยโสธร , จักสาน จ.เลย , สบู่รังไหม จ.อุบลราชธานี
- OTOP ขึ้นเครื่องบิน อาทิ ผลิตภัณฑ์จากกะลา จ.เชียงใหม่ , เซรามิค จ.ลำปาง
- OTOP ส่งออก อาทิ ผลไม้แปรรูป จ.เพชรบุรี , กล้วยฉาบ จ.สุโขทัย
- อาหารชวนชิม อาทิ ซี่โครงหมูอบน้ำผึ้ง จ.ภูเก็ต , หมี่เบตง จ.ยะลา , ปูนิ่มทอด จ.ระนอง , ผัดหมี่        จ.นครราชสีมา , ไก่ย่างเขาสวนกวาง จ.ขอนแก่น , อาหารเด่นเมนูเด็ดจากหมู่บ้าน OTOP เพื่อการท่องเที่ยว
- สินค้าผลผลิตทางการเกษตร อาทิ ลำไยปลอดสาร จ.ลำพูน , ทุเรียน จ.ระยอง , สับปะรดห้วยมุ่น         จ.อุตรดิตถ์ , เงาะนาสาร จ.สุราษฎร์ธานี
- กระเป๋าแบรนด์เนม  รอบละ 5  แบรนด์ และสินค้าที่ บริษัท ประชารัฐรักสามัคคีประเทศไทย จำกัด เข้าไปส่งเสริมและสนับสนุน
โอกาสนี้ รองเลขาธิการนายกรัฐมนตรีฝ่ายการเมือง ได้กล่าวให้สัมภาษณ์ผู้แทนสื่อมวลชน โดยได้เชิญชวนประชาชนมาร่วม ชม ชิม ช้อปงาน ฯ ดังกล่าว ประจำเดือนมิถุนายน 2560 ซึ่งจะจัดถึงวันเสาร์ที่ 24 มิถุนายน 2560 ระหว่างเวลา 10.00-19.00 น.
**********************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4750
