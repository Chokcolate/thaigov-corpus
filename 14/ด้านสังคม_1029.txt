รัฐบาลไทย-ข่าวทำเนียบรัฐบาล-รมว.พม. ลงนาม MOU พร้อมเปิดตัวโครงการต้นแบบการจัดสิ่งอำนวยความสะดวกเพื่อคนทั้งมวล ที่ จ.พิษณุโลก

วันจันทร์ที่ 25 ธันวาคม 2560
รมว.พม. ลงนาม MOU พร้อมเปิดตัวโครงการต้นแบบการจัดสิ่งอำนวยความสะดวกเพื่อคนทั้งมวล ที่ จ.พิษณุโลก
รมว.พม. ลงนาม MOU พร้อมเปิดตัวโครงการต้นแบบการจัดสิ่งอำนวยความสะดวกเพื่อคนทั้งมวล ที่ จ.พิษณุโลก
วันนี้ (25 ธ.ค.60) เวลา 09.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานในพิธีลงนามข้อตกลงความร่วมมือ (MOU) และงานเปิดตัว Kick off โครงการ "พิษณุโลกเมืองประวัติศาสตร์ เมืองอารยสถาปัตย์ และเมืองท่องเที่ยวเพื่อคนทั้งมวล” ด้วยความร่วมมือระหว่างกระทรวง การพัฒนาสังคมและความมั่นคงของมนุษย์ (พม.) ร่วมกับจังหวัดพิษณุโลก และ ภาคีเครือข่าย 36 แห่ง โดยมีคณะผู้บริหารกระทรวง พม. หัวหน้าส่วนราชการจังหวัดพิษณุโลก คณะอนุกรรมการส่งเสริมและพัฒนาคุณภาพชีวิตคนพิการประจำจังหวัดพิษณุโลก หน่วยงานองค์กรภาคีเครือข่ายภาครัฐ ภาคเอกชน และประชาชน จำนวนกว่า 500 คน เข้าร่วมงาน ณ บริเวณด้านหน้าวิหาร หลวงพ่อพุทธชินราช วัดพระศรีรัตนมหาธาตุวรมหาวิหาร อำเภอเมืองพิษณุโลก จังหวัดพิษณุโลก
พลเอก อนันตพร กล่าวว่า รัฐบาลมีนโยบายให้ความสำคัญกับการยกระดับคุณภาพชีวิตของประชาชนทุกกลุ่มเป้าหมาย รวมทั้งกลุ่มคนพิการ เพื่อลดความเหลื่อมล้ำ สร้างโอกาสในการเข้าถึงบริการของรัฐ อันเป็นสิทธิพื้นฐานและเครื่องหมายที่แสดงถึง ความเท่าเทียมของสังคม ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิต คนพิการ (พก.) ได้ขับเคลื่อนเป็นนโยบายเร่งด่วน เพื่อให้คนพิการเข้าถึงบริการทางสังคมมาอย่างต่อเนื่อง โดยการส่งเสริม การจัดสภาพแวดล้อมที่ปราศจากอุปสรรคต่อการมีส่วนร่วมของคนพิการ ซึ่งเป็นยุทธศาสตร์หนึ่งในการพัฒนาคุณภาพชีวิต คนพิการ ภายใต้วิสัยทัศน์ "คนพิการดำรงชีวิตอิสระร่วมกับทุกคนในสังคมอย่างมีความสุข สามารถเข้าถึงสิทธิอย่างเสมอภาค และเท่าเทียมกัน” โดยใช้กลไกพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2556 ในการขับเคลื่อนเพื่อให้คนพิการได้รับสิทธิประโยชน์และความคุ้มครองคนพิการเพื่อมิให้มีการเลือกปฏิบัติโดยไม่เป็นธรรม รวมทั้งให้คนพิการมีสิทธิได้เข้าถึงสิ่งอำนวยความสะดวกอันเป็นสาธารณะที่เอื้อต่อคนพิการ ให้ครอบคลุมทั้งต้นทาง กลางทาง และปลายทาง เพื่อให้คนพิการให้มีคุณภาพชีวิตที่ดีและพึ่งตนเองได้
สำหรับการจัดงานครั้งนี้ ประกอบด้วย พิธีลงนามข้อตกลงความร่วมมือ (MOU) และ งานเปิดตัว Kick off โครงการ "พิษณุโลก เมืองประวัติศาสตร์ เมืองอารยสถาปัตย์ และเมืองท่องเที่ยวเพื่อคนทั้งมวล” เป็นความร่วมมือระหว่างกระทรวง พม. โดย พก. ร่วมกับจังหวัดพิษณุโลก และ ภาคีเครือข่าย 36 แห่ง ซึ่งเป็นโครงการนำร่องขยายพื้นที่ชุมชนตัวอย่างในการปรับปรุงสภาพแวดล้อม ระบบขนส่งมวลชนและพื้นที่สาธารณะ เพื่อให้คนพิการได้เข้าถึงและใช้ประโยชน์ในอาคาร สถานที่ และบริการต่างๆ รวมทั้ง มีส่วนร่วมกิจกรรมในสังคมอย่างเท่าเทียมกับคนทั่วไป ซึ่งสอดคล้องกับกฎหมายและอนุสัญญาว่าด้วยสิทธิคนพิการ โดยนำร่องในพื้นที่วัดพระศรีรัตนมหาธาตุวรมหาวิหาร พิพิธภัณฑ์พระราชวังจันทน์ สวนชมน่านเฉลิมพระเกียรติของเทศบาลนครพิษณุโลก ซึ่งมีการปรับปรุงห้องน้ำ ทางลาด ที่จอดรถ ป้ายสัญลักษณ์และข้อมูลต่างๆ รวมทั้งมีแผนขยายการจัดสิ่งอำนวยความสะดวก ให้คนพิการ ผู้สูงอายุ และทุกคน ในสถานที่ท่องเที่ยว บริการสาธารณะของจังหวัดพิษณุโลก ภายใต้ความร่วมมือจากทั้งหน่วยงานราชการ ห้างร้าน โรงแรม ร้านอาหาร สถานีบริการน้ำมัน (ปตท.) สถานีขนส่งผู้โดยสาร วัด และธนาคาร เป็นต้น โดยได้รับการสนับสนุนงบประมาณจากกองทุนส่งเสริมและพัฒนาคุณภาพชีวิตคนพิการ สำหรับการจัดทำสิ่งอำนวยความสะดวกสำหรับคนพิการ ในพื้นที่สาธารณะอื่นๆ ต่อไป
"กระทรวง พม. พร้อมให้ความร่วมมือกับภาคีทุกภาคส่วนในการดำเนินการปรับปรุงสภาพแวดล้อม ให้เอื้อต่อการเข้าถึงและการใช้ประโยชน์ในการดำรงชีวิตประจำวันและการท่องเที่ยว เพื่อให้คนพิการ ผู้สูงอายุ สตรีมีครรภ์ และทุกคนในสังคมสามารถใช้ประโยชน์ในชีวิตประจำวันได้อย่างสะดวก ปลอดภัย และสร้างโอกาส ในการเข้าถึงบริการ และดำรงชีวิตได้อย่างอิสระจากสิ่งอำนวยความสะดวกสาธารณะต่างๆ โดยมุ่งหวังให้การจัดสิ่งอานวยความสะดวกเพื่อคนทั้งมวล (Universal Design) เกิดขึ้นในทุกจังหวัดทั่วประเทศ” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/8991
