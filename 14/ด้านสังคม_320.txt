รัฐบาลไทย-ข่าวทำเนียบรัฐบาล-พม. บูรณาการหน่วยงานที่เกี่ยวข้อง จัดตั้งศูนย์เอื้ออาทรสมุทรสาคร (ท่าจีน) เพื่อเป็นศูนย์ข้อมูลและศูนย์เรียนรู้การจัดโซนนิ่งแรงงานต่างด้าว

วันศุกร์ที่ 9 มิถุนายน 2560
พม. บูรณาการหน่วยงานที่เกี่ยวข้อง จัดตั้งศูนย์เอื้ออาทรสมุทรสาคร (ท่าจีน) เพื่อเป็นศูนย์ข้อมูลและศูนย์เรียนรู้การจัดโซนนิ่งแรงงานต่างด้าว
พม. บูรณาการหน่วยงานที่เกี่ยวข้อง จัดตั้งศูนย์เอื้ออาทรสมุทรสาคร (ท่าจีน) เพื่อเป็นศูนย์ข้อมูลและศูนย์เรียนรู้การจัดโซนนิ่งแรงงานต่างด้าว
วันนี้ (9 มิ.ย. 60) เวลา 10.30 น. กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) สำนักงานพัฒนาสังคมและความมั่นคงของมนุษย์จังหวัดสมุทรสาคร และหน่วยงานภาคีเครือข่ายที่เกี่ยวข้อง จัดพิธีเปิดศูนย์เอื้ออาทรสมุทรสาคร (ท่าจีน) โดยมี พลเรือเอก ณรงค์ พิพัฒนาศัย รองนายกรัฐมนตรี เป็นประธาน พร้อมด้วย พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พลเอก ศิริชัย ดิษฐกุล รัฐมนตรีว่าการกระทรวงแรงงาน นายสุธี มากบุญ รัฐมนตรีช่วยว่าการกระทรวงมหาดไทย นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายประภัสสร์ มาลากาญจน์ ผู้ว่าราชการจังหวัดสมุทรสาคร และ ดร.ธัชพล กาญจนกูล ผู้ว่าการการเคหะแห่งชาติ เข้าร่วมงาน พร้อมทั้งตรวจเยี่ยมการจัดระเบียบที่พักอาศัยแรงงานต่างด้าว ภายในโครงการบ้านเอื้ออาทรสมุทรสาคร (ท่าจีน) ณ ศูนย์ชุมชนบ้านเอื้ออาทรสมุทรสาคร (ท่าจีน) อำเภอเมืองสมุทรสาคร จังหวัดสมุทรสาคร
พลตำรวจเอก อดุลย์ แสงสิงแก้ว (รมว.พม.) กล่าวว่า ตามที่พลเอก ประยุทธ์ จันทร์โอชา นายกรัฐมนตรี มีนโยบายให้จัดระเบียบแรงงานต่างด้าวในจังหวัดต่างๆ ทั่วประเทศ โดยเฉพาะในพื้นที่จังหวัดที่มีแรงงานต่างด้าวมากกว่า 50,000 คน จำนวน 13 จังหวัด ประกอบด้วย สมุทรสาคร ระนอง ปทุมธานี ชลบุรี สมุทรปราการ สุราษฎร์ธานี เชียงใหม่ นนทบุรี นครปฐม ระยอง ภูเก็ต สงขลา และตาก ซึ่งต้องมีการจัดระเบียบที่พักอาศัยแรงงานต่างด้าว โดยแต่ละจังหวัดจะมีการจัดระเบียบที่พักอาศัยหลายรูปแบบ ตามสถานการณ์และสภาพปัญหาแรงงานต่างด้าวในพื้นที่ สำหรับจังหวัดสมุทรสาคร เป็นหนึ่งในจังหวัดที่ต้องจัดเขตพื้นที่ส่งเสริมที่พักอาศัยแรงงานต่างด้าว โดยให้สถานประกอบการเช่าเหมาอาคารที่พักในหมู่บ้านเอื้ออาทรของการเคหะแห่งชาติ (กคช.) หรือสถานที่เอกชนที่มีการก่อสร้างอาคารอยู่แล้วให้เป็นที่พักสำหรับแรงงานต่างด้าว
พลตำรวจเอก อดุลย์ กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) สำนักงานพัฒนาสังคมและความมั่นคงของมนุษย์จังหวัดสมุทรสาคร ได้บูรณาการความร่วมมือกับกระทรวงมหาดไทย กระทรวงแรงงาน กระทรวงสาธารณสุข กระทรวงศึกษาธิการ และจังหวัดสมุทรสาคร เพื่อขับเคลื่อนงานและสอดรับกับนโยบายดังกล่าว โดยจัดทำโครงการต้นแบบในการจัดระเบียบที่อยู่อาศัยและยกระดับคุณภาพชีวิตแรงงานต่างด้าว โดยใช้พื้นที่โครงการบ้านเอื้ออาทรสมุทรสาคร (ท่าจีน) ของการเคหะแห่งชาติ (กคช.) จัดตั้งเป็นศูนย์เอื้ออาทรสมุทรสาคร ท่าจีน เพื่อเป็นศูนย์ข้อมูลและศูนย์เรียนรู้เกี่ยวกับการจัดโซนนิ่งสำหรับแรงงาน ต่างด้าว อีกทั้งยังให้บริการด้านต่าง ๆ สำหรับแรงงานต่างด้าว และผู้พักอาศัยในบ้านเอื้ออาทร รวมถึงยังเป็นศูนย์ประสานงานระหว่างหน่วยงาน องค์กร และสถานประกอบการ
พลตำรวจเอก อดุลย์ กล่าวต่ออีกว่า สำหรับโครงการบ้านเอื้ออาทรสมุทรสาคร (ท่าจีน) ตั้งอยู่บริเวณหมู่ที่ 7 ตำบลท่าจีน อำเภอเมืองสมุทรสาคร จังหวัดสมุทรสาคร จัดสร้างเป็นอาคารชุดสูง 4 ชั้น มีขนาดพื้นที่ห้อง 33 ตารางเมตร จำนวน 56 อาคาร รวมทั้งสิ้น 2,676 หน่วย ซึ่งได้มีการจัดระเบียบที่พักอาศัยออกเป็นสัดส่วน ประกอบด้วย อาคารสำหรับคนไทย 27 อาคาร 1,288 หน่วย แบ่งเป็น แบบเช่าซื้อ 207 หน่วย และแบบเช่า 1,081 หน่วย และอาคารเช่าสำหรับแรงงานต่างด้าว 29 อาคาร 1,388 หน่วย สามารถรองรับแรงงานต่างด้าวได้ประมาณ 5,000 คน โดยกำหนดขอบเขตที่พักอาศัยแรงงานต่างด้าวไว้อย่างชัดเจน
"ทั้งนี้ การจัดตั้งศูนย์เอื้ออาทรสมุทรสาคร(ท่าจีน) เพื่อให้บริการช่วยเหลือแรงงานต่างด้าวและคนไทยในด้านต่างๆ อย่างครบวงจรนั้น จะมีอาสาสมัครประจำศูนย์ฯ และมีมาตรการควบคุมดูแลพื้นที่ รวมทั้งจะเปิดให้บริการทางด้านสาธารณสุข ด้านการศึกษา ด้านความปลอดภัย ด้านสิ่งแวดล้อม การจัดทำทะเบียนแรงงาน การให้บริการข้อมูลข่าวสาร และการให้คำแนะนำปรึกษาด้านต่างๆ สำหรับกลุ่มแรงงานต่างด้าว เพื่อให้ครอบคลุมทั้งมิติของความมั่นคง เศรษฐกิจ และสังคม ซึ่งนับเป็นการยกระดับคุณภาพชีวิตแรงงานต่างด้าว ให้เป็นไปตามมาตรฐานสากลและหลักสิทธิมนุษยชน” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4417
