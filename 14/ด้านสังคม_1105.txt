รัฐบาลไทย-ข่าวทำเนียบรัฐบาล-สธ.ส่งผู้ตรวจราชการช่วยเหลือครอบครัวผอ.รพ.สต.เสียชีวิตที่ จ.กาญจนบุรี

วันอังคารที่ 23 มกราคม 2561
สธ.ส่งผู้ตรวจราชการช่วยเหลือครอบครัวผอ.รพ.สต.เสียชีวิตที่ จ.กาญจนบุรี
กระทรวงสาธารณสุข มอบผู้ตรวจราชการกระทรวง ลงพื้นที่ให้กำลังใจ ดูแลช่วยเหลือครอบครัว และติดตามคดีการเสียชีวิตผู้อำนวยการโรงพยาบาลส่งเสริมสุขภาพตำบลบ้านปลายนาสวน อ.ศรีสวัสดิ์ จ.กาญจนบุรี
วันนี้ (23 มกราคม 2561) นายแพทย์โอภาส  การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์กรณีผู้อำนวยการโรงพยาบาลส่งเสริมสุขภาพตำบลบ้านปลายนาสวน อ.ศรีสวัสดิ์ จ.กาญจนบุรี ถูกทำร้ายเสียชีวิตเมื่อวานนี้ (22 มกราคม 2561) ว่า นายแพทย์เจษฎา  โชคดำรงสุข ปลัดกระทรวงสาธารณสุข กำชับให้ติดตามความคืบหน้าอย่างใกล้ชิด ได้มอบให้นายแพทย์พิศิษฐ์ ศรีประเสริฐ ผู้ตรวจราชการกระทรวงสาธารณสุข และนายแพทย์สาธารณสุขจังหวัดกาญจนบุรี ลงพื้นที่ให้กำลังใจครอบครัว มอบเงินช่วยเหลือเบื้องต้น และดูแลช่วยเหลือเรื่องการจัดงานบำเพ็ญกุศล การจัดการสิทธิประโยชน์ต่างๆ รวมทั้งการจัดการเรื่องคดีร่วมกับเจ้าหน้าที่ตำรวจ เบื้องต้นได้รับรายงานผลชันสูตรคาดว่าเสียชีวิตจากการถูกวัตถุไม่มีคมทุบที่ศีรษะ และส่งศพตรวจสาเหตุการเสียชีวิตที่สถาบันนิติเวช รพ.ตำรวจแล้ว
นายแพทย์โอภาสกล่าวต่อว่า สำหรับมาตรการความปลอดภัยของเจ้าหน้าที่สาธารณสุขที่ทำงาน ในโรงพยาบาลส่งเสริมสุขภาพตำบล จะประสานงานกับหน่วยงานด้านความมั่นคงเพื่อดูแล สร้างขวัญกำลังใจเจ้าหน้าที่ที่ปฏิบัติงานในพื้นที่ต่อไป

ที่มา : http://www.thaigov.go.th/news/contents/details/9555
