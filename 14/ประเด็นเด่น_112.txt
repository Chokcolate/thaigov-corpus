รัฐบาลไทย-ข่าวทำเนียบรัฐบาล-สำนักงานตำรวจแห่งชาติชี้แจง ปัญหาเด็กถูกล่วงละเมิดทางเพศ

วันอังคารที่ 9 มกราคม 2561
สำนักงานตำรวจแห่งชาติชี้แจง ปัญหาเด็กถูกล่วงละเมิดทางเพศ
สำนักงานตำรวจแห่งชาติชี้แจง ปัญหาเด็กถูกล่วงละเมิดทางเพศ
วันที่ 8 มกราคม 2561 พลตำรวจเอก วิระชัย ทรงเมตตา รองผู้บัญชาการตำรวจแห่งชาติ/โฆษกสำนักงานตำรวจแห่งชาติ และ พันตำรวจโท ปองพล เอี่ยมวิจารณ์ รองผู้กำกับการฝ่ายอำนวยการ 5 กองบังคับการอำนวยการ กองบัญชาการศึกษา/รองโฆษกสำนักงานตำรวจแห่งชาติ ชี้แจงตามที่สื่อนำเสนอปัญหาการล่วงละเมิดทางเพศเด็ก ซึ่งมีประเด็น ดังนี้
1. เว็บไซต์เดอะซิดนีย์เฮรัลด์มอร์นิง (SMH) สื่อของออสเตรเลีย รายงานโดยอ้างอิงคำให้สัมภาษณ์ของ นายศุภกร โนจา ผู้อำนวยการศูนย์คุ้มครองสวัสดิภาพและพัฒนาเด็ก เมืองพัทยา จังหวัดชลบุรี ว่าทางศูนย์ฯ ได้ติดตามข้อมูลผู้ต้องสงสัยและผู้ต้องหาหลบหนีคดีล่วงละเมิดทางเพศรวมหลายร้อยคนที่อยู่ในพัทยาและพื้นที่อื่น พบว่า1) กลุ่มคนเหล่านี้มักเดินทางไปมาระหว่างไทย ฟิลิปปินส์ และกัมพูชา ทำให้การติดตามตัวค่อนข้างลำบาก 2) อัตราการเข้าถึงอินเทอร์เน็ตที่เพิ่มขึ้นในกลุ่มประชากรไทย ทำให้ผู้ก่อเหตุล่วงละเมิดทางเพศเด็กเข้าถึงเยาวชนผ่านเครือข่ายอินเทอร์เน็ตได้ง่ายขึ้น 3) การที่รัฐบาลก่อตั้งหน่วยปฏิบัติการปราบปรามการล่วงละเมิดทางเพศต่อเด็กทางอินเทอร์เน็ต (TICAC) ขึ้นอย่างเป็นทางการ จะช่วยให้การติดตามจับกุมและดำเนินคดีผู้กระทำความผิด มีประสิทธิภาพและสำเร็จลุล่วงมากขึ้น
2. นางวีรวรรณ หรือ บุ๋ม มอสบี้ ผู้ก่อตั้งและผู้อำนวยการโครงการฮัก ประเทศไทย ผู้ได้รับรางวัลนักต่อสู้ด้านการค้ามนุษย์ หรือ TIP Report Hero จากกระทรวงการต่างประเทศของสหรัฐฯ ประจำปี 2017 เปิดเผย ว่า ในยุคปัจจุบันเด็กไทยทุกกลุ่มมีโอกาสตกเป็นเหยื่อการค้ามนุษย์ที่เกี่ยวข้องกับธุรกิจทางเพศ ที่น่ากังวลที่สุดคือการหลอกลวงออนไลน์ รวมทั้งเด็กที่ถูกละเมิดทางเพศจำนวนหนึ่งมีความคิดว่าตัวเองเสียหายไปแล้ว จึงเข้าสู่วงจรการค้ามนุษย์ต่อไป และอาจจะไปชักนำคนอื่น ๆ ให้เข้ามาสู่การค้ามนุษย์อีกต่อหนึ่ง จึงมีความจำเป็นที่จะต้องผลักดันให้เกิดการช่วยเหลือโดยให้ผู้เสียหายเป็นศูนย์กลางการแก้ปัญหา หรือการเปลี่ยนจากเหยื่อให้เป็นผู้อยู่รอด โดยทุกภาคส่วนต้องร่วมมือกันในการป้องกันและแก้ปัญหาล่วงละเมิดทางเพศเด็ก
สำนักงานตำรวจแห่งชาติขอชี้แจงว่า เนื่องจากผู้ต้องสงสัยและผู้ต้องหาหลบหนีคดีล่วงละเมิดทางเพศนั้น อาจได้กระทำความผิดขึ้นในประเทศอื่น จึงไม่มีข้อมูลอยู่ในฐานข้อมูลของสำนักงานตำรวจแห่งชาติ อย่างไรก็ตาม สำนักงานตำรวจแห่งชาติได้มีการประสานข้อมูลกับสถานเอกอัครราชทูต (สอท.) ต่าง ๆ ในเรื่องนี้อย่างใกล้ชิดและต่อเนื่อง ที่ผ่านมาได้รับความร่วมมือจาก สอท. ต่าง ๆ อย่างดีเยี่ยม โดยเฉพาะอย่างยิ่ง จาก สอท. ที่มีผู้ช่วยทูตตำรวจประจำการอยู่ เช่น เจ้าหน้าที่ FBI สหรัฐอเมริกา เจ้าหน้าที่ตำรวจแคนาดา (RCMP) เจ้าหน้าที่ตำรวจเครือรัฐออสเตรเลีย (AFP) และผู้แทนหน่วยงานปราบปรามอาชญากรรมแห่งชาติ (National Crime Agency) ประจำ สอท.อังกฤษ เป็นต้น นอกจากนั้น ยังได้รับข้อมูลจากองค์การตำรวจสากล (INTERPOL) ซึ่งจะมีหมายเขียว (Green Warrant) แจ้งเตือนการเดินทางเข้าประเทศของบุคคลพึงระวังที่เคยมีพฤติกรรมล่วงละเมิดทางเพศเด็กมาก่อน ว่าจะเดินทางโดยเที่ยวบินใด และจะพำนักอยู่ที่ใด ทำให้สามารถตรวจสอบความเคลื่อนไหวของบุคคลเป้าหมาย และหากตรวจพบว่าได้มีการกระทำความผิดในประเทศไทย ก็จะดำเนินการตามกฎหมายทันที
แต่เนื่องจากในปัจจุบัน อัตราการเข้าถึงอินเทอร์เน็ตที่เพิ่มขึ้นในกลุ่มประชากรไทย ทำให้ผู้ก่อเหตุล่วงละเมิดทางเพศเด็กเข้าถึงเยาวชนผ่านเครือข่ายอินเทอร์เน็ตได้ง่ายขึ้น แต่ต้องใช้ความรู้และเทคโนโลยีเฉพาะทางในการตรวจสอบและติดตาม ดังนั้น รัฐบาล โดย พล.อ.ประยุทธ จันทร์โอชา นายกรัฐมนตรี ได้ประกาศให้การต่อต้านการค้ามนุษย์เป็นวาระแห่งชาติ จากนั้น ได้มีการจัดตั้ง คณะทำงานปราบปรามการล่วงละเมิดทางเพศต่อเด็กทางอินเตอร์เน็ต หรือ Thailand Internet Crimes Against Children (TICAC) ในวันที่ 8 ม.ค. 2559 โดยได้รับความร่วมมือจากสหรัฐอเมริกา โดยมีคณะทำงานและศูนย์ปฏิบัติการกระจายอยู่ในทุกภูมิภาคทั่วประเทศ มีอำนาจหน้าที่ในการสืบสวนสอบสวน ตรวจค้น จับกุม โดยใช้อำนาจดังกล่าวตามประมวลกฎหมายวิธีพิจารณาความอาญา เหมือนเจ้าหน้าที่ตำรวจทั่วไป แต่มีจุดมุ่งหมายพิเศษในด้านการป้องกันและปราบปราบการล่วงละเมิดทางเพศเด็ก และการแสวงหาผลประโยชน์จากการล่วงละเมิดดังกล่าว หรืออีกนัยหนึ่งคือการค้ามนุษย์ ตาม พรบ.ป้องกันและปราบปรามการค้ามนุษย์ อีกทั้ง TICAC ยังมีอำนาจตาม พรบ.คุ้มครองเด็ก พรบ.ว่าด้วยการกระทำผิดเกี่ยวกับคอมพิวเตอร์ และ พรบ.คนเข้าเมือง ซึ่งช่วยเสริมประสิทธิภาพให้กับเจ้าหน้าที่ TICAC สามารถปฏิบัติงานได้อย่างคล่องตัวขึ้นอีกด้วย
นอกจากนั้น TICAC ยังมีหน้าที่สำคัญในการประสานความร่วมมือระหว่างเจ้าหน้าที่ตำรวจ และหน่วยงานเฉพาะด้านต่าง ๆ เกี่ยวกับการล่วงละเมิดทางเพศเด็ก ทั้งภายในประเทศ ระดับภูมิภาคเอเชียตะวันออกเฉียงใต้ และประเทศต่าง ๆ ทั่วโลกอีกด้วย ในปี 2559 ประเทศไทยมีผลการจับกุมผู้ต้องหาคดีการล่วงละเมิดเด็กทางอินเตอร์เน็ตเพียงแค่ 3 ราย แต่หลังจากก่อตั้ง ในปี 2560 ประเทศไทยมีสถิติการจับกุมผู้ต้องหาพุ่งสูงขึ้นถึง 32 ราย ซึ่งมากกว่าสหรัฐอเมริกาและอังกฤษกว่า 6 เท่า โดยคดีที่จับกุมผู้ต้องหาได้อันดับ 1 เป็นคดีการครอบครองสื่อลามกเด็ก รองลงมาคือการค้ามนุษย์และการล่วงละเมิดทางเพศเด็ก ตามลำดับ
ส่วนคดีที่น่าสนใจในช่วงปี 2560 ที่ผ่านมานั้น ด้วยความร่วมมือระหว่าง TICAC ตำรวจภูธรภาค 5 และ FBI เมื่อวันที่ 15 พ.ย. 2560 ได้ร่วมกันจับกุมคนร้ายชาวไทยได้ในบริเวณพื้นที่จังหวัดลำปาง ในข้อหามีวัตถุหรือสิ่งของลามกไว้ในครอบครองเพื่อจำหน่าย และมีสื่อลามกอนาจารเด็กไว้ในครอบครอง ตามประมวลกฎหมายอาญามาตรา 287 และ 287/1 โดยได้มีการนำเสนอผลการปฏิบัติงานผ่านช่องทาง www.facebook.com/TICAC2016 อยู่อย่างต่อเนื่อง
อย่างไรก็ตาม เนื่องจากมีชาวต่างชาติเดินทางเข้ามายังประเทศไทยเป็นจำนวนมากในแต่ละปี จึงอาจทำให้มีบุคคลไม่พึงประสงค์กลุ่มนี้ปะปนเข้ามาด้วย ดังนั้น จึงอยากให้สังคมช่วยเป็นหูเป็นตา เป็นแนวร่วมปกป้องดูแลเด็กและเยาวชน โดยหากพบเห็นหรือมีเบาะแสการล่วงละเมิดทางเพศเด็กโดยนักท่องเที่ยวชาวต่างชาติ สามารถแจ้งเบาะแสเข้ามาได้ทาง www.facebook.com/TICAC2016 ได้อีกทางหนึ่ง
สำนักงานตำรวจแห่งชาติเล็งเห็นว่า การปราบปรามจับกุมผู้กระทำผิดนั้น เป็นเพียงการแก้ปัญหาที่ปลายเหตุ ส่วนต้นเหตุที่แท้จริงของปัญหานั้นเป็นเรื่องที่มีความซับซ้อนทั้งในเชิงสังคมและจิตวิทยา การให้ตัวเหยื่อเป็นศูนย์กลางในการแก้ปัญหาตามนโยบายของรัฐบาล ด้วยการเปลี่ยนเหยื่อให้เป็นผู้อยู่รอด อีกทั้งการเสริมสร้างความรู้ความเข้าใจ และวิธีการเอาตัวรอดจากสถานการณ์ที่มีความเสี่ยงต่อการถูกล่วงละเมิดทางเพศให้แก่เยาวชน จะเป็นที่สังเกตได้ว่าปัญหาดังกล่างเป็นปัญหาเชิงโครงสร้าง ซึ่งไม่มีหน่วยงานใดสามารถแก้ไขปัญหาดังกล่าวได้เพียงลำพัง ทุกภาคส่วนต้องให้ความสำคัญและต้องบูรณาการความร่วมมือกันอย่างจริงจัง ทั้งนี้ สำนักงานตำรวจแห่งชาติยินดีให้ความร่วมมือกับทุกภาคส่วน ทั้งภาครัฐและเอกชน อย่างเต็มที่
--------------------------

ที่มา : http://www.thaigov.go.th/news/contents/details/9257
