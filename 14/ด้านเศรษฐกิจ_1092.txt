รัฐบาลไทย-ข่าวทำเนียบรัฐบาล-สคร. จัดงานรัฐวิสาหกิจดีเด่น “ศาสตร์พระราชา พัฒนา ประชารัฐวิสาหกิจไทย”

วันพฤหัสบดีที่ 17 สิงหาคม 2560
สคร. จัดงานรัฐวิสาหกิจดีเด่น “ศาสตร์พระราชา พัฒนา ประชารัฐวิสาหกิจไทย”
สคร. จัดงานมอบรางวัลรัฐวิสาหกิจดีเด่น (SOE Award) ประจำปี 2560 ภายใต้แนวคิด “ศาสตร์พระราชา พัฒนา ประชารัฐวิสาหกิจไทย”
สำนักงานคณะกรรมการนโยบายรัฐวิสาหกิจ หรือ สคร. จัดงานมอบรางวัลรัฐวิสาหกิจดีเด่น (SOE Award) ประจำปี 2560 ภายใต้แนวคิด “ศาสตร์พระราชา พัฒนา ประชารัฐวิสาหกิจไทย” เพื่อเป็นการรำลึกถึงพระมหากรุณาธิคุณ และน้อมนำ “ศาสตร์พระราชา” ในพระบาทสมเด็จพระปรมินทรมหาภูมิพลอดุลยเดช มหิตลาธิเบศรามาธิบดี จักรีนฤบดินทร สยามินทราธิราช บรมนาถบพิตร ที่ได้ทรงพระราชทานให้แก่ปวงชนชาวไทย รวมถึงรัฐวิสาหกิจ เพื่อใช้เป็นแนวทางในการพัฒนาในด้านต่าง ๆ อย่างสมดุล และมีเหตุมีผล ให้เกิดความเข้มแข็งจากภายใน เพื่อเป็นภูมิคุ้มกันในการรับมือกับความเปลี่ยนแปลงจากภายนอก พร้อมทั้งเพิ่มขีดความสามารถของประชารัฐวิสาหกิจไทยในการพัฒนาประเทศให้เจริญเติบโตก้าวหน้าอย่างมั่นคง  มั่งคั่ง  และยั่งยืน  โดยงานดังกล่าวจะจัดขึ้นในวันศุกร์ที่ 18 สิงหาคม 2560 ณ โรงแรมเซ็นทาราแกรนด์และบางกอก คอนเวนชันเซ็นเตอร์ เซ็นทรัลเวิลด์ ซึ่งได้รับเกียรติจากนายกรัฐมนตรี เป็นประธานมอบรางวัลในงาน
นายเอกนิติ นิติทัณฑ์ประภาศ ผู้อำนวยการ สคร. กล่าวว่า การจัดงานดังกล่าวมีขึ้นเป็นประจำทุกปี นับตั้งแต่ปี 2548 เป็นต้นมา เพื่อเผยแพร่และประกาศผลงานที่โดดเด่นของรัฐวิสาหกิจให้สาธารณชนได้รับรู้ โดย SOE Award จะเป็นการสร้างกระบวนการและช่องทางให้สังคมมีส่วนร่วมในการติดตามการดำเนินงานของรัฐวิสาหกิจ ตลอดจนเป็นการสร้างความภูมิใจและเป็นขวัญกำลังใจให้กับรัฐวิสาหกิจในการปฏิบัติงานตามนโยบายและแผนงานอย่างเข้มแข็ง ซึ่งกระทรวงการคลังในฐานะที่เป็นตัวแทนผู้ถือหุ้น ได้เล็งเห็นถึงความสำคัญในเรื่องดังกล่าว จึงได้มอบหมายให้ สคร. ดำเนินการจัดงานมอบรางวัลรัฐวิสาหกิจดีเด่นอย่างต่อเนื่อง สำหรับการจัดงานมอบรางวัลรัฐวิสาหกิจดีเด่นหรือ SOE Award ประจำปี 2560 ภายใต้แนวคิด “ศาสตร์พระราชา พัฒนา ประชารัฐวิสาหกิจไทย” เป็นการสานต่อความร่วมมือระหว่างรัฐวิสาหกิจในการใช้จุดแข็งของแต่ละหน่วยงาน โดยน้อมนำ “ศาสตร์พระราชา” มาเป็นหลักการสำหรับดำเนินกิจกรรมร่วมกัน อันจะก่อให้เกิดประโยชน์ขึ้นกับประชาชนและชุมชนอย่างยั่งยืน ที่เรียกว่า “ประชารัฐวิสาหกิจ”
ซึ่งรัฐวิสาหกิจที่เป็นผู้ริเริ่มโครงการสามารถส่งโครงการที่มีลักษณะเช่นนี้เข้าประกวดได้ เพื่อเป็นการผลักดัน ส่งเสริม และให้กำลังใจรัฐวิสาหกิจในการดำเนินกิจกรรมร่วมกันในปีต่อ ๆ ไป ตามนโยบายของรัฐบาล
สำหรับรางวัลทั้ง 9 ประเภท ประกอบด้วย (1) รางวัลคณะกรรมการรัฐวิสาหกิจดีเด่น (2) รางวัลการบริหารจัดการองค์กรดีเด่น (3) รางวัลการพัฒนาองค์กรดีเด่น ซึ่งแบ่งเป็น 3 ประเภทรางวัล ได้แก่ รางวัลการพัฒนาองค์กรดีเด่นในภาพรวม รางวัลการพัฒนาองค์กรดีเด่นด้านการบริหารจัดการสารสนเทศ และรางวัลการพัฒนาองค์กรดีเด่นด้านการบริหารทรัพยากรบุคคล (4) รางวัลผู้นำองค์กรดีเด่น (5) รางวัลการเปิดเผยข้อมูลและความโปร่งใสดีเด่น (6) รางวัลรัฐวิสาหกิจยอดเยี่ยมประจำปี 2560 (7) รางวัลการดำเนินงานเพื่อสังคมและสิ่งแวดล้อมดีเด่น (8) รางวัลนวัตกรรมดีเด่น  และ (9) รางวัลประชารัฐวิสาหกิจดีเด่น

ที่มา : http://www.thaigov.go.th/news/contents/details/5993
