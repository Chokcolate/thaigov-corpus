รัฐบาลไทย-ข่าวทำเนียบรัฐบาล-พม. ซักซ้อมเตรียมความพร้อมเพื่อดูแลประชาชนที่ร่วมถวายดอกไม้จันทน์

วันพุธที่ 25 ตุลาคม 2560
พม. ซักซ้อมเตรียมความพร้อมเพื่อดูแลประชาชนที่ร่วมถวายดอกไม้จันทน์
พม. ซักซ้อมเตรียมความพร้อมเพื่อดูแลประชาชนที่ร่วมถวายดอกไม้จันทน์ ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ณ มูลนิธิราชประชานุเคราะห์ ในพระบรมราชูปถัมภ์ ภายในกระทรวง พม. สะพานขาว กทม.
วันนี้ (25 ต.ค. 60) เวลา 10.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร ข้าราชการ และเจ้าหน้าที่กระทรวง พม. ร่วมซักซ้อมพิธีถวายดอกไม้จันทน์เสมือนจริง ที่ซุ้มถวายดอกไม้จันทน์ของประชาชน ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ณ มูลนิธิราชประชานุเคราะห์ ในพระบรมราชูปถัมภ์ ซึ่งตั้งอยู่ภายในกระทรวงการพัฒนาสังคมและความมั่นคงของมนุษย์ ถนนกรุงเกษม เขตป้อมปราบศัตรูพ่าย กรุงเทพมหานคร
พลตำรวจเอก อดุลย์ กล่าวว่า เนื่องด้วยรัฐบาลได้มอบหมายให้กระทรวงการพัฒนาสังคมและความมั่นคง   ของมนุษย์ (พม.) จัดซุ้มถวายดอกไม้จันทน์ของประชาชน ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งเป็นซุ้มขนาดกลาง รองรับประชาชนได้กว่า 30,000 คน ณ มูลนิธิราชประชานุเคราะห์ในพระบรมราชูปถัมภ์ ภายในกระทรวงการพัฒนาสังคมและความมั่นคงของมนุษย์ ถนนกรุงเกษม เขตป้อมปราบศัตรูพ่าย กรุงเทพมหานคร
พลตำรวจเอก อดุลย์ กล่าวต่อไปว่า ตนได้กำชับให้หน่วยงานในสังกัดกระทรวง พม. บูรณาการความร่วมมือในการจัดเตรียมเจ้าหน้าที่ พม. จำนวน 855 คน ข้าราชการจิตอาสาและอาสาพัฒนาสังคมและความมั่นคงของมนุษย์  (อพม.) จำนวน 150 คน และลูกเสือ จำนวน 50 คน รวมทั้งสิ้น 1,055 คน เพื่ออำนวยความสะดวกแก่ประชาชนกลุ่มเป้าหมายของกระทรวง พม. โดยเฉพาะ เด็ก เยาวชน ผู้สูงอายุและ คนพิการ พร้อมจัดบริการอาหารที่ปรุงสุกใหม่พร้อมน้ำดื่ม จำนวน 90,000 ชุด นอกจากนี้ ยังมีการเตรียมจุดบริการปฐมพยาบาลและหน่วยแพทย์ จากโรงพยาบาลวิภารามปากเกร็ด และห้องสุขาภายในอาคาร โดยเฉพาะสิ่งอำนวยความสะดวกสำหรับคนพิการ อาทิ ทางลาดทางเดินสำหรับคนพิการทางสายตา (Braille Block) และห้องน้ำสำหรับคนพิการ อีกทั้งยังมีบริการรถเข็นสำหรับผู้สูงอายุและคนพิการอีกด้วย
“สำหรับการตรวจเยี่ยมการเตรียมความพร้อมในการจัดสถานที่และเจ้าหน้าที่เพื่ออำนวยความสะดวกแก่ประชาชนของกระทรวง พม. ในวันนี้ พบว่า มีความพร้อมในทุกๆด้าน ทั้งนี้ ได้กำชับเจ้าหน้าที่อำนวยความสะดวกและบริการที่ดีให้กับประชาชนอย่างเต็มที่ อย่างไรก็ตาม ขอเชิญชวนประชาชน โดยเฉพาะคนพิการและผู้สูงอายุได้เข้าร่วมในพิธีวางดอกไม้จันทน์เพื่อถวายแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร        ณ มูลนิธิราชประชานุเคราะห์ ในพระบรมราชูปถัมภ์ ภายในกระทรวง พม.” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7619
