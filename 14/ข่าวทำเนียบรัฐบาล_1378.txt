รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐสังคมนิยมประชาธิปไตยศรีลังกาประจําประเทศไทย เข้าเยี่ยมคารวะรัฐมนตรีประจําสํานักนายกรัฐมนตรี

วันศุกร์ที่ 26 มกราคม 2561
เอกอัครราชทูตสาธารณรัฐสังคมนิยมประชาธิปไตยศรีลังกาประจําประเทศไทย เข้าเยี่ยมคารวะรัฐมนตรีประจําสํานักนายกรัฐมนตรี
เอกอัครราชทูตสาธารณรัฐสังคมนิยมประชาธิปไตยศรีลังกาประจําประเทศไทย เข้าเยี่ยมคารวะรัฐมนตรีประจําสํานักนายกรัฐมนตรี
นางกเษณุกา ธิเรนี เสเนวิรัตนะ (H.E. Mrs. Kshenuka Dhireni Senewiratne) เอกอัครราชทูตสาธารณรัฐสังคมนิยมประชาธิปไตยศรีลังกาประจําประเทศไทย เข้าพบนายกอบศักดิ์ ภูตระกูล รัฐมนตรีประจําสํานักนายกรัฐมนตรี สรุปสาระสำคัญของการสนทนาดังนี้
เอกอัครราชทูตสาธารณรัฐสังคมนิยมประชาธิปไตยศรีลังกาประจําประเทศไทยเข้าเยี่ยมคารวะเพื่อแนะนําตัว และทําความรู้จัก เนื่องในโอกาสที่รัฐมนตรีประจําสํานักนายกรัฐมนตรีเข้ารับตําแหน่ง
ทั้งสองฝ่ายยังได้หารือเพื่อสานต่อความสัมพันธ์และความร่วมมือ ภายหลังจากการเดินทางเยือนศรีลังกาของรองนายกรัฐมนตรี (นายสมคิด จาตุศรีพิทักษ์) และคณะนักธุรกิจไทย เมื่อวันที่ 8 - 12 มีนาคม 2559
โดยไทยและศรีลังกาเห็นพ้องส่งเสริมความร่วมมืออย่างรอบด้าน โดยเฉพาะในด้านการค้าและการลงทุน ซึ่งศรีลังกาหวังว่าภาคเอกชนไทยจะเข้าไปลงทุนในสาขาที่ไทยมีความเชี่ยวชาญและศรีลังกามีความสนใจมากขึ้น
ทั้งนี้ ทั้งสองประเทศหวังที่จะใช้ความสัมพันธ์ด้านพุทธศาสนาและวัฒนธรรมเป็นเครื่องมือในการส่งเสริมการท่องเที่ยวในเชิงพุทธศาสนาและวัฒนธรรม (Buddhist Circuits) ในศรีลังกา รวมถึงการอำนวยความสะดวกในด้านการตรวจลงตรา (visa) และเห็นพ้องผลักดันการจัดทําความตกลงการค้าเสรีไทย - ศรีลังกา ตามที่ทั้งสองฝ่ายตกลงกันให้เป็นผลสำเร็จให้ได้ภายในปีนี้
นอกจากนี้ เอกอัครราชทูตฯ ยังได้กล่าวว่า ศรีลังกาหวังที่จะได้รับการสนับสนุนทางวิชาการ รวมถึงความร่วมมือด้านการพัฒนาในด้านที่ศรีลงกาต้องการ อาทิ การพัฒนาผลิตภัณฑ์พื้นเมือง OTOP การแปรรูปอาหาร และการท่องเที่ยว กาพัฒนาสินค้าเกษตร และความรู้/ประสบการณ์ในด้านอื่นๆ เป็นต้น
**************************************

ที่มา : http://www.thaigov.go.th/news/contents/details/9638
