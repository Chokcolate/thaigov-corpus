รัฐบาลไทย-ข่าวทำเนียบรัฐบาล-“ยุติธรรม” ใช้แนวทาง UNODC ส่งเสริมการศึกษาด้านการต่อต้านการทุจริตในประเทศไทย

วันพุธที่ 6 กันยายน 2560
“ยุติธรรม” ใช้แนวทาง UNODC ส่งเสริมการศึกษาด้านการต่อต้านการทุจริตในประเทศไทย
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมกลุ่มย่อยเรื่อง “การส่งเสริมการศึกษาเกี่ยวกับการต่อต้านการทุจริต”
เมื่อวันอังคารที่ 5 กันยายน 2560 เวลา 09.30 น.
ณ ห้องประชุมกระทรวงยุติธรรม 1 ชั้น 9
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมกลุ่มย่อยเรื่อง “การส่งเสริมการศึกษาเกี่ยวกับการต่อต้านการทุจริต”
โดยมี Ms. Candice Welsch หัวหน้าฝ่ายสนับสนุนการปฏิบัติ
สำนักงานว่าด้วยยาเสพติดและอาชญากรรมแห่งสหประชาชาติ (UNODC) และคณะ เป็นผู้นำเสนอ
พร้อมด้วยนายทรงศัก สายเชื้อ เอกอัครราชทูต ณ กรุงเวียนนา
ผู้แทนจากหน่วยงานในสังกัดกระทรวงยุติธรรม และผู้แทนจากหน่วยงานที่เกี่ยวข้อง เข้าร่วมฯ
ปลัดกระทรวงยุติธรรม กล่าวว่า กระทรวงยุติธรรมมีภารกิจหนึ่งที่สำคัญ คือ เรื่องการต่อต้านการทุจริต
และการดูแลให้กระบวนการยุติธรรมทางอาญามีความโปร่งใส ภายใต้กรอบการบริหารงานยุติธรรมแห่งชาติ
โดยการเชิญหน่วยงานที่เกี่ยวข้องในเรื่องระบบการศึกษาและเรื่องการต่อต้านการทุจริตแห่งชาติ
รวมทั้งผู้แทนจาก UNODC มาร่วมกันหารือในรายละเอียดในครั้งนี้
ซึ่งเป็นเรื่องการป้องกันปัญหาทุจริตที่ UNODC ได้กำหนดไว้ 3 ประเด็น
ประกอบด้วย 1) เรื่องการศึกษา 2) เรื่องคุณธรรม
และ 3) เรื่องอื่น ๆ ทั่วไปที่เกี่ยวข้องกับความร่วมมือระหว่างประเทศ
เพื่อแลกเปลี่ยนความคิดเห็นและพิจารณาว่าจะสามารถนำแนวทางดังกล่าวมาประยุกต์ใช้กับประเทศไทยเพื่อให้การบูรณาการการทำงานต่อต้านการทุจริตในภุมิภาคมีความก้าวหน้ายิ่งขึ้นต่อไป
โดย UNODC มองว่าการศึกษาถือเป็นเครื่องมือสำคัญของการป้องกันอาชญากรรมและการทุจริต
โดยจะเน้นการศึกษาสำหรับเด็กและเยาวชนเพื่อเป็นพื้นฐานในการส่งเสริมวัฒนธรรม
ที่สนับสนุนหลักนิติธรรมการป้องกันอาชญากรรมและความยุติธรรมทางอาญา

ที่มา : http://www.thaigov.go.th/news/contents/details/6480
