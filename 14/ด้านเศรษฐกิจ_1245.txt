รัฐบาลไทย-ข่าวทำเนียบรัฐบาล-กรมทางหลวงชนบทขยายถนนกัลปพฤกษ์ เพื่อเพิ่มศักยภาพสายทางและลดปัญหาการจราจรติดขัด

วันอังคารที่ 12 กันยายน 2560
กรมทางหลวงชนบทขยายถนนกัลปพฤกษ์ เพื่อเพิ่มศักยภาพสายทางและลดปัญหาการจราจรติดขัด
กรมทางหลวงชนบท (ทช.) กระทรวงคมนาคม ดำเนินโครงการขยายถนนกัลปพฤกษ์ (ช่วงกาญจนาภิเษก - ถนนราชพฤกษ์) โดยไม่เวนคืนที่ดินเพิ่มเติม เพื่อเพิ่มศักยภาพสายทาง ช่วยแก้ไขปัญหาน้ำท่วมขัง และรองรับการเติบโตของเมืองในอนาคต
นายพิศักดิ์ จิตวิริยะวศิน อธิบดีกรมทางหลวงชนบท กล่าวว่า ถนนกัลปพฤกษ์มีจุดเริ่มต้นที่ถนนกาญจนาภิเษก (วงแหวนตะวันตก) ไปสิ้นสุดที่ถนนราชพฤกษ์บริเวณสวนเลียบ มีขนาด 4 ช่องจราจร ไป - กลับ ซึ่ง ทช. ได้ดำเนินการก่อสร้างสะพานข้ามทางแยกถนนสุขาภิบาล 1 และถนนกำนันแม้น เพื่อแก้ไขปัญหา การจราจรได้ในระดับหนึ่ง แต่ปัจจุบันการขยายตัวของการพัฒนาอสังหาริมทรัพย์เพิ่มมากขึ้น ส่งผลให้การจราจรติดขัดในช่วงเวลาเร่งด่วน โดยเฉพาะบริเวณทางแยกต่างระดับสวนเลียบ (ถนนกัลปพฤกษ์ตัดกับถนนราชพฤกษ์) ทช. ได้ดำเนินโครงการขยายช่องจราจร จาก 4 ช่องจราจร เป็น 6 ช่องจราจร ไป - กลับ ระยะทาง 7.602 กิโลเมตร งบประมาณ 476.317 ล้านบาท ลักษณะเป็นผิวจราจรแอสฟัลต์คอนกรีต พร้อมปรับปรุงคอสะพาน ขยายสะพาน ก่อสร้างระบบระบายน้ำ ไฟฟ้าแสงสว่าง และเครื่องหมายจราจร ปัจจุบันอยู่ระหว่างจัดทำแผนงานการป้องกันผลกระทบด้านการจราจรและเตรียมพื้นที่ก่อสร้าง คาดว่าจะก่อสร้างแล้วเสร็จในเดือนพฤศจิกายน 2562
เมื่อโครงการฯ แล้วเสร็จ จะเพิ่มศักยภาพและเชื่อมโยงโครงข่ายสายทาง ช่วยกระจายปริมาณการจราจรในชั่วโมงเร่งด่วน และสนับสนุนการเดินทางเชื่อมต่อกับรถไฟฟ้าสายสีเขียวช่วงตากสิน - บางหว้า

ที่มา : http://www.thaigov.go.th/news/contents/details/6603
