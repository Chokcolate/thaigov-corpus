รัฐบาลไทย-ข่าวทำเนียบรัฐบาล-นายกรัฐมนตรีขอบคุณตูน บอดี้สแลม และทีมงาน พร้อมฝากคนไทยช่วยกันดูแลตลอดเส้นทางการวิ่ง

วันจันทร์ที่ 4 ธันวาคม 2560
นายกรัฐมนตรีขอบคุณตูน บอดี้สแลม และทีมงาน พร้อมฝากคนไทยช่วยกันดูแลตลอดเส้นทางการวิ่ง
นายกรัฐมนตรีขอบคุณตูน บอดี้สแลม และทีมงาน พร้อมฝากคนไทยช่วยกันดูแลตลอดเส้นทางการวิ่ง
วันนี้ (4 ธันวาคม 2560) เวลา 08.30 น. ณ ห้องรับรอง 1 ตึกบัญชาการ 1 ทำเนียบรัฐบาล นายอาทิวราห์     คงมาลัย (ตูน บอดี้สแลม) ประธานโครงการ “ก้าวคนละก้าวเพื่อ 11 โรงพยาบาลทั่วประเทศ” นำคณะเข้าพบ พลเอก ประยุทธ์ จันทร์โอชา นายกรัฐมนตรี
โอกาสนี้ นายกรัฐมนตรีกล่าวขอบคุณนายอาทิวราห์ คงมาลัย (ตูน บอดี้สแลม) และทีมงานที่ทำเพื่อประโยชน์ของประชาชน พร้อมกล่าวขอบคุณครอบครัวนายอาทิวราห์ คงมาลัย แทนคนไทยทั้งประเทศ ถือเป็นกุศลอันยิ่งใหญ่ และสิ่งสำคัญเป็นการสานต่อพระราชดำริโครงการจิตอาสา “เราทำความ ดี ด้วยหัวใจ” ซึ่งเป็นโครงการทำความดีร่วมกับสมเด็จพระเจ้าอยู่หัว ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร
นายกรัฐมนตรีกล่าวต่อไปว่า การทำอะไรก็ตามถ้าไม่มีจุดมุ่งหมาย ไม่มีความตั้งใจ ก็จะไม่มีทางทำสำเร็จ สิ่งที่นายอาทิวราห์ คงมาลัย และทีมงานได้ทำ ถือเป็นการทำงานอย่างมีแบบแผน มีการปรึกษา หารือ ทำงานร่วมกันเป็นคณะ สอดคล้องกับการทำงานในปัจจุบันที่ต้องทำงานร่วมกันทุกภาคส่วน เพื่อประโยชน์ของประเทศชาติ ทั้งนี้ นายกรัฐมนตรีได้สอบถามเรื่องสุขภาพของคุณนายอาทิวราห์ คงมาลัย ด้วยความเป็นห่วงพร้อมฝากให้คุณหมอและทีมงานช่วยกันดูแลสุขภาพ หากรู้สึกบาดเจ็บให้พักผ่อน อย่าฝืนวิ่ง พร้อมทั้งฝากถึงประชาชน และเจ้าหน้าที่ให้ช่วยกันดูแลตลอดเส้นทาง ระวังเรื่องการเซลฟี่เพราะเป็นการขัดจังหวะการวิ่งทำให้ได้รับบาดเจ็บ
จากนั้น นายอาทิวราห์ คงมาลัย ได้กล่าวขอบคุณนายกรัฐมนตรีที่เมตตาตนเองและครอบครัว พร้อมกล่าวว่า สิ่งที่ตนและทีมงานตั้งใจทำ เริ่มจากจุดเล็ก ๆ ที่ต้องการทำให้ดีที่สุด ส่วนผลที่ได้รับจะเล็กหรือใหญ่ขึ้นอยู่กับการมีส่วนร่วมของประชาชนทั้งประเทศ และต้องการให้คนมีส่วนร่วมมากกว่าจำนวนเงินที่ได้รับบริจาค ซึ่งต้องการเงินบริจาคจำนวนน้อย ๆ จากคนจำนวนมาก มากกว่าเงินบริจาคจำนวนมากจากคนส่วนน้อย
หลังจากนั้น นายกรัฐมนตรีได้บริจาคเงินส่วนตัวสมทบโครงการให้กับนายอาทิวราห์ คงมาลัย และนำออกมารับเงินบริจาค  จากข้าราชการ เจ้าหน้าที่ และผู้สื่อข่าวภายในทำเนียบรัฐบาลก่อนเดินทางกลับ
-----------------------------------------

ที่มา : http://www.thaigov.go.th/news/contents/details/8519
