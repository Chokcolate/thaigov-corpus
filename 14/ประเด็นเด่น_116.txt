รัฐบาลไทย-ข่าวทำเนียบรัฐบาล-กรมการขนส่งทางบกลงพื้นที่สถานีขนส่งหมอชิต ตรวจสอบข้อเท็จจริง กรณีการเหมาอัตราค่าโดยสารของแท็กซี่

วันพฤหัสบดีที่ 18 มกราคม 2561
กรมการขนส่งทางบกลงพื้นที่สถานีขนส่งหมอชิต ตรวจสอบข้อเท็จจริง กรณีการเหมาอัตราค่าโดยสารของแท็กซี่
กรมการขนส่งทางบกชี้แจง ลงพื้นที่สถานีขนส่งหมอชิต ตรวจสอบข้อเท็จจริงกรณีการเหมาอัตราค่าโดยสารของแท็กซี่
วันที่ 16 มกราคม 2561 นายสนิท พรหมวงษ์ อธิบดีกรมการขนส่งทางบก กระทรวงคมนาคม ชี้แจงกรณีการเหมาอัตราค่าโดยสารของแท็กซี่ ตามที่สื่อสังคมออนไลน์วิพากษ์วิจารณ์ กรณีแท็กซี่สถานีขนส่งหมอชิตเอาเปรียบผู้โดยสารโดยคิดราคาเหมาแทนการใช้ระบบมิเตอร์ โดยคิดอัตราเหมารวมร่วมกับผู้โดยสารรายอื่นที่ไปทางเดียวกัน คิดราคาเหมาคนละ 350 บาท อีกทั้งบริเวณขนส่งมีผู้โดยสารรอใช้บริการเป็นจำนวนมาก แต่ไม่มีระบบการจัดการใด ๆ ทำให้ผู้โดยสารบางรายตกเป็นเหยื่อของแท็กซี่โกงราคา นั้น
กรมการขนส่งทางบกได้ลงพื้นที่ตรวจสอบข้อเท็จจริงทันที โดยในวันที่ 15 มกราคม 2561 เวลา 17.00 น. กรมการขนส่งทางบกร่วมกับ บขส. ตำรวจ สน.บางซื่อ และทหาร (ร้อย ร.รส.ร 9 พัน 2) เข้าตรวจสอบรถแท็กซี่ที่จอดบริเวณด้านนอกสถานีขนส่งผู้โดยสารจตุจักร (หมอชิต) บริเวณใต้ทางด่วนด้านหลังสถานีขนส่งหมอชิต พบรถแท็กซี่ผิดกฎหมาย จำนวน 3 คัน (หมดอายุ 2 คัน, ไม่ได้จดทะเบียน 1 คัน) จึงได้ลงโทษโดยการเปรียบเทียบปรับในขั้นสูงสุด และได้ยึดแผ่นป้ายทะเบียนคืนทางราชการ พร้อมได้ประสาน สน.บางซื่อ เรียกตัวเจ้าของรถทั้ง 3 ราย มาทำการสอบสวนลงโทษตามกฎหมายขั้นสูงสุดทั้งคนขับ เจ้าของรถและสหกรณ์มี่สังกัด ทุกกรณีแล้ว
เพื่อเป็นการขยายผล ชุดปฏิบัติการร่วมได้ทำการสุ่มล่อซื้อจับกุมแท็กซี่ที่ถือโอกาสเอาเปรียบผู้โดยสาร มีพบการกระทำผิดจึงได้จับกุมผู้ขับรถแท็กซี่หมายเลขทะเบียน ทว-9323 กทม. ในขณะว่าจ้างเพื่อโดยสารไปส่งที่บางนา ซึ่งผู้ขับรถแท็กซี่ไม่ใช้มาตรค่าโดยสารและได้เรียกค่าโดยสารเป็นเงินจำนวน 550 บาท จึงได้ลงโทษเปรียบเทียบปรับในอัตราสูงสุดเป็นเงิน 1,000 บาท และอบรมพร้อมบันทึกประวัติการกระทำความผิดเพื่อติดตามทั้งคนขับและสังกัดสหกรณ์ต่อไป
เนื่องจากในบางช่วงเวลาที่รถโดยสารเข้าสถานีพร้อม ๆ กัน ทำให้มีความต้องการใช้รถแท็กซี่สูง แต่เนื่องจากการจราจรโดยรอบสถานีติดขัด ทำให้รถแท็กซี่ที่เข้ามารับผู้โดยสารล่าช้าและไม่เพียงพอ ซึ่งในสถานการณ์ดังกล่าว จึงกำหนดมาตรการให้ บขส. จัดชุดปฏิบัติการ ตรวจตราการให้บริการในบริเวณหมอชิตและพื้นที่จุดจอดใกล้เคียง
มอบหมาย บขส. ประสานแจ้งไปยังวิทยุ จส.100 และ สวพ.91 ช่วยประชาสัมพันธ์ให้ผู้ขับขี่แท็กชี่นำรถเข้ามารับผู้โดยสารในบริเวณสถานี ในช่วงที่มีความต้องการสูง พร้อมจัดให้มีระบบการจัดคิวการใช้บริการแท็กซี่ มีป้ายแจ้งจุดบริการ พร้อมมีเจ้าหน้าที่คอยอำนวยความสะดวกการจราจร
เพื่อสร้างความมั่นใจในการคุ้มครองประชาชนผู้โดยสาร กรมการขนส่งทางบกได้จัดชุดปฏิบัติการร่วมกับคณะกรรมการจัดระเบียบฯ ประกอบด้วยกรมการขนส่งทางบก ทหาร ตำรวจ และ กทม. ตรวจพื้นที่สำคัญ เช่น สนามบิน สถานีขนส่งผู้โดยสาร สถานีรถไฟ รถไฟฟ้า อนุสาวรีย์ชัยสมรภูมิ ห้างสรรพสินค้าย่านชุมชนหลัก ราชประสงค์ ฯลฯ ทุกวันและต่อเนื่อง เพื่อป้องปราม เฝ้าระวัง อำนวยความสะดวก พร้อมบังคับใช้กฎหมาย จริงจัง เด็ดขาด และทันที
กรมการขนส่งทางบกดำเนินมาตรการกวดขันต่อเนื่อง และลงโทษเด็ดขาดทุกกรณีความผิด  หากประชาชนพบเห็นการให้บริการรถแท็กซี่ไม่เป็นธรรม เอาเปรียบผู้โดยสาร สามารถร้องเรียน ได้ที่สายด่วน 1584, website, Facebook, Line, Application: DLT GPS ฯลฯ โดยระบุรายละเอียดของรถ เพื่อเป็นเบาะแส เช่น หมายเลขทะเบียนรถ หรือ ชื่อ-นามสกุลผู้ขับรถ สถานที่ใช้บริการ เพื่อให้การติดตามตัวผู้กระทำผิดมาลงโทษ พร้อมตรวจสอบนำมาตรการพักใช้หรือเพิกถอนใบอนุญาต เพื่อไม่ให้เป็นแบบอย่างนำไปสู่การให้บริการที่มีคุณภาพต่อไป
มาตรการเพิ่มคุณภาพการให้บริการของผู้ประกอบการรถแท็กซี่ ในระยะเร่งด่วน
1. กรมการขนส่งทางบก ดำเนินโครงการ TAXI OK-TAXI VIP ยกระดับมาตรฐานความปลอดภัย คุณภาพการให้บริการระบบแท็กซี่ไทย  โดยกำหนดให้รถแท็กซี่จดทะเบียนใหม่ทุกคัน ตั้งแต่วันที่ 9 พฤศจิกายน 2560 เป็นต้นมา ทั้งในกรุงเทพฯ และต่างจังหวัด ต้องติดตั้งระบบ GPS Tracking, อุปกรณ์แสดงตัวผู้ขับรถ, ป้ายไฟแสดงสถานะ “ว่าง” เป็นสีเขียว, ปุ่มฉุกเฉิน (SOS), กล้องบันทึกภาพในรถ, โป๊ะไฟ TAXI OK มีสัญลักษณ์ “APP” และ "GPS" เชื่อมต่อข้อมูลกับศูนย์บริหารจัดการแท็กซี่ด้วยระบบ GPS ของกรมการขนส่งทางบก ผ่านศูนย์บริการสื่อสารรถยนต์รับจ้าง (แท็กซี่) ของเอกชน กำกับดูแลการให้บริการในลักษณะ On-line แบบ Realtime ควบคู่กับการเพิ่มทางเลือกในการให้บริการผ่าน Application : TAXI OK โดยจะเปิดให้บริการ TAXI OK เต็มรูปแบบอย่างเป็นทางการ พร้อมเปิดให้ดาวน์โหลดแอพพลิเคชั่น ในวันที่ 25 มกราคม 2561 ด้วยอัตราค่าโดยสารเท่ากับอัตรามิเตอร์แท็กซี่ปัจจุบัน
นอกจากนี้ กรมการขนส่งทางบกยังเปิดโอกาสให้รถแท็กซี่ปัจจุบันร่วมเป็นส่วนหนึ่งของโครงการ TAXI OK ได้โดยการติดตั้ง GPS Tracking พร้อมอุปกรณ์แสดงตัวผู้ขับรถ และเข้าเป็นสมาชิกศูนย์บริการสื่อสารฯ และจะได้รับสติ๊กเกอร์สัญลักษณ์โครงการ TAXI OK ติดหน้ารถ สำหรับเป็นทางเลือกในการใช้บริการของประชาชนอีกด้วย
2. สำหรับ TAXI VIP หรือรถแท็กซี่ชนิดพิเศษ เป็นการเพิ่มทางเลือกในการใช้บริการของประชาชน โดยใช้รถที่มีมาตรฐานขนาดตัวรถใหญ่ขึ้น มีความปลอดภัยและสมรรถนะที่สูงกว่ารถแท็กซี่ทั่วไป เพิ่มอุปกรณ์ส่วนควบสำหรับการให้บริการที่มีความสะดวกสบายมากขึ้น  รวมทั้งกำหนดเงื่อนไขคุณสมบัติของผู้ประกอบการ ซึ่งต้องมีความพร้อมทางธุรกิจด้านการขนส่ง มีแผนการประกอบการแบบมืออาชีพ ซึ่งจะเปิดตัวพร้อมกันในวันที่ 25 มกราคม 2561
3. นอกจากนี้ กรมการขนส่งทางบกยังได้สร้างพันธมิตรในการให้สิทธิพิเศษเป็นมาตรการสนับสนุนจูงใจให้ผู้ขับรถแท็กซี่เข้าร่วมโครงการ ด้วยการสร้างภาคีเครือข่ายลงนามในบันทึกความร่วมมือ (MOU) กับผู้ให้บริการระบบสื่อสาร และบริษัทประกันภัย เพิ่มทางเลือกและให้ผู้ขับรถแท็กซี่ได้รับสิทธิประโยชน์ เช่น ค่าอุปกรณ์ TAXI OK และค่าบริการสัญญาณอินเทอร์เน็ต หรือส่วนลดค่ากรมธรรม์
4. ร่วมมือกับศูนย์รับรองสมรรถนะอาชีพขับรถยนต์โดยสารสาธารณะ (แท็กซี่) มหาวิทยาลัยสวนดุสิต และสถาบันคุณวุฒิวิชาชีพ หรือสถาบันการศึกษาที่มีโครงการ เพื่อจัดอบรมพนักงานขับรถแท็กซี่ และทำการสอบเพื่อยกระดับการบริการแท็กซี่ที่มีคุณภาพ เป็นอาชีพที่ได้รับการยอมรับและมีเกียรติในอาชีพ พร้อมวางรากฐานในการพัฒนาวิชาชีพขับรถแท็กซี่ให้เป็นผู้ขับรถที่มีคุณภาพในการให้บริการและขับรถอย่างปลอดภัยควบคู่กันไป โดยผ่านกระบวนการอบรมให้ความรู้ การสร้างทัศนคติที่ดีในการให้บริการ รวมถึงทักษะการขับรถให้เป็นที่พึงพอใจต่อผู้ใช้บริการ
5. จัดตั้ง Taxi Management Center (TMC) ที่ศูนย์ GPS กรมการขนส่งทางบก เพื่อทำหน้าที่ควบคุมกำกับดูแล เป็นการบริการจัดการแบบมีส่วนร่วม ในเวลาเดียวกัน Real Time กับศูนย์ TAXI ของเอกชน พร้อม ๆ กันกับประชาชนผู้โดยสารที่ติดตาม Tracking ผ่าน App.ทางโทรศัพท์มือถือ จึงเป็นการช่วยกันบริหารการให้บริการรถแท็กซี่ ตลอดจนการให้ความช่วยเหลือผู้โดยสารกรณีกดปุ่มฉุกเฉิน (SOS) ซึ่งเจ้าหน้าที่จะทำการคัดกรอง หากพบเป็นเหตุฉุกเฉินจริง จะประสานผู้ประกอบการแท็กซี่และตำรวจในพื้นที่ทันที นอกจากนี้ ยังมีการส่งข้อมูลไปยัง Application "Police i lert you" แจ้งเจ้าหน้าที่ตำรวจในพื้นที่เกิดเหตุ ซึ่งจะสามารถเข้าให้ความช่วยเหลือได้ในทันที
จากโครงการ TAXI OK ซึ่งเป็นการบริหารจัดการร่วมกันทั้งศูนย์ GPS กรมการขนส่งทางบก ร่วมกับศูนย์บริการแท็กซี่ และประชาชนผู้โดยสาร ผ่าน App.ทางโทรศัพท์มือถือ ในเวลาเดียวกัน Real Time ที่มีผลบังคับใช้แล้วดังกล่าว จะเป็นการป้องกันการเอาเปรียบผู้โดยสารในทุกกรณี หรือให้บริการที่ไม่พึงประสงค์ต่าง ๆ สามารถแก้ปัญหาระบบแท็กซี่ได้ในระยะยาว
------------------------

ที่มา : http://www.thaigov.go.th/news/contents/details/9434
