รัฐบาลไทย-ข่าวทำเนียบรัฐบาล-กระทรวงดิจิทัลฯ จับมือ กระทรวงการต่างประเทศ และทูตกิจการไซเบอร์ออสเตรเลีย จัดประชุมใหญ่สร้างจุดร่วมด้านความมั่นคงไซเบอร์อาเซียน

วันพุธที่ 14 กุมภาพันธ์ 2561
กระทรวงดิจิทัลฯ จับมือ กระทรวงการต่างประเทศ และทูตกิจการไซเบอร์ออสเตรเลีย จัดประชุมใหญ่สร้างจุดร่วมด้านความมั่นคงไซเบอร์อาเซียน
กระทรวงดิจิทัลฯ
กระทรวงดิจิทัลฯ ร่วมกับ กระทรวงการต่างประเทศ และกิจการไซเบอร์แห่งออสเตรเลีย จัดประชุมเชิงปฏิบัติการว่าด้วยความร่วมมือด้านความมั่นคงทางไซเบอร์ หวังสร้างความเข้าใจระหว่างประเทศสมาชิกอาเซียน และออสเตรเลีย เกี่ยวกับกลไกและกฎหมายที่เกี่ยวข้องกับอาญากรรมทางไซเบอร์ มุ่งปรับยุทธศาสตร์เพื่อแก้ปัญหาได้อย่างรวดเร็ว
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดิจิทัลฯ และกระทรวงการต่างประเทศ ได้ร่วมกับเครือรัฐออสเตรเลีย จัดการประชุมเชิงปฏิบัติการว่าด้วยความร่วมมือด้านความมั่นคงทางไซเบอร์ ในหัวข้อ “ASEAN-Australia Cybersecurity Workshop: Strengthening Legal Implementation in Tackling Cybersecurity Challenges in the Region” ในวันที่ 13 กุมภาพันธ์ 2561 เพื่อสานต่อความมุ่งมั่นของไทยที่จะเสริมสร้างความร่วมมือระหว่างประเทศสมาชิกอาเซียนในการเฝ้าระวังภัยคุกคามด้านไซเบอร์ และส่งเสริมเครือข่ายความร่วมมือระหว่างบุคลากรและหน่วยงานที่เกี่ยวข้องด้านความมั่นคงทางไซเบอร์ อีกทั้ง ยังเป็นการส่งเสริมความร่วมมือด้านการแก้ไขปัญหาภัยคุกคามในรูปแบบใหม่ (non-traditional security issues) สอดคล้องกับ Theme ของอาเซียนในปีนี้ที่จะส่งเสริมความเข้มแข็ง (resilience) และนวัตกรรม (innovation)
ในการประชุมฯครั้งนี้ มีผู้เข้าร่วมประกอบด้วยผู้แทนจากประเทศสมาชิกอาเซียน ออสเตรเลีย และผู้เชี่ยวชาญจากภาคเอกชน โดยมีวัตถุประสงค์เพื่อเสริมสร้างความเข้าใจระหว่างประเทศสมาชิกอาเซียนและออสเตรเลียเกี่ยวกับกลไกและกฏหมายที่เกี่ยวข้องกับอาญากรรมทางไซเบอร์ ตลอดจนส่งเสริมความร่วมมือด้านกระบวนการยุติธรรม พร้อมยังได้แลกเปลี่ยนแนวปฏิบัติที่เป็นเลิศเกี่ยวกับกลไกกำกับดูแลด้านไซเบอร์ และปฏิบัติการรับมือกรณีที่มีการโจมตีทางไซเบอร์ในระดับภูมิภาค โดยจำลองสถานการณ์วิกฤติด้านไซเบอร์ในภูมิภาค เพื่อเปิดโอกาสให้ผู้เข้าร่วมการประชุมหาแนวทางแก้ไขร่วมกัน และนำยุทธศาสตร์ ด้านความมั่นคงทางไซเบอร์ รวมถึงกฎหมายและกฎระเบียบต่างๆ มาปรับใช้เมื่อเกิดสถานการณ์ฉุกเฉินได้อย่างฉับพลัน
ทั้งนี้ ดร. พิเชฐ ดุรงคเวโรจน์ รัฐมนตรีว่าการกระทรวงดิจิทัลฯ และ ดร.โทไบอัส ฟีคิน (Dr. Tobias Feakin) เอกอัครราชทูตด้านกิจการไซเบอร์ออสเตรเลีย ได้กล่าวปาฐกถาในงานเลี้ยงอาหารค่ำ เพื่อเป็นเกียรติแก่ผู้เข้าร่วมการประชุม โดยเน้นนโยบายด้านเศรษฐกิจดิจิทัลและความมั่นคงทางไซเบอร์ ซึ่งมีความสำคัญต่อเสถียรภาพและความมั่นคง อันเป็นพื้นฐานสำคัญต่อการสร้างความเจริญทางเศรษฐกิจ และการพัฒนาประเทศ
*********************

ที่มา : http://www.thaigov.go.th/news/contents/details/10081
