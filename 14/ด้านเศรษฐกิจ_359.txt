รัฐบาลไทย-ข่าวทำเนียบรัฐบาล-ธพว. ขานรับมาตรการ SMEs คนตัวเล็กเดินหน้าคืนคนดีสู่สังคมรุ่น 2 สร้างงาน  สร้างอาชีพ  สร้างรายได้  สร้างผู้ประกอบการไทยแลนด์ 4.0

วันจันทร์ที่ 8 พฤษภาคม 2560
ธพว. ขานรับมาตรการ SMEs คนตัวเล็กเดินหน้าคืนคนดีสู่สังคมรุ่น 2 สร้างงาน  สร้างอาชีพ  สร้างรายได้  สร้างผู้ประกอบการไทยแลนด์ 4.0
ธพว. ประกาศพร้อมเดินหน้าสานต่อมาตรการความช่วยเหลือ SMEs คนตัวเล็กผ่าน“โครงการ SME Bank ร่วมคืนคนดีสู่สังคมรุ่นที่ 2”  ซึ่งดำเนินการภายใต้งบประมาณโครงการรวมพลังคน ธพว. สร้างสรรค์สังคม (CSR)
นายสมชาย หาญหิรัญ ประธานกรรมการ ธนาคารพัฒนาวิสาหกิจขนาดกลางและขนาดย่อมแห่งประเทศไทย(SME Development Bank หรือ ธพว.) ประกาศพร้อมเดินหน้าสานต่อมาตรการความช่วยเหลือ SMEs คนตัวเล็กผ่าน“โครงการ SME Bank ร่วมคืนคนดีสู่สังคมรุ่นที่ 2”  ซึ่งดำเนินการภายใต้งบประมาณโครงการรวมพลังคน ธพว. สร้างสรรค์สังคม (CSR)  ร่วมกับกรมคุมประพฤติ กระทรวงยุติธรรม และ มูลนิธิพันธกิจเรือนจำคริสเตียน  เพื่อส่งเสริมองค์ความรู้ควบคู่การสนับสนุนเงินทุน   มุ่งสร้างคุณค่าพัฒนาคุณภาพชีวิตผู้ต้องขังที่พ้นโทษให้เป็นที่ยอมรับของสังคม โดยโครงการรุ่นที่ 1 ดำเนินการมาแล้วอย่างต่อเนื่องตั้งแต่ปี 2558  และได้รับความสนใจมีผู้ยื่นกู้กว่า  21 ราย  สามารถนำไปต่อยอด สร้างงาน สร้างอาชีพ สร้างรายได้  สร้างธุรกิจที่มีศักยภาพกว่า 21 กิจการ  ก่อเกิดเป็นฟันเฟืองเล็ก ๆ ที่สำคัญในการขับเคลื่อนเศรษฐกิจประเทศ
“ปี 2560 นี้  ธนาคารมีแผนเพิ่มวงเงินผ่านโครงการ CSR ในการช่วยเหลือสนับสนุน SMEs คนตัวเล็ก/รายย่อยทุกระดับ  เพื่อเพิ่มโอกาสกระจายองค์ความรู้และการเข้าถึงแหล่งทุน   นอกเหนือจากวงเงินโครงการสินเชื่อธุรกิจปกติของธนาคาร   ซึ่งกลุ่มเป้าหมายที่โครงการมุ่งให้ความช่วยเหลือคือผู้พ้นโทษที่ต้องการมีอาชีพอิสระ  อยากตั้งตัวมีรายได้เลี้ยงชีพด้วยกิจการเล็กๆ  ซึ่งบางรายมีวิชาชีพติดตัวมาจากช่วงถูกคุมขัง  มีศักยภาพมีความพร้อมในการทำธุรกิจเต็มที่  แต่ด้วยโอกาสจากสังคมภายนอกน้อยเกินกว่าจะเริ่มต้นใหม่   ธนาคารทำหน้าที่เป็นพี่เลี้ยงร่วมกับหน่วยงานที่คัดกรอง  คอยให้คำปรึกษาแนะนำ  ฝึกวิชาชีพและสนับสนุนช่องทางการตลาดจนประสบความสำเร็จ  โครงการรุ่นที่ 1 สามารถสร้าง SMEs คนตัวเล็ก/รายย่อย ที่เข้มแข็งเป็นที่ยอมรับได้กว่า 21 กิจการ  อาทิ  ร้านตัดเย็บเสื้อผ้า  ร้านซ่อมมอเตอร์ไซต์  ร้านซ่อมและตกแต่งจักรยาน  ร้านเบเกอรี่กาแฟสด  เป็นต้น  โดยโครงการรุ่นที่ 2 นี้ ธนาคารจะเปิดกว้างให้ความช่วยเหลือทุกอาชีพเพิ่มมากขึ้น  ไม่ใช่เฉพาะอาชีพที่ต้องอาศัยความชำนาญหรือความเชี่ยวชาญด้านฝีมือเทคนิคการช่างเท่านั้น  อาทิ ร้านขายข้าวแกง  ร้านขายอาหารตามสั่ง  ร้านขายผลไม้สด  หรือร้านขายไส้กรอกทอด  เป็นต้น  ทั้งนี้  เพื่อสร้างความเสมอภาคลดความเลื่อมล้ำทางสังคมได้อย่างชัดเจนเป็นรูปธรรม”     นายสมชาย กล่าวเพิ่มเติม
โครงการ SME Bank ร่วมคืนคนดีสู่สังคมรุ่นที่ 2  ซึ่งดำเนินการภายใต้งบประมาณโครงการรวมพลังคน ธพว. สร้างสรรค์สังคม (CSR)  อาจมีการปรับเปลี่ยนหลักเกณฑ์ขั้นตอนการอนุมัติใหม่  เพื่ออำนวยความสะดวกให้ผู้สนใจยื่นกู้เข้าถึงแหล่งทุนได้ง่ายขึ้น  โดยสามารถกู้ได้รายละไม่เกิน 50,000 บาท ไม่มีดอกเบี้ย ไม่ต้องใช้หลักประกัน  ผ่อนชำระได้สูงสุด 20 งวด  ระยะเวลาไม่เกิน 2  ปี  ติดต่อขอยื่นกู้ได้ 2 ช่องทางเช่นเดิม คือ กรมคุมประพฤติ กระทรวงยุติธรรม และ มูลนิธิพันธกิจเรือนจำคริสเตียน ซึ่งทั้ง 2 หน่วยงานนี้จะทำหน้าที่พิจารณาคุณสมบัติคัดกรองให้กับธนาคาร  ช่วยป้องกันไม่ให้โครงการเกิดหนี้เสีย(NPLs) ทั้งนี้ ยังถือเป็นการดำเนินงานที่สอดคล้องกับนโยบายรัฐบาลในการรับสวัสดิการแห่งรัฐแก่ผู้มีรายได้น้อยช่วยดูแลชีวิตความเป็นอยู่ให้ดีขึ้น ช่วยเหลือปัจจัยพื้นฐานในการดำรงชีวิต รวมถึงมีความสอดคล้องตามแผนยุทธศาสตร์แห่งชาติ ข้อ (1) ยุทธศาสตร์ด้านความมั่นคง ข้อ(2)ยุทธศาสตร์ด้านการสร้างความสามารถในการแข่งขัน และข้อ(4)ยุทธศาสตร์ด้านการสร้างโอกาสความเสมอภาค และเท่าเทียมกันทางสังคม
สำหรับผู้ที่สนใจใช้บริการเงินกู้โครงการ  SME  Bank ร่วมคืนคนดีสู่สังคมรุ่นที่  2   สามารถสอบถามข้อมูลเพิ่มเติม Call  Center  1357  หรือ  สามารถติดตามข่าวสารกิจกรรมของธนาคารผ่านช่องทาง  facebook.com/SMEDevelopmentBank
ข้อมูลเพิ่มเติมติดต่อ : นางอุบลรัตน์ ค่าแพง  ผู้อำนวยการฝ่ายสื่อสารองค์กรและกิจกรรมเพื่อสังคม โทร.085-980-7861,02-265-4573-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3594
