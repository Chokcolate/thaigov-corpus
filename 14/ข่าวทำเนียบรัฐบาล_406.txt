รัฐบาลไทย-ข่าวทำเนียบรัฐบาล-ตลาดคลองผดุงฯ มอบเกียรติบัตรแก่ผู้ประกอบการที่ให้การสนับสนุนการจัดงานตลาดคลองผดุงฯ “Thailand’s Best Local Product ” ประจำเดือนมิถุนายน 2560

วันอาทิตย์ที่ 25 มิถุนายน 2560
ตลาดคลองผดุงฯ มอบเกียรติบัตรแก่ผู้ประกอบการที่ให้การสนับสนุนการจัดงานตลาดคลองผดุงฯ “Thailand’s Best Local Product ” ประจำเดือนมิถุนายน 2560
ตลาดคลองผดุงฯ มอบเกียรติบัตรแก่ผู้ประกอบการที่ให้การสนับสนุนการจัดงานตลาดคลองผดุงฯ “Thailand’s Best Local Product ” ประจำเดือนมิถุนายน 2560 ร่วมสานพลังประชารัฐขับเคลื่อนเศรษฐกิจฐานราก พร้อมเปิดตลาดเดือนกรกฎาคม 2560 จำหน่ายสุดยอดสินค้าเด่นของจังหวัด
วันนี้ (24 มิถุนายน 2560) เวลา 14.00 น. ณ เวทีกลางตลาดคลองผดุงกรุงเกษม ข้างทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม มอบหมายให้ นายณรงค์ บุ่ยศิริรักษ์ รองอธิบดีกรมการพัฒนาชุมชน เป็นประธานมอบเกียรติบัตรแก่ผู้ประกอบการและตัวแทนหน่วยงานที่ให้การสนับสนุนการจัดงานตลาดคลองผดุงฯ เดือนมิถุนายน 2560 ซึ่งดำเนินงานโดยกรมพัฒนาชุมชน กระทรวงมหาดไทย เป็นเจ้าภาพหลักสานพลังประชารัฐกับบริษัทประชารัฐสามัคคี จำกัด และบริษัทเอกชนที่สนับสนุนโครงการประชารัฐ นำผลิตภัณฑ์ของบริษัทประชารัฐสามัคคี จำกัดและบริษัทเครือข่าย เข้ามาจัดจำหน่ายตามธีมงานแต่ละเดือนโดยไม่ซ้ำกันภายใต้การจัดงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว”   จัดขึ้นเป็นเวลา 3 เดือน นับตั้งแต่เดือน พฤษภาคม - กรกฎาคม พ.ศ. 2560 ณ ตลาดคลองผดุงกรุงเกษม ข้างทำเนียบรัฐบาล โดยเปิดตลาดฯ ทุกวันไม่เว้นวันหยุดราชการและวันนักขัตฤกษ์ ซึ่งการดำเนินงานตลาดดังกล่าวเกิดขึ้นจากนโยบาย “พลเอก ประยุทธ์ จันทร์โอชา” นายกรัฐมนตรี ในการนำผลงานตามนโยบายรัฐบาลด้านพัฒนาเศรษฐกิจฐานรากและประชารัฐของกลุ่มจังหวัดและบริษัทประชารัฐสามัคคีจังหวัดที่เป็นรูปธรรมมาจัดแสดงและจำหน่ายในตลาดฯ โดยความร่วมมือของสำนักเลขาธิการนายกรัฐมนตรี
สำหรับวันนี้ เป็นการจัดกิจกรรมมอบเกียรติบัตรแก่ผู้ประกอบการที่มียอดจำหน่ายสูง จำนวน 15 ราย จำแนกเป็น ประเภทสินค้าเด่น 5 ราย ผลผลิตการเกษตร 3 ราย อาหารชวนชิม 3 ราย สินค้าภายใต้การส่งเสริมทางบริษัทประชารัฐรักสามัคคี จำกัด 3 ราย และร้านค้า SMEs 1 ราย ประจำเดือนมิถุนายน 2560    (1 - 24 มิถุนายน 2560) เพื่อแสดงความขอบคุณที่ทุกฝ่ายให้ความร่วมมือกับหน่วยงานภาครัฐตามนโยบายรัฐบาลและนายกรัฐมนตรี ในการสนับสนุนผลิตภัณฑ์สินค้าแปรรูปที่มีนวัตกรรม มีคุณภาพ และมีความโดดเด่น มาจำหน่ายให้กับผู้บริโภคโดยตรง เพื่อสร้างรายได้ให้กับชุมชน ทั้งนี้ การดำเนินงานของตลาดคลองผดุงฯ ประจำเดือนมิถุนายน 2560 สามารถสร้างรายได้มียอดการจำหน่ายกว่า 60 ล้านบาท มีผู้ร่วมงานกว่า 1 แสนราย
รองอธิบดีกรมการพัฒนาชุมชน เปิดเผยว่าในเดือนมิถุนายน 2560 ตลาดคลองผดุงกรุงเกษม ข้างทำเนียบรัฐบาล จัดโดยกรมการพัฒนาชุมชน กระทรวงมหาดไทย ร่วมกับบริษัท ประชารัฐรักสามัคคี จำกัด พร้อมผู้ประกอบการที่สนับสนุนโครงการประชารัฐ โดยนำผลิตภัณฑ์ บริษัท ประชารัฐรักสามัคคี จำกัด และบริษัทภายในเครือข่ายมาจำหน่ายผลิตภัณฑ์ที่มีความหลากหลายในราคาย่อมเยา ภายใต้แนวคิด “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ทั้งนี้ มีการจัดขึ้นอย่างต่อเนื่องเป็นระยะเวลา 3 เดือน ตั้งแต่เดือนพฤษภาคม - กรกฎาคม 2560 ณ ตลาดคลองผดุงกรุงเกษม ข้างทำเนียบรัฐบาล ระหว่างเวลา 10.00 - 19.00 น. พร้อมเปิดบริการทุกวันไม่เว้นวันหยุดราชการและวันหยุดนักขัตฤกษ์
ด้าน รองอธิบดีกรมการพัฒนาชุมชน กล่าวถึงการจัดงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ณ ตลาดคลองผดุงกรุงเกษม ในเดือน มิถุนายน 2560 ซึ่งจัดขึ้นระหว่างวันที่ 1 - 24 มิถุนายน 2560 มีผู้ประกอบการได้รับโอกาสให้นำสินค้ามาจำหน่ายกว่า 368 ราย ทั้งนี้ การจัดงานที่ผ่านมาประสบผลสำเร็จในหลายด้าน ได้แก่ 1) เป็นการแสดงพลังประชารัฐ ระหว่าง กระทรวงมหาดไทย บริษัทประชารัฐรักสามัคคีจำกัดบริษัทเอกชนที่สนับสนุนโครงการประชารัฐ และกลุ่มผู้ประกอบการสินค้าชุมชนทั่วประเทศ เพื่อจำหน่ายสินค้าชุมชน ก่อให้เกิดการสร้างงาน และสร้างรายได้ เกิดการขยายตัวของเศรษฐกิจฐานรากเป็นไปตามนโยบายของรัฐบาล 2) การสร้างโอกาส การจัดงานสามารถสร้างโอกาสให้กับเกษตรกรและผู้ประกอบการสินค้าชุมชน 3) ผลการจัดจำหน่ายผลิตภัณฑ์ ซึ่งภายในงานได้จัดแสดงและจำหน่ายผลิตภัณฑ์ชุมชนภายใต้การส่งเสริมของบริษัทประชารัฐรักสามัคคีจังหวัดและบริษัทเครือข่าย ผลิตภัณฑ์เด่นและผลผลิตทางการเกษตรของกลุ่มจังหวัดทั่วประเทศ และอาหารชวนชิมซึ่งเป็นอาหารและเครื่องดื่มที่มีชื่อเสียงจากทุกภูมิภาค 4) กระแสตอบรับจากจากผู้เข้าชมงาน ที่ได้รับการตอบรับเป็นอย่างดีจากประชาชน มีผู้เข้าเยี่ยมชมงานกว่า 1 แสนราย และจากผลการประเมินพบว่า ประชาชนส่วนใหญ่มีความพึงพอใจการจัดงานในระดับมากตลอดจนประทับใจในด้านความหลากหลายของผลิตภัณฑ์
นอกจากนี้ ภายในเดือกรกฎาคม 2560 ซึ่งเป็นเดือนที่ 3 ของการจัดงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” กระทรวงมหาดไทย จะยังคงนำเสนอผลิตภัณฑ์ที่มีความน่าสนใจอย่างต่อเนื่อง ซึ่งไฮไลท์ของเดือนกรกฎาคมจะแบ่งออกเป็น 7 หมวด ได้แก่ (1) สินค้าเด่น อาทิ ทอง จ.สุโขทัย ผ้าหมักโคลน จ.มุกดาหาร ผ้าไหมนาโพธิ์ จ.บุรีรัมย์ ผ้าตีนจก จ.อุตรดิตถ์ ผ้าบาติก จ.นราธิวาส เสื่อกกจันทบูร จ.จันทบุรี หมอนขิดยางพารา จ.ยโสธร จักสาน จ.เลย สบู่รังไหม จ.อุบลราชธานี (2) OTOP ขึ้นเครื่องบิน อาทิ ผลิตภัณฑ์จากกะลา จ.เชียงใหม่ เซรามิค จ.ลำปาง (3) OTOP ส่งออก อาทิ ผลไม้แปรรูป   จ.เพชรบุรี กล้วยฉาบ จ.สุโขทัย (4) อาหารชวนชิม อาทิ ซี่โครงหมูอบน้ำผึ้ง จ.ภูเก็ต ,หมี่เบตง จ.ยะลา ปูนิ่มทอด จ.ระนอง,ผัดหมี่ จ.นครราชสีมา ไก่ย่างเขาสวนกวาง จ.ขอนแก่น อาหารเด่นเมนูเด็ดจากหมู่บ้าน OTOP เพื่อการท่องเที่ยว (5) สินค้าผลผลิตทางการเกษตร อาทิ ลำไยปลอดสาร จ.ลำพูน ทุเรียน จ.ระยอง สับปะรดห้วยมุ่น จ.อุตรดิตถ์ เงาะนาสาร จ.สุราษฎร์ธานี (6) กระเป๋าแบรนด์เนม รอบละ 5 แบรนด์ (7) สินค้าที่บริษัทประชารัฐรักสามัคคีประเทศไทยจำกัด เข้าไปส่งเสริมและสนับสนุน
ในส่วนไฮไลท์ภายในงานในส่วนบริษัทประชารัฐ ได้กำหนดธีมงาน คือ “หมู่บ้านเพื่อการท่องเที่ยว” ดังนั้นสินค้าที่จะนำมาจำหน่ายจะเป็นสินค้าจากหมู่บ้านท่องเที่ยวโดยชุมชนที่บริษัทประชารัฐฯ (ปชร.) ได้เข้าไปส่งเสริม ซึ่งจะยกขบวนกันมาจำหน่ายในราคาถูก อาทิ ผักปลอดสาร ข้าวสาร มะม่วงกวน กล้วยตาก ยาหม่องหัวโต จากชุมชนบ้านดงเย็น โดย ปชร.สุพรรณบุรี กระดาษสา ลำไยอบแห้ง ยาหอมสมุนไพร น้ำปลาหวานโบราณเครื่องจักสาน มีดเหล็กแหนบ พระหยกแกะสลัก จากชุมชนท่องเที่ยวบ้านปางห้าและบ้านม่วงคำ โดย ปชร.เชียงราย ทองม้วนน้ำตาลโตนด จากชุมชนบ้านถ้ำเสือ โดย ปชร.เพชรบุรี ผลิตภัณฑ์จากสมุนไพร อาทิ สบู่ แชมพู ครีมนวดผม และโลชั่นจากใบย่านาง จากท่องเที่ยวโดยชุมชนบ้านดง บ้านคีรีวัน บ้านทุ่งกระโปรง โดย ปชร.นครนายก ขนมไทยมงคล น้ำพริก กะลานวดฝ่าเท้า จากชุมชนไทรน้อย โดย ปชร.พระนครศรีอยุธยา กุ้งเสียบกะปิ จิ้งจั้งกรอบ จากชุมชนบ้านบางยวญ โดย ปชร.พังงา
ดังนั้น จึงขอเชิญชวนผู้ที่สนใจมาเข้าชมไฮไลท์ต่าง ๆ ภายในงานที่ เนื่องจากยังมีผู้ประกอบการอีกจำนวนมากที่จะทยอยมาร่วมจัดแสดง จำหน่ายผลิตภัณฑ์ ซึ่งจะเป็นการเชื่อมโยงตลาดจากผู้ผลิตสู่ผู้บริโภคโดยตรง ก่อให้เกิดรายได้จำนวนมากกระจายไปยังผู้ประกอบการและเกษตรกรได้อย่างแท้จริง อีกทั้งส่งผลต่อการขยายตัวของเศรษฐกิจฐานรากตามนโยบายรัฐบาลได้อีกทางหนึ่งด้วย ดังนั้นจึงขอเชิญชวนประชาชน มาร่วมชมและสนับสนุนผลิตภัณฑ์ดี ๆ ภายในงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ตั้งแต่วันนี้ 1 - 24 กรกฎาคม 2560
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4762
