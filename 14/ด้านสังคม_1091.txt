รัฐบาลไทย-ข่าวทำเนียบรัฐบาล-ครม.เห็นชอบ บริจาคเงินให้สถานพยาบาลของรัฐลดหย่อนภาษีได้ 2 เท่า

วันพุธที่ 17 มกราคม 2561
ครม.เห็นชอบ บริจาคเงินให้สถานพยาบาลของรัฐลดหย่อนภาษีได้ 2 เท่า
คณะรัฐมนตรี มีมติเห็นชอบ ตั้งแต่วันที่ 1 มกราคม 2561 เป็นต้นไปการบริจาคเงินหรือทรัพย์สินให้แก่สถานพยาบาลของรัฐ หักลดหย่อนได้ 2 เท่า
คณะรัฐมนตรี มีมติเห็นชอบ ตั้งแต่วันที่ 1 มกราคม 2561 เป็นต้นไปการบริจาคเงินหรือทรัพย์สินให้แก่สถานพยาบาลของรัฐ หักลดหย่อนได้ 2 เท่า
นายแพทย์เจษฎา โชคดำรงสุข ปลัดกระทรวงสาธารณสุข กล่าวว่า มติคณะรัฐมนตรี เมื่อวันที่ 16 มกราคม 2561 เห็นชอบมาตรการภาษีเพื่อสนับสนุนการบริจาคเงินหรือทรัพย์สินให้แก่สถานพยาบาลของรัฐ โดยบุคคลธรรมดาให้หักลดหย่อนได้เป็น 2 เท่าของจำนวนเงินที่บริจาค บริษัทห้างหุ้นส่วนหรือนิติบุคคลให้หักเป็นรายจ่ายได้ 2 เท่าของการบริจาค ไม่ว่าจะจ่ายเป็นเงินหรือทรัพย์สิน รวมถึงให้ยกเว้นภาษีเงินได้ ภาษีมูลค่าเพิ่ม ภาษีธุรกิจเฉพาะ และอากรแสตมป์ให้แก่บุคคลธรรมดาและบริษัทหรือห้างหุ้นส่วนนิติบุคคลที่บริจาคด้วย
ทั้งนี้สอดคล้องกับข้อเสนอของกระทรวงสาธารณสุข ที่ให้กรมสรรพากร กระทรวงการคลังพิจารณา เรื่องดังกล่าวเมื่อกลางปี 2560 โดยศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการสาธารณสุข ได้หารือร่วมกับกระทรวงการคลังและกรมสรรพากร เห็นชอบร่วมกันนำไปสู่การทำหนังสือจากกระทรวงสาธารณสุข ถึงกระทรวงการคลังเพื่อพิจารณาข้อเสนอดังกล่าว และคณะรัฐมนตรีได้ให้ความเห็นชอบ ซึ่งมาตรการนี้จะเป็นแรงจูงใจให้ประชาชนร่วมบริจาคเงินช่วยเหลือโรงพยาบาล
โดยสิทธิประโยชน์ทางภาษีดังกล่าว มีผลสำหรับการบริจาคที่เกิดขึ้นตั้งแต่วันที่ 1 มกราคม 2561 เป็นต้นไป ซึ่งกระทรวงสาธารณสุขร่วมกับกรมสรรพากร ออกแบบระบบ e-Donation รองรับให้เกิดความโปร่งใส ตรวจสอบได้ และอำนวยความสะดวกสำหรับผู้ที่จะบริจาคเงินให้โรงพยาบาลของรัฐต่อไป

ที่มา : http://www.thaigov.go.th/news/contents/details/9430
