รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กหญิงวัย 8 ปี ที่ถูกสามีใหม่ของย่า ล่วงละเมิดทางเพศนานหลายเดือน ที่ จ.ระยอง

วันพุธที่ 25 ตุลาคม 2560
รมว.พม. กำชับ จนท. เร่งเยียวยาจิตใจเด็กหญิงวัย 8 ปี ที่ถูกสามีใหม่ของย่า ล่วงละเมิดทางเพศนานหลายเดือน ที่ จ.ระยอง
รมว.พม. กำชับ จนท. เร่งเยียวยาจิตใจเด็กหญิงวัย 8 ปี ที่ถูกสามีใหม่ของย่า ล่วงละเมิดทางเพศนานหลายเดือน ที่ จ.ระยอง และกรณีเด็กหญิงวัย 3 ปี ที่ถูกลูกหลงได้รับบาดเจ็บจากเหตุการณ์พ่อยิงแม่ ตา-ยาย เสียชีวิตทั้งหมด และยิงตัวตายตาม ที่ จ.สมุทรสาคร
วันนี้ (25 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 740/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงวัย 45 ปี พาหลานสาววัย 8 ขวบ เข้าแจ้งความต่อเจ้าหน้าที่ตำรวจว่าหลานสาวของตนเองถูกสามีใหม่ ซึ่งเป็นแพทย์ประจำตำบล ข่มขืนกระทำชำเรามานานหลายเดือน จนเด็กหญิงมีพฤติกรรมผิดปกติ หวาดผวา เหม่อลอย ไม่ยอมพูดจา และซึมเศร้า ที่อำเภอเขาชะเมา จังหวัดระยอง และกรณีชายวัย 33 ปี ก่อเหตุใช้อาวุธปืนยิงภรรยา พร้อมพ่อตาและแม่ยาย จนเสียชีวิต ต่อหน้าลูกสาววัย 3 ขวบ ซึ่งถูกลูกหลง ได้รับบาดเจ็บ และยิงตัวเองเสียชีวิตตาม ภายหลังการตรวจสอบสาเหตุเกิดจากทะเลาะมีปากเสียง กับภรรยา แต่ขอคืนดีไม่สำเร็จ ที่อำเภอเมือง จังหวัดสมุทรสาคร นั้น ตนได้กำชับให้พัฒนาสังคมและความมั่นคง ของมนุษย์จังหวัด (พมจ.) ทั้ง 2 จังหวัด ได้แก่ พมจ.ระยอง และ พมจ.สมุทรสาคร พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงทั้ง 2 คน ดังกล่าวอย่างใกล้ชิดโดยด่วน เพื่อให้เด็กทั้ง 2 คน สามารถกลับไปใช้ชีวิต ในสังคมต่อไปได้อย่างปกติสุข หากตรวจสอบทางครอบครัวยังไม่พร้อมรับเด็กไปดูแล ทางกระทรวง พม. มีบ้านพักเด็กและครอบครัว ที่สามารถรับเด็กมาดูและคุ้มครองสวัสดิภาพ พัฒนา และฟื้นฟูเด็ก ในระยะยาวต่อไป ตามพระราชบัญญัติคุ้มครองเด็ก พ.ศ. 2546

ที่มา : http://www.thaigov.go.th/news/contents/details/7618
