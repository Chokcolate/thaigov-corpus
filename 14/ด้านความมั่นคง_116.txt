รัฐบาลไทย-ข่าวทำเนียบรัฐบาล-กระทรวงมหาดไทยสั่งการทุกจังหวัดเฝ้าระวังการก่อเหตุทะเลาะวิวาทและกิจกรรมรับน้องใหม่ของนักเรียน นักศึกษา ในช่วงเปิดภาคเรียน

วันจันทร์ที่ 29 พฤษภาคม 2560
กระทรวงมหาดไทยสั่งการทุกจังหวัดเฝ้าระวังการก่อเหตุทะเลาะวิวาทและกิจกรรมรับน้องใหม่ของนักเรียน นักศึกษา ในช่วงเปิดภาคเรียน
กระทรวงมหาดไทยสั่งการทุกจังหวัดเฝ้าระวังการก่อเหตุทะเลาะวิวาทและกิจกรรมรับน้องใหม่ของนักเรียน นักศึกษา ในช่วงเปิดภาคเรียน
วันนี้ (29 พ.ค.60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ด้วยกระทรวงมหาดไทยได้รับการประสานงานจากสำนักงานคณะกรรมการการอาชีวศึกษา กระทรวงศึกษาธิการว่าในขณะนี้สถานศึกษาทั่วประเทศได้เปิดการเรียนการสอนในภาคเรียนที่ 1/2560 ซึ่งหน่วยงานที่เกี่ยวข้องได้ตระหนักถึงความปลอดภัยของนักเรียน นักศึกษา โดยเฉพาะอย่างยิ่งในเรื่องของการก่อเหตุทะเลาะวิวาท รวมถึงการจัดกิจกรรมการรับน้องใหม่ของนักเรียน นักศึกษา ในทุกจังหวัดทั่วประเทศ
เพื่อเป็นการสนับสนุนการเฝ้าระวังการก่อเหตุทะเลาะวิวาท และกิจกรรมการรับน้องใหม่ของนักเรียน นักศึกษา ซึ่งอาจส่งผลกระทบต่อสวัสดิภาพ และความปลอดภัยของประชาชน รวมถึงเพื่อให้เกิดความสงบเรียบร้อยในพื้นที่ กระทรวงมหาดไทยจึงมีหนังสือถึงผู้ว่าราชการจังหวัดสั่งการทุกจังหวัดดำเนินการ ดังนี้
1. ประสานหน่วยงานที่เกี่ยวข้องกำชับให้ผู้บริหารสถานศึกษาทุกแห่งในพื้นที่ให้ความสำคัญเกี่ยวกับเรื่องของการก่อเหตุทะเลาะวิวาทของนักเรียน นักศึกษา และกิจกรรมการรับน้องใหม่ซึ่งไม่ได้อยู่ในนโยบายของสถานศึกษา โดยให้สถานศึกษาสอดส่องดูแลเอาใจใส่นักเรียน นักศึกษาอย่างใกล้ชิด รวมทั้งขอความร่วมมือประชาชนทั่วไปแจ้งเหตุแก่เจ้าหน้าที่ของรัฐในกรณีที่พบเห็นการกระทำผิดของกลุ่มนักเรียน นักศึกษา
2. สนับสนุนผ่านกลไกของคณะกรรมการอาชีวศึกษาจังหวัดร่วมกันหาแนวทางมาตรการป้องกันและดูแลความปลอดภัยนักเรียน นักศึกษา และประชาชนทั่วไป จากเหตุนักเรียนทะเลาะวิวาท และการจัดกิจกรรมรับน้องใหม่ที่ไม่เหมาะสม โดยอาจบูรณาการแผนงานการทำงานร่วมกับตำรวจภูธรจังหวัด อาสาสมัครป้องกันภัยฝ่ายพลเรือนในพื้นที่ และหน่วยงานที่เกี่ยวข้อง เพื่อป้องกันมิให้เกิดเหตุรุนแรงในพื้นที่
3. ในระยะยาว จังหวัดอาจพิจารณาบรรจุแผนงาน/โครงการที่เกี่ยวข้อง ผ่านกลไกคณะกรรมการศึกษาธิการจังหวัด (กศจ.) ที่มีผู้ว่าราชการจังหวัดเป็นประธาน หรืออนุกรรมการที่เกี่ยวข้องภายใต้กลไกดังกล่าว เพื่อแก้ไขปัญหาการทะเลาะวิวาทของนักเรียน นักศึกษา และการจัดกิจกรรมรับน้องใหม่ในองค์รวมต่อไป
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยมีภารกิจในการรักษาความสงบเรียบร้อยและดูแลสวัสดิภาพของพี่น้องประชาชนทุกพื้นที่เพื่อให้เกิดความสงบสุขในสังคมอย่างยั่งยืน จึงได้ให้ความสำคัญในเรื่องการป้องกันปัญหาของการทะเลาะวิวาท และกิจกรรมการรับน้องใหม่ของนักเรียน นักศึกษาซึ่งอาจนำไปสู่ความรุนแรงที่ส่งผลกระทบต่อประชาชนโดยทั่วไปมาอย่างต่อเนื่อง ทั้งนี้ ขอความร่วมมือจากพี่น้องประชาชน และผู้ปกครอง ช่วยกันสอดส่องดูแลบุตรหลาน และหากพบเห็นการกระทำผิด หรือพฤติกรรมไม่เหมาะสมของนักเรียน นักศึกษา ในพื้นที่ สามารถแจ้งเหตุได้ที่ศูนย์ดำรงธรรม สายด่วน 1567 ตลอด 24 ชั่วโมง.
ครั้งที่ 82/2560

ที่มา : http://www.thaigov.go.th/news/contents/details/4101
