รัฐบาลไทย-ข่าวทำเนียบรัฐบาล-ก.แรงงาน ฝึกทำดอกไม้จันทน์ พร้อมกันทั่วประเทศ ตั้งเป้าหนึ่งล้านดอก

วันศุกร์ที่ 19 พฤษภาคม 2560
ก.แรงงาน ฝึกทำดอกไม้จันทน์ พร้อมกันทั่วประเทศ ตั้งเป้าหนึ่งล้านดอก
หม่อมหลวงปุณฑริก สมิติ ปลัดกระทรวงแรงงาน เปิดการฝึกอบรมการดอกไม้จันทน์ (ดอกดารารัตน์) เพื่อแสดงความจงรักภักดีและถวายเป็นพระราชกุศลในการถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช  พร้อมด้วย นายธีรพล ขุนเมือง อธิบดีกรมพัฒนาฝีมือแรงงาน
หม่อมหลวงปุณฑริก สมิติ ปลัดกระทรวงแรงงาน เปิดการฝึกอบรมการดอกไม้จันทน์ (ดอกดารารัตน์) เพื่อแสดงความจงรักภักดีและถวายเป็นพระราชกุศลในการถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช  พร้อมด้วย นายธีรพล ขุนเมือง อธิบดีกรมพัฒนาฝีมือแรงงาน ข้าราชการ เจ้าหน้าที่กระทรวงแรงงาน และประชาชนที่สนใจเข้าร่วมการฝึกอบรมการทำดอกไม้จันทน์เป็นจำนวนมาก ซึ่งกรมพัฒนาฝีมือแรงงานและสมาคมแม่บ้านกระทรวงแรงงานได้ร่วมกันจัดขึ้น ณ อาคารวิทยาลัยการแรงงาน กระทรวงแรงงาน โดยกล่าวว่า “วันนี้ (๑๙ พ.ค. ๖๐ )เป็นวันแรกที่กระทรวงแรงงาน โดยกรมพัฒนาฝีมือแรงงาน ได้เปิดฝึกอบรมทำดอกไม้จันทน์ (ดอกดารารัตน์) เพื่อแสดงความจงรักภักดี และถวายเป็นพระราชกุศลในพระราชพิธีพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช โดยไม่เสียค่าใช้จ่าย พร้อมกันทั่วประเทศ  ตั้งแต่วันที่ ๑๙ – ๒๑ พ.ค. ๖๐ เวลา ๐๙.๐๐ – ๑๖.๐๐ น. ผู้ที่สนใจสามารถสมัครเข้าร่วมการอบรมได้ ที่ศูนย์ช่างประจำชุมชนเทิดไท้องค์ราชัน  ซึ่งมีอยู่ทั่วประเทศทั้ง ๗๗ จังหวัด รวม ๘๕ แห่ง สำหรับประชาชนในเขตกรุงเทพมหานคร กระทรวงแรงงาน ได้จัดเตรียมสถานที่ฝึกอบรม ไว้ ๒ จุด ได้แก่ อาคารวิทยาลัยแรงงาน กระทรวงแรงงาน และสถาบันพัฒนาฝีมือแรงงานกรุงเทพ (วัดธาตุทอง) เขตวัฒนา ซึ่งตั้งแต่เปิดรับสมัครจนถึงวันนี้มีประชาชนสนใจเข้าร่วมแล้วกว่า ๕,๐๐๐ คนทั่วประเทศ คาดจากโครงการนี้ จะได้ดอกไม้จันทน์ไม่ต่ำกว่าหนึ่งล้านดอก และหากยังมีคนสมัครเข้ามาเรื่อยๆอาจขยายโครงการเพิ่มต่อไป”
คุณมาลีฯ อายุ ๗๒ ปี ผู้สูงอายุที่เข้าร่วมการฝึกอบรมทำดอกไม้จันทน์ในครั้งนี้ กล่าวว่า “เดินทางมาจากจังหวัดสมุทรปราการ ตั้งใจมาทำดอกไม้จันทน์เพื่อเป็นการทำความดีให้ในหลวง รู้สึกดีใจมากที่กระทรวงแรงงานได้เปิดโอกาสในการฝึกอบรมการทำดอกไม้จันทน์ในครั้งนี้  และตั้งใจจะมาทุกวันจนกว่าจะจบโครงการ”
ด้านคุณวัฒณีและคุณบุญตา ภาณุดุลกิตติ สมาชิกสมาคมแม่บ้านกระทรวงแรงงานที่เข้าร่วมการฝึกอบรมทำดอกไม้จันทน์ครั้งนี้ ได้กล่าวว่า “รู้สึกดีใจที่ได้มาทำดอกไม้จันทน์ถวายเป็นพระราชกุศลและถวายพระเพลิงพระบรมศพ รัชกาลที่ ๙ มีคนสอนให้ทำดอกไม้อย่างถูกต้อง และตั้งใจว่าต่อจากนี้จะยึดคำสอนของรัชกาลที่ ๙ มาปรับใช้ในชีวิตประจำวัน โดยเฉพาะความพอเพียง ใช้ชีวิตให้พอประมาณ”
ทั้งนี้ ประชาชนที่สนใจเข้าร่วมการฝึกอบรมดอกไม้จันทน์ สามารถสมัครได้ด้วยตนเอง ณ อาคารวิทยาลัยแรงงาน กระทรวงแรงงาน และสถาบันพัฒนาฝีมือแรงงานกรุงเทพ (วัดธาตุทอง) เขตวัฒนา กทม. โดยไม่เสียค่าใช้จ่าย สอบถามรายละเอียดได้ที่เบอร์ ๐ ๒๒๔๕ ๑๗๐๗ ต่อ ๓๑๒,๓๐๒,๓๒๑ สำหรับประชาชนที่สนใจ แต่ไม่สะดวกมารับการฝึกอบรม สามารถเข้าไปศึกษาผ่านทางเว็บไซต์ของกรมพัฒนาฝีมือแรงงาน ได้ที่ www.dsd.go.th  ในเมนู it's your choice “คุณเลือกได้” เลือกเมนู "สอนทำดอกดารารัตน์"  ซึ่งจะให้คำแนะนำตั้งแต่การเตรียมวัสดุ อุปกรณ์ จนถึงขั้นการประกอบเป็นดอกดารารัตน์ ผู้ที่เข้าชมสามารถฝึกทำตามได้อีกด้วย
----------------------------------------
กองเผยแพร่และประชาสัมพันธ์ / ๑๙ พฤษภาคม ๒๕๖๐ / ปัทรินทร์ นีระพล ข่าว สมภพ ศีลบุตร ภาพ

ที่มา : http://www.thaigov.go.th/news/contents/details/3871
