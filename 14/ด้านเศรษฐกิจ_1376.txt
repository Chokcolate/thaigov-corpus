รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) จัดกิจกรรมมอบอุปกรณ์เครื่องช่วยฟังให้แก่ผู้ที่มีสมรรถภาพการได้ยินผิดปกติ ซึ่งอาศัยอยู่ในชุมชนรอบท่าอากาศยานสุวรรณภูมิ

วันพฤหัสบดีที่ 28 กันยายน 2560
บริษัท ท่าอากาศยานไทย จำกัด (มหาชน) จัดกิจกรรมมอบอุปกรณ์เครื่องช่วยฟังให้แก่ผู้ที่มีสมรรถภาพการได้ยินผิดปกติ ซึ่งอาศัยอยู่ในชุมชนรอบท่าอากาศยานสุวรรณภูมิ
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) (ทอท.)  เป็นประธานในพิธีมอบอุปกรณ์เครื่องช่วยฟังให้แก่ผู้ที่มีสมรรถภาพการได้ยินผิดปกติ ซึ่งอาศัยอยู่ในชุมชนรอบท่าอากาศยานสุวรรณภูมิ (ทสภ.) จำนวน 13 ราย
เมื่อวันที่ 25 กันยายน 2560 ณ อาคารสำนักงานท่าอากาศยานสุวรรณภูมิ (AOB)
การมอบอุปกรณ์เครื่องช่วยฟังให้แก่ผู้ที่มีสมรรถภาพการได้ยินผิดปกติแก่ผู้อาศัยโดยรอบ ทสภ. เป็นกิจกรรมต่อเนื่องจากการดำเนินโครงการตรวจสุขภาพหูและสมรรถภาพการได้ยินให้กับประชาชนที่อาศัยโดยรอบ ทสภ. ซึ่ง ทอท. ได้จัดต่อเนื่องตั้งแต่เปิดดำเนินการ และมีผู้เข้ารับการตรวจในโครงการฯ จำนวนมากกว่า 3,000 คนต่อปี โดยในปี 2559 มีผู้เข้าร่วมโครงการฯ จำนวน 3,040 คน ผลการตรวจของบริษัท มารุ่งโรจน์ จำกัด ซึ่งเป็นบริษัทที่มีความชำนาญเฉพาะด้านและมีประสบการณ์การให้บริการตรวจสมรรถภาพการได้ยิน พบว่า มีผู้ที่มีสมรรถภาพการได้ยินปกติ จำนวน 2,424 คน และผู้ที่มีสมรรถภาพการได้ยินผิดปกติ จำนวน 616 คน แบ่งเป็น 3 กลุ่ม ได้แก่
1. เกิดจากความเสื่อมตามวัยหรืออายุ จำนวน 474 คน
2. เกิดจากการเจ็บป่วยหรือพิษยา จำนวน 117 คน
3. เกิดจากการได้รับเสียงดังมากกว่าปกติในที่ทำงาน จำนวน 25 คน
ทอท. ได้เริ่มจัดกิจกรรมมอบอุปกรณ์เครื่องช่วยฟังฯ ในปี 2560 เป็นปีแรก โดยคัดเลือกจากผู้เข้าร่วมโครงการฯ ตั้งแต่ปี 2556 - 2559 มีผู้ผ่านการพิจารณาและรับรองผลจากโสต ศอ นาสิกแพทย์ ว่าเป็นผู้ที่มีสมรรถภาพการได้ยินผิดปกติในระดับรุนแรงและควรได้รับอุปกรณ์เครื่องช่วยฟัง จำนวน 13 ราย และบางรายได้รับ 2 เครื่อง รวมทั้งสิ้น 19 เครื่อง คิดเป็นเงินจำนวน 475,000 บาท
ทอท. ให้ความสำคัญต่อการสนับสนุนคุณภาพชีวิตของชุมชนโดยรอบท่าอากาศยานที่อยู่ในความรับผิดชอบทั้ง 6 แห่ง ได้แก่ ท่าอากาศยานสุวรรณภูมิ ท่าอากาศยานดอนเมือง ท่าอากาศยานเชียงใหม่ ท่าอากาศยานแม่ฟ้าหลวง เชียงราย ท่าอากาศยานภูเก็ต และท่าอากาศยานหาดใหญ่ โดย ทสภ. ได้จัดกิจกรรมและโครงการส่งเสริมการพัฒนาคุณภาพชีวิตชุมชน การศึกษา และโครงการเพื่อสาธารณะประโยชน์ให้กับชุมชนที่อยู่โดยรอบ ทสภ. อย่างต่อเนื่อง ตั้งแต่เปิดดำเนินการ เช่น มอบรถเข็นสำหรับผู้พิการ มอบชุดอุปกรณ์สนามเด็กเล่นและอุปกรณ์เครื่องกีฬา มอบชุดยาเวชภัณฑ์เบื้องต้นแก่ผู้พิการและผู้ด้อยโอกาส สนับสนุนงบประมาณเพื่อก่อสร้างอาคารโรงเรียนหลังใหม่ทดแทนของเก่าที่ชำรุดทรุดโทรมของโรงเรียนเทวะคลองตรง สนับสนุนงบประมาณสร้างสวนหย่อม AOT เพื่อสุขภาพผู้สูงอายุเทศบาลตำบลบางพลี สนับสนุนงบประมาณสร้างศาลาที่พักผู้โดยสารประจำทางสุขสมาน เป็นต้น นอกจากนี้ ทสภ. ได้จัดโครงการส่งเสริมและสนับสนุนเศรษฐกิจชุมชน และด้านสิ่งแวดล้อม เช่น โครงการตลาดนัดแรงงาน โครงการนำร่องพัฒนาระบบนิเวศชุมชนโดยรอบ ทสภ. เป็นต้น

ที่มา : http://www.thaigov.go.th/news/contents/details/7032
