รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุมบอร์ด นโยบายเพิ่มขีดความสามารถในการแข่งขันของประเทศสำหรับอุตสาหกรรมเป้าหมาย กำหนดกรอบมาตรการในการดำเนินงานตาม พ.ร.บ.

วันจันทร์ที่ 3 เมษายน 2560
นายกรัฐมนตรีเป็นประธานประชุมบอร์ด นโยบายเพิ่มขีดความสามารถในการแข่งขันของประเทศสำหรับอุตสาหกรรมเป้าหมาย กำหนดกรอบมาตรการในการดำเนินงานตาม พ.ร.บ.
นายกรัฐมนตรีเป็นประธานประชุม กกข. ครั้งที่ 1/60 กำหนดกรอบมาตรการในการทำงานตาม พ.ร.บ.การเพิ่มขีดความสามารถในการแข่งขันของประเทศสำหรับอุตสาหกรรมเป้าหมาย พ.ศ. 2560
วันนี้ (31 มี.ค.60) เวลา 13.30 น. ณ ห้องสีเขียว ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายเพิ่มขีดความสามารถในการแข่งขันของประเทศสำหรับอุตสาหกรรมเป้าหมาย (กกข.) ครั้งที่ 1/2560 โดยมีนายอภิศักดิ์ ตันติวรวงศ์ รัฐมนตรีว่าการกระทรวงการคลัง นางอรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี นายอุตตม สาวนายน รัฐมนตรีว่าการกระทรวงอุตสาหกรรม และผู้ที่เกี่ยวข้อง เข้าร่วมการประชุม
ภายหลังการประชุม นายณัฐพร จาตุศรีพิทักษ์ ที่ปรึกษารัฐมนตรีประจำสำนักนายกรัฐมนตรี ได้แถลงผลการประชุมว่า การประชุมครั้งแรกของ กกข. ในวันนี้เพื่อกำหนดกรอบมาตรการในการทำงานตาม พ.ร.บ.การเพิ่มขีดความสามารถในการแข่งขันของประเทศสำหรับอุตสาหกรรมเป้าหมาย พ.ศ. 2560 ที่มีผลบังคับตั้งแต่วันที่ 14 กุมภาพันธ์ที่ผ่านมา โดยสาระสำคัญของ พ.ร.บ. การเพิ่มขีดความสามารถฯ ได้กำหนดสิทธิประโยชน์สำหรับอุตสาหกรรมเป้าหมาย ให้ได้รับยกเว้นภาษีเงินได้นิติบุคคลถึง 15 ปี ซึ่งมากกว่าสิทธิประโยชน์ตาม พ.ร.บ.ส่งเสริมการลงทุน ที่กำหนดให้ได้รับยกเว้นภาษีเงินได้นิติบุคคลไว้ที่ไม่เกิน 13 ปี และ พ.ร.บ. การเพิ่มขีดความสามารถฯ ยังมีกองทุนจำนวน 10,000 ล้านบาทสนับสนุนค่าใช้จ่ายในการลงทุน การวิจัยและพัฒนา การส่งเสริมนวัตกรรม หรือการพัฒนาบุคลากรเฉพาะด้าน
สำหรับโครงสร้างการบริหารงาน กกข. มีนายกรัฐมนตรีเป็นประธาน รองนายกรัฐมนตรี (นายสมคิด จาตุศรีพิทักษ์) เป็นรองประธาน เลขาธิการคณะกรรมการส่งเสริมการลงทุน เป็น เลขานุการ กรรมการประกอบด้วย รัฐมนตรีว่าการกระทรวงการคลัง รัฐมนตรีว่าการกระทรวงวิทยาศาสตร์และเทคโนโลยี รัฐมนตรีว่าการกระทรวงอุตสาหกรรม ปลัดกระทรวงดิจิทัลเพื่อเศรษฐกิจและสังคม ผู้อำนวยการสำนักงบประมาณ เลขาธิการคณะกรรมการพัฒนาการเศรษฐกิจและสังคมแห่งชาติ เลขาธิการคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ  โดย กกข. มีอำนาจหน้าที่ในการกำหนดนโยบาย ยุทธศาสตร์ และแผนงาน ประกาศกำหนดประเภทและลักษณะของกิจการในอุตสาหกรรมเป้าหมาย ประกาศกำหนดหลักเกณฑ์ วิธีการ และเงื่อนไขในการให้สิทธิประโยชน์ กำหนดกรอบแนวทางการสรรหาและเจรจา ออกระเบียบเกี่ยวกับการรับเงิน การจ่ายเงิน และการเก็บรักษาเงินกองทุน นอกจากนี้ยังมีอำนาจในการอนุมัติและเพิกถอนสิทธิประโยชน์ รวมทั้งกำหนดเงื่อนไขแก่ผู้ได้รับการส่งเสริม และประเมินผลการดำเนินงานของกองทุน ประเมินความคุ้มค่าในการให้สิทธิเพื่อรายงานคณะรัฐมนตรี โดยจะมีคณะอนุกรรมการสรรหาและเจรจา ทำหน้าที่ดำเนินการสรรหาและเจรจาตามกรอบแนวทางที่คณะกรรมการนโยบายกำหนด และเสนอบันทึกผลการเจรจาต่อคณะกรรมการนโยบายเพื่อพิจารณาอนุมัติให้ผู้ขอรับการส่งเสริมได้รับสิทธิประโยชน์ ตามกรอบที่คณะกรรมการได้กำหนด
ทั้งนี้ ที่ประชุม กกข. ได้มีการกำหนดลักษณะกิจการอุตสาหกรรมเป้าหมายอย่างกว้าง ๆ โดยเริ่มจาก 10 อุตสาหกรรมเป้าหมายที่ได้มีการประกาศไปแล้ว และอาจมีอุตสาหกรรมอื่นเพิ่มเติมตามการเปลี่ยนแปลงไปของโลก นอกจากนี้ลักษณะของกิจการในอุตสาหกรรมเป้าหมาย จะต้องมีลักษณะเป็นอุตสาหกรรมเป้าหมายที่ยังไม่เคยมีการผลิต หรือให้บริการในประเทศมาก่อน  หรือมีการใช้เทคโนโลยีใหม่ หรือใช้ความรู้ในการผลิตขั้นสูง และควรเป็นอุตสาหกรรมที่ทำให้เกิดผลกระทบในเชิงกว้าง นอกจากนี้ จะต้องมีผลประโยชน์ต่อสาธารณะ เช่น จะต้องเสนอแผนความร่วมมือกับสถาบันการศึกษา สถาบันวิจัย โดยต้องมีการพัฒนาบุคลากรในภาคส่วนต่าง ๆ อย่างเป็นรูปธรรมชัดเจน  เนื่องจากปัญหาที่ผ่านมาของประเทศในเวลาที่ดึงดูดอุตสาหกรรมเข้ามา สิ่งที่ได้คือโรงงานและการจ้างงานเท่านั้น แต่ยังมีปัญหาในเรื่องการถ่ายทอดเทคโนโลยี ทั้งนี้ ที่ประชุมยังไม่ได้กำหนดหลักเกณฑ์ของลักษณะอุตสาหกรรมเป้าหมายอย่างชัดเจน รวมทั้งกรอบของการเจรจาว่าควรจะเป็นในลักษณะใด เพราะสถานการณ์อาจมีการเปลี่ยนแปลง  ซึ่งนายกรัฐมนตรีได้มอบหมายให้นายสุวิทย์ เมษินทรีย์ รัฐมนตรีประจำสำนักนายกรัฐมนตรี หารือร่วมกับบีโอไอ เพื่อพิจารณาหลักเกณฑ์ให้ชัดเจน แล้วนำกลับมาเสนอต่อที่ประชุมในการประชุมครั้งต่อไป
“เนื่องจากอุตสาหกรรมแต่ละด้านไม่เหมือนกัน ดังนั้น จึงควรจะต้องเปิดช่องในการเจรจามากขึ้น จุดที่อยากจะย้ำคือเรื่องของการประเมินผลการดำเนินงาน ที่สุดท้ายจะต้องมีการรายงานผลต่อคณะรัฐมนตรี เพื่อประเมินผลเป็นระยะ ๆ  ว่าสิ่งที่ให้ไปนั้นมีความคุ้มค่าหรือไม่ ซึ่งนายกรัฐมนตรีย้ำว่าอยากจะเห็นการประเมินอย่างน้อยทุก ๆ ปี” นายณัฐพร กล่าว
-------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2818
