รัฐบาลไทย-ข่าวทำเนียบรัฐบาล-​สธ.เปิดคลินิกหมอครอบครัวบ้านเชียง เพิ่มโอกาสประชาชนเข้าถึงบริการสาธารณสุข

วันพุธที่ 6 กันยายน 2560
​สธ.เปิดคลินิกหมอครอบครัวบ้านเชียง เพิ่มโอกาสประชาชนเข้าถึงบริการสาธารณสุข
กระทรวงสาธารณสุข เปิดคลินิกหมอครอบครัวบ้านเชียง จังหวัดอุดรธานี เน้นส่งทีมแพทย์ร่วมกับทีม
กระทรวงสาธารณสุข เปิดคลินิกหมอครอบครัวบ้านเชียง จังหวัดอุดรธานี เน้นส่งทีมแพทย์ร่วมกับทีมสหวิชาชีพ อสม. อสค. ดูแลสุขภาพผู้ป่วยถึงบ้าน เพิ่มโอกาสเข้าถึงการบริการด้านสุขภาพทุกช่วงวัย ป้องกัน ส่งเสริม รักษา ฟื้นฟู ทั้งเขตเมืองและชนบท ดังสโลแกน “บริการทุกคน ทุกอย่าง ทุกที่ ทุกเวลาด้วยเทคโนโลยี”
บ่ายวันนี้ (6 กันยายน 2560) ที่โรงพยาบาลส่งเสริมสุขภาพตำบลบ้านเชียง จ.อุดรธานี แพทย์หญิงมยุรา กุสุมภ์ ที่ปรึกษารัฐมนตรีว่าการกระทรวงสาธารณสุข พร้อมด้วยนายแพทย์กิตติศักดิ์ กลับดี เลขานุการรัฐมนตรีว่าการกระทรวงสาธารณสุข เปิดคลินิกหมอครอบครัวบ้านเชียง อำเภอหนองหาน โดยมีผู้นำท้องถิ่น ข้าราชการ เจ้าหน้าที่ อาสาสมัครสาธารณสุขประจำหมู่บ้าน (อสม.) และประชาชนในพื้นที่ร่วมพิธี
แพทย์หญิงมยุราให้สัมภาษณ์ว่า รัฐบาลมีนโยบายให้คนไทยทุกคนเข้าถึงบริการสุขภาพภาครัฐที่มีคุณภาพ ดูแลคุณภาพชีวิตคนไทยทุกช่วงวัย ทั้งป้องกันโรค ส่งเสริมสุขภาพ และรักษา ฟื้นฟู อย่างเท่าเทียมกัน กระทรวงสาธารณสุขได้พัฒนาเครือข่ายบริการปฐมภูมิ รองรับรัฐธรรมนูญแห่งราชอาณาจักรไทย ด้วยโครงการคลินิกหมอครอบครัว (Primary Care Cluster : PCC) เพื่อให้คนไทยจะมีหมอประจำครอบครัว มีแพทย์เฉพาะทางด้านเวชศาสตร์ครอบครัวและทีมสหสาขาวิชาชีพ ดูแลทุกกลุ่มวัยแบบองค์รวม
การดำเนินงานคลินิกหมอครอบครัวให้มีประสิทธิภาพและมั่นคง ยั่งยืน ต้องเชื่อมโยงทุกภาคส่วนในระดับพื้นที่เข้ามามีส่วนร่วม โดยประชาชนเป็นจุดศูนย์กลางตามแนวทางประชารัฐ  สร้างความเข้มแข็งแก่ระบบสุขภาพระดับอำเภอ มีคณะกรรมการพัฒนาคุณภาพชีวิตระดับอำเภอ ดูแล กำกับ ติดตามการทำงาน มีคลินิกหมอครอบครัวให้บริการในพื้นที่ อาทิ ตรวจรักษาโรคทั่วไป คลินิกโรคไม่ติดต่อเรื้อรังคุณภาพ ให้ความรู้ในการดูแลสุขภาพ ทันตกรรม ทีมเยี่ยมบ้านผู้ป่วยติดบ้าน ติดเตียง คนพิการ ผู้สูงอายุ บริการทุกคน ทุกอย่าง ทุกที่ ทุกเวลา ด้วยเทคโนโลยีที่ทันสมัย ในปี 2569 จะมีหมอครอบครัว 6,500 ทีม ดูแลประชาชน 65 ล้านคน
จังหวัดอุดรธานีมีคลินิกหมอครอบครัวทั้งสิ้น 52 แห่ง ทีมหมอครอบครัวรวม 143 ทีม สำหรับคลินิกหมอครอบครัวบ้านเชียง ให้บริการรักษาโรคทั่วไปและโรคเรื้อรัง อัลตร้าซาว์ด ตรวจคลื่นหัวใจ งานอนามัยแม่และเด็ก มีระบบปรึกษาแพทย์เฉพาะทาง ระบบจ่ายยาคุณภาพ ให้คำปรึกษาผ่านทางโทรศัพท์และทางไลน์ได้ตลอดเวลา ออกเยี่ยมบ้านเชิงรุกโดยทีมแพทย์ร่วมกับสหวิชาชีพ อาสาสมัครสาธารณสุขประจำหมู่บ้าน อาสาสมัครดูแลผู้ป่วย (Care Giver) อาสาสมัครดูแลครอบครัว ให้คำแนะนำญาติ ผู้ดูแลคนไข้ ซึ่งมีผลงานเด่นจนกระทั่งช่วยให้ผู้ป่วยสามารถเดินได้และช่วยเหลือตนเองได้ ซึ่งนับเป็นแบบอย่างที่น่ายกย่อง โดยมีแพทย์เวชศาสตร์ครอบครัวทำงานเต็มเวลาประจำทีมละ 1 คน จำนวน 4 ทีม ดูแลประชาชน 37,918 คนในพื้นที่ 5 โรงพยาบาลส่งเสริมสุขภาพตำบล (รพ.สต.) คือ รพ.สต.หนองเม็ก รพ.สต.ต้ายสวรรค์ รพ.สต.บ้านยา และ รพ.สต.บ้านต้อง และมีระบบข้อมูลเชื่อมต่อกับโรงพยาบาลหนองหานที่เป็นแม่ข่าย หากต้องการการส่งต่อไปโรงพยาบาลที่ใหญ่ขึ้น

ที่มา : http://www.thaigov.go.th/news/contents/details/6470
