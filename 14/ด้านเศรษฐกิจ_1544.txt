รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังประจำเดือนกันยายน และไตรมาสที่ 3 ปี 2560

วันจันทร์ที่ 30 ตุลาคม 2560
รายงานภาวะเศรษฐกิจการคลังประจำเดือนกันยายน และไตรมาสที่ 3 ปี 2560
เศรษฐกิจไทยในเดือน ก.ย.ปี 2560 มีสัญญาณของการขยายตัวแบบกระจายตัวมากขึ้นจากเดือนก่อนหน้าทั้งด้านอุปสงค์และอุปทาน โดยเฉพาะการลงทุนภาคเอกชนที่มีการขยายตัวในอัตราเร่งมากขึ้น ส่วนด้านอุปทานยังขยายตัวได้ดีทั้งผลผลิตสินค้าเกษตรและจำนวนนักท่องเที่ยวจาก ตปท.
“เศรษฐกิจไทยในเดือนกันยายน ปี 2560 มีสัญญาณของการขยายตัวแบบกระจายตัวมากขึ้นจากเดือนก่อนหน้าทั้งด้านอุปสงค์และอุปทาน โดยเฉพาะการลงทุนภาคเอกชนที่มีการขยายตัวในอัตราเร่งมากขึ้น ส่วนด้านอุปทานยังขยายตัวได้ดีทั้งผลผลิตสินค้าเกษตรและจำนวนนักท่องเที่ยวจากต่างประเทศ ทั้งนี้ การฟื้นตัวที่กระจายตัวมากขึ้นช่วยให้เศรษฐกิจ ในไตรมาสที่ 3 ปี 2560 ขยายตัวได้ดี โดยมีการส่งออกสินค้าและบริการเป็นเครื่องยนต์หลัก เสริมด้วยการใช้จ่ายภาครัฐที่ขยายตัวได้ดีจากไตรมาสก่อน ในขณะที่การใช้จ่ายภาคเอกชนยังขยายตัวได้ดีและช่วยสนับสนุนการขยายตัวของ  เศรษฐกิจไทยได้อย่างต่อเนื่อง”
นายสุวิชญ โรจนวานิช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยรายงานภาวะเศรษฐกิจการคลังประจำเดือนกันยายน และไตรมาสที่ 3 ปี 2560 ว่า “เศรษฐกิจไทยในเดือนกันยายน ปี 2560 มีสัญญาณของการขยายตัวแบบกระจายตัวมากขึ้นจากเดือนก่อนหน้าทั้งด้านอุปสงค์และอุปทาน โดยเฉพาะการลงทุนภาคเอกชนที่มีการขยายตัวในอัตราเร่งมากขึ้น ส่วนด้านอุปทานยังขยายตัวได้ดีทั้งผลผลิตสินค้าเกษตรและจำนวนนักท่องเที่ยวจากต่างประเทศ ทั้งนี้ การฟื้นตัวที่กระจายตัวมากขึ้นช่วยให้เศรษฐกิจในไตรมาสที่ 3 ปี 2560 ขยายตัวได้ดี โดยมีการส่งออกสินค้าและบริการเป็นเครื่องยนต์หลัก เสริมด้วยการใช้จ่ายภาครัฐที่ขยายตัวได้ดีจากไตรมาสก่อน ในขณะที่การใช้จ่ายภาคเอกชนยังขยายตัวได้ดีและช่วยสนับสนุนการขยายตัวของเศรษฐกิจไทยได้อย่างต่อเนื่อง” โดยมีรายละเอียดสรุปได้ดังนี้
เครื่องชี้เศรษฐกิจด้านการใช้จ่ายเพื่อการบริโภคภาคเอกชนยังขยายตัวได้ดีต่อเนื่อง สะท้อนจากภาษีมูลค่าเพิ่ม ณ ราคาคงที่ ในเดือนกันยายน 2560 ขยายตัวร้อยละ 2.0 ต่อปี ทำให้ไตรมาสที่ 3 ปี 2560 ภาษีมูลค่าเพิ่ม ณ ราคาคางที่ขยายตัวร้อยละ 5.9 ต่อปี เช่นเดียวกับ ปริมาณการจำหน่ายรถยนต์นั่งในเดือนกันยายน 2560 ขยายตัวต่อเนื่องติดต่อกันเป็นเดือนที่ 9 และขยายตัวสูงถึงร้อยละ 14.9 ต่อปี ทำให้ไตรมาสที่ 3 ปี 2560 ปริมาณการจำหน่ายรถยนต์นั่งขยายตัวร้อยละ 11.2 ต่อปี สำหรับปริมาณนำเข้าสินค้าอุปโภคบริโภค ในเดือนกันยายน 2560 ขยายตัวต่อเนื่องที่ร้อยละ 8.4 ต่อปี นอกจากนี้ ดัชนีความเชื่อมั่นผู้บริโภคเกี่ยวกับเศรษฐกิจโดยรวม ในเดือนกันยายน 2560 เพิ่มขึ้นติดต่อกันเป็นเดือนที่ 2 มาอยู่ที่ระดับ 62.5 โดยมีปัจจัยมาจากการส่งออกสินค้าและการท่องเที่ยวที่ยังขยายตัวได้ดี รวมถึงการลงทุนของภาครัฐที่เกิดขึ้นในช่วงครึ่งหลังของปี ทำให้ไตรมาสที่ 3 ปี 2560 ดัชนีความเชื่อมั่นผู้บริโภคเกี่ยวกับเศรษฐกิจโดยรวมอยู่ที่ระดับ 62.4
เครื่องชี้เศรษฐกิจด้านการลงทุนภาคเอกชนมีสัญญาณการฟื้นตัวในอัตาราเร่งมากขึ้น สะท้อนจากปริมาณนำเข้าสินค้าทุน ในเดือนกันยายน 2560 ขยายตัวต่อเนื่องที่ร้อยละ 11.4 ต่อปี ทำให้ในไตรมาสที่ 3 ปี 2560 ขยายตัวร้อยละ 8.2 ต่อปี เช่นเดียวกับปริมาณจำหน่ายรถยนต์เชิงพาณิชย์ในเดือนกันยายน 2560 ขยายตัวสูงถึงร้อยละ 26.6 ต่อปี จากยอดจำหน่ายรถกระบะขนาด 1 ตัน ที่ขยายตัวสูงถึงร้อยละ 23.8 ต่อปี ทำให้ไตรมาส 3     ปี 2560 ขยายตัวร้อยละ 12.8 ต่อปี ในขณะที่การลงทุนในหมวดก่อสร้าง สะท้อนจากปริมาณจำหน่ายปูนซีเมนต์ภายในประเทศในเดือนกันยายน 2560 ขยายตัวต่อเนื่องที่ร้อยละ 4.9 ต่อปี ทำให้ไตรมาสที่ 3 ปี 2560 ขยายตัวเช่นกันที่ร้อยละ 3.5 ต่อปี สำหรับดัชนีราคาวัสดุก่อสร้างขยายตัวต่อเนื่องที่ร้อยละ 4.2 ต่อปี โดยมีสาเหตุสำคัญจากการเพิ่มขึ้นของดัชนีราคาหมวดเหล็กและผลิตภัณฑ์เหล็กที่สูงขึ้นร้อยละ 19.2 ต่อปี ทำให้ไตรมาสที่ 3 ปี 2560 ดัชนีราคาวัสดุก่อสร้างขยายตัวที่ร้อยละ 3.0 ต่อปี
ด้านมูลค่าการส่งออกสินค้าขยายตัวในระดับสูงอย่างต่อเนื่องเป็นเดือนที่ 7 ติดต่อกัน โดยการมูลค่าการส่งออกสินค้าในเดือนกันยายน 2560 ขยายตัวที่ร้อยละ 12.2 ต่อปี โดยหมวดสินค้าสำคัญที่ขยายตัวได้ดี ได้แก่ เช่น อัญมณีและเครื่องประดับ ทองคำ อิเล็กทรอนิกส์ ผลิตภัณฑ์ยาง และเชื้อเพลิง เป็นต้น ขณะที่ประเทศคู่ค้าที่ขยายตัวได้ดี เช่น อาเซียน-9 จีน CLMV ฮ่องกง ญี่ปุ่น ออสเตรเลีย และสหรัฐอเมริกา เป็นต้น สำหรับมูลค่าการนำเข้าขยายตัวร้อยละ 9.7 ต่อปี โดยกลุ่มสินค้าที่สนับสนุนการขยายตัวของการนำเข้า เช่น วัตถุดิบและกึ่งสำเร็จรูป สินค้าทุน ทองคำ และสินค้าอุปโภคบริโภค เป็นต้น ส่งผลทำให้ดุลการค้าในเดือนกันยายนเกินดุลจำนวน 3.4 พันล้านดอลลาร์สหรัฐ ทำให้ไตรมาสที่ 3 ปี 2560 มูลค่าการส่งออกสินค้ามีมูลค่า 61.9 พันล้านเหรียญสหรัฐ
เครื่องชี้เศรษฐกิจไทยด้านการผลิตได้รับปัจจัยสนับสนุนจาก ดัชนีผลผลิตสินค้าเกษตรและจำนวนนักท่องเที่ยวต่างประเทศที่ขยายตัวได้ต่อเนื่อง โดยดัชนีผลผลิตสินค้าเกษตรในเดือนกันยายน 2560 ขยายตัวต่อเนื่องเป็นเดือนที่ 8 ติดต่อกันโดยขยายตัวร้อยละ 7.0 ต่อปี โดยเป็นการขยายตัวได้ดีของหมวดพืชผลสำคัญ อาทิ ข้าวเปลือก ยางพารา และมันสำปะหลัง รวมถึงหมวดปศุสัตว์ และ หมวดประมงที่ขยายตัวได้ดีเช่นกัน ส่งผลทำให้ไตรมาสที่ 3 ปี 2560 ขยายตัวร้อยละ 11.9 ต่อปี สำหรับจำนวนนักท่องเที่ยวต่างประเทศที่เดินทางเข้าประเทศไทย ในเดือนกันยายน 2560 มีจำนวน 2.56 ล้านคน ขยายตัวร้อยละ 5.7 ต่อปี โดยเป็นการขยายตัวได้ดีจากจีน เกาหลี กัมพูชา และอินเดีย เป็นสำคัญ ทำให้ไตรมาสที่ 3 ปี 2560 มีจำนวนนักท่องเที่ยวต่างประเทศจำนวน 8.78 ล้านคน ขยายตัวร้อยละ 6.4 ต่อปี นอกจากนี้ ดัชนีความเชื่อมั่นภาคอุตสาหกรรม (TISI) ในเดือนกันยายน 2560 ปรับเพิ่มขึ้นเป็นเดือนที่ 2 ติดต่อกันมาอยู่ที่ระดับ 86.7 โดยได้รับปัจจัยบวกทั้งจากความเชื่อมั่นในกลุ่มอุตสาหกรรมขนาดใหญ่ ขนาดกลาง และขนาดย่อม ซึ่งได้รับอานิสงส์จากการจัดกิจกรรมการส่งเสริมการขายเพื่อกระตุ้นการใช้จ่ายภายในประเทศ ทำให้ไตรมาสที่ 3 ปี 2560 ดัชนีความเชื่อมั่นภาคอุตสาหกรรมอยู่ที่ระดับ 85.2
ด้านเสถียรภาพเศรษฐกิจภายในประเทศยังอยู่ในเกณฑ์ดี และเสถียรภาพภายนอกอยู่ในระดับที่มั่นคง สะท้อนจากอัตราเงินเฟ้อและอัตราการว่างงานที่อยู่ในระดับต่ำ โดยอัตราตราเงินเฟ้อทั่วไปในเดือนกันยายน 2560 อยู่ที่ร้อยละ 0.9 ต่อปี ขณะที่อัตราเงินเฟ้อพื้นฐานอยู่ที่ระดับร้อยละ 0.5 ต่อปี สำหรับอัตราการว่างงานในเดือนกันยายน 2560 อยู่ที่ร้อยละ 1.2 ของกำลังแรงงานรวม ขณะที่สัดส่วนหนี้สาธารณะต่อ GDP ณ สิ้นเดือนสิงหาคม 2560 อยู่ที่ระดับร้อยละ 41.9 ซึ่งอยู่ภายใต้กรอบความยั่งยืนทางการคลังที่ตั้งไว้ไม่เกินร้อยละ 60 นอกจากนี้ เสถียรภาพภายนอกยังอยู่ในระดับมั่นคงและสามารถรองรับความเสี่ยงจากความผันผวนของเศรษฐกิจโลกได้ สะท้อนจากทุนสำรองระหว่างประเทศ ณ สิ้นเดือนกันยายน 2560 อยู่ที่ระดับ 199.3 พันล้านดอลลาร์สหรัฐ มากกว่าหนี้ต่างประเทศระยะสั้น 3.4 เท่า

ที่มา : http://www.thaigov.go.th/news/contents/details/7666
