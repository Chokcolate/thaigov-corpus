รัฐบาลไทย-ข่าวทำเนียบรัฐบาล-คลังมอบโล่และประกาศเกียรติคุณ “ผู้ประพฤติปฏิบัติตนชอบด้วยความซื่อสัตย์สุจริต” ให้กำลังใจบุคลากรในสังกัด

วันพุธที่ 20 กันยายน 2560
คลังมอบโล่และประกาศเกียรติคุณ “ผู้ประพฤติปฏิบัติตนชอบด้วยความซื่อสัตย์สุจริต” ให้กำลังใจบุคลากรในสังกัด
ก.คลังเล็งเห็นความสำคัญของการให้กำลังใจบุคลากรที่ประพฤติปฏิบัติตนด้วยความดีและส่งเสริมให้บุคลากรในสังกัดที่มีความซื่อสัตย์สุจริตได้รับการยกย่อง จึงได้จัดโครงการพิธีมอบโล่และประกาศเกียรติคุณ “ผู้ประพฤติปฏิบัติตนชอบด้วยความซื่อสัตย์สุจริต”
นายจักรกฤศฏิ์ พาราพันธกุล รองปลัดกระทรวงการคลัง เปิดเผยว่า กระทรวงการคลังเล็งเห็นความสำคัญของการให้กำลังใจบุคลากรที่ประพฤติปฏิบัติตนด้วยความดีและส่งเสริมให้บุคลากรในสังกัดที่มีความซื่อสัตย์สุจริตได้รับการยกย่อง จึงได้จัดโครงการพิธีมอบโล่และประกาศเกียรติคุณ “ผู้ประพฤติปฏิบัติตนชอบด้วยความซื่อสัตย์สุจริต” ประจำปีงบประมาณ พ.ศ.2560 ขึ้น
“เป้าหมายของกระทรวงการคลัง คือ การส่งเสริมให้บุคลากรในสังกัดยึดถือเอาความซื่อสัตย์สุจริตเป็นแนวทางสำคัญในการปฏิบัติราชการ เนื่องจากงานของภาครัฐเป็นงานที่เกี่ยวข้องกับประชาชนจำนวนมาก บุคลากรของทางราชการเสมือนมีอำนาจอยู่ในมือ ได้รับมอบหมายจากสาธารณชนให้ทำการแทนในเรื่องใดเรื่องหนึ่ง ดังนั้น จึงจำเป็นต้องยึดถือความเที่ยงตรงและความซื่อสัตย์สุจริตเป็นที่ตั้ง ประการต่อมาเพื่อสนับสนุนให้บุคลากรมีความกล้าในการยืนหยัดต่อสู้เพื่อปกป้องความซื่อสัตย์สุจริต และประการสุดท้าย คือ เรามุ่งหวังให้โครงการดังกล่าวมีส่วนกระตุ้นให้บุคลากรในสังกัดเกิดความเพียรโดยเพียรที่จะทำความดี ภายใต้หัวใจสำคัญของการปฏิบัติงานด้วยความซื่อสัตย์สุจริต”
สำหรับในปี งบประมาณ พ.ศ.2560 นั้น มีบุคลากรของกระทรวงการคลังที่ได้รับรางวัลโล่และประกาศเกียรติคุณ “ผู้ประพฤติปฏิบัติตนชอบด้วยความซื่อสัตย์สุจริต” จำนวน 9 ราย โดยมอบโล่และประกาศเกียรติคุณแก่ผู้ที่ได้รับคัดเลือกจาก สำนักงาน ป.ป.ช. จำนวน 2 ราย คือ
1. นางอาภรณ์ เมฆโสภณ  นักวิชาการสรรพากรชำนาญการพิเศษ กรมสรรพากร
2. นายวนา พรนราดล ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงการคลัง
และมอบเกียรติบัตรแก่บุคคลผู้ประพฤติปฏิบัติตนชอบด้วยความซื่อสัตย์สุจริต จำนวน 7 ราย ดังนี้
1. นางสาวกชพร รักอยู่ นักบัญชีชำนาญการพิเศษ กรมบัญชีกลาง
2. นางสาวประภัสสร รัตนวิเชียร นักวิชาการศุลกากรปฏิบัติการ กรมศุลกากร
3. นางสาวกัญระพีร์ ศรีติพันธ์ นักตรวจสอบภาษีชำนาญการพิเศษ กรมสรรพสามิต
4. ว่าที่ร้อยโทยรรยง อรัญญาเกษมสุข นักประเมินราคาทรัพย์สินชำนาญการ กรมธนารักษ์
5. นางสาวกรรวีร์ จารุรังสรรค์ นักวิเคราะห์รัฐวิสาหกิจชำนาญการพิเศษ สำนักงานคณะกรรมการนโยบายรัฐวิสาหกิจ
6. นางอรพร ถมยา เศรษฐกรชำนาญการพิเศษ สำนักงานบริหารหนี้สาธารณะ
7. นายทศพร เตชะธนะวัฒน์ นักวิชาการพัสดุชำนาญการ สำนักงานเศรษฐกิจการคลัง
“เหนือสิ่งอื่นใด เราต้องการให้ผู้ได้รับคัดเลือกเป็นบุคคลผู้ประพฤติปฏิบัติตนชอบด้วยความซื่อสัตย์สุจริต เกิดความภาคภูมิใจในการปฏิบัติตนเป็นผู้ซื่อสัตย์สุจริต และเป็นตัวอย่างที่ดีให้แก่บุคลกรกระทรวงการคลังรายอื่นๆ เกิดจิตสำนึกที่ดีต่อการประพฤติปฏิบัติตนอย่างซื่อสัตย์ จนก่อให้เกิดเป็นค่านิยมและวัฒนธรรมองค์กรในเรื่องความซื่อสัตย์สุจริตและการป้องกันการทุจริต ตลอดจนเพื่อให้เกิดประโยชน์สูงสุดต่อประเทศชาติ และประชาชน” รองปลัดกระทรวงการคลังกล่าวในตอนท้าย
ศูนย์ปฏิบัติการต่อต้านการทุจริต สำนักงานปลัดกระทรวงการคลัง
โทร 02 126 5800 ต่อ2627

ที่มา : http://www.thaigov.go.th/news/contents/details/6821
