รัฐบาลไทย-ข่าวทำเนียบรัฐบาล-​สธ.ตั้งคกก.ขับเคลื่อนนโยบายและกลั่นกรองโครงการเอกชนร่วมลงทุนด้านสุขภาพ

วันพฤหัสบดีที่ 28 กันยายน 2560
​สธ.ตั้งคกก.ขับเคลื่อนนโยบายและกลั่นกรองโครงการเอกชนร่วมลงทุนด้านสุขภาพ
กระทรวงสาธารณสุขตั้งคณะกรรมการขับเคลื่อนนโยบายและกลั่นกรองโครงการ
กระทรวงสาธารณสุขตั้งคณะกรรมการขับเคลื่อนนโยบายและกลั่นกรองโครงการให้เอกชนร่วมลงทุนด้านสุขภาพ  พร้อมเตรียมผลักดันโครงการที่ให้เอกชนร่วมลงทุนใน 2กิจการ ได้แก่ การพัฒนาโครงสร้างพื้นฐานด้านสาธารณสุข และกิจการด้านยาและอุปกรณ์การแพทย์
วันนี้(28 กันยายน 2560) ที่ กระทรวงสาธารณสุข จ.นนทบุรี นายแพทย์โสภณ เมฆธน ปลัดกระทรวงสาธารณสุข พร้อมด้วยนายจุมพล ริมสาคร รองปลัดกระทรวงการคลัง นายแพทย์เจษฎา โชคดำรงสุข อธิบดีกรมควบคุมโรค ประชุมคณะกรรมการขับเคลื่อนนโยบายและกลั่นกรองโครงการให้เอกชนร่วมลงทุนด้านสุขภาพ ครั้งที่ 1/2560ประกอบด้วยผู้แทนกระทรวงการคลัง สำนักงบประมาณ กรมบัญชีกลาง กรมธนารักษ์ อัยการสูงสุด สำนักงานคณะกรรมการนโยบายรัฐวิสาหกิจ อธิบดีทุกกรมในสังกัดกระทรวงสาธารณสุข
นายแพทย์โสภณ กล่าวว่า กระทรวงสาธารณสุขได้ตั้งคณะกรรมการขับเคลื่อนนโยบายและกลั่นกรองโครงการให้เอกชนร่วมลงทุนด้านสุขภาพ เพื่อทำหน้าที่พัฒนานโยบายแนวทางให้เอกชนร่วมลงทุนด้านสุขภาพ ขับเคลื่อนการดำเนินงาน กำหนดกรอบแนวทาง ตลอดจนทบทวนปรับปรุง ศึกษาวิเคราะห์การปรับปรุงแก้ไข เพื่อให้การดำเนินการเป็นไปอย่างมีประสิทธิภาพ ประสิทธิผล บรรลุตามพระราชบัญญัติการให้เอกชนร่วมลงทุนในกิจการรัฐ พ.ศ.2556 และแผนยุทธศาสตร์การให้เอกชนร่วมลงทุนในกิจการของรัฐ พ.ศ.2558-2562
นายแพทย์โสภณ กล่าวต่อว่า กระทรวงสาธารณสุขได้จัดทำแผนแม่บทการให้เอกชนร่วมลงทุนด้านสุขภาพ (Health PPP Master Plan)  และมีโครงการที่ให้เอกชนร่วมลงทุนใน 2 กิจการในระยะแรก ได้แก่ กิจการพัฒนาโครงสร้างพื้นฐานด้านสาธารณสุข และกิจการด้านยาและอุปกรณ์การแพทย์ โดยมีความก้าวหน้า ดังนี้ โครงการภายใต้ความร่วมมือกับธนาคารเพื่อการพัฒนาเอเชีย (ADB) แบ่งเป็น 2 กลุ่ม ได้แก่  1.โครงการภายใต้กิจการด้านยาและอุปกรณ์การแพทย์ มี 2  โครงการย่อย คือโครงการจัดบริการตรวจวินิจฉัยทางรังสีวินิจฉัยขั้นสูง โรงพยาบาลสุราษฎร์ธานีและโครงการจัดบริการฟอกเลือดในศูนย์ไตเทียม โรงพยาบาลราชบุรี ซึ่งได้รับความเห็นชอบในหลักการและกรมธนารักษ์ได้มอบอำนาจให้กระทรวงสาธารณสุขในการจัดให้เอกชนเช่าพื้นที่ ขณะนี้อยู่ระหว่างเตรียมการคัดเลือกและร่างสัญญาฯ
2.โครงการภายใต้กิจการพัฒนาโครงสร้างพื้นฐานด้านสาธารณสุข มี 5 โครงการย่อย ได้แก่ โครงการอาคารที่พักญาติและจอดรถ โรงพยาบาลสุราษฎร์ธานี 769 ล้านบาท โครงการอาคารบริการทางการแพทย์และจอดรถ โรงพยาบาลนครปฐม 403 ล้านบาท โครงการอาคารบริการทางการแพทย์ โรงพยาบาลหาดใหญ่ มูลค่า 1,670 ล้านบาท โครงการอาคารบริการทางการแพทย์ โรงพยาบาลราชบุรี 757 ล้านบาท โครงการก่อสร้างศูนย์กักแยกโรค กรมควบคุมโรค 72 ล้านบาท ซึ่งทุกโครงการผ่านการศึกษาความเป็นไปได้เบื้องต้นแล้ว
สำหรับโครงการศูนย์การแพทย์เฉพาะทาง กรมการแพทย์ เป็นโครงการก่อสร้างโรงพยาบาลขนาด 500 เตียง บนพื้นที่ 15ไร่ของการรถไฟแห่งประเทศไทย มูลค่าก่อสร้างประมาณ 5,000ล้านบาท และเครื่องมือแพทย์ 2,000-3,000 ล้านบาท อยู่ระหว่างขอทำสัญญาเช่าพื้นที่หากเรียบร้อยจะนำเสนอรัฐมนตรีว่าการกระทรวงสาธารณสุขและคณะรัฐมนตรีต่อไป
"กระทรวงสาธารณสุข เชิญผู้เกี่ยวข้อง ผู้เชี่ยวชาญจากภาคส่วนต่างๆ มาช่วยกันพิจารณาร่วมผลักดันโครงการให้เอกชนร่วมลงทุนด้านสุขภาพ ของกระทรวงฯ ที่กำลังดำเนินการ ทั้งที่ทำแล้วเช่น ศูนย์ไตเทียม ห้องแล็ป เครื่องเอ็กซเรย์คอมพิวเตอร์ เป็นต้น ให้มีความสอดคล้องตามแผนลงทุนระยะ 5ปี ของแผนพัฒนาระบบบริการ ที่มีทั้งการลงทุนด้านอาคารสถานที่ เครื่องมือแพทย์ โดยให้มีเอกชนมาร่วมลงทุน เนื่องจากผู้ปฎิบัติยังมีข้อกังวลเรื่องกฏระเบียบ ข้อทางกฎหมาย"นายแพทย์โสภณ กล่าว

ที่มา : http://www.thaigov.go.th/news/contents/details/7045
