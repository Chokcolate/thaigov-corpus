รัฐบาลไทย-ข่าวทำเนียบรัฐบาล-นายกรัฐมนตรีขอให้ข้าราชการทุกคนสนใจศึกษาภาษาอังกฤษผ่านแอปพลิเคชั่น Echo English ของกระทรวงศึกษาธิการ เพื่อใช้ประโยชน์ในชีวิตประจำวัน

วันพุธที่ 5 กรกฎาคม 2560
นายกรัฐมนตรีขอให้ข้าราชการทุกคนสนใจศึกษาภาษาอังกฤษผ่านแอปพลิเคชั่น Echo English ของกระทรวงศึกษาธิการ เพื่อใช้ประโยชน์ในชีวิตประจำวัน
ผู้ช่วยโฆษกฯ เผยนายกรัฐมนตรีขอให้ข้าราชการทุกคนสนใจศึกษาภาษาอังกฤษผ่านแอปพลิเคชั่น Echo English ของกระทรวงศึกษาธิการ เพื่อใช้ประโยชน์ในชีวิตประจำวัน
วันนี้ ( 4 ก.ค. 60) เวลา 16.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีปรารภต่อที่ประชุมฯ ว่า  รัฐบาลเตรียมจะจัดกิจกรรมทำบุญ 5 ศาสนา มหามงคล เพื่อถวายพระพร สมเด็จพระเจ้าอยู่หัวมหาวชิราลงกรณ บดินทรเทพยวรางกูร ในวันที่ 27 กรกฎาคม 2560 ณ ตึกสันติไมตรี ทำเนียบรัฐบาล สำหรับการประชุม ครม. วันนี้ นายกรัฐมนตรี ได้ให้ความสำคัญเกี่ยวกับการใช้ภาษาอังกฤษ โดยได้กล่าวกับคณะรัฐมนตรีและฝากถึงข้าราชการทุกคน ให้ดาวน์โหลดแอพพลิเคชั่นสอนภาษาอังกฤษเอคโค่อิงลิช (EchoEnglish) ของกระทรวงศึกษาธิการ ไว้ในโทรศัพท์สมาร์ทโฟน หรือแท็บเล็ต สำหรับเพื่อใช้ประโยชน์ในการศึกษาภาษาอังกฤษและใช้ในชีวิตประจำวัน ขณะเดียวกันครูและนักเรียนที่อยู่ต่างจังหวัดก็สามารถที่จะศึกษาภาษาอังกฤษผ่านแอปพลิเคชั่นนี้ได้  รวมถึงครูสามารถพิจารณานำข้อมูลในแอปพลิเคชั่นนี้ไปใช้ในการเรียนการสอนและออกข้อสอบสำหรับนักเรียนได้อีกด้วย
นอกจากนี้ นายกรัฐมนตรี ได้กล่าวถึงสัปดาห์ส่งเสริมพระพุทธศาสนาในช่วงสัปดาห์นี้ว่า อยากให้ประชาชนทุกคนทำบุญตามอัธยาศัย โดยขอความร่วมมือประชาชนให้ลดความเค็มในอาหารสำหรับนำมาถวายพระสงฆ์ เนื่องจากปัจจุบันพบมีพระสงฆ์ป่วยด้วยโรคไต ความดัน และโรคอ้วนมากขึ้น ซึ่งการลดเค็มในอาหารสำหรับถวายพระสงฆ์จะสามารถช่วยป้องกันโรคดังกล่าวและเป็นการดูแลในเรื่องสุขภาพอีกทางหนึ่ง จึงถือเป็นการได้ทำบุญด้วยเช่นกัน
พร้อมกันนี้ นายกรัฐมนตรี ได้ฝากกลอนเป็นกำลังใจในการทำงานแก่คณะรัฐมนตรี โดยใช้ชื่อว่า “กำลังใจ ครม.” มีเนื้อหา ดังนี้ “ ช่วยกันทำต่อไป ไม่ยอมแพ้ ช่วยกันแก้อุปสรรค อย่าหวั่นไหว ไทยทุกคน ช่วยกัน ฝันให้ไกล สิ่งยิ่งใหญ่เกิดตามด้วยความดี มาวันนี้ เวลา ไม่คอยท่า ต้องก้าวหน้า สง่างาม พร้อมศักดิ์ศรี ให้คนไทย เข้าถึงที่ควรมี เกิดสิ่งดี ถ้วนทั่ว ทุกตัวคน อุปสรรค คือพลัง กำลังใจ ก้าวข้ามไป ให้ได้ทุกแห่งหน แผ่นดินนี้ อยู่ได้ ประชาชน อย่ากังวล ใช้ปัญญา มาใคร่ครวญ ทำสิ่งใด รอบคอบทุกปัญหา ช่วยกันนำ ช่วยกันพา อย่าคืนหวน แก้สิ่งหนึ่ง อีกสิ่งหนึ่ง ไม่เรรวน ไทยทั้งมวล สุขอยู่ ด้วยมือเรา”
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5010
