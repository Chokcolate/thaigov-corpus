รัฐบาลไทย-ข่าวทำเนียบรัฐบาล-กสร. เคลียร์ปัญหาติดตั้งตู้ ATM ให้ลูกจ้างประมงทะเล พร้อมให้บริการแล้วกว่า 80 ตู้

วันอังคารที่ 9 มกราคม 2561
กสร. เคลียร์ปัญหาติดตั้งตู้ ATM ให้ลูกจ้างประมงทะเล พร้อมให้บริการแล้วกว่า 80 ตู้
กรมสวัสดิการและคุ้มครองแรงงาน ลงพื้นที่ศูนย์ PIPO แก้ปัญหาติดตั้งตู้ ATM ครบ 22 จังหวัดชายทะเล พร้อมให้บริการลูกจ้างประมงทะเลแล้วกว่า 80 ตู้
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามประกาศสำนักนายกรัฐมนตรี  เรื่อง การออกหนังสือคนประจำเรือตามกฎหมายว่าด้วยการประมง พ.ศ.2560 ที่กำหนดให้นายจ้างในกิจการประมงทะเลต้องจ่ายค่าจ้างเป็นรายเดือน และจ่ายโดยการโอนผ่านธนาคาร ซึ่งมีผลบังคับใช้ตั้งแต่วันที่ 1 พฤศจิกายน 2560 ที่ผ่านมา เพื่อเป็นการอำนวยความสะดวกให้แก่ลูกจ้าง ที่ต้องการเบิกเงินไปใช้จ่ายในชีวิตประจำวัน กสร. ได้ประสานกับธนาคารพาณิชย์เพื่อติดตั้งตู้กดเงินอัตโนมัติ (ATM) ณ ศูนย์ควบคุมการแจ้งเรือประมงเข้า - ออก (PIPO) ที่มีทั้งหมด 32 ศูนย์ ใน 22 จังหวัดชายทะเล ซึ่งขณะนี้ได้ติดตั้งเสร็จสิ้นแล้ว 31 ศูนย์ รวม 80 ตู้ ทั้งนี้ยังคงขาดอีก 1 ศูนย์ ได้แก่จังหวัดสตูล
อธิบดีกสร. กล่าวต่อไปว่า เมื่อวันที่ 5 มกราคม 2561 ที่ผ่านมา กสร. ได้ลงพื้นที่ศูนย์ PIPO ตำมะลังจังหวัดสตูล เพื่อรับทราบปัญหาอุปสรรคในการติดตั้งตู้ ATM ซึ่งจากการตรวจเยี่ยมพบว่า ศูนย์ดังกล่าว อยู่ห่างไกลชุมชน และอาจไม่ปลอดภัยต่อผู้ให้บริการและลูกจ้าง ดังนั้น กสร.ได้หาแนวทางการแก้ไข โดยประสานธนาคารพาณิชย์ให้ติดตั้งตู้ ATM ณ แพปลาไทจิ้นฮวด ต.เจ๊ะบิลัง อ.เมือง จ.สตูล ซึ่งอยู่ห่างออกไปไม่ไกล และมีเรือประมงเทียบท่าจำนวนมากกว่า อีกทั้งสะดวกและปลอดภัยต่อธนาคารและลูกจ้างด้วย ซึ่งธนาคารจะติดตั้งตู้ดังกล่าวโดยเร็วที่สุด

ที่มา : http://www.thaigov.go.th/news/contents/details/9258
