รัฐบาลไทย-ข่าวทำเนียบรัฐบาล-นายกรัฐมนตรีมอบรางวัลรัฐวิสาหกิจดีเด่น ประจำปี 2560  เน้นย้ำให้รัฐวิสาหกิจน้อมนำศาสตร์พระราชามาขับเคลื่อนการดำเนินงานของรัฐวิสาหกิจ

วันศุกร์ที่ 18 สิงหาคม 2560
นายกรัฐมนตรีมอบรางวัลรัฐวิสาหกิจดีเด่น ประจำปี 2560  เน้นย้ำให้รัฐวิสาหกิจน้อมนำศาสตร์พระราชามาขับเคลื่อนการดำเนินงานของรัฐวิสาหกิจ
นายกรัฐมนตรีมอบรางวัลรัฐวิสาหกิจดีเด่น ประจำปี 2560  เน้นย้ำให้รัฐวิสาหกิจน้อมนำศาสตร์พระราชามาขับเคลื่อนการดำเนินงานของรัฐวิสาหกิจ
วันนี้ (18 สิงหาคม 2560) เวลา 18.00 น. ณ ห้องบางกอกคอนเวนซันเซ็นเตอร์ บี 2 ชั้น 22 โรงแรมเซ็นทาราแกรนด์และบางกอกคอนเวนซัยเซ็นเตอร์ เซ็นทรัลเวิลด์ เขตปทุมวัน กรุงเทพมหานคร พลเอก ประยุทธ์ จันทร์โอชา นายกรัฐมนตรีเป็นประธานและมอบรางวัลในงานมอบรางวัลรัฐวิสาหกิจดีเด่น ประจำปี 2560 โดยมี รองนายกรัฐมนตรี รัฐมนตรีที่เกี่ยวข้อง ผู้บริหารกระทรวงการคลัง คณะกรรมการตัดสินรางวัลรัฐวิสาหกิจดีเด่น ประจำปี 2560 หน่วยงานที่เกี่ยวข้องกับการกำกับดูแลรัฐวิสาหกิจ เจ้าหน้าที่ที่เกี่ยวข้อง ตัวแทนรัฐวิสาหกิจดีเด่นเข้าร่วม
สำหรับการมอบรางวัลรัฐวิสาหกิจดีเด่นในปีนี้ จัดขึ้นเป็นปีที่ 13 ภายใต้แนวคิด "ศาสตร์พระราชา พัฒนาประชารัฐวิสาหกิจไทย" มีรัฐวิสาหกิจดีเด่นได้รับรางวัล จำนวน 19 ราย โดยมีวัตถุประสงค์เพื่อประกาศให้สาธารณชนได้รับทราบถึงผลการดำเนินงานของรัฐวิสาหกิจที่ดีเด่นในด้านต่าง ๆ ซึ่งจะเป็นการสร้างขวัญกำลังใจให้พนักงานรัฐวิสาหกิจ และช่วยส่งเสริมให้รัฐวิสาหกิจมีความมุ่งมั่นในการดำเนินงานเพื่อพัฒนาองค์กรให้มีประสิทธิภาพมากยิ่งขึ้น ซึ่งหน่วยงานที่ได้รับรางวัลรัฐวิสาหกิจยอดเยี่ยมประจำปี 2560 ได้แก่ บริษัท ปตท. จำกัด มหาชน
ภายหลังการมอบรางวัลรัฐวิสาหกิจดีเด่น นายกรัฐมนตรีกล่าวมอบนโยบายตอนหนึ่งว่า รัฐวิสาหกิจเป็นพลังสำคัญในการขับเคลื่อนการพัฒนาประเทศไทยตลอดมาอย่างเข้มแข็ง ซึ่งมีส่วนสำคัญที่ทำให้ประชาชนมีความเป็นอยู่ที่ดีขึ้นและประเทศชาติมีความเจริญก้าวหน้าอย่างยั่งยืนตามหลักของศาสตร์พระราชาขอให้นำไปใช้อย่างเหมาะสม รวมถึงตอบสนองต่อการดำเนินนโยบายของรัฐบาลอย่างมีประสิทธิภาพ สำหรับหน่วยงานที่ได้รับรางวัลในวันนี้แสดงให้เห็นความมุ่งมั่นต่อการพัฒนาดำเนินงานให้เกิดประสิทธิภาพ อันจะส่งผลต่อขวัญกำลังใจแก่ผู้บริหาร พนักงานที่มีส่วนรวมในการยกระดับมาตรฐานการบริหารจัดการองค์กรให้เป็นที่ยอมรับ
นายกรัฐมนตรีกล่าวต่อไปว่า รัฐบาลร่วมกับสำนักงานคณะกรรมการนโยบายรัฐวิสาหกิจ และรัฐวิสาหกิจไ้ด้ร่วมกันปฏิรูปรัฐวิสาหกิจ พร้อมกับช่วยกันขับเคลื่อนไม่ว่าจะเป็น การเร่งรัดการลงทุนของภาครัฐวิสาหกิจ การส่งเสริมให้เอกชนร่วมลงทุนในกิจการของรัฐ รวมถึงการจัดตั้งกองทุนรวมโครงสร้างเพื่ออนาคตประเทศไทย ทั้งนี้ ต้องช่วยกันส่งเสริมให้ภาคเอกชนลงทุนให้มากขึ้นกว่าเดิม 2 - 3 เท่า และรัฐบาล เอกชนต้องพัฒนา เติบโตอย่างเข้มแข็งไปพร้อมกัน ซึ่งการลงทุนจะต้องสอดคล้องกับความเจริญเติบโตของภูมิภาค เพื่อเพิ่มขีดความสามารถของประเทศให้เกิดความมั่นคง มั่งคั่งอย่างยั่งยืน โครงการที่ลงทุนจะต้องมีความโปร่งใส และตรวจสอบได้ตามหลักธรรมาภิบาล ซึ่งรัฐบาลให้ความสำคัญมากในเรื่องนี้ รวมถึงต้องเปิดเผยบริการแก่สาธารณะ กำหนดหลักเกณฑ์ ขอบเขต สร้างความเข้าใจต่อประชาชนให้มีหลักคิดแสดงความคิดเห็นในเชิงที่สร้างสรร มีประโยชน์ต่อโครงการ
นายกรัฐมนตรีกล่าวว่า รัฐวิสาหกิจเป็นหัวใจสำคัญในการขับเคลื่อนประเทศในด้านต่าง ๆ ที่ผ่านมามีวงเงินลงทุนคิดเป็นครึ่งหนึ่งของการลงทุนภาครัฐ ประมาณปีละ 5 แสนล้านบาท ซึ่งเป็นส่วนสำคัญในการขับเคลื่อนเศรษฐกิจ รัฐบาลจึงมีแนวนโยบายเพื่อพัฒนารัฐวิสาหกิจอย่างยั่งยืน เช่น การกำหนดบทบาทรัฐวิสาหกิจให้ชัดเจน เพื่อเป็นยุทธศาสตร์ในการขับเคลื่อนยุทธศาสตร์ชาติ การลงทุนแบบบูรณาการระหว่างรัฐวิสาหกิจและหน่วยงานที่เกี่ยวข้องให้สอดคล้องกับยุทธศาสตร์ชาติ รัฐวิสาหกิจต้องมีฐานะการเงินที่เข้มแข็งและมีส่วนสำคัญในการขับเคลื่อน thailand 4.0 เป็นต้น รวมทั้งนำศาสตร์พระราชามาใช้ในการบริหารจัดการรัฐวิสาหกิจให้สอดคล้องรับกับนโยบายรัฐบาล พร้อมกับให้น้อมนำศาสตร์พระราชามาใช้ประกอบการดำเนินธุกิจ น้อมนำหลักปรัชญาเศรษฐกิจพอเพียงมาจัดทำแผนยุทธศาสตร์รัฐวิสาหกิจ เพื่อให้เกิดพลังสำคัญในการพัฒนาประเทศอย่างยั่งยืนต่อไป
-------------------------------------------

ที่มา : http://www.thaigov.go.th/news/contents/details/6053
