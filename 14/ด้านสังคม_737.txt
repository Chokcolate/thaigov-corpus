รัฐบาลไทย-ข่าวทำเนียบรัฐบาล-ประธานบอร์ด สปสช. เผยการดำเนินงานและบริหารกองทุน สปสช. ปี 2561 เน้น 3P

วันศุกร์ที่ 6 ตุลาคม 2560
ประธานบอร์ด สปสช. เผยการดำเนินงานและบริหารกองทุน สปสช. ปี 2561 เน้น 3P
ประธานคณะกรรมการหลักประกันสุขภาพแห่งชาติ ประชุมชี้แจง “หลักเกณฑ์การดำเนินงานและบริหารกองทุนหลักประกันสุขภาพแห่งชาติ ปี 2561” เน้น 3 P คือ สร้างเสริม ป้องกัน และคุ้มครอง
วันนี้ (6 ตุลาคม 2560) ที่โรงแรมเซ็นทรา ศูนย์ราชการฯ ศ.คลินิกเกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ในฐานะประธานกรรมการหลักประกันสุขภาพแห่งชาติ (บอร์ด สปสช.) เปิดการประชุมชี้แจงหลักเกณฑ์การดำเนินงานและการบริหารกองทุนหลักประกันสุขภาพแห่งชาติ ปีงบประมาณ 2561 พร้อมปาฐกถาพิเศษ โดยมีผู้แทนจากหน่วยบริการที่ร่วมบริการระบบหลักประกันสุขภาพแห่งชาติจากสังกัดต่างๆ เข้าร่วม อาทิ กระทรวงสาธารณสุข กระทรวงศึกษาธิการ กระทรวงกลาโหม กรุงเทพมหานคร และองค์กรปกครองส่วนท้องถิ่น ตลอดจนหน่วยบริการเอกชนเข้าร่วม เพื่อทำความเข้าใจการดำเนินงานและบริหารจัดการกองทุนให้เป็นไปในทิศทางเดียวกัน
ศ.คลินิกเกียรติคุณ นพ.ปิยะสกล กล่าวว่า รัฐบาลได้ให้ความสำคัญและสนับสนุนการดำเนินงานระบบหลักประกันสุขภาพแห่งชาติ ได้จัดสรรงบประมาณอย่างต่อเนื่อง ในการดูแลประชาชนให้เข้าถึงการรักษาและบริการสาธารณสุขอย่างทั่วถึงด้วยความร่วมมือของทุกภาคส่วน ที่มุ่งสู่เป้าหมายเดียวกันคือ "ประชาชนสุขภาพดี เจ้าหน้าที่มีความสุข ระบบสุขภาพยั่งยืน" ในการจะบรรลุเป้าหมายที่ตั้งไว้ให้ยึดหลักการทำงานใน 2 ประเด็นใหญ่ คือ 1.ขอให้ร่วมกันหาวิธีที่ดีที่สุดในการแก้ปัญหา เพราะการทำงานเมื่อทำมาสักระยะหนึ่งอาจจะพบปัญหาในการทำงาน 2.ขอให้ยึดประชาชนเป็นหลักในการทำงาน ไม่แบ่งฝ่าย ใช้งบประมาณที่เป็นของประชาชนเพื่อประโยชน์สูงสุดของประชาชน
“การจะเปลี่ยนแปลงอะไรในระบบหลักประกันสุขภาพแห่งชาติ ต้องมีการหารือกันว่าเปลี่ยนแล้วได้ประโยชน์อะไร ซึ่งที่ผ่านมาทั้งฝ่ายที่จ่ายเงินและจัดบริการได้พูดคุยกันมากขึ้น เข้าใจและเอื้ออาทรกันมากขึ้น ที่สำคัญคือภาคประชาสังคมต้องเข้ามารับรู้และติดตามการทำงาน” ศ.คลินิก เกียรติคุณ นพ.ปิยะสกลกล่าว
สำหรับการดำเนินงาน ในปีงบประมาณ 2561 นี้ เน้นงานสร้างเสริม ป้องกัน และคุ้มครอง หรือ 3P : Promotion Prevention Protection ซึ่งการดำเนินงานจะประสบความสำเร็จได้ เจ้าหน้าที่ทุกฝ่ายมีความสุข มีความเข้าใจกัน ต้องขอความร่วมมือร่วมแรงร่วมใจจากทุกภาคส่วน
*******************************  6 ตุลาคม 2560

ที่มา : http://www.thaigov.go.th/news/contents/details/7216
