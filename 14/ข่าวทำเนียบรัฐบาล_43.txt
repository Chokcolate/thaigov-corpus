รัฐบาลไทย-ข่าวทำเนียบรัฐบาล-นายกรัฐมนตรีเยี่ยมชมแลนด์มาร์ค พญาศรีสัตตนาคราช สถานที่ท่องเที่ยวแห่งใหม่ของจังหวัดนครพนม

วันอังคารที่ 28 มีนาคม 2560
นายกรัฐมนตรีเยี่ยมชมแลนด์มาร์ค พญาศรีสัตตนาคราช สถานที่ท่องเที่ยวแห่งใหม่ของจังหวัดนครพนม
นายกรัฐมนตรีเยี่ยมชมแลนด์มาร์ค พญาศรีสัตตนาคราช สถานที่ท่องเที่ยวแห่งใหม่ของจังหวัดนครพนม
วันนี้ (27 มีนาคม 2560) เวลา 17.10  น. ณ บริเวณแลนด์มาร์ค  พญาศรีสัตตนาคราช  ตำบลโพธิ์ตาก อำเภอเมือง จังหวัดนครพนม พลเอก ประยุทธ์ จันทร์โอชา นายกรัฐมนตรีเยี่ยมชมสถานที่ท่องเที่ยวแห่งใหม่ของจังหวัดนครพนม คือ พญาศรีสัตตนาคราช  ซึ่งจังหวัดนครพนมได้พัฒนาให้เป็นศูนย์กลางการท่องเที่ยวในอนุภูมิภาคลุ่มน้ำโขง รวมถึงเพื่ออนุรักษ์วัฒนธรรมประเพณี และความเชื่อเรื่องพญานาคของชาวไทยและชาวลาวที่อาศัยอยู่ริมฝั่งแม่น้ำโขง พร้อมกันนี้ นายกรัฐมนตรีได้เยี่ยมชมศักยภาพการท่องเที่ยวริมแม่น้ำโขง โดยให้จังหวัดหากิจกรรมส่งเสริมการท่องเที่ยวเพิ่มเติม เพื่อดึงดูดนักท่องเที่ยวเข้ามาเที่ยวมากขึ้น อันจะส่งผลดีต่อเศรษฐกิจและรายได้จังหวัด
จากนั้น นายกรัฐมนตรีเดินทางต่อไปยังวัดมหาธาตุ ตำบลในเมือง เพื่อสักการะพระธาตุนครซึ่งเป็นพระธาตุประจำวันเกิดวันเสาร์ เพื่อความเป็นสิริมงคล ก่อนเดินทางกลับกรุงเทพมหานคร
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2678
