รัฐบาลไทย-ข่าวทำเนียบรัฐบาล-สธ.วางแผนแก้ปัญหาอัตรากำลังคนทั้งระบบ คาดเสนอต่อ คกก.อัตรากำลังด้านสุขภาพ ต.ค.60

วันพุธที่ 7 มิถุนายน 2560
สธ.วางแผนแก้ปัญหาอัตรากำลังคนทั้งระบบ คาดเสนอต่อ คกก.อัตรากำลังด้านสุขภาพ ต.ค.60
กระทรวงสาธารณสุขวางแผนแก้ปัญหาการบรรจุข้าราชการเป็น 2 ระยะ โดยเร่งเกลี่ยตำแหน่งจากที่ว่างและผู้เกษียณ ส่วนการแก้ปัญหาทั้งระบบได้จัดทำแผนภาระสุขภาพและเสนออัตรากำลังคนต่อคณะอนุกรรมการอัตรากำลังด้านสุขภาพแห่งชาติ ประมาณเดือนตุลาคม 2560
นายแพทย์สมศักดิ์ อรรฆศิลป์ รองปลัดกระทรวงสาธารณสุข ให้สัมภาษณ์ถึงความคืบหน้าการจัดทำกรอบอัตรากำลังของกระทรวงสาธารณสุขว่า ขณะนี้ได้วิเคราะห์กรอบอัตรากำลังทุกวิชาชีพ ของสำนักงานปลัดกระทรวงสาธารณสุข ทั้งหน่วยบริการและหน่วยบริหารในส่วนภูมิภาค พบจำนวนคน และอัตราข้าราชการที่บรรจุตามข้อกำหนดของคณะกรรมการกําหนดเป้าหมายและนโยบายกําลังคนภาครัฐ (คปร.) ยังไม่พอกับภาระงาน นอกจากนี้ ยังมีความเหลื่อมล้ำในการบรรจุซึ่งบางวิชาชีพมีการบรรจุแล้ว 100 เปอร์เซ็นต์ ในขณะที่บางวิชาชีพบรรจุไม่ถึงร้อยละ 20 ในส่วนนี้ได้วางแผนแก้ปัญหาเป็น 2 ระยะ ได้แก่ 1.ระยะสั้น จะเกลี่ยตำแหน่งโดยจะดูจากตำแหน่งที่ว่าง เพื่อให้ร้อยละการบรรจุของแต่ละวิชาชีพไม่ต่างกันมาก 2.ระยะยาวเกลี่ยตำแหน่งจากตำแหน่งที่เกษียณอายุราชการ
นายแพทย์สมศักดิ์กล่าวต่อว่า สำหรับการแก้ปัญหาทั้งระบบ ได้เตรียมจัดทำแผนภาระสุขภาพที่เป็นภาพรวมของประเทศทั้งหมด และภาระในส่วนของกระทรวงสาธารณสุข จากนั้นจึงกำหนดกำลังคน และยื่นต่อคณะอนุกรรมการอัตรากำลังด้านสุขภาพแห่งชาติ เพื่อให้ทราบถึงความต้องการบุคลากร และอัตรากำลัง ประมาณเดือนตุลาคม 2560 โดยจะมีการติดตามและหารือผู้ที่เกี่ยวข้องทุก 2 เดือน
สำหรับกลุ่มที่เคยเป็นพนักงานของรัฐ (ซึ่งขณะนี้เป็นข้าราชการหมดแล้ว) ที่มีความเหลื่อมล้ำในเรื่องการเยียวยาในกลุ่มลูกจ้างชั่วคราวกับกลุ่มพนักงานราชการแล้วทำให้เงินเดือนสูงกว่าพนักงานของรัฐ และอายุราชการช่วงที่เป็นพนักงานราชการไม่ได้ถูกนำมาคำนวณบำเหน็จบำนาญ กระทรวงสาธารณสุขจะดำเนินการแก้ปัญหาดังกล่าว โดยจะสำรวจจำนวนพนักงานของรัฐทั้งส่วนกลางและภูมิภาคอีกครั้ง คาดภายใน 2 สัปดาห์จะได้ข้อมูลที่ชัดเจนเพื่อยื่นให้ ก.พ. พร้อมกันนี้ จะประสานกับกระทรวงการคลังเรื่องการคำนวณบำเหน็จบำนาญ โดยจะติดตามความคืบหน้าทุกสัปดาห์ นายแพทย์สมศักดิ์ กล่าว
******************************** 7 มิถุนายน 2560

ที่มา : http://www.thaigov.go.th/news/contents/details/4345
