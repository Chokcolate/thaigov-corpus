รัฐบาลไทย-ข่าวทำเนียบรัฐบาล-รมว.ดิจิทัลฯ หารือรองผู้ว่าการมณฑลกวางตุ้ง เพิ่มมูลค่าการค้าระหว่างกัน

วันพุธที่ 26 กรกฎาคม 2560
รมว.ดิจิทัลฯ หารือรองผู้ว่าการมณฑลกวางตุ้ง เพิ่มมูลค่าการค้าระหว่างกัน
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) หารือทวิภาคีร่วมกับ นายลิน เฉาชุน (Mr.Lin Shaochun) รองผู้ว่าการมณฑลกวางตุ้ง พร้อมคณะนักธุรกิจจากมณฑลกวางตุ้งและฮ่องกง โดยทั้งสองฝ่ายได้มีการหารือเกี่ยวกับแนวทางการเป็นหุ้นส่วนทางยุทธศาสตร์ด้านเศรษฐกิจระหว่างไทยและจีน ซึ่งปัจจุบันมูลค่าทางการค้าระหว่างไทยกับมณฑลกวางตุ้งเพิ่มขึ้นเป็นอย่างมาก และฝ่ายจีนก็มีความต้องการที่จะผลักดันให้มูลค่าการค้าส่วนนี้เพิ่มมากขึ้น โดยมณฑลกวางตุ้งมีการพัฒนาด้านเศรษฐกิจไปอย่างรวดเร็ว นับตั้งแต่ปี  พ.ศ. 2551 จนได้รับการขนานนามว่าเป็น Manufacturing Power house ที่มีปัจจัยสำคัญมาจากนโยบายส่งเสริมให้ภาคเอกชนลงทุนในต่างประเทศโดยเฉพาะประเทศที่มีศักยภาพด้านต่างๆ รวมถึงประเทศไทย ซึ่งรัฐบาลไทยมีแผนสนับสนุนการลงทุนในเขตระเบียงเศรษฐกิจพิเศษภาคตะวันออก หรือ EEC และโครงการ Digital Park Thailand โดยจะกำหนดมาตรการต่างๆ เพื่อเป็นกลไกและเครื่องมือสำคัญในการส่งเสริมการลงทุน รวมทั้งความร่วมมือทางเศรษฐกิจระหว่างไทย-จีนต่อไป การหารือดังกล่าวมีขึ้น เมื่อวันที่ 17 กรกฎาคม 2560 ณ โรงแรมคอนราด ถนนวิทยุ กรุงเทพฯ
*************************************

ที่มา : http://www.thaigov.go.th/news/contents/details/5471
