รัฐบาลไทย-ข่าวทำเนียบรัฐบาล-​โฆษกสธ.แนะประชาชนเตรียมร่างกายให้พร้อมก่อนการเดินทางกลับหลังฉลองสงกรานต์

วันอาทิตย์ที่ 16 เมษายน 2560
​โฆษกสธ.แนะประชาชนเตรียมร่างกายให้พร้อมก่อนการเดินทางกลับหลังฉลองสงกรานต์
โฆษกกระทรวงสาธารณสุข ห่วงประชาชนที่เดินทางกลับจากฉลองช่วงสงกรานต์ อาจเกิดอาการอ่อนเพลีย แนะเตรียมพร้อมร่างกายก่อนการเดินทางกลับ พักผ่อนให้เพียงพอไม่ควรดื่มแอลกอฮอล์ ให้ดื่มน้ำอุ่นแทน ร่างกายจะฟื้นตัวเร็ว รวมทั้งคนที่ต้องขับรถ หากง่วง อย่าฝืน
โฆษกกระทรวงสาธารณสุข ห่วงประชาชนที่เดินทางกลับจากฉลองช่วงสงกรานต์ อาจเกิดอาการอ่อนเพลีย แนะเตรียมพร้อมร่างกายก่อนการเดินทางกลับ พักผ่อนให้เพียงพอ ไม่ควรดื่มแอลกอฮอล์ ให้ดื่มน้ำอุ่นแทน ร่างกายจะฟื้นตัวเร็ว รวมทั้งคนที่ต้องขับรถ หากง่วง อย่าฝืน ให้จอดพัก 15 นาที หรือเปลี่ยนคนอื่นขับ ป้องกันการเกิดอุบัติเหตุ
วันนี้(16 เมษายน 2560)นายแพทย์เกียรติภูมิ วงศ์รจิต รองปลัดกระทรวงสาธารณสุข และโฆษกกระทรวงสาธารณสุข กล่าวว่า ในช่วงเทศกาลสงกรานต์ ประชาชนดื่มเครื่องดื่มแอลกอฮอล์กันค่อนข้างมาก วันรุ่งขึ้นร่างกายอาจเกิดอาการอ่อนเพลีย หรือที่เรียกว่า เมาค้าง วิธีการแก้ไขอาการดังกล่าวและเป็นการเตรียมความพร้อมร่างกายก่อนทำงาน คือ ควรหยุดดื่มแอลกอฮอล์ และดื่มน้ำเปล่าในปริมาณที่มากขึ้น เพื่อช่วยให้อวัยวะต่างๆ ในร่างกายทำงานดี นอกจากนี้ ควรดื่มเครื่องดื่มที่อุ่น เช่น น้ำอุ่น หรืออาหารอุ่นๆ ที่ย่อยง่าย เช่น โจ๊ก ข้าวต้ม รวมทั้งรับประทานอาหารให้พอเหมาะ ครบ 5 หมู่
สำหรับผู้ที่ดื่มติดต่อกันหลายวัน อาจมีอาการอดนอนสะสม ทำให้สมองตื้อ อ่อนเพลีย ซึ่งเสี่ยงต่อการหลับในทำให้เกิดอุบัติเหตุง่าย แนะก่อนเดินทางกลับให้เตรียมตัวล่วงหน้า โดยเฉพาะผู้ที่ทำหน้าที่ขับรถต้องพักผ่อนให้เพียงพออย่างน้อยเป็นเวลา 8 ชั่วโมง เพื่อลดอาการอ่อนเพลียที่เกิดจากฤทธิ์ของแอลกอฮอล์และให้ร่างกายได้พักผ่อนอย่างเต็มที่ ทั้งนี้สัญญาณเตือนของอาการง่วงนอนหลับในมี8 ข้อสำคัญ 1.หาวบ่อยและหาวต่อเนื่อง 2.ใจลอยไม่มีสมาธิ 3.รู้สึกเหนื่อยล้า หงุดหงิด กระวนกระวาย 4.จำไม่ได้ว่าขับรถผ่านอะไรมาเมื่อ 2-3 กิโลเมตรที่ผ่านมา 5.รู้สึกหนักหนังตา ตาปรือ ลืมตาไม่ขึ้น มองเห็นภาพไม่ชัด6.รู้สึกมึน หนักศีรษะ 7.ขับรถส่ายไปส่ายมาหรือออกนอกเส้นทาง 8.มองข้ามสัญญาณไฟและป้ายจราจร หากมีอาการเหล่านี้ควรจอดพักประมาณ 15 นาทีก่อนขับรถต่อ ล้างหน้า ดื่มเครื่องดื่มที่ให้ความสดชื่นแก่ร่างกาย หรือเปลี่ยนคนอื่นขับ เพื่อป้องกันการเกิดอุบัติเหตุ และให้คาดเข็มขัดนิรภัยทุกครั้ง ส่วนผู้ที่ใช้รถจักรยานยนต์ทั้งผู้ขับขี่และซ้อนท้าย ให้สวมหมวกกันน็อคทุกครั้ง ส่วนผู้ที่มีโรคประจำตัวต้องเตรียมยาให้พร้อมสำหรับการเดินทาง

ที่มา : http://www.thaigov.go.th/news/contents/details/3089
