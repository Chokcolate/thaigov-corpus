รัฐบาลไทย-ข่าวทำเนียบรัฐบาล-รองปลัดแรงงาน ‘ย้ำ’ นบก. ต้องซื่อสัตย์ สุจริต เที่ยงธรรม พัฒนาตนเองในทุกด้าน

วันอังคารที่ 26 ธันวาคม 2560
รองปลัดแรงงาน ‘ย้ำ’ นบก. ต้องซื่อสัตย์ สุจริต เที่ยงธรรม พัฒนาตนเองในทุกด้าน
รองปลัดแรงงาน เน้นย้ำ นักบริหารแรงงานระดับกลาง (นบก.) ต้องปฏิบัติงานด้วยความซื่อสัตย์ สุจริต เที่ยงธรรม เพื่อให้บรรลุเป้าหมายของการทำงาน พัฒนาตนเองด้วยการแสวงหาความรู้ในทุกๆ ด้าน พัฒนางานในหน้าที่รับผิดชอบอย่างต่อเนื่อง
วันนี้ (26 ธ.ค. 60) นายจรินทร์  จักกะพาก ปลัดกระทรวงแรงงาน มอบหมายให้ นางเพชรรัตน์ สินอวย รองปลัดกระทรวงแรงงาน เป็นประธานปิดการฝึกอบรมหลักสูตรนักบริหารแรงงานระดับกลาง (นบก.)  รุ่นที่ 17 ณ ห้องดินแดง โรงแรมปริ้นส์ตัน พาร์ค สวีท โดย รองปลัดกระทรวงแรงงาน กล่าวว่า “การฝึกอบรมหลักสูตรนักบริหารแรงงานระดับกลาง หรือ นบก. เป็นหลักสูตรที่สำคัญหลักสูตรหนึ่งของสำนักงานปลัดกระทรวงแรงงานที่มุ่งเน้นการพัฒนานักบริหารระดับกลางให้มีภาวะผู้นำที่มีความรู้ ความสามารถ ทักษะ และสมรรถนะ    ในด้านการบริหารอย่างถูกต้อง เหมาะสม และสอดคล้องกับสภาวการณ์ที่เปลี่ยนแปลงอยู่ตลอดเวลา มีความพร้อมสำหรับการก้าวสู่ผู้บริหารในระดับนโยบายได้อย่างมีประสิทธิภาพ ในการบริหารงานนั้นมักจะประสบปัญหาและอุปสรรคต่างๆ เพราะฉะนั้นนักบริหารที่ดีจึงต้องมีจิตใจเข้มแข็ง อดทน เสียสละ ทุ่มเท มุ่งปฏิบัติงานด้วยความซื่อสัตย์ สุจริต และเที่ยงธรรม เพื่อให้บรรลุเป้าหมายของการทำงาน ประกอบกับในปัจจุบันสังคมมีการเปลี่ยนแปลงอย่างรวดเร็ว ความก้าวหน้าทางเทคโนโลยีก่อให้เกิดความรู้ใหม่ๆ อย่างกว้างขวาง ดังนั้นข้าราชการทุกคนจึงควรที่จะพัฒนาตนเองด้วยการแสวงหาความรู้ในทุกๆ ด้าน เพื่อพัฒนาตนเองและพัฒนางานในหน้าที่รับผิดชอบอย่างต่อเนื่อง”
การฝึกอบรมหลักสูตรนักบริหารแรงงานระดับกลาง (นบก.) รุ่นที่ 17 ประกอบด้วย ข้าราชการประเภทวิชาการ ระดับชำนาญการของสำนักงานปลัดกระทรวงแรงงานในส่วนกลาง ส่วนภูมิภาค และสำนักงานรัฐมนตรี จำนวน 40 คน แบ่งเป็นข้าราชการในส่วนกลาง จำนวน 14 คน ส่วนภูมิภาค 25 คน และสำนักงานรัฐมนตรี จำนวน 1 คน การฝึกอบรมเริ่มตั้งแต่วันที่ 12 ธันวาคม 2560 จนถึงวันนี้ รวมระยะเวลาตลอดหลักสูตร จำนวน 15 วัน
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
26 ธันวาคม 2560

ที่มา : http://www.thaigov.go.th/news/contents/details/9030
