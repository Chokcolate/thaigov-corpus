รัฐบาลไทย-ข่าวทำเนียบรัฐบาล-ยธ. สร้างพลังองค์กรสู่การขับเคลื่อนกระบวนการยุติธรรมเด็กและเยาวชน

วันพฤหัสบดีที่ 21 กันยายน 2560
ยธ. สร้างพลังองค์กรสู่การขับเคลื่อนกระบวนการยุติธรรมเด็กและเยาวชน
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม บรรยายพิเศษในหัวข้อ “การสร้างพลังองค์กรสู่การขับเคลื่อนกระบวนการยุติธรรมเด็กและเยาวชน”
เมื่อวันพุธที่ ๒๐ กันยายน ๒๕๖๐ เวลา ๑๐.๐๐ น.
ณ โรงแรมเซนทรา ศูนย์ราชการและคอนเวนชั่นเซนเตอร์ แจ้งวัฒนะ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
บรรยายพิเศษในหัวข้อ “การสร้างพลังองค์กรสู่การขับเคลื่อนกระบวนการยุติธรรมเด็กและเยาวชน”
โดยมี นายสหการณ์ เพ็ชรนรินทร์ รองอธิบดีกรมพินิจและคุ้มครองเด็กและเยาวชน
ผู้บริหารระดับสูง ผู้อำนวยการศูนย์ฝึก/สถานพินิจทั่วประเทศ
ข้าราชการและเจ้าหน้าที่ในสังกัดกรมพินิจและคุ้มครองเด็กและเยาวชน เข้าร่วม
ในการนี้ ปลัดกระทรวงยุติธรรม ได้ให้แนวทางการสร้างพลังองค์กรของกรมพินิจฯ ดังนี้
๑. การขับเคลื่อนงานยุติธรรมในแต่ละพื้นที่มีความแตกต่างกัน จึงต้องวิเคราะห์สภาพปัญหา และสถานการณ์ด้านการอำนวยความยุติธรรมในพื้นที่ เพื่อนำมาแก้ไขปัญหาให้ตรงกับความต้องการของประชาชน กระทรวงยุติธรรม ได้ผลักดันการดำเนินงานของคณะกรรมการพัฒนาการบริหารงานยุติธรรมระดับจังหวัด (กพยจ.)  เพื่อทำให้ประชาชนได้เข้าถึงกระบวนการยุติธรรม ซึ่งขณะนี้ดำเนินการได้เกือบครบทุกจังหวัดทั่วประเทศ รวมทั้งการทำงานร่วมกันระหว่างหน่วยงานในกระบวนการยุติธรรมกับชุมชน หรือที่เรียกว่า “ยุติธรรมชุมชน” โดยกรมพินิจฯ มีกรรมการสงเคราะห์เด็กและเยาวชนฯ ซึ่งช่วยเหลือกรมฯ ในการทำงานด้านเด็กฯ ดังนั้น  การเชื่อมโยงการทำงานระหว่างคณะกรรมการสงเคราะห์กับชุมชน อาจต้องมีการสร้างกลไกการทำงานใหม่ๆ อาทิสรรหากรรมการสงเคราะห์ให้มาจากหลายอำเภอ เพื่อให้การทำงานในพื้นที่เกิดประสิทธิผลมากขึ้น
๒. การพัฒนาองค์กรต้องมีการกำหนดตัวชี้วัดและค่าเป้าหมายที่มีมาตรฐาน เพื่อนำไปปรับปรุงมาตรฐานการทำงานขององค์กรและบุคลากร รวมทั้งมีการประเมินผลการปฏิบัติงาน การสร้างระบบการติดตามประเมินผล และขอให้ติดตามมาตรฐานของโลก เพื่อนำไปสู่การสร้างมาตรฐานและพัฒนางานให้มีประสิทธิภาพมากยิ่งขึ้น
๓. บุคลากรของกรมพินิจฯ ต้องไม่ใช้ความรุนแรงกับเด็กและเยาวชน และปราศจากการทุจริตคอรัปชั่น ในด้านการพัฒนาบุคลากร เน้นการ บูรณาการร่วมกันระหว่างกรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ เพื่อถ่ายทอดประสบการณ์รวมทั้งแลกเปลี่ยนองค์ความรู้ร่วมกัน อาทิ หลักสูตรการฝึกอบรมต่าง ๆ นอกจากนี้ ให้มีการสับเปลี่ยน หมุนเวียนให้บุคลากรไปปฏิบัติงานในหน้าที่อื่น เพื่อพัฒนาศักยภาพบุคลากร และสร้างทักษะความสามารถในงานที่มีความหลากหลาย
๔. สำหรับในปีงบประมาณ ๒๕๖๑ กระทรวงยุติธรรม มีเป้าหมายสร้าง Business United เพื่อพัฒนาผลิตภัณฑ์จากฝีมือเด็กและเยาวชนให้ตรงกับความต้องการของตลาด รวมทั้งการบริหารจัดการระบบฐานข้อมูลระหว่างในภาพรวมของกระทรวงฯ หรือในกลุ่มภารกิจด้านพัฒนาพฤตินิสัย ซี่งประกอบด้วย กรมคุมประพฤติ กรมพินิจและคุ้มครองเด็กและเยาวชน และกรมราชทัณฑ์ ตลอดจนการนำเทคโนโลยี Internet of Thing (IOT) เพื่อปรับใช้ในการติดตาม ควบคุมเด็กและเยาวชนภายในศูนย์ฝึก/สถานพินิจฯ ซึ่งในอนาคตจะมีการพัฒนาไปใช้ในการควบคุมผู้ถูกคุมความประพฤติและผู้ต้องขังในเรือนจำ
๕. การสร้างระบบและกระบวนการดูแล แก้ไขเด็กและเยาวชนที่อยู่ในความดูแลของกรมพินิจและคุ้มครองเด็กและเยาวชนที่มีประสิทธิผล เพื่อลดการกระทำผิดซ้ำของเด็กและเยาวชน
๖. ผลักดันแนวคิด “ศูนย์ฝึกเฉพาะทาง” ในการดูแลผู้กระทำความผิดที่เป็นเด็กและเยาวชนเฉพาะกลุ่ม เช่น ศูนย์ฝึกฯ ด้านจิตเวช

ที่มา : http://www.thaigov.go.th/news/contents/details/6842
