รัฐบาลไทย-ข่าวทำเนียบรัฐบาล-เลขาธิการนายกรัฐมนตรียืนยันจะเร่งติดตามหาผู้กระทำผิดคดีน.ส. โทโมโกะ คาวาชิตะ เข้าสู่กระบวนการยุติธรรม

วันศุกร์ที่ 1 ธันวาคม 2560
เลขาธิการนายกรัฐมนตรียืนยันจะเร่งติดตามหาผู้กระทำผิดคดีน.ส. โทโมโกะ คาวาชิตะ เข้าสู่กระบวนการยุติธรรม
เลขาธิการนายกรัฐมนตรียืนยันจะเร่งติดตามหาผู้กระทำผิดคดีน.ส. โทโมโกะ คาวาชิตะ เข้าสู่กระบวนการยุติธรรม
เลขาธิการนายกรัฐมนตรียืนยันรัฐบาลและนรม.ให้ความสำคัญกับคดี น.ส.โทโมโกะ คาวาชิตะ และได้กำชับให้ดีเอสไอผู้รับผิดชอบคดีเร่งติดตามหาผู้กระทำผิดเข้าสู่กระบวนการยุติธรรม
วันนี้ (1 ธ.ค. 2560) เวลา 13.30 น. นายชิโร ซะโดะชิมะ (Mr. Shiro Sadoshima) เอกอัครราชทูตญี่ปุ่นประจำประเทศไทย นำบิดา มารดา นางสาวโทโมโกะ คาวาชิตะ และคณะ เข้าเยี่ยมคารวะ พลเอก วิลาศ อรุณศรี เลขาธิการนายกรัฐมนตรี  โดยมีพ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ)  ร่วมหารือความคืบหน้าคดีการเสียชีวิตของนางสาว โทโมโกะ คาวาชิตะ ณ ห้องโดมทอง ตึกไทยคู่ฟ้า ทำเนียบรัฐบาล
พ.ต.อ.ไพสิฐ วงศ์เมือง อธิบดีกรมสอบสวนคดีพิเศษ (ดีเอสไอ) แถลงข่าวต่อสื่อมวลชนภายหลังการหารือถึงความคืบหน้าในการติดตามคดีว่า กรมสอบสวนคดีพิเศษได้รับเป็นคดีพิเศษแล้วตั้งแต่ปี 2556 และได้ดำเนินการกระบวนการติดตามและสืบสวน ทั้งการตรวจพบสารพันธุกรรม (DNA) ของผู้ต้องสงสัยจากวัตถุพยานที่บริเวณศพของ น.ส. โทโมโกะ คาวาชิตะ โดยเจ้าหน้าที่ได้ตรวจเปรียบเทียบ DNA จากวัตถุพยาน กับ DNA ผู้ต้องสงสัยทั้งในพื้นที่และนอกพื้นที่เกิดเหตุแล้วกว่า 300 ราย แต่ทั้งนี้ยังไม่พบว่าตรงกับบุคคลใดในพื้นที่  ทั้งนี้ รัฐบาลและกรมสอบสวนคดีพิเศษมิได้นิ่งนอนใจ พยายามทำทุกวิถีทางเพื่อนำตัวผู้กระทำผิดมาสู่กระบวนการยุติธรรม โดยเลขาธิการนายกรัฐมนตรีได้แจ้งต่อครอบครัวน.ส. โทโมโกะ  คาวาชิตะว่า นายกรัฐมนตรีขอแสดงความเสียใจกับบิดามารดาของ น.ส.โทโมโกะและให้ความสำคัญกับคดีนี้เป็นอย่างยิ่ง โดยกำชับให้หน่วยงานที่เกี่ยวข้องดูแลคดีนี้อย่างใกล้ชิด และมีการแลกเปลี่ยนข้อมูลกับสถานเอกอัครราชทูตญี่ปุ่นประจำประเทศไทยอย่างต่อเนื่อง รัฐบาลไทยมีความตั้งใจที่จะร่วมมือกับทุกฝ่ายในการเร่งรัดคลี่คลายคดีนี้อย่างดีที่สุด
อธิบดีกรมสอบสวนคดีพิเศษยังกล่าวในส่วนของการประชาสัมพันธ์เพิ่มเติมว่า เลขาธิการนายกรัฐมนตรีขอให้กรมประชาสัมพันธ์ทำการประชาสัมพันธ์ โดยสามารถแจ้งเบาะแสกับเจ้าหน้าที่ ตำรวจ หรือแจ้งผ่านเว็บไซต์ของกรมสอบสวนคดีพิเศษ  ทั้งนี้ ได้มีการเพิ่มรางวัลนำจับแก่ผู้ให้ข้อมูลที่นำไปสู่การนำจับผู้กระทำความผิด จาก ทางการไทย 1,500,000 บาท และจากครอบครัวน.ส.โทโมโกะ เพิ่มให้อีก100,000บาท รวมเป็นเงินรางวัลทั้งสิ้น 1,600,000 บาท
อนึ่ง น.ส. โทโมโกะ คาวาชิตะ นักท่องเที่ยวชาวญี่ปุ่น ถูกคนร้ายฆาตกรรมในเขตอุทยานประวัติศาสตร์สุโขทัย เมื่อวันที่ 25 พ.ย. 2550  และกรมสอบสวนคดีพิเศษได้รับเป็นคดีพิเศษที่ 188/ 2556 ตั้งแต่ปี 2556

ที่มา : http://www.thaigov.go.th/news/contents/details/8492
