รัฐบาลไทย-ข่าวทำเนียบรัฐบาล-ปลัด สธ. เปิดคลินิกหมอครอบครัวที่ จ.กาญจนบุรี ดูแลประชาชนใกล้ชิดตามแนวเวชศาสตร์ครอบครัว เหมาะกับบริบทในพื้นที่

วันจันทร์ที่ 24 กรกฎาคม 2560
ปลัด สธ. เปิดคลินิกหมอครอบครัวที่ จ.กาญจนบุรี ดูแลประชาชนใกล้ชิดตามแนวเวชศาสตร์ครอบครัว เหมาะกับบริบทในพื้นที่
ปลัดกระทรวงสาธารณสุข เปิดคลินิกหมอครอบครัวเครือข่ายโรงพยาบาลมะการักษ์ ประชาชนเข้าถึงบริการพื้นฐานที่จำเป็นได้สะดวก รวดเร็ว ไม่ไปแออัดรอรับบริการในโรงพยาบาลขนาดใหญ่
มีแพทย์เวชศาสตร์ครอบครัวและทีมสหวิชาชีพ ดูแลประชาชน ตามแนวคิด “บริการทุกคน ทุกอย่าง ทุกที่ ทุกเวลา ด้วยเทคโนโลยี”
วันนี้ (24 กรกฎาคม 2560) นายแพทย์โสภณ  เมฆธน ปลัดกระทรวงสาธารณสุข ปลัดกระทรวงสาธารณสุข และนายจิรชัย มูลทองโร่ย  ปลัดสำนักนายกรัฐมนตรี ร่วมพิธีเปิด คลินิกหมอครอบครัว (Primary Care Cluster : PCC) ที่ศูนย์แพทย์เฉลิมพระเกียรติ 80 พรรษา เทศบาลเมืองท่าเรือพระแท่น อ.ท่ามะกา จ.กาญจนบุรี และให้สัมภาษณ์ว่า รัฐบาลมีนโยบายการปฏิรูประบบบริการสาธารณสุข ให้มีระบบการแพทย์ปฐมภูมิที่มีแพทย์เวชศาสตร์ครอบครัวดูแลประชาชนในสัดส่วนที่เหมาะสม โดยเฉพาะการพัฒนาระบบบริการปฐมภูมิที่ครอบคลุมทุกมิติ ทั้งการรักษา ส่งเสริม ป้องกัน ฟื้นฟูสภาพ ตลอดจนพัฒนาคุณภาพชีวิตของประชาชนกลุ่มเป้าหมายและครอบครัว เสมือนเป็นเพื่อนสนิทหรือญาติของครอบครัว เพื่อให้ประชาชนเข้าถึงบริการพื้นฐานที่จำเป็นได้สะดวก รวดเร็ว ไม่ไปแออัดรอรับบริการในโรงพยาบาลขนาดใหญ่ มีแพทย์เวชศาสตร์ครอบครัวและทีมสหวิชาชีพ ดูแลประชาชน 10,000 คน/1 ทีม ภายในระยะเวลา 10 ปี จะมีทีมหมอครอบครัว 6,500 ทีม ดูแลสุขภาพให้กับคนไทยทุกคน แบบองค์รวมทุกกลุ่มวัยตามแนวทางเวชศาสตร์ครอบครัว
สำหรับคลินิกหมอครอบครัวเครือข่ายโรงพยาบาลมะการักษ์ ศูนย์แพทย์เฉลิมพระเกียรติ 80 พรรษา เทศบาลเมืองท่าเรือพระแท่น อ.ท่ามะกา จ.กาญจนบุรี เริ่มดำเนินการตั้งแต่วันที่ 1  พฤษภาคม  2560 ดูแลประชากรทั้งหมด  34,483 คน โดยทีมแพทย์เวชศาสตร์ครอบครัวและสหวิชาชีพ 3 ทีม ให้บริการตรวจรักษาโรคทั่วไป บริการทันตกรรม คลินิกสุขภาพเด็กดี งานกายภาพบำบัดฟื้นฟูสุขภาพ บริการแพทย์แผนไทย เยี่ยมบ้านผู้สูงอายุติดบ้านติดเตียง ผู้พิการ และมีระบบส่งต่อระหว่างคลินิกหมอครอบครัวกับโรงพยาบาลมะการักษ์ พร้อมทั้งเชื่อมโยงข้อมูลในระบบสารสนเทศเดียวกัน ตามแนวคิด “บริการทุกคน ทุกอย่าง ทุกที่ ทุกเวลา ด้วยเทคโนโลยี”  ส่งผลให้ประชาชนได้รับบริการที่สะดวก  รวดเร็วและเท่าเทียมกัน ประหยัดค่าใช้จ่ายในการเดินทาง ประชาชนทุกกลุ่มวัยได้รับบริการด้านส่งเสริม ป้องกัน รักษาและฟื้นฟูจากสหวิชาชีพ ทำให้ประชาชนสุขภาพดี “ประชาชนอุ่นใจ มีญาติทั่วไทยเป็นทีมหมอครอบครัว”
นอกจากนี้ ยังเตรียมเปิดคลินิกหมอครอบครัวเครือข่ายโรงพยาบาลมะการักษ์  อีก 3 แห่งโดย ในปี 2561  ตั้งที่โรงพยาบาลส่งเสริมสุขภาพตำบลบ้านพระแท่น ปี 2563 ตั้งที่โรงพยาบาลส่งเสริมสุขภาพตำบลบ้านโพธิ์เย็น และปี 2564  ตั้งที่โรงพยาบาลส่งเสริมสุขภาพตำบลบ้านหวายเหนียว เพื่อให้ประชาชนเข้าถึงบริการพื้นฐานที่จำเป็นได้สะดวก รวดเร็ว ไม่ไปแออัดรอรับบริการในโรงพยาบาลขนาดใหญ่
************************* 24 กรกฎาคม 2560

ที่มา : http://www.thaigov.go.th/news/contents/details/5423
