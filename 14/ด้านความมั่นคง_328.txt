รัฐบาลไทย-ข่าวทำเนียบรัฐบาล-“บิ๊กบี้”เปิดงานครบ 24 ปี ก.แรงงาน มอบโล่ ผู้ทำคุณประโยชน์ ผู้เกษียณ  อสร.ดีเด่น และผู้รับงานไปทำที่บ้าน

วันศุกร์ที่ 22 กันยายน 2560
“บิ๊กบี้”เปิดงานครบ 24 ปี ก.แรงงาน มอบโล่ ผู้ทำคุณประโยชน์ ผู้เกษียณ  อสร.ดีเด่น และผู้รับงานไปทำที่บ้าน
รมว.แรงงาน เปิดงานวันคล้ายวันสถาปนา ‘24 ปีของกระทรวงแรงงาน สู่แรงงานสร้างสรรค์
ด้วยพลังปัญญา’ มอบโล่ประกาศเกียรติคุณผู้ทำคุณประโยชน์ด้านแรงงาน ผู้เกษียณอายุราชการ อสร.ดีเด่น และโล่รางวัลกลุ่มผู้รับงานไปทำที่บ้าน
พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานในพิธีเนื่องในโอกาสคล้ายวันสถาปนาครบรอบปีที่ 24 ของกระทรวงแรงงาน เริ่มด้วยพิธีถวายภัตตาหารเช้าแด่พระสงฆ์ 9 รูป พิธีสักการะ
พระพุทธสุทธิธรรมบพิตรและพระพุทธชินราช พิธีพราหมณ์ สักการะศาลพระภูมิชัยมงคลและศาลท้าวมหาพรหมเทวฤทธิ์ โดยเป็นประธานในพิธีเปิดงานภายใต้ชื่อ ‘24 ปี กระทรวงแรงงาน สู่แรงงานสร้างสรรค์ด้วยพลังปัญญา’ พร้อมรับมอบกระเช้าแสดงความยินดีเนื่องในโอกาสคล้ายวันสถาปนากระทรวงแรงงาน ครบรอบ 24 ปี จากหน่วยงานต่างๆ ณ บริเวณชั้นล่างอาคารกระทรวงแรงงาน
จากนั้น รัฐมนตรีว่าการกระทรวงแรงงาน เป็นประธานในพิธีมอบโล่ประกาศเกียรติคุณผู้ทำคุณประโยชน์ด้านแรงงาน จำนวน 26 ราย มอบโล่ประกาศเกียรติคุณผู้เกษียณอายุราชการประจำปี 2560 จำนวน 162 ราย มอบโล่ประกาศเกียรติคุณแก่อาสาสมัครแรงงานดีเด่น (อสร.) จำนวน 9 ราย มอบรางวัลผู้ชนะการประกวดกลุ่มผู้รับงานไปทำที่บ้านที่กู้เงินกองทุนเพื่อผู้รับงานไปทำที่บ้านดีเด่น จำนวน 6 ราย ณ ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน โดยได้กล่าวแสดงความยินดีแก่ผู้เข้ารับรางวัลว่า กระทรวงแรงงานมีขอบเขตงานกว้างขวาง จำเป็นอย่างยิ่งต้องอาศัยความร่วมมือจากทุกฝ่าย โดยเฉพาะภาคเอกชนซึ่งมีบทบาทสำคัญที่ช่วยให้ภารกิจของกระทรวงแรงงานในด้านการพัฒนาฝีมือแรงงาน ส่งเสริมและขยายโอกาสการมีงานทำ การคุ้มครองดูแลให้แรงงานมีความมั่นคงและปลอดภัยในการทำงาน สำเร็จลุล่วงตามวัตถุประสงค์ สำหรับข้าราชการและลูกจ้างประจำที่เกษียณอายุราชการ ถือว่าได้แสดงให้เห็นถึงการปฏิบัติหน้าที่อย่างครบถ้วนสมบูรณ์ ก่อให้เกิดประโยชน์ที่สูงยิ่งควรแก่การยกย่องสรรเสริญ และสมควรที่จะได้รับการจดจำและยึดถือเป็นแบบอย่างในการปฏิบัติหน้าที่ เพื่อก่อให้เกิดประโยชน์สูงสุดแก่ประเทศชาติและประชาชน
รัฐมนตรีว่าการกระทรวงแรงงาน กล่าวต่อว่า ภารกิจของกระทรวงแรงงานมีความหลากหลายด้านนับตั้งแต่การพัฒนาฝีมือแรงงาน การจัดหางาน การสร้างหลักประกันทางสังคม การให้ความคุ้มครองเพื่อให้ได้สิทธิประโยชน์ตามที่กฎหมายแรงงานกำหนด การป้องกันปัญหาเรื่องแรงงานต่างด้าว ปัญหายาเสพติด รวมทั้งปัญหาการค้ามนุษย์ ซึ่งสิ่งต่างๆ เหล่านี้เป็นความเกี่ยวพันกับความกินดีอยู่ดีของพี่น้องประชาชนในทุกพื้นที่ การเสียสละและความมุ่งมั่นอุทิศตนเพื่อปฏิบัติหน้าที่ของทุกคน จึงมีส่วนสำคัญยิ่งที่เข้ามาช่วยเป็นแรงผลักดันภารกิจของกระทรวงแรงงานให้บรรลุความสำเร็จตามเป้าหมาย
ปัจจุบันกระทรวงแรงงาน มีการแต่งตั้งผู้มีจิตอาสา เป็น “อาสาสมัครแรงงาน” เพื่อทำหน้าที่เสมือนตัวแทนของกระทรวงในการประสานการให้บริการด้านแรงงานแก่ประชาชนในพื้นที่อย่างทั่วถึงมาตั้งแต่ปี 2549 และได้ขยายจำนวนมากขึ้นจนครอบคลุมครบทุกตำบลทั่วประเทศ ปัจจุบันมีอาสาสมัครแรงงาน จำนวน 17,932 คน โดยเป็นอาสาสมัครแรงงานที่ได้รับค่าตอบแทนระดับตำบล 7,255 คน และเป็นเครือข่ายอาสาสมัครแรงงาน จำนวน 10,677 คน
-----------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
สมภพ ศีลบุตร - ภาพ/
22 กันยายน 2560
‘24 ปี กระทรวงแรงงาน สู่แรงงานสร้างสรรค์ ด้วยพลังปัญญา’

ที่มา : http://www.thaigov.go.th/news/contents/details/6901
