รัฐบาลไทย-ข่าวทำเนียบรัฐบาล-รัฐบาลพร้อมรับฟังข้อเรียกร้องเครือข่ายประชาชนและนักวิชาการ วอนอย่ากระทำการฝ่าฝืนกฎหมาย ก่อความไม่สงบในบ้านเมือง ชี้ให้ความสำคัญกับทุกปัญหา ย้ำหลายเรื่องดีขึ้นกว่าในอดีตมาก

วันจันทร์ที่ 22 มกราคม 2561
รัฐบาลพร้อมรับฟังข้อเรียกร้องเครือข่ายประชาชนและนักวิชาการ วอนอย่ากระทำการฝ่าฝืนกฎหมาย ก่อความไม่สงบในบ้านเมือง ชี้ให้ความสำคัญกับทุกปัญหา ย้ำหลายเรื่องดีขึ้นกว่าในอดีตมาก
รัฐบาลพร้อมรับฟังข้อเรียกร้องเครือข่ายประชาชนและนักวิชาการ วอนอย่ากระทำการฝ่าฝืนกฎหมาย ก่อความไม่สงบในบ้านเมือง ชี้ให้ความสำคัญกับทุกปัญหา ย้ำหลายเรื่องดีขึ้นกว่าในอดีตมาก
วันนี้ (20 มกราคม 2561) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่เครือข่ายประชาชนและนักวิชาการ People Go Network Forum จัดกิจกรรม We Walk เดินมิตรภาพ จากม.ธรรมศาสตร์ศูนย์รังสิตไปยังจ.ขอนแก่น เพื่อให้ประชาชนแสดงความคิดเห็นต่อนโยบายรัฐ 4 ประเด็นหลัก คือ ปัญหาทรัพยากรสิ่งแวดล้อม เกษตรทางเลือก หลักประกันสุขภาพ และการใช้สิทธิเสรีภาพ ซึ่งเจ้าหน้าที่ตำรวจได้เข้าควบคุมสถานการณ์ตามกฎหมายแล้ว ว่า
“พลเอก ประยุทธ์ จันทร์โอชา นายกรัฐมนตรี มีความห่วงใยในสวัสดิภาพของผู้ชุมนุม จึงได้กำชับให้เจ้าหน้าที่ใช้ความระมัดระวังในการดำเนินการ และย้ำว่ารัฐบาลพร้อมรับฟังข้อเสนอ โดยขอให้รวบรวมข้อมูลและส่งมายังรัฐบาล น่าจะเหมาะสมกว่า เพราะอาจลุกลามเป็นความขัดแย้ง ขึ้นมาอีก”
นอกจากนี้ รัฐบาลมีความกังวลเกี่ยวกับความปลอดภัยของผู้ชุมนุม เนื่องจากเป็นการเดินทางระยะไกลหลายร้อยกิโลเมตร ซึ่งเจ้าหน้าที่ตำรวจไม่สามารถจะดูแลรักษาความปลอดภัยได้ตลอดเส้นทางอย่างแน่นอน หากเกิดเหตุการณ์แทรกซ้อนขึ้นมา จะทำให้เกิดปัญหาได้
ทั้งนี้ ยืนยันว่าข้อเรียกร้องทุกประการของผู้ชุมนุม เป็นสิ่งที่รัฐบาลให้ความสำคัญมาโดยตลอด ซึ่งหลายเรื่องดีขึ้นกว่าในอดีตมาก โดยรัฐบาลได้ดำเนินการอย่างจริงจังหลายด้าน เช่น ด้านทรัพยากรธรรมชาติ มีการปราบปรามและหยุดยั้งการทำลายทรัพยากรธรรมชาติ ฟื้นฟูป่าเสื่อมโทรมในพื้นที่สูงชัน จัดทำแนวเขตที่ดินป่าไม้ จัดสรรที่ดินทำกินให้แก่ผู้ยากไร้เพื่อให้คนอยู่ร่วมกับป่า จัดการขยะมูลฝอยและของเสียอันตราย ลดปัญหาสภาวะโลกร้อนและก๊าซเรือนกระจก แก้ไขกฎหมายด้านทรัพยากรธรรมชาติและสิ่งแวดล้อม ฯลฯ
ด้านการเกษตร ส่งเสริมเกษตรแปลงใหญ่ แจกจ่ายเมล็ดพันธุ์ เพื่อช่วยลดต้นทุน เพิ่มผลผลิต สร้างรายได้ ให้เกษตรกร ส่งเสริมเกษตรอินทรีย์และเกษตรทางเลือกตามแนวทางศาสตร์พระราชา สนับสนุนให้เกษตรกรลดการปลูกพืชเชิงเดี่ยวทำเกษตรแบบผสมผสาน และส่งเสริมการรวมกลุ่มเพื่อสร้างความเข้มแข็ง ผลักดันให้เกษตรกรเป็น Smart farmer ใช้เทคโนโลยีและนวัตกรรมในการผลิต ฯลฯ
ด้านหลักประกันสุขภาพ สนับสนุนค่าใช้จ่ายรายหัวให้กับโรงพยาบาลของรัฐเพื่อให้สอดคล้องกับจำนวนประชาชนที่เข้ารับบริการสาธารณสุขเพิ่มขึ้นอย่างต่อเนื่อง โดยในปี 2561 กองทุนหลักประกันสุขภาพแห่งชาติได้รับการจัดสรรงบประมาณ เป็นจำนวนเงิน 128,533 ลบ. เพิ่มขึ้นจากปีก่อน ๆ โดยประชาชนยังคงได้รับสิทธิเช่นเดิม และได้รับเพิ่มขึ้นอีก คือ ค่าบริการวัคซีนมะเร็งปากมดลูก ค่าบริการคัดกรองมะเร็งลำไส้ใหญ่ และค่าบริการเจ็บป่วยฉุกเฉิน เป็นต้น
ด้านการใช้สิทธิเสรีภาพตามรัฐธรรมนูญ ประชาชนและสื่อมวลชนมีสิทธิเสรีภาพตามรัฐธรรมนูญ ดำรงชีวิตได้อย่างปกติ ไม่มีการบังคับหรือจำกัดสิทธิเสรีภาพ นอกจากมีการกระทำที่ฝ่าฝืนกฎหมายจึงต้องเข้าดำเนินการ มีการเปิดช่องทางรับฟังความคิดเห็นที่หลากหลาย ผ่านศูนย์ดำรงธรรม ศูนย์รับเรื่องราวร้องทุกข์ หน่วยทหาร ฯลฯ ปรับปรุงกฎหมายและมาตรการต่าง ๆ เพื่อไม่ให้เกิดการละเมิดสิทธิมนุษยชน ฯลฯ
***********************

ที่มา : http://www.thaigov.go.th/news/contents/details/9514
