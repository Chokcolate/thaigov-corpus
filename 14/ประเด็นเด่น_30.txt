รัฐบาลไทย-ข่าวทำเนียบรัฐบาล-สำนักงานเศรษฐกิจการคลังชี้แจง โครงการสินเชื่อทุนหมุนเวียน หรือรับซื้อข้าวโพดเลี้ยงสัตว์จากเกษตรกร ช่วยเกษตรกรมีรายได้เหมาะสม-ลดภาระหนี้สิน

วันพฤหัสบดีที่ 2 พฤศจิกายน 2560
สำนักงานเศรษฐกิจการคลังชี้แจง โครงการสินเชื่อทุนหมุนเวียน หรือรับซื้อข้าวโพดเลี้ยงสัตว์จากเกษตรกร ช่วยเกษตรกรมีรายได้เหมาะสม-ลดภาระหนี้สิน
ผอ.สศค.แจง โครงการสินเชื่อทุนหมุนเวียนหรือรับซื้อข้าวโพดเลี้ยงสัตว์จากเกษตรกรเป็นการเพิ่มทางเลือกให้เกษตรกรมีแหล่งขายผลผลิตหลากหลาย สะดวก รักษาเสถียรภาพราคาข้าวโพดเลี้ยงสัตว์ให้อยู่ระดับเหมาะสม ยืนยันช่วยให้เกษตรกรมีรายได้เหมาะสม-ลดภาระหนี้สิน
วันที่ 2 พ.ย. 2560 นายสุวิชญ โรจนวานิช ผู้อำนวยการสำนักงานเศรษฐกิจการคลัง  สำนักงานเศรษฐกิจการคลัง กระทรวงการคลัง  ชี้แจงกรณีโครงการสินเชื่อทุนหมุนเวียนหรือรับซื้อข้าวโพดเลี้ยงสัตว์จากเกษตรกร ตามที่นางมัลลิกา บุญมีตระกูล มหาสุข รองโฆษกพรรคประชาธิปัตย์ กล่าวว่าถึงมติคณะรัฐมนตรีอนุมัติโครงการสินเชื่อให้ไปเป็นทุนหมุนเวียนหรือรับซื้อข้าวโพดเลี้ยงสัตว์จากเกษตรกรผู้ปลูกข้าวโพด โดยให้ ธ.ก.ส. จัดวงเงินสินเชื่อ 1,500 ล้านบาท ว่าเป็นการแก้ไขปัญหาที่ไม่ตรงจุด เพราะเกษตรกรทุกรายเป็นหนี้สิน ธ.ก.ส. อยู่แล้ว การให้นำที่ดินหรือหลักทรัพย์ใดเข้าค้ำประกันธนาคารเพื่อกู้เงินได้เพิ่ม ยิ่งเป็นการซ้ำเติมเกษตรกรหนักเข้าไปอีก ส่งผลให้เป็นหนี้สินเป็นจำนวนมาก โดยสิ่งที่รัฐบาลควรดำเนินการคือการเร่งขยับราคาพืชผลทางการเกษตร เพื่อให้เกษตรกรมีรายได้เอง ไม่ใช่รัฐบาลจัดเก็บภาษีนำเข้าข้าวสาลี ซึ่งเป็นพืชคู่แข่ง และไปควบคุมช่วงเวลาการนำเข้าข้าวสาลีของกลุ่มบริษัท ซึ่งถือเป็นการซ้ำเติมเกษตรกร นั้น
สำนักงานเศรษฐกิจการคลังขอชี้แจงว่า โครงการสินเชื่อเพื่อรวบรวมข้าวโพดเลี้ยงสัตว์และสร้างมูลค่าเพิ่มโดยสถาบันเกษตรกร ปี 2560/61 ตามที่กระทรวงพาณิชย์ได้เสนอให้คณะรัฐมนตรีพิจารณานั้น มีวัตถุประสงค์เพื่อให้ ธ.ก.ส. ให้สินเชื่อดอกเบี้ยต่ำแก่สถาบันเกษตรกรเพื่อใช้เป็นเงินทุนหมุนเวียนในการรับซื้อข้าวโพดเลี้ยงสัตว์ในช่วงที่มีปริมาณออกสู่ตลาดจำนวนมาก เพื่อนำมาปรับลดความชื้นหรือแปรรูปเพื่อเพิ่มมูลค่าและขายต่อให้ผู้ประกอบการแล้วจึงนำเงินมาชำระคืน ธ.ก.ส.
ทั้งนี้ โครงการดังกล่าวไม่ได้ให้สินเชื่อแก่เกษตรกรรายคน แต่เป็นการเพิ่มทางเลือกให้เกษตรกรมีแหล่งขายผลผลิตที่หลากหลายและสะดวกมากขึ้น รวมทั้งยังเป็นการรักษาเสถียรภาพราคาข้าวโพดเลี้ยงสัตว์ให้อยู่ในระดับที่เหมาะสม ดังนั้น จึงไม่ส่งผลกระทบให้ภาระหนี้สินของเกษตรกรเพิ่มขึ้น แต่เป็นการช่วยให้เกษตรกรมีระดับรายได้ที่เหมาะสมและสามารถลดภาระหนี้สินได้อีกด้วย นอกจากนี้ สำหรับประเด็นการจัดเก็บอากรขาเข้าข้าวสาลีซึ่งเป็นพืชคู่แข่งนั้น ปัจจุบันการนำเข้าข้าวสาลียังคงได้รับการยกเว้นอากรขาเข้า และไม่มีการควบคุมช่วงเวลาการนำเข้าแต่อย่างใด
-----------------------------

ที่มา : http://www.thaigov.go.th/news/contents/details/7771
