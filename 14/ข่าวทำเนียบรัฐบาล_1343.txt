รัฐบาลไทย-ข่าวทำเนียบรัฐบาล-รอง นรม. พล.อ.ประวิตรฯ เป็นประธานการประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ 1/2561

วันศุกร์ที่ 19 มกราคม 2561
รอง นรม. พล.อ.ประวิตรฯ เป็นประธานการประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ 1/2561
ที่ประชุมได้พิจารณาและมีมติเห็นชอบร่างรายงานสถานภาพการอนุรักษ์พื้นที่กลุ่มป่าดงพญาเย็น – เขาใหญ่ และการสมัครเข้ารับการคัดเลือกเป็นกรรมการมรดกโลกของประเทศไทย
วันนี้ (19 มกราคม 2561) เวลา 9.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ 1/2561 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบร่างรายงานสถานภาพการอนุรักษ์พื้นที่กลุ่มป่าดงพญาเย็น - เขาใหญ่ ของการประชุมคณะกรรมการมรดกโลกสมันสามัญ ครั้งที่ 41 ที่ มีมติขอให้ราชอาณาจักรไทยดำเนินการในด้านต่าง ๆ  โดยให้ดำเนินการอย่างต่อเนื่องตามแผนปฏิบัติการเพื่อป้องกันและปราบปรามการลักลอบตัดและค้าไม้พะยูงในพื้นที่กลุ่มป่าดงพญาเย็น - เขาใหญ่ ปี พ.ศ. 2557 - 2562 พร้อมให้ไทยเสริมสร้างความร่วมมือระหว่างประเทศ โดยเฉพาะอย่างยิ่งการบังคับใช้กฎหมายและการดำเนินการฟ้องร้อง รวมทั้งให้ดำเนินการปรับปรุงข้อมูลสถานการณ์การลับลอบตัดไม้พะยูง และให้ดำเนินการตามคำแนะนำของภารกิจติดตามตรวจสอบ เมื่อปี พ.ศ. 2557 เกี่ยวกับเรื่องการบุกรุกอย่างต่อเนื่อง พร้อมรายงานความก้าวหน้าการดำเนินการ ตลอดจนให้ประเมินทางเลือกอื่น ๆ เพื่อหลีกเลี่ยงผลกระทบทางลบที่อาจเกิดขึ้นต่อคุณค่าและความโดดเด่นอันเป็นสากล (OUV) ในการขยายทางหลวงแผ่นดินหมายเลข 348
รวมทั้งให้ยกเลิกแผนการก่อสร้างเขื่อนรวมถึงอ่างเก็บน้ำในพื้นที่แหล่งทรัพย์สินอย่างถาวร รวมถึงโครงการก่อสร้างเขื่อนห้วยสะโตและเขื่อนลำพระยาธาร โดยให้ปฏิยัติตามข้อเสนอแนะทั้งหมดจากภารกิจติดตามตรวจสอบในปี พ.ศ. 2559 ทั้งนี้ให้จัดส่งรายงานสถานภาพการอนุรักษ์ที่เป็นปัจจุบัน และรายงานการดำเนินงานต่อศูนย์มรดกโลก ภายในวันที่ 1 กุมพาพันธ์ พ.ศ. 2561
นอกจากนี้ ที่ประชุมได้พิจารณาและมีมติเห็นชอบการสมัครเข้ารับการคัดเลือกเป็นกรรมการมรดกโลกของประเทศไทย ทั้งนี้ การสมัครเข้ารับการคัดเลือกเป็นกรรมการมรดกโลก นั้น นอกจากจะเป็นการแสดงให้เห็นถึงศักยภาพและความพร้อมของประเทศไทยในเวทีโลกแล้ว ยังเป็นการเปิดโอกาสในการเสริมสร้างสัมพันธภาพความร่วมมือ และความช่วยเหลือ ในการดำเนินงานในด้านต่าง ๆ ร่วมกับรัฐภาคีสมาชิก ศูนย์มรดกโลก และองค์กรที่ปรึกษา รวมทั้งเป็นโอกาสอันดีที่ประเทศไทยจะได้มีส่วนร่วมในการกำหนดทิศทางการดำเนินงานของอนุสัญญาคุ้มครองมรดกโลก ในการคุ้มครองแหล่งมรดกโลกทางวัฒนธรรมและมรดกโลกทางธรรมชาติ
******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9496
