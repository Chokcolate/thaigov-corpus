รัฐบาลไทย-ข่าวทำเนียบรัฐบาล-นายกรัฐมนตรีชื่นชมความสัมพันธ์ระหว่างไทยและสาธารณรัฐโมซัมบิก

วันจันทร์ที่ 15 มกราคม 2561
นายกรัฐมนตรีชื่นชมความสัมพันธ์ระหว่างไทยและสาธารณรัฐโมซัมบิก
นายกรัฐมนตรีชื่นชมความสัมพันธ์ระหว่างไทยและสาธารณรัฐโมซัมบิก
วันนี้ (15 มกราคม 2561) เวลา 13.30 น. นางมาเรีย กุสตาวา (Mrs. Maria Gustava) เอกอัครราชทูตสาธารณรัฐโมซัมบิกประจำประเทศไทย ถิ่นพำนัก ณ กรุงจาการ์ตา เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสอำลาตำแหน่ง ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือ ดังนี้
นายกรัฐมนตรีกล่าวขอบคุณที่เอกอัครราชทูตสาธารณรัฐโมซัมบิกที่ได้ปฏิบัติหน้าที่ส่งเสริมความสัมพันธ์ของทั้งสองประเทศให้มีความก้าวหน้าอย่างมาก พร้อมทั้งแสดงความยินดีที่จะเดินทางไปดำรงตำแหน่งเอกอัครราชทูตสาธารณรัฐโมซัมบิกประจำสาธารณรัฐประชาชนจีนต่อไป   โดยเอกอัครราชทูตสาธารณรัฐโมซัมบิกกล่าวขอบคุณรัฐบาลที่รักษามิตรภาพอันใกล้ชิดกับโมซัมบิก ผ่านการส่งเสริมความร่วมมือในด้านต่าง ๆ ที่มีความคืบหน้าอย่างเป็นรูปธรรม
ทั้งสองฝ่ายยังได้แสดงความยินดีที่ทั้งสองประเทศมีความร่วมมือด้านการค้าการลงทุนเพิ่มมากขึ้น โดยเฉพาะการลงทุนในด้านพลังงาน การท่องเที่ยว การพัฒนาโครงสร้างพื้นฐาน การเกษตร และการประมง ที่มีส่วนช่วยพัฒนาเศรษฐกิจและการจ้างงานในโมซัมบิก  โดยไทยขอให้ฝ่ายโมซัมบิกอำนวยความสะดวกและสนับสนุนการลงทุนของภาคเอกชนไทยในโมซัมบิกอย่างต่อเนื่องต่อไป  พร้อมกันนี้ เอกอัครราชทูตสาธารณรัฐโมซัมบิกยังกล่าวแสดงความประทับใจอย่างยิ่ง ที่รัฐบาลไทยได้ดำเนินโครงการพัฒนาชุมชนต้นแบบภายใต้หลักปรัชญาเศรษฐกิจพอเพียงในโมซัมบิก ที่มีส่วนช่วยให้สามารถบรรลุเป้าหมายการพัฒนาที่ยั่งยืนได้  โดยฝ่ายไทยยินดีที่จะแลกเปลี่ยนประสบการณ์ในสาขาที่ไทยมีความเชี่ยวชาญ อาทิ ด้านสาธารณสุข การเกษตร ด้านประมงและการท่องเที่ยว นอกจากนี้ ทั้งสองฝ่ายยังเห็นพ้องที่จะแลกเปลี่ยนการเยือนระหว่างกันในทุกระดับ พร้อมทั้งผลักดันความร่วมมือภายใต้กลไกความร่วมมือระดับทวิภาคีที่มีอยู่และกลไกที่จะมีขึ้นในอนาคต เพื่อสานต่อความสัมพันธ์และส่งเสริมผลประโยชน์ของทั้งสองฝ่ายให้เป็นรูปธรรมมากยิ่งขึ้น
ในช่วงท้าย เอกอัครราชทูตสาธารณรัฐโมซัมบิกยังแสดงความซาบซึ้งประเทศไทย ที่ให้ความช่วยเหลือด้านอาหาร คือ ข้าว เมื่อครั้งที่โมซัมบิกประสบภัยธรรมชาติ  สะท้อนให้เห็นถึงมิตรภาพและความจริงใจของมิตรประเทศ ที่แม้จะอยู่ห่างไกลแต่ก็พร้อมจะให้ความช่วยเหลือและดูแลซึ่งกันและกัน

ที่มา : http://www.thaigov.go.th/news/contents/details/9395
