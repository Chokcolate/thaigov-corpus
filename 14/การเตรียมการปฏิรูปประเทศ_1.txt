รัฐบาลไทย-ข่าวทำเนียบรัฐบาล-ผลการประชุมคณะกรรมการเตรียมการปฏิรูปประเทศ (คตปท.) ครั้งที่ 2/2560 การปฏิรูปกฎหมาย (Regulatory Reform)

วันจันทร์ที่ 21 สิงหาคม 2560
ผลการประชุมคณะกรรมการเตรียมการปฏิรูปประเทศ (คตปท.) ครั้งที่ 2/2560 การปฏิรูปกฎหมาย (Regulatory Reform)
ผลการประชุมคณะกรรมการเตรียมการปฏิรูปประเทศ (คตปท.) ครั้งที่ 2/2560 การปฏิรูปกฎหมาย (Regulatory Reform)
วันที่ 12 กรกฎาคม 2560  เวลา 09.30 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการเตรียมการปฏิรูปประเทศ ครั้งที่ 2/2560 โดยมี พลเอก ธนะศักดิ์ ปฏิมาประกร รองนายกรัฐมนตรี พลเรือเอก ณรงค์ พิพัฒนาศัย รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ร้อยเอก ทินพันธุ์ นาคะตะ ประธานสภาขับเคลื่อนการปฏิรูปประเทศ และผู้ที่เกี่ยวข้อง เข้าร่วมการประชุม
การประชุมคณะกรรมการเตรียมการปฏิรูปประเทศ (คตปท.) ครั้งที่ 2/2560 ได้มีการพิจารณาและรับทราบการรายงานผลการดำเนินงานด้านการปฏิรูปกฎหมาย  ด้านการปฏิรูประบบราชการ  ด้านการปฏิรูปเชิงระบบและโครงสร้าง และด้านการปฏิรูปเชิงพื้นที่ สรุปสาระสำคัญดังนี้
การปฏิรูปกฎหมาย (Regulatory Reform) โดยคณะกรรมการที่ปรึกษาเพื่อกำกับการดูแลปฏิรูปกฎหมาย ซึ่งมีนายบวรศักดิ์  อุวรรณโณ เป็นประธานได้เสนอการปฏิรูปกฎหมาย
การปรับปรุงหรือยกเลิกกฎหมายที่เป็นอุปสรรคและเป็นภาระต่อการประกอบอาชีพของประชาชน
การปรับปรุงหรือยกเลิกกฎหมายที่เป็นอุปสรรคต่อการประกอบอาชีพจะดำเนินการใน 2 ระยะ โดยขอให้สำนักงบประมาณพิจารณาสนับสนุนงบประมาณในการดำเนินงานดังนี้
ระยะที่ 1 (ก.ค – ต.ค. 60) สำรวจกระบวนงานและกฎหมายที่เกี่ยวข้องกับการวัดผลของธนาคารโลก ตามตัวชี้วัดจาก Doing Business เช่น การเริ่มต้นธุรกิจ การขออนุญาตก่อสร้าง การขอใช้ไฟฟ้า การจดทะเบียนทรัพย์สิน การได้รับสินเชื่อ การคุ้มครองผู้ลงทุน การชำระภาษี การค้าระหว่างประเทศ การบังคับให้เป็นไปตามข้อตกลง การแก้ไขปัญหาการล้มละลาย เป็นต้น นอกจากนี้ได้ร่วมกับสำนักงาน ก.พ.ร. จัดทำ Working Group (ภาคธุรกิจ ภาครัฐ และภาคเอกชน)
ระยะที่ 2 (พ.ย. 60 – มิ.ย. 60) พิจารณาปรับปรุงหรือมีข้อเสนอเพื่อพิจารณาการยกเลิกกฎหมายที่เกี่ยวกับการให้ใบอนุญาต (Licenses)
การปรับปรุงหรือยกเลิกกฎหมายที่เป็นภาระต่อการดำรงชีวิต เพื่อให้เกิดการปฏิรูปเชื่อมต่อเป็นระบบเดียวกัน (One Stop Service) ได้แก่ กฎหมายที่เกี่ยวกับขั้นตอนการจดแจ้งเกี่ยวกับการดำเนินชีวิตของประชาชน ตั้งแต่การเกิด การเสียชีวิต และได้รับการดูแลสุขภาพ การทำประกันชีวิต ประกันสุขภาพ ตลอดจนการขอใช้สาธารณูปโภคขั้นตอนพื้นฐาน เช่น น้ำประปา ไฟฟ้า โทรศัพท์ เป็นต้น
การจัดทำกฎหมายตามรัฐธรรมนูญแห่งราชอาณาจักรไทย
การจัดทำกฎหมายตามรัฐธรรมนูญแห่งราชอาณาจักร เช่น
กฎหมายว่าด้วยการกำหนดหลักเกณฑ์และวิธีการให้ประชาชนเร่งรัด ทวงถาม ฟ้องร้องให้รัฐปฏิบัติตามหน้าที่ของรัฐ (มาตรา 51)
กฎหมายว่าด้วยกระบวนการมีส่วนร่วมและรับฟังความคิดเห็นต่อโครงการหรือกิจกรรมของรัฐ (มาตรา 58)
กฎหมายว่าด้วยการเปิดเผยข้อมูลหรือข่าวสารสาธารณะ (มาตร 59)
กฎหมายว่าด้วยวินัยการเงินการคลังของรัฐ (มาตร 62)
กฎหมายว่าด้วยมาตรการและกลไกป้องกันและขจัดการทุจริตและประพฤติมิชอบ (มาตรา 63)
การเร่งรัดและติดตามการจัดทำกฎหมาย
เร่งรัดและติดตามการจัดทำกฎหมายแล้ว จำนวน 3 ฉบับ ประกอบด้วย
ร่างพระราชบัญญัติว่าด้วยความผิดเกี่ยวกับการขัดกันระหว่างประโยชน์ส่วนบุคคลกับประโยชน์ส่วนรวม พ.ศ. ....
ร่างประร่างบัญญัติมาตรการติดตามทรัพย์สินของรัฐคืนจากการเอาไปโดยมิชอบ พ.ศ. .... และ
ร่างพระราชบัญญัติส่งเสริมวิสาหกิจเพื่อสังคม พ.ศ. ....
การเข้าถึงกฎหมายได้โดยสะดวกของประชาชน
ดำเนินการเพื่อให้ประชาชนเข้าถึงกฎหมายได้โดยสะดวก ได้แก่ การจัดทำร่างพระราชบัญญัติให้ใช้ประมวลกฎหมาย พ.ศ. ..... และร่างพระราชบัญญัติว่าด้วยการบูรณาการระหว่างส่วนราชการและหน่วยงานของรัฐ พ.ศ. ..... (One Stop Service)
เห็นชอบในหลักการตามที่คณะกรรมการที่ปรึกษาเพื่อกำกับการปฏิรูปกฎหมายเสนอ
เห็นชอบในหลักการให้คณะกรรมการที่ปรึกษาเพื่อกำกับการปฏิรูปกฎหมายดำเนินการร่วมมือกับสำนักงาน ก.พ.ร. เพื่อยกเลิกกฎหมายที่เป็นอุปสรรคต่อการประกอบอาชีพของประชาชน
มอบหมายสำนักงบประมาณพิจารณาจัดสรรงบประมาณเพื่อสนับสนุนการดำเนินการของคณะกรรมการที่ปรึกษาเพื่อกำกับการปฏิรูปกฎหมายต่อไป โดยให้เป็นไปตามระเบียบของทางราชการ
มอบหมายสำนักงานคณะกรรมการกฤษฎีกาพิจารณาจัดทำกฎหมายหรือแนวทางปฏิบัติเกี่ยวกับการรับฟังความคิดเห็นตามที่รัฐธรรมนูญแห่งราชอาณาจักรไทยกำหนด

ที่มา : http://www.thaigov.go.th/news/contents/details/6097
