รัฐบาลไทย-ข่าวทำเนียบรัฐบาล-รองปลัด อก. รับมอบชุดโต๊ะเก้าอี้ทำจากกระดาษคราฟท์ ชื่นชมแนวคิดการเพิ่มมูลค่าสินค้าเพิ่มรายได้

วันพุธที่ 22 มีนาคม 2560
รองปลัด อก. รับมอบชุดโต๊ะเก้าอี้ทำจากกระดาษคราฟท์ ชื่นชมแนวคิดการเพิ่มมูลค่าสินค้าเพิ่มรายได้
วันนี้ (21 มีนาคม 2560) นางสาวนิสากร จึงเจริญธรรม รองปลัดกระทรวงอุตสาหกรรม และโฆษกกระทรวงอุตสาหกรรม รับมอบชุดโต๊ะเก้าอี้ที่ทำจากกระดาษคราฟท์ เพื่อใช้ในงานของกระทรวงอุตสาหกรรม
วันนี้ (21 มีนาคม 2560) นางสาวนิสากร จึงเจริญธรรม รองปลัดกระทรวงอุตสาหกรรม และโฆษกกระทรวงอุตสาหกรรม รับมอบชุดโต๊ะเก้าอี้ที่ทำจากกระดาษคราฟท์ เพื่อใช้ในงานของกระทรวงอุตสาหกรรม จากนายพรชัย วิทยาคุณสกุลชัย อุปนายกและเลขาธิการสมาคมอุตสาหกรรมเยื่อและกระดาษไทย พร้อมกล่าวชื่นชมแนวคิดในการเพิ่มมูลค่าของสินค้าและสร้างสรรค์แนวคิดใหม่ ซึ่งสามารถนำไปต่อยอดการทำผลิตภัณฑ์จากกระดาษอื่นๆ ได้
ชุดโต๊ะเก้าอี้จากกระดาษคราฟท์นี้ได้ถูกจัดแสดงในงาน CCE เมื่อครั้งที่ประเทศไทยเป็นเจ้าภาพในปี 2016 และได้รับความสนใจเนื่องจากเป็นการนำกระดาษคราฟท์มาออกแบบและผลิตให้เป็นโต๊ะเก้าอี้ที่สามารถนำมาใช้ประโยชน์ได้จริงโดยเก้าอี้สามารถรับน้ำหนักได้ถึง 100 กิโลกรัม และมีความทนทาน น้ำหนักเบาสามารถเคลื่อนย้ายได้สะดวก ผลิตโดยกลุ่มสยามบรรจุภัณฑ์ ซึ่งเป็นบริษัทในเครือของเอสซีจี
นายพรชัย วิทยาคุณสกุลชัย เปิดเผยเพิ่มเติมว่า การออกแบบและผลิตเก้าอี้ชุดดังกล่าว ทางบริษัทผู้ผลิตมุ่งหวังให้เป็นแรงบันดาลใจกับนักออกแบบรุ่นใหม่ให้เห็นความสำคัญของกระดาษคราฟท์ ซึ่งวัตถุดิบหลักมาจากเศษกระดาษกล่องใช้แล้ว ผลิตโดยบริษัทสมาชิกของสมาคมฯ ที่สามารถนำมาดัดแปลงเพื่อสร้างมูลค่าเพิ่มให้กับสินค้าได้ ถือเป็นการคิดค้นสิ่งใหม่ๆ เพื่อต่อยอดของเดิมที่มีอยู่
ทั้งนี้ อุตสาหกรรมกระดาษเป็นอีกหนึ่งอุตสาหกรรมที่ทำรายได้เข้าประเทศจากการส่งออก โดยในปีที่ผ่านมาตลาดโตได้ถึงร้อยละ 5-10 โดยตลาดส่งออกหลักยังคงเป็นตลาดในแถบอาเซียน 10 ประเทศ

ที่มา : http://www.thaigov.go.th/news/contents/details/2545
