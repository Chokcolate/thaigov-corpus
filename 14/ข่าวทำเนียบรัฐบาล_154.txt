รัฐบาลไทย-ข่าวทำเนียบรัฐบาล-นายกรัฐมนตรียินดีเวที WTTC เปิดโอกาสให้ทุกภาคส่วนหารือเพื่อพัฒนาภาคการท่องเที่ยวให้มีคุณภาพและเติบโตอย่างยั่งยืน

วันพุธที่ 26 เมษายน 2560
นายกรัฐมนตรียินดีเวที WTTC เปิดโอกาสให้ทุกภาคส่วนหารือเพื่อพัฒนาภาคการท่องเที่ยวให้มีคุณภาพและเติบโตอย่างยั่งยืน
นายกรัฐมนตรียินดีเวที WTTC เปิดโอกาสให้ทุกภาคส่วนหารือเพื่อพัฒนาภาคการท่องเที่ยวให้มีคุณภาพและเติบโตอย่างยั่งยืน
พลเอก ประยุทธ์ จันทร์โอชา นายกรัฐมนตรี เป็นประธานในพิธี และกล่าวเปิดการประชุมสุดยอดสภาการเดินทางและการท่องเที่ยวโลก ประจำปี 2560 (World Travel & Tourism Council Global Summit (WTTC)) ครั้งที่ 17 ณ โรงแรมเซ็นทาราแกรนด์ แอท เซ็นทรัลเวิล์ด กรุงเทพฯ สรุปสาระสำคัญดังนี้
นายกรัฐมนตรีกล่าวยินดีและภูมิใจที่ประเทศไทยได้รับเกียรติให้เป็นเจ้าภาพจัดการประชุมที่สำคัญที่สุดงานหนึ่งของอุตสาหกรรมท่องเที่ยวโลก ซึ่งเป็นการย้ำถึงศักยภาพของไทยในการจัดการประชุมระดับโลก รวมถึงความพร้อมในการเป็นศูนย์กลางด้านการท่องเที่ยวของเอเชียและของโลก
การประชุม WTTC ถือเป็นเวทีแลกเปลี่ยนความคิดเห็น และเปิดโอกาสให้ผู้ประกอบการกับรัฐบาล และองค์กรระหว่างประเทศที่เกี่ยวข้องได้หารือถึงการพัฒนาการท่องเที่ยวให้มีคุณภาพและเติบโตอย่างยั่งยืน กฎระเบียบ ข้อบังคับ และอนาคตการท่องเที่ยวโลก เพื่อหาแนวทางและวิธีการในการเพิ่มศักยภาพของอุตสาหกรรมการเดินทางและการท่องเที่ยว ทั้งนี้ ภาคการท่องเที่ยวถือเป็นภาคธุรกิจใหญ่ มีการจ้างงานกว่า 292 ล้านอัตรา สร้าง GDP รวมกว่าร้อยละ 10.2
ทั้งนี้ นายกรัฐมนตรีเห็นว่า “Transforming Our World” ซึ่งเป็นหัวข้อของการประชุมในครั้งนี้มีความน่าสนใจ เนื่องจากกระแสโลกาภิวัฒน์และปัจจัยทางภูมิรัฐศาสตร์ ทำให้โลกเกิดการเปลี่ยนแปลงอย่างรวดเร็ว สร้างแรงผลักให้ประชาคมโลกต้องพัฒนาเศรษฐกิจและสังคม ยกระดับการเดินทางและการท่องเที่ยว ทั้งในเชิงปริมาณและคุณภาพให้เกิดความยั่งยืนมากยิ่งขึ้น
ปัจจุบันโมบายเทคโนโลยี (Mobile Technology) เข้ามามีบทบาทในชีวิตมากขึ้น ทำให้ผู้ประกอบธุรกิจด้านการท่องเที่ยวต้องมีความเข้าใจและนำดิจิตอลเทคโนโลยีเข้ามาใช้ในการส่งเสริมการท่องเที่ยวให้สอดรับกับพฤติกรรมของผู้บริโภครุ่นใหม่ แต่ในขณะเดียวกันก็จำเป็นต้องมีมาตรการและเทคโนโลยีใหม่ๆ ในการคัดกรองนักเดินทางและนักท่องเที่ยวเข้าประเทศอย่างเข้มงวดมากขึ้น เนื่องจากปัญหาภัยคุกคามจากการก่อการร้ายและอาชญากรรมข้ามชาติ จึงต้องทำให้เกิดระบบความสมดุลระหว่างความปลอดภัยและอิสรภาพในการท่องเที่ยวในระดับที่สามารถยอมรับได้
สำหรับอุตสาหกรรมการท่องเที่ยวของไทยขยายตัวเพิ่มขึ้นอย่างต่อเนื่องทุกปี จากปี 2558 ที่ร้อยละ 21 สร้างรายได้ 2.26 ล้านล้านบาท ในปี 2559 แม้ว่าเศรษฐกิจโลกจะไม่เอื้ออำนวย แต่ก็ยังขยายตัวได้ถึงร้อยละ 11 สร้างรายได้กว่า 2.52 ล้านล้านบาท ซึ่งถือว่าเป็นสินค้าบริการที่สร้างรายได้สูงสุดเมื่อเทียบกับสินค้าส่งออกที่สำคัญของประเทศ
สำหรับในปีนี้ ภาคการท่องเที่ยวมีการผลิตสินค้าและบริการมูลค่าถึง 4.6 ล้านล้านบาท มีการจ้างงานในประเทศเกือบ 14 ล้านตำแหน่ง โดยปัจจุบัน ไทยถือเป็นศูนย์กลางการเดินทางท่องเที่ยวที่สำคัญแห่งหนึ่งของภูมิภาคและของโลก และมีบทบาทสำคัญในการเชื่อมโยงส่งเสริมการท่องเที่ยวของกลุ่มภูมิภาคอาเซียน ทั้งในระดับทวิภาคี และพหุภาคี
นายกรัฐมนตรีกล่าวเพิ่มเติมว่า รัฐบาลให้ความสำคัญกับนโยบาย Thailand+1 โดยได้ดำเนินการกระตุ้นและดึงดูดการลงทุนใหม่จากนักลงทุนต่างประเทศที่สามารถใช้ไทยเป็นฐานสำคัญของภูมิภาคเข้าสู่ตลาดในประชาคมเศรษฐกิจอาเซียนที่มีผู้บริโภคกว่า 620 ล้านคน ทั้งนี้จะเห็นได้ว่าไทยมีโครงข่ายคมนาคม ทั้งทางบก เรือ และอากาศที่ทันสมัย ประกอบกับมีสภาพทางภูมิศาสตร์ที่ดี จึงทำให้การเดินทางเชื่อมโยงไปยังประเทศเพื่อนบ้านเป็นไปอย่างสะดวกและรวดเร็ว โดยนโยบายดังกล่าวจะเป็นส่วนสำคัญในการส่งเสริมและสนับสนุนการเชื่อมโยงระหว่างกลุ่มประเทศเพื่อนบ้าน ทั้งด้านการค้า การขนส่งและโลจิสติกส์ คมนาคม การเคลื่อนย้ายแรงงาน และการท่องเที่ยว
ไทยและประเทศสมาชิกอาเซียนให้ความสำคัญกับการพัฒนาอุตสาหกรรมการท่องเที่ยวเป็นอย่างมาก โดยเฉพาะการลดอุปสรรคการเดินทาง เพื่อยกระดับให้ภูมิภาคนี้เป็นจุดหมายปลายทางเดียวกัน (Single Tourist Destination) ของนักท่องเที่ยวจากทั่วโลก โดยในปี 2560 นี้ ได้กำหนดให้เป็นปีแห่งการท่องเที่ยวภูมิภาคอาเซียน ภายใต้ชื่อ “Visit ASEAN@50” เพื่อฉลองการก่อตั้งอาเซียนครบรอบ 50 ปี รวมทั้งเพื่อแสดงความแตกต่างอันเป็นหนึ่งเดียวได้อย่างลงตัวของกลุ่มประเทศอาเซียนในสายตาของนักท่องเที่ยวจากทั่วโลก โดยคาดว่าจะสามารถดึงดูดนักท่องเที่ยวได้กว่า 121 ล้านคน และทำรายได้ให้กับประเทศสมาชิกถึง 29 ล้านล้านบาท
นอกจากนี้ อาเซียนยังมุ่งเสริมสร้างความเชื่อมโยงระหว่างกันให้สมบูรณ์ยิ่งขึ้น เช่น การพัฒนาเครือข่ายเส้นทางพัฒนาโครงการเชื่อมโยงเส้นทางรถไฟสายคุนหมิง - สิงคโปร์ ซึ่งคาดว่าจะแล้วเสร็จภายในปี 2563 การพัฒนาทางหลวงอาเซียน โดยเน้นการเชื่อมต่อของไทยกับเมียนมา กัมพูชา ลาว และเวียดนาม ซึ่งจะส่งผลให้ไทยสามารถยกฐานะขึ้นเป็นศูนย์กลางของการท่องเที่ยวของภูมิภาคอย่างเต็มตัว
นายกรัฐมนตรีเชื่อมั่นว่า ทุกภาคส่วนที่ร่วมประชุมในครั้งนี้ จะร่วมกันทำงานอย่างเต็มที่ เพื่อเปลี่ยนโฉมหน้าโลกไปในทิศทางที่ดีขึ้น ซึ่งจะเป็นการส่งเสริมและกระจายความมั่งคั่งในสังคม ยกระดับคุณภาพชีวิตของประชากรของโลก
***************************************
WTTC เป็นองค์กรเอกชนระดับโลกด้านการท่องเที่ยว ที่มีวัตถุประสงค์เพื่อส่งเสริมความร่วมือระหว่างภาครัฐและภาคเอกชนในการกำหนดนโยบายและแนวทางการดำเนินงานที่สนับสนุนการเติบโตของอุตสาหกรรมการท่องเที่ยว โดยการประชุม WTTC Global Summit จัดขึ้นเพื่อเป็นเวทีสำหรับผู้บริหารระดับสูงด้านการท่องเที่ยว ทั้งจากภาครัฐและภาคเอกชน ร่วมกันหารือและแลกเปลี่ยนประสบการณ์ ความรู้ที่ครอบคลุมประเด็นด้านการท่องเที่ยวของโลก

ที่มา : http://www.thaigov.go.th/news/contents/details/3306
