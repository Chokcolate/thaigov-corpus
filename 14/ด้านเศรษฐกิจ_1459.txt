รัฐบาลไทย-ข่าวทำเนียบรัฐบาล-นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม เป็นประธานงานวันคล้ายวันก่อตั้งกรมทางหลวงชนบท ครบรอบ 15 ปี

วันอังคารที่ 10 ตุลาคม 2560
นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม เป็นประธานงานวันคล้ายวันก่อตั้งกรมทางหลวงชนบท ครบรอบ 15 ปี
นายธีระพงษ์ รอดประเสริฐ ผู้ช่วยรัฐมนตรีประจำกระทรวงคมนาคม เป็นประธานงานวันคล้ายวันก่อตั้งกรมทางหลวงชนบท ครบรอบ 15 ปี เมื่อวันที่ 9 ตุลาคม 2560
โดยมี นายพิศักดิ์ จิตวิริยะวศิน อธิบดีกรมทางหลวงชนบท คณะผู้บริหารและเจ้าหน้าที่กรมทางหลวงชนบท (ทช.) ทั้งส่วนกลางและส่วนภูมิภาคทั่วประเทศ ร่วมต้อนรับ ซึ่งกิจกรรมในงานฯ ประกอบด้วย พิธีสงฆ์ พิธีมอบโล่ข้าราชการ ลูกจ้างประจำและพนักงานราชการดีเด่น เพื่อเป็นขวัญกำลังใจให้กับเจ้าหน้าที่ผู้ปฏิบัติงาน ณ กรมทางหลวงชนบท กรุงเทพฯ
กรมทางหลวงชนบท (ทช.) ก่อตั้งเมื่อวันที่ 9 ตุลาคม 2545 ตามมาตรา 20 อนุ 7 แห่งพระราชบัญญัติปรับปรุงกระทรวง ทบวง กรม พุทธศักราช 2545 กำหนดให้มี ทช. ในสังกัดกระทรวงคมนาคม โดยให้โอนกิจการ อำนาจ หน้าที่ ทรัพย์สิน งบประมาณ หนี้ สิทธิภาระผูกพัน ข้าราชการ ลูกจ้าง และอัตรากำลังบางส่วนที่มีประสบการณ์ ความเชี่ยวชาญด้านการก่อสร้างทางและสะพาน จากกรมโยธาธิการ และกรมการเร่งรัดพัฒนาชนบท สังกัดกระทรวงมหาดไทย โดยกระทรวงคมนาคมได้ออกกฎกระทรวง กำหนด ให้ ทช. มีภารกิจเกี่ยวกับการพัฒนาโครงสร้างพื้นฐานด้านทางหลวง การก่อสร้างและบำรุงรักษาทางหลวงชนบทให้มีโครงข่ายทางที่สมบูรณ์ครอบคลุมทั่วทั้งประเทศ เพื่อให้ประชาชนได้รับความสะดวก รวดเร็ว และปลอดภัยในการเดินทาง ตลอดระยะเวลา 15 ปี ทช. ได้เดินหน้าพัฒนาและยกระดับมาตรฐานทางหลวงชนบทอย่างต่อเนื่อง เพื่อสนับสนุนการคมนาคมขนส่ง การท่องเที่ยว การพัฒนาเมืองอย่างบูรณาการและยั่งยืน และส่งเสริมความเข้มแข็งและยั่งยืนให้กับเศรษฐกิจของประเทศ โดยสร้างทางเชื่อม (Missing Link) ทางเลี่ยง (By Pass) ทางลัด (Shortcut) เพื่อแก้ไขปัญหาการจราจร สนับสนุนและส่งเสริมการพัฒนาทางหลวงท้องถิ่นให้แก่องค์กรปกครองส่วนท้องถิ่น และพัฒนาองค์กรตามยุทธศาสตร์การพัฒนาระบบราชการไทย เพื่อให้บรรลุผลตามวิสัยทัศน์ “พัฒนาเพิ่มคุณค่า เติมต่อโครงข่ายทางให้สมบูรณ์ อย่างพอเพียงและยั่งยืน เพื่อประโยชน์สุขของประชาชน”

ที่มา : http://www.thaigov.go.th/news/contents/details/7286
