รัฐบาลไทย-ข่าวทำเนียบรัฐบาล-รมว.พม. ห่วงใยปัญหาเด็กทารกถูกทิ้งรายวัน พร้อมกำชับ จนท. เร่งเยียวยาฟื้นฟูสภาพจิตใจเด็กหญิงวัย 12 ปี ถูกคนร้ายบุกขึ้นบ้าน พยายามล่วงละเมิดทางเพศ ที จ.ชัยภูมิ

วันอังคารที่ 14 พฤศจิกายน 2560
รมว.พม. ห่วงใยปัญหาเด็กทารกถูกทิ้งรายวัน พร้อมกำชับ จนท. เร่งเยียวยาฟื้นฟูสภาพจิตใจเด็กหญิงวัย 12 ปี ถูกคนร้ายบุกขึ้นบ้าน พยายามล่วงละเมิดทางเพศ ที จ.ชัยภูมิ
รมว.พม. ห่วงใยปัญหาเด็กทารกถูกทิ้งรายวัน พร้อมกำชับ จนท. เร่งเยียวยาฟื้นฟูสภาพจิตใจเด็กหญิงวัย 12 ปี ที่แม่ปล่อยให้อยู่บ้านเพียงลำพัง ถูกคนร้ายบุกขึ้นบ้าน พยายามล่วงละเมิดทางเพศ ที่ จ.ชัยภูมิ
วันนี้ (14 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 753/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนจากหน่วยงานที่เกี่ยวข้อง ณ ห้องประชุมชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีพบศพเด็กทารกเพศชาย อายุในครรภ์ประมาณ 6 - 7 เดือน ถูกนำไปทิ้งไว้ในท่อระบายน้ำบริเวณหอพักแห่งหนึ่ง ที่อำเภอศรีราชา จังหวัดชลบุรี โดยทางด้านเจ้าหน้าที่คาดว่าอาจเกิดจากการตั้งครรภ์ไม่พร้อมและได้มีการทำแท้ง แล้วนำเด็กมาทิ้งอำพรางไว้ นั้น ตนมีความห่วงใยปัญหาเด็กทารกถูกทิ้งรายวัน เนื่องจากมีสถิติเกิดขึ้นเกือบทุกวัน เป็นปัญหาสังคมที่ต้องช่วยกันแก้ไข และตระหนักถึงผลกระทบที่จะเกิดจากการตั้งครรภ์ไม่พร้อม ทั้งนี้ กระทรวงฯ พม. พร้อมเพิ่มช่องทางการเข้าถึงข้อมูล เพื่อขอความช่วยเหลือหรือขอคำปรึกษาแก้ไขปัญหาเมื่อตั้งครรภ์ไม่พร้อม ผ่านสายด่วนศูนย์ช่วยเหลือสังคม OSCC โทร.1300 ตลอด 24 ชั่วโมง พร้อมนี้ ได้มอบหมายให้หน่วยงานที่เกี่ยวข้องเร่งหาแนวทางและมาตรการการป้องกันแก้ไขปัญหาดังกล่าว เนื่องจากสาเหตุส่วนใหญ่มาจากปัญหาในครอบครัวที่ไม่พร้อมจะเลี้ยงดูบุตร และเห็นว่าผู้ปกครองควรชี้แนะบุตรหลาน สร้างความรู้ความเข้าใจที่ถูกต้องเกี่ยวกับความพร้อมในการมีครอบครัว การสร้างความรักความอบอุ่นในครอบครัว หากบุคคลในครอบครัวเกิดปัญหาก็ควรหันหน้าเข้าหากัน พูดคุยหาทางออกร่วมกัน ทั้งนี้ เพื่อหวังเป็นการลดปัญหาการตั้งครรภ์ไม่พร้อมได้
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 12 ปี ถูกคนร้ายบุกขึ้นบ้านทำร้ายร่างกาย ได้รับบาดเจ็บ และพยายามข่มขืนกระทำชำเรา แต่เคราะห์ดีมีเพื่อนบ้านมาช่วยเหลือได้ทัน โดยภายหลังการตรวจสอบพบว่าเด็กหญิงคนดังกล่าวถูกทิ้งให้อยู่เพียงลำพังกับน้องชายอีก 1 คน มานานกว่า 2 ปี เนื่องจากผู้เป็นแม่วัย 46 ปี ที่ป่วยเป็นโรคโปลิโอ พิการขาลีบ ต้องไปรับจ้างทำงานต่างจังหวัด ครอบครัวมีฐานะยากจน ที่อำเภอแก้งคร้อ จังหวัดชัยภูมิ นั้น ตนได้กำชับให้พัฒนาสังคมและความมั่นคงของมนุษย์จังหวัดชัยภูมิ (พมจ.ชัยภูมิ) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงดังกล่าวอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมต่อไปได้อย่างปกติสุข หากตรวจสอบแล้วพบว่าทางครอบครัวไม่พร้อมดูแลเด็ก ทางกระทรวง พม. มีบ้านพักเด็กและครอบครัวจังหวัดชัยภูมิ สามารถรับเด็กมาดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 เพื่อพัฒนาและฟื้นฟูเด็กในระยะยาวต่อไป

ที่มา : http://www.thaigov.go.th/news/contents/details/8070
