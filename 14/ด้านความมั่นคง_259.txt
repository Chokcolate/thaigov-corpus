รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทยเป็นประธานร่วมการประชุมคณะผู้ว่าราชการจังหวัดชายแดนไทย-กัมพูชา ครั้งที่ 6 ที่ประชุมเห็นพ้องกระชับความร่วมมือรอบด้าน พร้อมแลกเปลี่ยนข้อมูลข่าวสารที่เป็นป

วันจันทร์ที่ 28 สิงหาคม 2560
รัฐมนตรีว่าการกระทรวงมหาดไทยเป็นประธานร่วมการประชุมคณะผู้ว่าราชการจังหวัดชายแดนไทย-กัมพูชา ครั้งที่ 6 ที่ประชุมเห็นพ้องกระชับความร่วมมือรอบด้าน พร้อมแลกเปลี่ยนข้อมูลข่าวสารที่เป็นป
รัฐมนตรีว่าการกระทรวงมหาดไทยเป็นประธานร่วมการประชุมคณะผู้ว่าราชการจังหวัดชายแดนไทย-กัมพูชา ครั้งที่ 6 ที่ประชุมเห็นพ้องกระชับความร่วมมือรอบด้าน พร้อมแลกเปลี่ยนข้อมูลข่าวสารที่เป็นประโยชน์ระหว่างกันอย่างสม่ำเสมอ เพื่อสร้างสันติภาพอย่างยั่งยืน
วันนี้ (25 ส.ค.2560) พลเอกอนุพงษ์ เผ่าจินดา รัฐมนตรีว่าการกระทรวงมหาดไทย ในฐานะหัวหน้าคณะผู้แทนฝ่ายไทย และสมเด็จกลาโหม ซอร์ เค็ง รองนายกรัฐมนตรีและรัฐมนตรีว่าการกระทรวงมหาดไทย ในฐานะหัวหน้าคณะผู้แทนฝ่ายกัมพูชา เป็นประธานร่วมในการประชุมคณะผู้ว่าราชการจังหวัดชายแดนไทย-กัมพูชา ครั้งที่ 6 ที่ราชอาณาจักรกัมพูชาเป็นเจ้าภาพ ณ โรงแรมโซฟิเทล พนมเปญ โพคีธารา ณ กรุงพนมเปญ ราชอาณาจักรกัมพูชา โดยมีผู้บริหารระดับสูงของกระทรวงมหาดไทย ผู้ว่าราชการจังหวัด 7 จังหวัดชายแดนของไทยและผู้ว่าราชการจังหวัด 9 จังหวัดชายแดนของกัมพูชา รวมทั้งหน่วยงานที่เกี่ยวข้อง เข้าร่วมประชุม
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า นับตั้งแต่ที่มีการประชุมคณะผู้ว่าราชการจังหวัดชายแดนไทย-กัมพูชา ตั้งแต่อดีตจนถึงการประชุมคณะผู้ว่าราชการจังหวัดชายแดนไทย-กัมพูชา ครั้งที่ 6 นี้ ที่ราชอาณาจักรกัมพูชา เป็นเจ้าภาพจัดการประชุม เกิดความร่วมมือที่ดีขึ้นทั้งในมิติด้านความมั่นคงเศรษฐกิจและขนบธรรมเนียมประเพณี ภายใต้กรอบความร่วมมือทวิภาคีและพหุภาคี ซึ่งมีกลไกต่างๆ ในการดำเนินความสัมพันธ์ ร่วมกันอย่างต่อเนื่องโดยเฉพาะกลไกการประชุมผู้ว่าราชการจังหวัดชายแดนไทย-กัมพูชา สำหรับบรรยากาศในการประชุมครั้งนี้ เป็นไปด้วยมิตรไมตรีที่ดีและสร้างสรรค์ นับเป็นความก้าวหน้าในความร่วมมือและความสัมพันธ์ที่แนบแน่นยิ่งขึ้น เกิดความร่วมมือในหลายด้าน การดำเนินการเกี่ยวกับข้อตกลงเรื่องการข้ามแดน ความร่วมมือด้านการค้าและการลงทุนบริเวณชายแดน การบริหารจัดการจุดผ่านแดน การดำเนินโครงการภายใต้กรอบความร่วมมือ ACMECS การอำนวยความสะดวกให้กับนักท่องเที่ยวของทั้งสองประเทศ การส่งเสริมความร่วมมือด้านวัฒนธรรม การศึกษาสาธารณสุข การพัฒนาชุมชนและการจัดแสดงสินค้า เป็นต้น ทั้งนี้ ขอให้ผู้ว่าราชการจังหวัด นำผลการหารือไปสานต่อและดำเนินการต่อไปให้เป็นรูปธรรมในพื้นที่ พร้อมขอให้ผู้ว่าราชการจังหวัดและนายอำเภอบริเวณแนวชายแดน มีการปรึกษาหารือและไปมาหาสู่ระหว่างกันอย่างสม่ำเสมอ เพื่อนำมาซึ่งความผาสุกระหว่างกัน สามารถแก้ไขปัญหาให้ยุติลงในระดับจังหวัด และในอนาคตยังมีอีกหลายสิ่งที่ต้องดำเนินการซึ่งต้องร่วมมือกันเพื่อสร้างพื้นฐานที่เข้มแข็ง ทั้งทางด้านเศรษฐกิจชายแดน ด้านสังคม และด้านวัฒนธรรมโดยให้จังหวัดชายแดนสานต่อความร่วมมือและแนวคิดให้เป็นรูปธรรมอย่างยั่งยืน
ด้านสมเด็จกลาโหม ซอร์ เค็ง รองนายกรัฐมนตรีและรัฐมนตรีว่าการกระทรวงมหาดไทยแห่งราชอาณาจักรกัมพูชา กล่าวว่า บรรยากาศในการประชุมครั้งนี้ ได้สำเร็จลุล่วงไปด้วยดี เป็นไปด้วยมิตรภาพและความสัมพันธ์อันดีระหว่างกัน เกิดความร่วมมือกันของจังหวัดบริเวณแนวชายแดน ภายใต้กรอบทวิภาคีของทั้งสองประเทศ ซึ่งตลอดการประชุม 5 ครั้งที่ผ่านมา ผลการประชุมทั้งหมดเป็นส่วนสำคัญในการส่งเสริมความร่วมมือระหว่างจังหวัดชายแดนของทั้งสองประเทศ ในการรักษาความสงบเรียบร้อยสันติภาพและความปลอดภัย รวมถึงการพัฒนาพื้นที่ตามแนวชายแดนด้านต่างๆ ของทั้งสองประเทศ
ทั้งนี้ที่ประชุมเห็นพ้องความร่วมมือ  ระหว่างกันด้านต่างๆ  อาทิ ข้อตกลงเกี่ยวกับการข้ามแดน ความร่วมมือการค้า การลงทุนชายแดน การท่องเที่ยว การป้องกันการลักลอบตัดไม้ และการก่ออาชญากรรมแนวชายแดน รวมทั้งร่วมเสริมสร้างความเชื่อมั่นและแลกเปลี่ยนข้อมูลข่าวสารที่เป็นประโยชน์ระหว่างกัน
ในโอกาสนี้ ได้มีพิธีลงนามบันทึกการประชุมคณะผู้ว่าราชการจังหวัดชายแดนไทย-กัมพูชา และพิธีลงนามบันทึกความเข้าใจว่าด้วยการสถาปนาความสัมพันธ์เมืองคู่มิตร ระหว่างจังหวัดอุดรมีชัยกับจังหวัดบุรีรัมย์ และจังหวัดสุรินทร์กับจังหวัดกัมปงธม
จากนั้น รัฐมนตรีว่าการกระทรวงมหาดไทย ร่วมแถลงผลการประชุมว่า ทั้ง 2 ฝ่ายเห็นพ้องร่วมกันในการดูแลความเรียบร้อย ความสงบสุขตามแนวชายแดนอย่างมีประสิทธิภาพ ตลอดจนการอำนวยความสะดวกในการข้ามแดนของนักท่องเที่ยว รวมทั้งการส่งเสริมความร่วมมือ ทั้งด้านเศรษฐกิจ สังคม ทั้งนี้ ให้จังหวัดและอำเภอของทั้ง 2 ประเทศ ได้ร่วมปรึกษาหารือกันอย่างสม่ำเสมอ เพื่อกระชับความร่วมมือระหว่างกันต่อไป
และสำหรับการประชุมคณะผู้ว่าราชการจังหวัดชายแดนไทย-กัมพูชา ครั้งที่ 7 ประเทศไทยจะเป็นเจ้าภาพในปี 2562 ต่อไป.
ครั้งที่ 122/2560

ที่มา : http://www.thaigov.go.th/news/contents/details/6235
