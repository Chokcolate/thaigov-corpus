รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจเส้นทางเดินเรือ ท่าเรือกันตัง - เกาะตะรุเตา พร้อมตรวจเยี่ยมการจัดการจราจรท่าเรือปากบารา

วันพฤหัสบดีที่ 20 เมษายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจเส้นทางเดินเรือ ท่าเรือกันตัง - เกาะตะรุเตา พร้อมตรวจเยี่ยมการจัดการจราจรท่าเรือปากบารา
นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจเส้นทางเดินเรือ ท่าเรือกันตัง - เกาะตะรุเตา พร้อมตรวจเยี่ยมการจัดการจราจรบริเวณท่าเรือและศูนย์บริการนักท่องเที่ยว ณ ท่าเรือปากบารา จังหวัดสตูล
นายพิชิต อัคราทิตย์ รัฐมนตรีช่วยว่าการกระทรวงคมนาคม พร้อมด้วย นายศรศักดิ์ แสนสมบัติ อธิบดีกรมเจ้าท่า นายชยธรรม์ พรหมศร รองผู้อำนวยการสำนักงานนโยบายและแผนการขนส่งและจราจร ตรวจเส้นทางเดินเรือ ท่าเรือกันตัง - เกาะตะรุเตา ตรวจความพร้อมการอำนวยความสะดวกปลอดภัยการเดินทางของประชาชนและนักท่องเที่ยว ในช่วงเทศกาลสงกรานต์ 2560 และตรวจเยี่ยมการจัดการจราจรบริเวณท่าเรือและศูนย์บริการนักท่องเที่ยว เมื่อวันที่ 13 เมษายน 2560 ณ ท่าเรือปากบารา จังหวัดสตูล
นายพิชิต อัคราทิตย์ กล่าวว่า ในช่วงเทศกาลสงกรานต์ 2560 มีวันหยุดต่อเนื่องหลายวัน ซึ่งจะมีประชาชนเดินทางกลับภูมิลำเนาและท่องเที่ยวเป็นจำนวนมาก ดังนั้น เพื่ออำนวยความสะดวกปลอดภัย ในการเดินทางทางน้ำให้กับประชาชนและนักท่องเที่ยว จึงได้กำชับให้กรมเจ้าท่า (จท.) และหน่วยงานที่เกี่ยวข้อง เข้มงวดกวดขันการให้บริการ โดยตรวจความพร้อมของเรือ อุปกรณ์ประจำเรือ ใบประกาศนียบัตรคนประจำเรือ ตรวจตรา ควบคุม กำกับดูแลท่าเรือ ผู้ควบคุมเรือและการใช้เรือ เพื่อให้เป็นไปตามมาตรฐานความปลอดภัยและความเป็นระเบียบเรียบร้อยในการจราจรทางน้ำ อำนวยความสะดวกให้กับประชาชนและนักท่องเที่ยว รวมทั้งให้ความช่วยเหลือและประสานการปฏิบัติงานร่วมกับหน่วยงานที่เกี่ยวข้องในกรณีฉุกเฉินหรือกรณีได้รับการร้องขอความช่วยเหลือ
ทั้งนี้ จท. ได้ตั้งศูนย์อำนวยความปลอดภัยทางน้ำ เพื่อเป็นศูนย์กลางการรับเรื่องและประสานกับหน่วยงานด้านความปลอดภัยเพื่อให้การช่วยเหลือผู้ประสบเหตุ นอกจากนี้ ได้จัดตั้งศูนย์อำนวยความปลอดภัยทางน้ำ (ส่วนภูมิภาค 1 - 7) จำนวน 7 ศูนย์ และศูนย์อำนวยการความปลอดภัยทางน้ำสาขา จำนวน 42 ศูนย์ เรือตรวจการณ์พร้อมเจ้าหน้าที่ออกตรวจตามจุดสำคัญทั่วประเทศ รวมกำลังพล 560 คน เรือรักษาการณ์ จำนวน 67 ลำ รวมทั้งตั้งจุดประชาสัมพันธ์และเจ้าหน้าที่ประจำท่าเทียบเรือที่มีผู้ใช้บริการหนาแน่น กรณีเกิดอุบัติเหตุหรือต้องการความช่วยเหลือและสอบถามข้อมูล สามารถแจ้งเหตุหรือติดต่อสอบถามได้ที่ศูนย์อำนวยการความปลอดภัยทางน้ำ จท. หมายเลข 0 2233 1311 - 8 ต่อ 353 หรือสายด่วน 1199 ตลอด 24 ชั่วโมง

ที่มา : http://www.thaigov.go.th/news/contents/details/3173
