รัฐบาลไทย-ข่าวทำเนียบรัฐบาล-พม.จัดประชุมเชิงปฏิบัติการเพื่อขับเคลื่อนมาตรฐานศูนย์เด็กเล็กแห่งชาติ สู่การปฏิบัติ : สถานรับเลี้ยงเด็กเอกชนมาตรฐาน สู่ Thailand 4.0

วันพุธที่ 9 สิงหาคม 2560
พม.จัดประชุมเชิงปฏิบัติการเพื่อขับเคลื่อนมาตรฐานศูนย์เด็กเล็กแห่งชาติ สู่การปฏิบัติ : สถานรับเลี้ยงเด็กเอกชนมาตรฐาน สู่ Thailand 4.0
พม.จัดประชุมเชิงปฏิบัติการเพื่อขับเคลื่อนมาตรฐานศูนย์เด็กเล็กแห่งชาติ สู่การปฏิบัติ : สถานรับเลี้ยงเด็กเอกชนมาตรฐาน สู่ Thailand 4.0 พร้อมมอบใบประกาศเกียรติคุณสถานรับเลี้ยงเด็กเอกชนมาตรฐาน และมอบใบอนุญาตจัดตั้งสถานรับเลี้ยงเด็กเอกชน
วันนี้ (9 ส.ค. 60) เวลา 13.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดการประชุมเชิงปฏิบัติการเพื่อขับเคลื่อนมาตรฐานศูนย์เด็กเล็กแห่งชาติสู่การปฏิบัติ : สถานรับเลี้ยงเด็กเอกชนมาตรฐาน สู่ Thailand 4.0 พร้อมทั้งมอบใบประกาศเกียรติคุณสถานรับเลี้ยงเด็กเอกชนมาตรฐาน จำนวน 60 แห่ง และมอบใบอนุญาตจัดตั้งสถานรับเลี้ยงเด็กเอกชน 14 แห่ง ณ ห้องแกรนด์บอลรูม ชั้น 6 โรงแรม แกรนด์ฮาวเวิร์ด เขตบางคอแหลม กรุงเทพฯ จากนั้น รมว.พม. พร้อมด้วยคณะผู้บริหารกระทรวง พม. เดินทางไปตรวจเยี่ยมและมอบเกียรติบัตรให้แก่สถานรับเลี้ยงเด็กเอกชนของโรงแรมบันยันทรี ในฐานะสถานรับเลี้ยงเด็กเอกชนมาตรฐานต้นแบบ ณ สถานรับเลี้ยงเด็กบันยันทรี ชั้น 14 โรงแรมบันยันทรี เขตสาทร กรุงเทพฯ
พลตำรวจเอก อดุลย์ กล่าวว่า ตามกระบวนทัศน์ในการพัฒนาประเทศสู่ Thailand 4.0 เป็นการพัฒนาสู่ความมั่นคง มั่งคั่ง และยั่งยืน โดยมิติของการพัฒนาเด็กปฐมวัยเด็กที่มีอายุตั้งแต่แรกเกิดถึง 6 ปี ซึ่งเป็นช่วงวัยที่สมองมีการพัฒนามากที่สุด ซึ่งส่งผลต่อการพัฒนาเด็กอย่างเต็มศักยภาพ กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้มุ่งเน้นการสร้างความตระหนักและส่งเสริมความเข้มแข็งของภาครัฐ เอกชน ประชาชน หรือประชารัฐ ให้มีส่วนร่วมอย่างจริงจังในการดูแลและส่งเสริมให้เด็กปฐมวัยทุกคนได้รับการพัฒนาเต็มตามศักยภาพทั้งด้านร่างกาย อารมณ์ จิตใจ สังคม สติปัญญา คุณธรรม จริยธรรม และระเบียบวินัย พร้อมเจริญเติบโตไปสู่ช่วงวัยต่อไปได้อย่างมีคุณภาพ ไม่เป็นภาระสังคม แต่เป็นพลังของสังคม ทำให้สามารถก้าวสู่ Society 5.0 ต่อไปได้อย่างมั่นคง
พลตำรวจเอก อดุลย์ กล่าวต่อไปว่า กระทรวง พม. โดย ดย. มีภารกิจสำคัญในการส่งเสริมให้ภาคเอกชนจัดตั้ง สถานรับเลี้ยงเด็ก ตามพระราชบัญญัติคุ้มครองเด็ก พ.ศ. 2546 ปัจจุบันมีสถานรับเลี้ยงเด็กเอกชนจดทะเบียนจัดตั้งทั่วประเทศ จำนวน 1,600 แห่ง และให้การสนับสนุนสื่อพัฒนาการเด็ก นม และองค์ความรู้ ผ่านกระบวนการฝึกอบรมพัฒนาศักยภาพแก่ผู้ดำเนินกิจการ พี่เลี้ยงเด็ก และผู้ปกครอง ให้มีความรู้และทักษะในการดูแลและพัฒนาเด็กปฐมวัยได้อย่างถูกต้องตาม หลักวิชาการ สอดคล้องกับบันทึกข้อตกลงความร่วมมือหน่วยงาน 4 กระทรวงหลัก ปี 2560 ภายใต้กรอบการบูรณาการ ความร่วมมือกลุ่มเด็กปฐมวัย ตัวชี้วัด ศูนย์เด็กเล็กและโรงเรียนอนุบาลมีคุณภาพตามมาตรฐาน ร้อยละ 70 ทั้งนี้ จึงได้จัดทำโครงการพัฒนาคุณภาพชีวิตเด็กปฐมวัยในสถานรับเลี้ยงเด็กเอกชน โดยกำหนดจัด 3 กิจกรรม ซึ่งดำเนินการในเดือนมิถุนายนถึงสิงหาคม 2560 ประกอบด้วย 1) กิจกรรมส่งเสริมสถานรับเลี้ยงเด็กเอกชนทั่วประเทศ จำนวน 1,600 แห่ง ประเมินตนเองตามมาตรฐานศูนย์เด็กเล็กแห่งชาติพบว่า ผ่านเกณฑ์การประเมินตามมาตรฐานศูนย์เด็กเล็กแห่งชาติ ระดับพอใช้ขึ้นไป ร้อยละ 99.00 2) กิจกรรมคัดเลือกสถานรับเลี้ยงเด็กเอกชนมาตรฐานเข้ารับมอบใบประกาศเกียรติคุณ พบว่ามีผลการประเมินตามมาตรฐานศูนย์เด็กเล็กแห่งชาติ ระดับดีมาก นำร่องในเขตกรุงเทพมหานคร จำนวน 60 แห่ง และ 3) กิจกรรมการประชุม เชิงปฏิบัติการเพื่อขับเคลื่อนมาตรฐานศูนย์เด็กเล็กแห่งชาติสู่การปฏิบัติ : สถานรับเลี้ยงเด็กเอกชนมาตรฐาน สู่ Thailand 4.0
พลตำรวจเอก อดุลย์ กล่าวต่ออีกว่า สำหรับการประชุมเชิงปฏิบัติการฯ ในวันนี้ มีผู้เข้าร่วมการประชุมจำนวนทั้งสิ้น 465 คน ประกอบด้วย ผู้ดำเนินกิจการสถานรับเลี้ยงเด็กเอกชน เขตกรุงเทพมหานคร จำนวน 392 คน เจ้าหน้าที่สำนักงานพัฒนาสังคมและความมั่นคงของมนุษย์จังหวัด (พมจ.) 73 จังหวัด โดยมีกิจรรมต่างๆ อาทิ การเสวนาการปฎิรูปการศึกษาตามรัฐธรรมนูญ ปี 2560 การเตรียมความพร้อมการประกันคุณภาพเพื่อรองรับการตรวจประเมินจากสำนักงานรับรองมาตรฐานและประเมินคุณภาพการศึกษา หรือ สมศ. การมอบใบประกาศเกียรติคุณแก่สถานรับเลี้ยงเด็กเอกชนมาตรฐาน จำนวน
60 แห่ง การมอบใบอนุญาตจัดตั้งสถานรับเลี้ยงเด็กเอกชนที่ขอจดทะเบียนจัดตั้งใหม่ จำนวน 14 แห่ง และการตรวจเยี่ยม สถานรับเลี้ยงเด็กเอกชนมาตรฐานต้นแบบ ณ สถานรับเลี้ยงเด็กบันยันทรี โรงแรมบันยันทรี เขตสาทร กทม.
พลตำรวจเอก อดุลย์ กล่าวเพิ่มเติมว่า อย่างไรก็ตาม กระทรวง พม. ได้เร่งรัดการยกระดับสถานรับเลี้ยงเด็กเอกชนมาตรฐาน โดยส่งเสริมให้มีการดำเนินงานตามมาตรฐานศูนย์เด็กเล็กแห่งชาติ เป็นการท้าทายและตอบโจทย์รัฐบาลในการก้าวสู่ Thailand 4.0 การพัฒนาประเทศสู่ความมั่นคง มั่งคั่ง และยั่งยืน ที่มุ่งเน้นการมีส่วนร่วมของประชารัฐ เพื่อให้เด็กปฐมวัยทุกคนได้รับการพัฒนาเต็มตามศักยภาพ รวมทั้งการปฏิรูปการศึกษาตามรัฐธรรมนูญ พ.ศ. 2560 สถานรับเลี้ยงเด็กเอกชนต้องมี การปรับเปลี่ยนการดำเนินงานในการจัดการศึกษาสำหรับเด็กปฐมวัย 3 ปีขึ้นไปด้วย ทั้งนี้ กระทรวง พม. โดย ดย. จะประสานส่งต่อข้อมูลข่าวสารแก่ผู้เกี่ยวข้องอย่างใกล้ชิด ทั้งนี้ ขอขอบคุณและให้กำลังใจผู้ดำเนินกิจการสถานรับเลี้ยงเด็กเอกชน ที่ได้ดำเนินงานตามมาตรฐานสำหรับการมีส่วนในการสร้างคน สร้างอนาคตของประเทศชาติ

ที่มา : http://www.thaigov.go.th/news/contents/details/5832
