รัฐบาลไทย-ข่าวทำเนียบรัฐบาล-นายกรัฐมนตรีสั่งการเจ้าหน้าที่ เร่งตรวจสอบ เหตุเสียงดังคล้ายระเบิด คืนวานนี้ ขอประชาชนอย่าตื่นตระหนก พร้อมเชื่อมั่นในการทำงานของทางการ

วันอังคารที่ 16 พฤษภาคม 2560
นายกรัฐมนตรีสั่งการเจ้าหน้าที่ เร่งตรวจสอบ เหตุเสียงดังคล้ายระเบิด คืนวานนี้ ขอประชาชนอย่าตื่นตระหนก พร้อมเชื่อมั่นในการทำงานของทางการ
นายกรัฐมนตรีสั่งการผ่านรองนายกรัฐมนตรี ด้านความมั่นคง และ คสช. ให้เร่งตรวจสอบสาเหตุที่แท้จริง หากพบว่าเป็นการสร้างสถานการณ์ความวุ่นวาย จะต้องติดตามจับกุมผู้กระทำผิด มาลงโทษให้ได้
(วันนี้ 16 พฤษภาคม 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี    เผยว่า  จากเหตุเสียงดังคล้ายระเบิดหน้าโรงละครแห่งชาติ กรุงเทพฯ เมื่อคืนวานนี้ เวลา 20.30 น. พลเอก ประยุทธ์ จันทร์โอชา นายกรัฐมนตรี ได้สั่งการผ่านรองนายกรัฐมนตรี ด้านความมั่นคง และ คสช. ให้เร่งตรวจสอบสาเหตุที่แท้จริง หากพบว่าเป็นการสร้างสถานการณ์ความวุ่นวาย จะต้องติดตามจับกุมผู้กระทำผิด มาลงโทษให้ได้ ส่วนผู้ที่ได้รับบาดเจ็บ ให้หน่วยงานที่เกี่ยวข้อง ให้ความช่วยเหลือตามระเบียบ ของทางราชการ
ทั้งนี้ ขอให้พี่น้องประชาชนอย่าตื่นตระหนก โดยเจ้าหน้าที่จะเร่งหาสาเหตุและทำงาน อย่างเต็มที่เพื่อให้ประชาชนเกิดความอุ่นใจและปลอดภัย โดยขอความร่วมมือทุกฝ่าย ร่วมกันเป็นหูเป็นตา หากพบวัตถุต้องสงสัย หรือเบาะแสการกระทำผิด ได้โปรดแจ้งเจ้าหน้าที่บ้านเมืองให้ทราบในทันที เพื่อจะดำเนินการโดยเร่งด่วนต่อไป
.....................................
สำนักโฆษก

ที่มา : http://www.thaigov.go.th/news/contents/details/3747
