รัฐบาลไทย-ข่าวทำเนียบรัฐบาล-นายกฯ ชื่นชม 2 พ่อลูกช่วยอำนวยความสะดวกน้ำท่วมถนน ย้ำรัฐเร่งระบายน้ำออกนอกพื้นที่อีสาน คาดวิกฤติคลี่คลายใน 1 สัปดาห์  พร้อมสั่งทุกจังหวัดสำรวจความเสียหายและเยียวยาผู้ประสบภัย

วันพุธที่ 9 สิงหาคม 2560
นายกฯ ชื่นชม 2 พ่อลูกช่วยอำนวยความสะดวกน้ำท่วมถนน ย้ำรัฐเร่งระบายน้ำออกนอกพื้นที่อีสาน คาดวิกฤติคลี่คลายใน 1 สัปดาห์  พร้อมสั่งทุกจังหวัดสำรวจความเสียหายและเยียวยาผู้ประสบภัย
นายกรัฐมนตรี ชื่นชม 2 พ่อลูกที่ช่วยกันโบกรถและเก็บเศษขยะออกจากท่อระบายน้ำ บริเวณหน้าโรงเรียนคำสร้อยพิทยาสรรค์
วันนี้  (9 ส.ค.60)  พลโท สรรเสริญ แก้วกำเนิด โฆษกประจำสำนักนายกรัฐมนตรี    เปิดเผยว่า  พลเอก ประยุทธ์ จันทร์โอชา นายกรัฐมนตรี ชื่นชม 2 พ่อลูกที่ช่วยกันโบกรถและเก็บเศษขยะออกจากท่อระบายน้ำ บริเวณหน้าโรงเรียนคำสร้อยพิทยาสรรค์ อ.นิคมคำสร้อย จ.มุกดาหาร ซึ่งเป็นจุดที่มีน้ำท่วมขังบนถนนและมีรถสัญจรผ่านไปมาจำนวนมาก เพื่อให้น้ำไหลผ่านได้สะดวกมากขึ้น ถือเป็นตัวอย่างที่ดีแก่คนทั่วไป เพราะไม่นิ่งดูดายต่อปัญหาที่เกิดขึ้นรอบตัว
“นายกฯ ยังได้กำชับไปยังจังหวัดที่ประสบภัยให้ตรวจสอบจุดระบายน้ำต่าง ๆ ว่ามีขยะหรือสิ่งอุดตันหรือไม่ และให้กำจัดหรือเคลื่อนย้ายออกโดยเร็ว พร้อมทั้งย้ำว่าขณะนี้หน่วยงานที่เกี่ยวข้องได้เร่งระบายน้ำจากแหล่งน้ำใหญ่ เช่น บึงหนองหาร จ.สกลนคร เขื่อนลำปาว จ.กาฬสินธุ์ และแม่น้ำชี ไปลงแม่น้ำมูลก่อนลงสู่แม่น้ำโขง รวมทั้งติดตั้งเครื่องสูบน้ำขนาดใหญ่ เพื่อช่วยลดระดับน้ำท่วมขังในพื้นที่ให้ได้อย่างต่อเนื่อง คาดว่าไม่เกิน 1 สัปดาห์นี้สถานการณ์จะคลี่คลาย”
นอกจากนี้ นายกรัฐมนตรียังได้สั่งการให้แต่ละจังหวัดลงพื้นที่สำรวจความเสียหายหลังน้ำลด ให้ครอบคลุมการช่วยเหลือทุกด้าน เช่น อาคารบ้านเรือนเสียหาย เครื่องมือประกอบอาชีพเสียหาย พื้นที่การเกษตรเสียหาย หรือมีผู้เสียชีวิตและผู้บาดเจ็บเท่าใด เพื่อรวบรวมข้อมูลและให้ความช่วยเหลือเยียวยาตามหลักเกณฑ์ของทางราชการอย่างทั่วถึงต่อไป
…………….
สำนักโฆษก

ที่มา : http://www.thaigov.go.th/news/contents/details/5829
