รัฐบาลไทย-ข่าวทำเนียบรัฐบาล-รมว.ดิจิทัลฯ หารือเอกอัครราชทูตโปรตุเกส สร้างความร่วมมือด้านดิจิทัลของสองประเทศ

วันพฤหัสบดีที่ 27 กรกฎาคม 2560
รมว.ดิจิทัลฯ หารือเอกอัครราชทูตโปรตุเกส สร้างความร่วมมือด้านดิจิทัลของสองประเทศ
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับ นายฟรังซิชกู เด อัสซิช มูไรช์ เอ คูญา วาซ ปัตตู (H.E. Mr. Francisco de Assis Morais e Cunha Vaz Patto) เอกอัครราชทูตสาธารณรัฐโปรตุเกสประจำประเทศไทย ในโอกาสเข้าเยี่ยมคารวะ พร้อมร่วมหารือเกี่ยวกับแนวทางในการสร้างความร่วมมือด้านดิจิทัลระหว่างไทยและโปรตุเกสในสาขาที่แต่ละฝ่ายมีความเชี่ยวชาญ ซึ่งปัจจุบันโปรตุเกสนับเป็นประเทศที่มีความก้าวหน้าในด้านรัฐบาลอิเล็กทรอนิกส์เป็นอย่างมากในหลายด้าน อาทิ ด้านการแพทย์ ด้านการศึกษา และด้านระบบการจัดซื้อจัดจ้าง เป็นต้น นอกจากนั้นยังมีความเชี่ยวชาญด้านยานพาหนะระบบไฟฟ้าและอุตสาหกรรมยานยนต์แห่งอนาคต ทั้งนี้ ประเทศโปรตุเกสยังมีความพยายามในการอนุรักษ์อุตสาหกรรมท้องถิ่น เช่น การผลิตรองเท้าและผ้าชนิดต่างๆ โดยได้มีการใช้เทคโนโลยีดิจิทัลเข้ามาสนับสนุนส่งเสริมธุรกิจ และอุตสาหกรรมท้องถิ่น เพิ่มศักยภาพในการแข่งขัน เมื่อวันที่ 25 กรกฎาคม 2560 ณ ห้องรับรอง ชั้น 16 สำนักงานรัฐบาลอิเล็กทรอนิกส์ (องค์การมหาชน) อาคารบางกอกไทยทาวเวอร์ ถนนรางน้ำ กรุงเทพฯ
*****************************

ที่มา : http://www.thaigov.go.th/news/contents/details/5521
