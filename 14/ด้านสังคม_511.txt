รัฐบาลไทย-ข่าวทำเนียบรัฐบาล-พม. จัดเวทีวิชาการการพัฒนาสังคมและความมั่นคงของมนุษย์ ปี 2560 ภายใต้หัวข้อ “ลดความเหลื่อมล้ำ สร้างความเป็นธรรม สังคมสู่ความยั่งยืน”

วันจันทร์ที่ 7 สิงหาคม 2560
พม. จัดเวทีวิชาการการพัฒนาสังคมและความมั่นคงของมนุษย์ ปี 2560 ภายใต้หัวข้อ “ลดความเหลื่อมล้ำ สร้างความเป็นธรรม สังคมสู่ความยั่งยืน”
พม. จัดเวทีวิชาการการพัฒนาสังคมและความมั่นคงของมนุษย์ ปี 2560 ภายใต้หัวข้อ “ลดความเหลื่อมล้ำ สร้างความเป็นธรรม สังคมสู่ความยั่งยืน” เพื่อเป้าหมายการพัฒนาไปสู่สังคมที่ไม่ทอดทิ้งใครไว้เบื้องหลัง “No One Left Behind”
วันนี้ (7 ส.ค. 60) เวลา 09.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคง ของมนุษย์ (รมว.พม.) เป็นประธานเปิดเวทีวิชาการการพัฒนาสังคมและความมั่นคงของมนุษย์ ปี 2560 ภายใต้หัวข้อ "ลดความเหลื่อมล้ำ สร้างความเป็นธรรม สังคมสู่ความยั่งยืน” โดยมีวัตถุประสงค์เพื่อเปิดพื้นที่งานวิชาการและนวัตกรรมที่เชื่อมโยงกับการขับเคลื่อนงานในระดับพื้นที่ (Area Based) ด้วยการประสานความร่วมมือกับหุ้นส่วน ทางสังคม สู่การสร้างมาตรฐานงานด้านสังคมสำหรับการพัฒนาไปสู่สังคมที่ไม่ทอดทิ้งใครไว้เบื้องหลัง "No One Left Behind” โดยมีผู้เข้าร่วมงาน จำนวน 550 คน ประกอบด้วย ผู้แทนหน่วยงานสังกัดกกระทรวง พม. ภาครัฐ ภาคเอกชน สถาบันการศึกษา และเครือข่ายภาคประชาชน ณ ห้องประชุมวายุภักษ์ ชั้น 4 โรงแรมเซ็นทรา ศูนย์ราชการและคอนเวนชั่นเซ็นเตอร์ แจ้งวัฒนะ กรุงเทพฯ
พลตำรวจเอก อดุลย์ กล่าวว่า ด้วยรัฐบาลได้ผลักดันยุทธศาสตร์ชาติ 20 ปี (พ.ศ. 2560 - 2579) ด้วยวิสัยทัศน์ "ประเทศมีความมั่นคง มั่งคั่ง ยั่งยืน เป็นประเทศพัฒนาแล้ว ด้วยการพัฒนาตามปรัชญาของเศรษฐกิจพอเพียง” สำหรับการพัฒนาประเทศ เพื่อสร้างความสุขอย่างยั่งยืนให้กับคนไทยทุกคน โดยที่คนไทยทุกคนต้องร่วมกันผลักดันให้เกิดขึ้น ทั้งนี้ ได้กำหนดกรอบยุทธศาสตร์ชาติฯ 6 ด้านสำคัญ ได้แก่ 1) ด้านความมั่นคง 2) ด้านการสร้าง ความมั่นคงในการแข่งขัน 3) ด้านการพัฒนาและเสริมสร้างศักยภาพคน 4) ด้านการสร้างโอกาสความเสมอภาคและ เท่าเทียมกันในสังคม 5) ด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อม และ 6) ด้านการปรับสมดุลและพัฒนาระบบการบริหารจัดการภาครัฐ
พลตำรวจเอก อดุลย์ กล่าวต่อไปว่า จากยุทธศาสตร์ชาติ 20 ปี (พ.ศ. 2560 - 2579) ได้เชื่อมโยงมาสู่ภารกิจของกระทรวง พม. ในการพัฒนาสังคม การสร้างความเป็นธรรม และความเสมอภาคในสังคม ส่งเสริมและพัฒนาคุณภาพและความมั่นคงในชีวิต สถาบันครอบครัว และชุมชน ทั้งนี้ เพื่อให้สามารถบรรลุเป้าประสงค์ตามแผนยุทธศาสตร์ชาติดังกล่าว กระทรวง พม. จึงได้กำหนดวิสัยทัศน์ "สังคมมีความมั่นคง ประชาชนมีคุณภาพ ความเหลื่อมล้าลดลง” และวางกรอบยุทธศาสตร์ พม. 20 ปี โดยแบ่งเป็น 5 ด้านสำคัญ ได้แก่ 1) สร้างระบบสวัสดิการสังคมที่สมบูรณ์ 2) ส่งเสริมกลุ่มเป้าหมายทุกกลุ่มให้มีการเรียนรู้ พัฒนาในทุกมิติและพึ่งพาตนเองได้ 3) ปลูกฝังสำนึกความรับผิดชอบต่อสังคม 4) ส่งเสริมความร่วมมือระหว่างรัฐ เอกชน ประชาชน และระหว่างประเทศ และ 5) สร้างระบบบริหารจัดการทางด้านสังคมที่เอื้อต่อการพัฒนาสังคม
พลตำรวจเอก อดุลย์ กล่าวต่ออีกว่า เพื่อสร้างความรู้ความเข้าใจให้กับทุกภาคส่วนเห็นความสำคัญของ การมีส่วนร่วมในการขับเคลื่อนการพัฒนาประเทศตามการดำเนินภารกิจของกระทรวง พม. ภายใต้ยุทธศาสตร์ พม. 20 ปี โดยอาศัยงานวิชาการและนวัตกรรม การถอดบทเรียนที่เชื่อมโยงกับพื้นที่จริงของการปฏิบัติ การวางระบบงาน การบูรณาการความร่วมมือ และการแลกเปลี่ยนเรียนรู้กับภาคีเครือข่ายภาคประชารัฐ เพื่อนำไปสู่การปฏิบัติได้อย่างมีประสิทธิภาพและประสิทธิผล กระทรวง พม. จึงได้กำหนดจัด เวทีวิชาการการพัฒนาสังคมและความมั่นคงของมนุษย์ ปี 2560 ภายใต้หัวข้อ "ลดความเหลื่อมล้ำ สร้างความเป็นธรรม สังคมสู่ความยั่งยืน” ขึ้น
พลตำรวจเอก อดุลย์ กล่าวเพิ่มเติมว่า สำหรับเวทีวิชาการการพัฒนาสังคมและความมั่นคงของมนุษย์ ปี 2560 จัดขึ้นโดยสำนักงานส่งเสริมและสนับสนุนวิชาการ 1 – 12 ซึ่งมีภารกิจในการส่งเสริมและสนับสนุนความรู้ทางวิชาการด้านการพัฒนาสังคมและจัดสวัสดิการสังคม เพื่อให้กลุ่มเป้าหมายมีคุณภาพชีวิตที่ดี สามารถพึ่งพาตนเองได้ และสังคมมีความมั่นคง” โดยเวทีวิชาการครั้งนี้มีกิจกรรมสำคัญ ประกอบด้วย การบรรยายพิเศษ เรื่อง "คมความคิดการพัฒนาสังคม ตอบโจทย์ SDGs โดย นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) และ เรื่อง "ลดความเหลื่อมล้ำ สร้างความเป็นธรรม ด้วยกลไกประชารัฐ” โดย นายแพทย์พลเดช ปิ่นประทีป เลขาธิการคณะกรรมการสุขภาพแห่งชาติ นอกจากนี้ มีการจัดเวทีการสัมมนาวิชาการย่อยในประเด็นสำคัญตามมิติงานด้านกลุ่มเป้าหมาย (เด็ก สตรี ที่อยู่อาศัย ผู้ยากไร้ ผู้สูงอายุ) และงานด้านพัฒนาสังคม ประกอบด้วย 1) ลดความเหลื่อมล้ำ 2) สร้างความเป็นธรรม 3) พาสังคมสู่ความยั่งยืน 4) Globalization สู่ Localization เพื่อการพัฒนาสังคมที่ยั่งยืน และ 5) พลังภาคีร่วมพัฒนาผู้สูงอายุ รวมทั้ง การจัดเวที ชวนคุย "THINK TANK ก้าวต่อไปงานวิชาการพัฒนาสังคม” โดย ปลัด พม.

ที่มา : http://www.thaigov.go.th/news/contents/details/5770
