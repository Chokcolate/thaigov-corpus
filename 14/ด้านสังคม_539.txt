รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือชายหนุ่มวัย 21 ปี พิการป่วยเป็นโรคกล้ามเนื้ออ่อนแรงตั้งแต่กำเนิด อาศัยเพียงลำพังกับยายแก่ชรา ที่ป่วยหลายโรครุมเร้า ที่ จ.ราชบุรี

วันพุธที่ 16 สิงหาคม 2560
รมว.พม. กำชับ จนท. เร่งช่วยเหลือชายหนุ่มวัย 21 ปี พิการป่วยเป็นโรคกล้ามเนื้ออ่อนแรงตั้งแต่กำเนิด อาศัยเพียงลำพังกับยายแก่ชรา ที่ป่วยหลายโรครุมเร้า ที่ จ.ราชบุรี
รมว.พม. กำชับ จนท. เร่งช่วยเหลือชายหนุ่มวัย 21 ปี พิการป่วยเป็นโรคกล้ามเนื้ออ่อนแรงตั้งแต่กำเนิด อาศัยเพียงลำพังกับยายแก่ชรา ที่ป่วยหลายโรครุมเร้า ที่ จ.ราชบุรี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคมที่ จ.สระแก้ว และอุตรดิตถ์
วันนี้ (16 ส.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 692/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายหนุ่มวัย 21 ปี ร่างกายพิการ ป่วยเป็นโรคกล้ามเนื้ออ่อนแรงตั้งแต่กำเนิด ไม่สามารถช่วยเหลือตัวเองได้ อาศัยอยู่เพียงลำพังกับยายแก่ชรา ที่ป่วยหลายโรครุมเร้า และมีอาชีพขายผัก ซึ่งบ่อยครั้งที่ต้องทิ้งหลานชายให้อยู่ตามลำพัง เนื่องจากต้องออกไปขายผัก เพื่อหารายได้จุนเจือครอบครัว ที่อำเภอโพธาราม จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านคนพิการและผู้สูงอายุของกระทรวง พม. และมอบสิ่งของเครื่องใช้ ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาว พร้อมร่วมกันหาแนวทางการช่วยเหลือในระยะยาวต่อไป
พลตำรวจเอก อดุลย์ กล่าวเพิ่มเติมว่า จากกรณีหญิงชราวัย 63 ปี สุขภาพไม่แข็งแรง ต้องรับภาระเลี้ยงดูหลานสาว 2 คน วัย 6 ขวบ และ 11 ขวบ ซึ่งไม่มีบัตรประชาชน และไม่มีชื่อในทะเบียนบ้าน โดยแม่ของเด็กได้นำมา ฝากเลี้ยงไว้ แล้วทอดทิ้งหนีหายไปไม่เคยกลับมาเหลียวแล อาศัยเบี้ยยังชีพผู้สูงอายุเพียงเดือนละ 600 บาท ใช้ประทังชีวิต ที่อำเภอตาพระยา จังหวัดสระแก้ว และกรณีเด็กหญิงวัย 12 ปี นักเรียนชั้น ป.6 เป็นเด็กเรียนดี ได้เกรด 4 ทุกวิชา แต่กำพร้าพ่อ-แม่ อาศัยเพียงลำพังอยู่กับย่าวัย 51 ปี ที่มีอาชีพเก็บของเก่าขาย ครอบครัวมีฐานะยากจน ทั้ง 2 ชีวิต อาศัยในกระต๊อบสังกะสีสภาพเก่าทรุดโทรมใกล้ผุพัง ไม่มีห้องน้ำและไม่มีไฟฟ้าใช้ ที่อำเภอเมือง จังหวัดอุตรดิตถ์ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สระแก้ว และ พมจ.อุตรดิตถ์ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และเรื่องการศึกษาของเด็กทั้งหมดอย่างต่อเนื่องในระยะยาว รวมทั้ง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย นอกจากนี้ ให้คำปรึกษาแนะนำในการช่วยเหลือดูแลเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาว พร้อมแนะนำเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ ในระยะยาวต่อไปต่อไป

ที่มา : http://www.thaigov.go.th/news/contents/details/5961
