รัฐบาลไทย-ข่าวทำเนียบรัฐบาล-สมเด็จพระเจ้าอยู่หัว มีพระราชกระแสรับสั่งให้รัฐบาลดูแลประชาชนที่จะเดินทางมาเข้าร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช อย่างดีที่สุด

วันอังคารที่ 24 ตุลาคม 2560
สมเด็จพระเจ้าอยู่หัว มีพระราชกระแสรับสั่งให้รัฐบาลดูแลประชาชนที่จะเดินทางมาเข้าร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช อย่างดีที่สุด
สมเด็จพระเจ้าอยู่หัว มีพระราชกระแสรับสั่งให้รัฐบาลดูแลอำนวยความสะดวกประชาชนที่จะเดินทางมาเข้าร่วมงานพระราชพิธีถวายพระเพลิงพระบรมศพอย่างดีที่สุด โดยเฉพาะพื้นที่ที่ประสบอุทกภัยให้เร่งดำเนินการช่วยเหลือเยียวยาและจัดรถรับ-ส่งให้ประชาชนดังกล่าวด้วย
วันนี้ ( 24 ต.ค. 60 ) เวลา 13.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ร่วมกับคณะรักษาความสงบแห่งชาติ (คสช.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีแจ้งที่ประชุมทราบว่า สมเด็จพระเจ้าอยู่หัว ทรงพระราชทานความห่วงใยประชาชนทุกภูมิภาคซึ่งในช่วงนี้สภาพอากาศเปลี่ยนแปลงและมีฝนตกหนักในหลายพื้นที่ ทั้งในภาคเหนือ ตะวันออกเฉียงเหนือ และภาคกลาง โดยมีพระราชกระแสรับสั่งให้รัฐบาลดูแลอำนวยความสะดวกประชาชนที่จะเดินทางมาเข้าร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ณ บริเวณพื้นที่ท้องสนามหลวง และพระเมรุมาศจำลอง ทั้งในกรุงเทพมหานครและต่างจังหวัด ให้เป็นไปอย่างมีประสิทธิภาพและดีที่สุด เพื่อให้ประชาชนได้รับความสะดวกสบายมากที่สุด  โดยเฉพาะพื้นที่ในต่างจังหวัดที่ประสบปัญหาอุทกภัยและเดินทางสัญจรไป-มายากลำบาก ให้เร่งดำเนินการช่วยเหลือเยียวยาและจัดรถรับ-ส่งให้ประชาชนเหล่านั้นสามารถเดินทางไปร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ในพื้นที่พระเมรุมาศจำลองด้วย
พร้อมกันนี้ นายกรัฐมนตรี ได้สั่งการต่อที่ประชุมให้ทุกหน่วยงานที่เกี่ยวข้องดูแลและอำนวยความสะดวกประชาชนให้มากที่สุด โดยระเบียบหลักเกณฑ์เรื่องใดที่สามารถยืดหยุ่นได้ก็ให้ดำเนินการเป็นไปอย่างเหมาะสม ทั้งนี้ จากการฝึกซ้อมริ้วขบวนพระบรมราชอิสริยยศงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่ผ่านมานั้น การเคลื่อนริ้วขบวนพระบรมราชอิสริยยศ โดยการเดินเป็นไปในจังหวะที่ค่อนข้างช้าทำให้ระยะทาง 100 – 200 เมตร อาจใช้ระยะเวลานานพอสมควร จึงควรให้ประชาชนสามารถยืน กางร่ม สวมหมวก สวมแว่นตากันแดด และพักผ่อนอิริยาบถได้ก่อนที่ริ้วขบวนพระบรมราชอิสริยยศมาถึงโดยไม่ต้องนั่งตลอดเวลา และเมื่อริ้วขบวนพระบรมราชอิสริยยศใกล้จะมาถึงให้เจ้าหน้าที่แจ้งเตือนให้ประชาชนทราบเพื่อจะได้นั่งลงให้เรียบร้อยและอยู่ในการอาการสำรวม
ขณะเดียวกันเรื่องการดูแลและบริหารจัดการน้ำ รัฐบาลได้มีการบริหารจัดการน้ำอย่างเต็มที่ โดยมีการปล่อยระบายน้ำตามสัดส่วนที่ไม่ทำให้เกิดผลกระทบต่อประชาชนในวงกว้าง โดยจำกัดเขตให้อยู่แต่ภายในพื้นที่นอกคันกั้นน้ำ และให้มีการดูแลประชาชนที่ได้รับผลกระทบและอาศัยอยู่ในบริเวณพื้นที่ดังกล่าวเป็นกรณีพิเศษตามหลักเกณฑ์ที่แต่ละกระทรวง ทบวง กรมกำหนด รวมทั้งบริหารจัดการในส่วนพื้นที่ที่เป็นแก้มลิงเพื่อเปิดพื้นที่ให้สามารถรองรับน้ำได้มากขึ้น และเก็บกักน้ำไว้ใช้ในช่วงฤดูแล้งด้วย
----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7602
