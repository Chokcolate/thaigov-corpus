รัฐบาลไทย-ข่าวทำเนียบรัฐบาล-รองปลัดกระทรวงมหาดไทย นำข้าราชการ พนักงานในสังกัด ร่วม “เชิญธงชาติไทย และร้องเพลงชาติไทย” เนื่องในวันพระราชทานธงชาติไทย และครบรอบ 100 ปี ธงชาติไทย ฯลฯ

วันพฤหัสบดีที่ 28 กันยายน 2560
รองปลัดกระทรวงมหาดไทย นำข้าราชการ พนักงานในสังกัด ร่วม “เชิญธงชาติไทย และร้องเพลงชาติไทย” เนื่องในวันพระราชทานธงชาติไทย และครบรอบ 100 ปี ธงชาติไทย ฯลฯ
รองปลัดกระทรวงมหาดไทย นำข้าราชการ พนักงานในสังกัด ร่วม “เชิญธงชาติไทย และร้องเพลงชาติไทย”เนื่องในวันพระราชทานธงชาติไทย และครบรอบ 100 ปี ธงชาติไทย เพื่อน้อมรำลึกถึงพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ที่ทรงพระราชทานธง
วันนี้ (28 ก.ย. 60) เวลา 08.00 น. ณ บริเวณหน้าห้องโถงกลาง อาคารศาลาว่าการกระทรวงมหาดไทย นายสุทธิพงษ์ จุลเจริญ รองปลัดกระทรวงมหาดไทย เป็นประธานการจัดกิจกรรม “เชิญธงชาติไทย และร้องเพลงชาติไทย” เนื่องในวันพระราชทานธงชาติไทย และครบรอบ 100 ปี ธงชาติไทย เพื่อน้อมรำลึกน้อมรำลึกถึงพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ที่ทรงพระราชทานธงไตรรงค์เป็นธงชาติไทย และครบรอบ 100 ปี ใน ปี2560 นี้ โดยมีผู้บริหารระดับสูงของกระทรวงมหาดไทย ข้าราชการ พนักงาน และลูกจ้างในสังกัดกระทรวงมหาดไทย เข้าร่วมกิจกรรมอย่างพร้อมเพรียงกัน
นายสุทธิพงษ์ จุลเจริญ รองปลัดกระทรวงมหาดไทย เปิดเผยว่า ตามที่รัฐบาลได้ประกาศให้วันที่ 28 กันยายนของทุกปี เป็น “วันพระราชทานธงชาติไทย” โดยให้เริ่มนับตั้งแต่ 28 กันยายน 2560 เป็นต้นไป ซึ่งเป็นวันครบรอบ 100 ปี และเนื่องในโอกาสของการเฉลิมฉลองวันพระราชทานธงชาติไทยที่รัฐบาลได้จัดขึ้นเป็นปีแรก และถือเป็นวันสำคัญอีกวันหนึ่งของชาติ โดยรัฐบาลได้กำหนดให้มีพิธีการเชิญธงชาติไทยขึ้นสู่ยอดเสาในเวลา 08.00 น. ของวันนี้ขึ้นเป็นกรณีพิเศษ และเชิญชวนให้ทุกๆ จังหวัดจัดพิธีการเชิญธงชาติและร้องเพลงชาติในลักษณะเดียวกันกับที่ทำเนียบรัฐบาล ซึ่งกระทรวงมหาไทย ได้แจ้งให้ทุกจังหวัดจัดกิจกรรมดังกล่าว พร้อมทั้งเชิญชวนหน่วยงานในสังกัดได้ร่วมจัดกิจกรรมเชิญธงชาติไทยและร้องเพลงชาติไทย เนื่องในวันพระราชทานธงชาติไทย
“ธงชาติ” นับเป็นสัญลักษณ์ที่สำคัญที่สุดประการหนึ่งของแต่ละชาติ ที่สามารถจะบอกได้ทันทีว่าเป็นสัญลักษณ์ของชาติใด และธงชาติมักมีเรื่องราว มีความเป็นมาที่มีความเกี่ยวพันกับประวัติศาสตร์ และวัฒนธรรมประเพณีอันสำคัญของแต่ละชาติอย่างแนบแน่น ทำให้ธงชาติกลายเป็นสัญลักษณ์ที่มีความหมาย ความลึกซึ้ง และทุกประเทศถือว่าเป็นของสูงที่ควรแก่การหวงแหนและเคารพ ซึ่งตามประวัติศาสตร์เรื่องธงชาติที่บันทึกไว้ประเทศไทยของเรามีการใช้ธงชาติเป็นสัญลักษณ์ตั้งแต่สมัยสมเด็จพระนารายณ์มหาราชแห่งกรุงศรีอยุธยาเป็นธงสีแดงประดับไว้ตามเรือเดินสมุทรต่างๆ จากนั้นก็วิวัฒนาการมาเป็นธงจักรสีขาวในผืนผ้าแดง มาจนถึงธงช้างสีขาวบนผ้าสีแดง ในยุคของกรุงรัตนโกสินทร์ จนมาถึงรัชสมัยของล้นเกล้ารัชกาลที่ 6 จึงได้มีพระราชดำริเปลี่ยนมาเป็นธงไตรรงค์ดังเช่นปัจจุบันเพื่อความเป็นสากล ทรงประกาศในราชกิจจานุเบกษาเมื่อวันที่ 28 กันยายน พ.ศ.2460 ใช้ธงไตรรงค์เป็นธงชาติไทย และพระองค์ทรงพระราชทานชื่อเรียกใหม่ว่า "ธงไตรรงค์" พร้อมความหมาย สีแดงหมายถึงเลือดอันยอมพลีเพื่อธำรงรักษาชาติและศาสนา สีน้ำเงินหมายถึงพระมหากษัตริย์ และ สีขาวหมายถึงความบริสุทธิ์แห่งศาสนา
สำหรับกิจกรรม “เชิญธงชาติไทย และร้องเพลงชาติไทย” ซึ่งกระทรวงมหาดไทย และหน่วยงานต่างๆ ได้จัดขึ้นในวันนี้ พร้อมกับทำเนียบรัฐบาล ภายใต้สัญลักษณ์ “100 ปี ธงชาติไทย ร้อยใจไทยทั้งชาติ” เพื่อร่วมน้อมรำลึกถึงพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว รัชกาลที่ 6 ที่ทรงพระราชทานธงชาติไทย ครบรอบ 100 ปี โดยมีกิจกรรมประกอบด้วย การเชิญธงชาติไทยขึ้นสู่ยอดเสา และร่วมร้องเพลงชาติไทย โดยมีรองปลัดกระทรวงมหาดไทย เป็นผู้ร้องนำ และมีสมาชิก อส. (ทำหน้าที่พลเชิญธง) ซึ่งการจัดกิจกรรมดังกล่าว แสดงออกถึงความภาคภูมิใจในความเป็นไทย และพลังแห่งความจงรักภักดีและสามัคคีเป็นอันหนึ่งอันเดียวกันของคนไทยทั้งชาติ ทั้งนี้ สำหรับการจัดกิจกรรมเชิญธงชาติไทยฯ ในจังหวัดต่างๆ ได้จัดขึ้นพร้อมกับทำเนียบรัฐบาล ซึ่งมีผู้ว่าราชการจังหวัดเป็นประธาน และส่วนราชการต่างๆ รวมทั้งภาคเอกชน ภาคประชาชน เข้าร่วมกิจกรรมอย่างพร้อมเพรียงกันทั่วประเทศ.
ครั้งที่ 141/2560

ที่มา : http://www.thaigov.go.th/news/contents/details/7048
