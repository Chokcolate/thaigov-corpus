รัฐบาลไทย-ข่าวทำเนียบรัฐบาล-รองนายกรัฐมนตรี หารือเรื่องการพัฒนางานวิจัยและนวัตกรรม กับหน่วยงานต่าง ๆ ของสหรัฐอเมริกา

วันศุกร์ที่ 26 มกราคม 2561
รองนายกรัฐมนตรี หารือเรื่องการพัฒนางานวิจัยและนวัตกรรม กับหน่วยงานต่าง ๆ ของสหรัฐอเมริกา
รองนายกรัฐมนตรี หารือเรื่องการพัฒนางานวิจัยและนวัตกรรม กับหน่วยงานต่าง ๆ ของสหรัฐอเมริกา
เมื่อวันที่ 25 มกราคม 2561 เวลา 08.30 น. ณ กรุงวอชิงตัน ดีซี สหรัฐอเมริกา พลอากาศเอก ประจิน  จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะประธานคณะทำงานในคณะกรรมการนโยบายอวกาศแห่งชาติ ได้เดินทางไปยังสถานเอกอัครราชทูตไทย ณ กรุงวอชิงตัน ดีซี พร้อมด้วยคณะ ประกอบด้วย ผู้ช่วยศาสตราจารย์ ดร.นพปฎล สุนทรนนท์ รองเลขาธิการนายกรัฐมนตรีฝ่ายการเมือง ศาสตราจารย์ ดร.นายแพทย์สิริฤกษ์ ทรงวิไล เลขาธิการคณะกรรมการวิจัยแห่งชาติ รองศาตราจารย์นายแพทย์สรนิต ศิลธรรม ปลัดกระทรวงวิทยาศาสตร์และเทคโนโลยี ดร.วิไลพร เจตนจันทร์ ผู้ทรงคุณวุฒิและคณะอนุกรรมการด้านการปรับระบบงบประมาณวิจัยและนวัตกรรมแบบบูรณาการ สภานโยบายวิจัยและนวัตกรรมแห่งชาติ ดร.สุภัทร  จำปาทอง เลขาธิการคณะกรรมการการอุดมศึกษา ดร.ญาดา  มุกดาพิทักษ์ รองเลขาธิการ สำนักงานคณะกรรมการนโยบายวิทยาศาสตร์เทคโนโลยีและนวัตกรรมแห่งชาติ และพลอากาศเอก สุรศักดิ์  มีมณี ที่ปรึกษาสถาบันเทคโนโลยีป้องกันประเทศ เพื่อพบกับผู้แทนของบริษัท THEIA GROUP นำโดย พลอากาศเอก Ronald Fogleman ประธานกรรมการ บริษัทฯ ซึ่งเป็นอดีตเสนาธิการทหารอากาศสหรัฐอเมริกา (เทียบเท่าผู้บัญชาการทหารอากาศ) เพื่อรับฟังการบรรยายสรุปการศึกษาโครงการ Thailand Satellites Data Information Processing Center THEIA เกี่ยวกับการดำเนินการร่วมวิจัยและพัฒนาการใช้ประโยชน์จากดาวเทียม THEIA ซึ่งจะเป็นประโยชน์ทางด้านความมั่นคงและเศรษฐกิจ และยังเพิ่มศักยภาพเพื่อรองรับตามนโยบาย Thailand 4.0 ในลักษณะความร่วมมือวิจัยและพัฒนาผ่านทางหน่วยงานวิจัยของไทย
จากนั้นในเวลา 10.15 น. พลอากาศเอกประจิน  จั่นตอง ในฐานะรองนายกรัฐมนตรีที่กำกับดูแลกระทรวงพลังงาน พร้อมด้วยคณะและผู้แทนจากหน่วยงานที่เกี่ยวข้องของไทย ได้เดินทางต่อไปยังกรมการพลังงานของสหรัฐอเมริกา (U.S. Department of Energy :DOE) เพื่อหารือและแลกเปลี่ยนข้อมูลกับหน่วยงานในสังกัดของ DOE โดย DOE เป็นหน่วยงานในการสร้างความมั่นคงทางด้านพลังงาน สิ่งแวดล้อม และความท้าทายทางด้านนิวเคลียร์ ด้วยการอาศัยกลไกทางวิทยาศาสตร์และเทคโนโลยีในการแก้ปัญหา มีหน่วยงานในสังกัดประกอบด้วย 10 สำนักงานหลัก และห้องปฏิบัติการระดับชาติอีก 17 แห่ง ในการนี้ได้มีการหารือในเรื่องที่เกี่ยวกับนโยบายการวิจัยและพัฒนาเทคโนโลยีด้านวิทยาศาสตร์และนวัตกรรมสมัยใหม่ เช่น Energy Storage การแลกเปลี่ยนและการฝึกอบรมบุคลากรไทย ภายใต้กรอบระยะเวลา 5 ปี
รวมทั้งเงินการแลกเปลี่ยนข้อมูลการพัฒนางานวิจัยและนวัตกรรมด้านพลังงานทดแทนพลังงานนิวเคลียร์ และการบริหารจัดการข้อมูลในการวิเคราะห์และการแก้ไขปัญหาสิ่งแวดล้อม
ต่อมาในเวลา 13.30 น. คณะของรองนายกรัฐมนตรีฯ ได้เดินทางต่อไปยังสถาบัน National Institute of Standards and Technology ( NIST) ซึ่งเป็นหน่วยงานหลักสังกัดกระทรวงพาณิชย์สหรัฐอเมริกา และเป็นหน่วยงานปฏิบัติการวิจัยวิทยาศาสตร์ในภาครัฐแห่งแรกของสหรัฐอเมริกา ซึ่งมีผลงานสนับสนุนการพัฒนาและผลงานที่มีผลกระทบต่อสังคมเป็นอย่างมาก โดยมี Dr.Walter  G. Copan ผู้อำนวยการสถาบันให้การต้อนรับ ซึ่งในการเดินทางไปเยี่ยมชมสถาบันดังกล่าว ได้มีการหารือกันถึงนโยบายการขับเคลื่อนการวิจัยภาครัฐ โดยเฉพาะระบบมาตรวิทยาและเทคโนโลยีของสหรัฐอเมริกา รวมถึงได้หารือเกี่ยวกับโครงสร้างระบบมาตรฐานและห้องปฏิบัติการในระดับวิเคราะห์และการรับรองในระดับประเทศด้วย
* หมายเหตุ วันและเวลาในกำหนดการคือวันและเวลาท้องถิ่นของสหรัฐอเมริกา
....................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/9661
