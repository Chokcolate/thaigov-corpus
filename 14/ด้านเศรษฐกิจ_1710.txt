รัฐบาลไทย-ข่าวทำเนียบรัฐบาล-ธพว.กระตุ้นการท่องเที่ยวชุมชน จัดสัมมนา "สตาร์ทอัพท่องเที่ยวไทย เติบโตก้าวไกลในยุค 4.0" สร้างงาน สร้างรายได้  กระจายรายได้เศรษฐกิจสู่ชุมชน

วันพุธที่ 22 พฤศจิกายน 2560
ธพว.กระตุ้นการท่องเที่ยวชุมชน จัดสัมมนา "สตาร์ทอัพท่องเที่ยวไทย เติบโตก้าวไกลในยุค 4.0" สร้างงาน สร้างรายได้  กระจายรายได้เศรษฐกิจสู่ชุมชน
ธพว.  ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง จัดสัมมนา “สตาร์ทอัพท่องเที่ยวไทย เติบโตก้าวไกลในยุค 4.0” ณ พื้นที่ Co-Working Space อาคารสำนักงานใหญ่ SME Bank Tower
ธนาคารพัฒนาวิสาหกิจขนาดกลางและขนาดย่อมแห่งประเทศไทย( ธพว.หรือ SME Development Bank) ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง จัดสัมมนา “สตาร์ทอัพท่องเที่ยวไทย เติบโตก้าวไกลในยุค 4.0” ณ พื้นที่ Co-Working Space อาคารสำนักงานใหญ่ SME Bank Tower ติดสถานีรถไฟฟ้าอารีย์ เจาะตลาดท่องเที่ยวสร้างรายได้สู่ชุมชนกับนักธุรกิจท่องเที่ยวที่ผสมผสานการทำงานและการท่องเที่ยวได้อย่างลงตัว นายนพพล อนุกูลวิทยา ผู้ร่วมก่อตั้งและประธานฝ่ายปฏิบัติการ บริษัท ทีเอ็มที มาร์เก็ตเพลส จำกัด TakeMeTour (เทคมีทัวร์) ตลาดกลางออนไลน์(Marketplace) สำหรับทัวร์หนึ่งวันที่สร้างและพาเที่ยวโดยคนในท้องถิ่น และนายสมศักดิ์ บุญคำ (ไผ) ประธานเจ้าหน้าที่บริหาร บริษัท โลเคิลอไลค์ จำกัด ผู้ก่อตั้งwww.localalike.com สตาร์ทอัพด้านการท่องเที่ยวที่มีจุดยืนเพื่อสังคมพัฒนาการท่องเที่ยวร่วมกับชุมชนถึง 70แห่งทั่วประเทศ
นายมงคล  ลีลาธรรม กรรมการผู้จัดการ  ธพว. กล่าวว่า ธนาคารพร้อมให้การสนับสนุนนโยบายรัฐบาลในการผลักดันการท่องเที่ยวชุมชนและพัฒนาการท่องเที่ยวเพื่อให้เกิดความยั่งยืนทั้งสังคมและสิ่งแวดล้อมโดยเป็นการกระจายรายได้สู่เศรษฐกิจชุมชน  ซึ่งปัจจุบันสถานการณ์การท่องเที่ยวของไทยเติบโตต่อเนื่อง  ปี 2560 คาดการณ์การเติบโตของรายได้รวมขยับมาอยู่ที่ 2.77 ล้านล้านบาท โดยเป็นรายได้จากตลาดต่างประเทศ 1.81 ล้านล้านบาท และตลาดในประเทศที่จะสร้างรายได้หมุนเวียน 9.53 แสนล้านบาท ดังนั้นการสนับสนุนการเดินทางท่องเที่ยวให้ขยายตัวเพิ่มขึ้น โดยเฉพาะเศรษฐกิจในท้องถิ่นพื้นที่ที่เป็นเมืองท่องเที่ยวและตามเส้นทางท่องเที่ยวที่เน้นการสร้างมุมมองใหม่แหล่งท่องเที่ยวตามวิถีชุมชนที่มีอัตลักษณ์ในแต่ละพื้นที่และเชื่อมโยงศิลปวัฒนธรรมและภูมิปัญญาท้องถิ่น  จะเป็นการช่วยสร้างงานกระจายรายได้ ลดการเหลื่อมล้ำในสังคม โดยธนาคารจะผลักดันผู้ประกอบการด้านการท่องเที่ยวชุมชนให้มีศักยภาพและแข็งแรงพร้อมเข้าแข่งขันในตลาดท่องเที่ยวโดยเฉพาะรองรับการมาของนักท่องเที่ยวที่จะเข้ามาในช่วงเทศกาลส่งท้ายปีเก่าต้อนรับปีใหม่ อาทิเช่น การพัฒนาผู้ประกอบการท่องเที่ยวชุมชนให้สามารถยกระดับมาตรฐานตัวเองรู้จักการทำการตลาดให้สามารถดึงลูกค้าเข้ามาในพื้นที่ตัวเองให้ได้มากที่สุด อีกทั้งยังมีเรื่องของการออกแบบที่จะมีทีมงานเข้าไปให้คำปรึกษาในการพัฒนาการออกแบบผลิตภัณฑ์และสิ่งปลูกสร้างและอีกหัวใจสำคัญคือการสนับสนุนเรื่องของเงินทุนด้วยสินเชื่อสนับสนุนธุรกิจท่องเที่ยวและผู้ประกอบการท่องเที่ยวชุมชน ที่เพิ่งเปิดตัวไปโดยมีอัตราดอกเบี้ยคือกรณีใช้หลักประกัน บสย.อัตราดอกเบี้ยร้อยละ MLR ต่อปี และกรณี ใช้หลักประกันตามเกณฑ์ปกติของธพว. เฉพาะประเภทที่ดินสิ่งปลูกสร้าง หรือ ที่ดินพร้อมสิ่งปลูกสร้าง ปีที่ 1 คิดอัตราดอกเบี้ยร้อยละ MLR - 1.5 ต่อปี  ปีที่ 2 เป็นต้นไป คิดอัตราดอกเบี้ยร้อยละ MLR - 1 ต่อปี  โดยสิ่งที่ธนาคารทำเหล่านี้เพียงเพื่อสนับสนุน ช่วยเหลือผู้ประกอบการ SMEs ที่ประกอบธุรกิจเกี่ยวข้องกับการท่องเที่ยวและธุรกิจที่เกี่ยวเนื่องกับการท่องเที่ยว รวมทั้งธุรกิจแฟรนไชส์ ทั้งผู้ให้สิทธิและผู้รับสิทธิ และตัวแทนจำหน่ายสินค้าในชุมชนและภูมิภาค เพื่อยกระดับผู้ประกอบการในชุมชนและภูมิภาค ในการปรับปรุงประสิทธิภาพในการดำเนินกิจการ รวมทั้งเสริมสภาพคล่องในการต่อยอดกิจการ เพื่อให้เข้าถึงแหล่งเงินทุนดอกเบี้ยต่ำ อีกทั้งเป็นการสนับสนุนนโยบาย Local Economy ของรัฐบาล  ซึ่งการจัดสัมมนาในครั้งนี้ก็เป็นตัวอย่างของผู้ประกอบการด้านท่องเที่ยวที่มีส่วนสนับสนุนชุมชนมีความคิดสร้างสรรค์การท่องเที่ยวรูปแบบใหม่และมีการใช้สื่อดิจิทัลมาช่วยในการดำเนินธุรกิจในยุค 4.0 ต่อไป
ข้อมูลโดย : ฝ่ายส่งเสริมกิจกรรมพัฒนาผู้ประกอบการ โทร. 02-265-3192
ผู้เผยแพร่ข้อมูล : ฝ่ายส่งเสริมการตลาด ลูกค้าสัมพันธ์ และกิจกรรมเพื่อสังคม โทร. 02-265-4574-5

ที่มา : http://www.thaigov.go.th/news/contents/details/8275
