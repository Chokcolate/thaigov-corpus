รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการต่างประเทศออสเตรเลียเข้าเยี่ยมคารวะรองนายกรัฐมนตรี

วันพฤหัสบดีที่ 3 สิงหาคม 2560
รัฐมนตรีว่าการกระทรวงการต่างประเทศออสเตรเลียเข้าเยี่ยมคารวะรองนายกรัฐมนตรี
รัฐมนตรีว่าการกระทรวงการต่างประเทศออสเตรเลียเข้าเยี่ยมคารวะรองนายกรัฐมนตรี
วันนี้ (3 ส.ค. 60) เวลา 13.30 น. นางจูลี บิชอป รัฐมนตรีว่าการกระทรวงการต่างประเทศออสเตรเลีย เข้าเยี่ยมคารวะ นายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือดังนี้
รองนายกรัฐมนตรีแสดงความยินดีที่ได้ต้อนรับรมว.กต.ออสเตรเลีย ในโอกาสการเดินทางเยือนไทยอย่างเป็นทางการ ซึ่งรมว.กต.ออสเตรเลีย แสดงความขอบคุณในการต้อนรับอย่างอบอุ่นพร้อมกล่าวว่าในช่วงเช้าได้พบปะหารือกับรัฐมนตรีว่าการกระทรวงการต่างประเทศ ซึ่งมีผลการหารือที่เป็นรูปธรรม
ด้านความสัมพันธ์ทวิภาคี ทั้งสองฝ่ายยืนยันความสัมพันธ์ระหว่างกันมีพัฒนาการที่ดีและแนบแน่น และยินดีต่อการครบรอบ 65 ปี ความสัมพันธ์ทางการทูตไทย–ออสเตรเลียในปีนี้ พร้อมยินดีทำงานร่วมกันอย่างใกล้ชิดเพื่อส่งเสริมความร่วมมือด้านการค้าและการลงทุน ทั้งนี้รมว.กต.ออสเตรเลียแสดงความประสงค์ให้ผลักดันการปรับปรุงความตกลงเขตการค้าเสรี (TAFTA) ให้เป็นปัจจุบัน เพื่อให้สองฝ่ายได้รับสิทธิประโยชน์มากขึ้น ซึ่งรองนายกรัฐมนตรียืนยันว่าไทยพร้อมสนับสนุน โดยเน้นหลักการ Growing Together
โอกาสนี้ทั้งสองฝ่ายได้แลกเปลี่ยนความเห็นและท่าทีเกี่ยวกับกรอบความร่วมมือด้านเศรษฐกิจในระดับภูมิภาคและพหุภาคี อาทิ RCEP และ TPP โดยออสเตรเลียยืนยันที่จะสนับสนุน RCEP มาโดยตลอด และเห็นด้วยกับไทยที่ประสงค์ให้ RCEP เป็นความตกลงที่มีคุณภาพ สำหรับความร่วมมือในกรอบอาเซียนนั้น รมว.กต.ออสเตรเลีย เห็นว่าประเทศไทยมีบทบาทสำคัญในการเป็นศูนย์รวมและจุดเชื่อมต่อของประเทศอาเซียนทั้งหมด
โอกาสนี้ รองนายกรัฐมนตรีแสดงความประสงค์ให้ออสเตรเลียเพิ่มพูนความร่วมมือด้านการศึกษากับไทย อาทิ ความร่วมมือด้านอาชีวศึกษา สาขาอุตสาหกรรมสร้างสรรค์ และภาษาอังกฤษ เพื่อส่งเสริมการปฏิรูปเศรษฐกิจของไทยสู่ Thailand 4.0 ต่อไป
*********

ที่มา : http://www.thaigov.go.th/news/contents/details/5684
