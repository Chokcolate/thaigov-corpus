รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล แจ้งเตือนประชาชน อย่าหลงเชื่อการโพสต์ข้อความขายสลากที่อ้างว่าถูกรางวัลผ่านสื่อสังคมออนไลน์

วันอังคารที่ 3 ตุลาคม 2560
สำนักงานสลากกินแบ่งรัฐบาล แจ้งเตือนประชาชน อย่าหลงเชื่อการโพสต์ข้อความขายสลากที่อ้างว่าถูกรางวัลผ่านสื่อสังคมออนไลน์
จากกรณีที่มีผู้โพสต์ข้อความและรูปภาพ ผ่านแอพลิเคชั่น FACEBOOK โดยมีเนื้อหาในการนำเสนอขายสลากกินแบ่งรัฐบาลที่ถูกรางวัลที่ 1 ที่ยังไม่ได้นำไปขึ้นเงินรางวัลในราคาที่ต่ำกว่ามูลค่าจริง นั้น
พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล กล่าวว่า ตามข้อเท็จจริงแล้ว สลากฉบับจริงที่ถูกรางวัลสามารถนำไปขึ้นเงินรางวัลได้เต็มมูลค่าทันที ที่สำนักงานสลากกินแบ่งรัฐบาล สนามบินน้ำ ในวันและเวลาทำการ โดยจะเสียค่าอากรเพียงร้อยละ 0.5 ของเงินรางวัลเท่านั้น นอกจากนี้สำนักงานฯ มีบริการที่รวดเร็ว สะดวกสบายเป็นที่ประทับใจและได้รับความชื่นชมจากผู้โชคดีที่ไปรับเงินรางวัลอยู่เสมอการอ้างว่ามีสลากถูกรางวัลจะเสนอขายต่ำกว่ามูลค่ารางวัลนั้น ตามสมมติฐานของความเป็นจริงแล้ว ไม่น่าจะมีผู้ยอมเสียเปรียบนำสิ่งที่มีมูลค่ามากกว่าแลกเปลี่ยนกับสิ่งที่มูลค่าต่ำกว่า ภาพสลากที่เห็นอาจเป็นภาพที่จัดทำขึ้นหรือเป็นภาพสลากที่ผู้ถูกรางวัลเคยเผยแพร่ผ่านสื่อต่าง ๆ ไปแล้ว นำกลับมาใช้เพื่อให้ประชาชนหลงเชื่อ จึงขอเตือนประชาชนที่ถูกรางวัล ไม่ควรเปิดเผยภาพและข้อมูลสลากกินแบ่งรัฐบาลที่ถูกรางวัล เผยแพร่ต่อสาธารณะ เพราะนอกจากจะเป็นการปกป้องสิทธิและความปลอดภัยของท่านแล้ว ยังจะเป็นการปิดช่องทางการนำภาพของท่านไปใช้ในทางที่ไม่ถูกต้องด้วย ส่วนผู้ไม่ถูกรางวัลก็อย่าไปหลงเชื่อ เรื่องอย่างนี้ไม่มีจริง อย่างไรก็ตาม ขณะนี้ สำนักงานฯ ได้ส่งเรื่องให้สำนักกฎหมายพิจารณาดำเนินการในส่วนที่เกี่ยวข้องต่อไปแล้ว
ท้ายนี้ พลตรีฉลองรัฐ ฯ ได้กล่าวย้ำเตือนพี่น้องประชาชน ขอให้ใช้วิจารณญาณ พิจารณาด้วยความรอบคอบ อย่าด่วนหลงเชื่อ เนื่องจากในปัจจุบัน มีการหลอกลวงในเรื่องต่าง ๆ อยู่มากมาย เช่น อ้างว่า มีเลขหลุดจากสำนักงานสลากฯ หรือการหลอกลวงบอกใบ้เลขเด็ดผ่านจดหมายหลอกลวงหรือสื่อสังคมออนไลน์ รวมถึงการแอบอ้างว่าสามารถจัดสรรสลากให้นำไปจำหน่าย ถ้าหลงเชื่อจะสูญเสียทรัพย์จำนวนมาก ทั้งนี้ หากมีข้อสงสัยสามารถสอบถามได้ที่ศูนย์รับเรื่องราวร้องทุกข์ call center โทร 0 2528 9999 และ 0 2345 1466 ตลอด 24 ชั่วโมง

ที่มา : http://www.thaigov.go.th/news/contents/details/7145
