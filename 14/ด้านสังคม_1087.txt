รัฐบาลไทย-ข่าวทำเนียบรัฐบาล-พม. จับมือเครือข่าย MOU พัฒนาชุมชนริมคลองน่ามองน่าอยู่ เพื่อยกระดับคุณภาพชีวิตและพัฒนาที่อยู่อาศัยริมคลอง

วันอังคารที่ 16 มกราคม 2561
พม. จับมือเครือข่าย MOU พัฒนาชุมชนริมคลองน่ามองน่าอยู่ เพื่อยกระดับคุณภาพชีวิตและพัฒนาที่อยู่อาศัยริมคลอง
พม. จับมือเครือข่าย MOU พัฒนาชุมชนริมคลองน่ามองน่าอยู่ เพื่อยกระดับคุณภาพชีวิตและพัฒนาที่อยู่อาศัยริมคลอง
วันที่ 15 ม.ค. 61 เวลา 14.30 น. นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด.พม.) เป็นประธานในพิธีพร้อมร่วมลงนามในบันทึกข้อตกลงความร่วมมือเพื่อพัฒนาชุมชนริมคลองน่ามองน่าอยู่ระหว่างกระทรวงการพัฒนาสังคมและความมั่นคงของมนุษย์ (พม.) มหาวิทยาลัยราชภัฏพระนคร สถาบันพัฒนาองค์กรชุมชน (องค์การมหาชน) หรือ พอช. สำนักงานกองทุนสนับสนุนการสร้างเสริมสุขภาพ (สสส.) โดยสำนักสนับสนุนสุขภาวะชุมชน (สำนัก 3) และเครือข่ายชุมชนริมคลองน่ามองน่าอยู่ ณ ห้องประชุมชั้น 3 อาคารฝึกประสบการณ์วิชาชีพเชิงบูรณาการ มหาวิทยาลัยราชภัฎพระนคร เขตบางเขน กรุงเทพฯ
นายพุฒิพัฒน์ กล่าวว่า การจัดทำบันทึกข้อตกลงความร่วมมือ โครงการชุมชนริมคลองน่ามองน่าอยู่ ในครั้งนี้ มีวัตถุประสงค์ ดังนี้ 1) เพื่อเสริมสร้างศักยภาพกลไกของชุมชนในการสนับสนุนระบบการจัดการชุมชนและสร้างเครือข่ายชุมชนริมคลองในการพัฒนาคุณภาพชีวิต 2) เพื่อส่งเสริมให้มหาวิทยาลัยราชภัฏพระนครร่วมกับชุมชนริมคลองในการออกแบบระบบจัดการชุมชนโดยการใช้องค์ความรู้จากสหวิทยาการและภูมิปัญญาของชุมชน 3) เพื่อพัฒนาระบบฐานข้อมูลสารสนเทศและมีการใช้ข้อมูลในกระบวนการจัดทำแผนพัฒนาชุมชนและการออกแบบระบบการจัดการชุมชน รวมถึงการทำงานร่วมกับเครือข่ายชุมชนริมคลอง และ 4) เพื่อขับเคลื่อนแผนพัฒนาชุมชน โดยความร่วมมือกับหน่วยงานของรัฐ องค์กรเอกชน และเครือข่ายชุมชนริมคลองน่ามองน่าอยู่
บันทึกข้อตกลงความร่วมมือดังกล่าว เป็นความร่วมมือในการทำงานแบบบูรณาการร่วมกัน ระหว่างหน่วยงานต่างๆ โดยแต่ละฝ่ายจะมีบทบาทหน้าที่ ดังนี้ 1) กระทรวงการพัฒนาสังคมและความมั่นคงของมนุษย์ (พม.) ส่งเสริม สนับสนุน ช่วยเหลือ พัฒนาผู้อยู่อาศัยในชุมชนริมคลอง ให้สอดคล้องกับสภาพปัญหาทางสังคมและเหมาะสมกับกลุ่มเป้าหมายต่างๆ 2) มหาวิทยาลัยราชภัฏพระนคร สนับสนุนด้านการศึกษาวิจัย การบริการวิชาการการทำนุบำรุงศิลปวัฒนธรรม รวมทั้ง มีบทบาทในการจัดกระบวนการเรียนรู้ การจัดทำข้อมูลสารสนเทศและการจัดทำแผนพัฒนาชุมชนการออกแบบภูมิสถาปัตยกรรมในชุมชนเพื่อการพัฒนาคุณภาพชีวิต เศรษฐกิจ สังคม สิ่งแวดล้อมของชุมชนริมคลอง 3) เครือข่ายชุมชนริมคลองน่ามองน่าอยู่ จะรวมกลุ่มกิจกรรมต่างๆ เพื่อพัฒนาชุมชน จัดเก็บข้อมูล วางแผนพัฒนาชุมชน ดำเนินกิจกรรมการพัฒนาชุมชนตามแผน พัฒนาระบบบริหารจัดการชุมชน เข้าร่วมกิจกรรมพัฒนาศักยภาพ ศึกษาดูงาน เชื่อมโยงเป็นเครือข่ายเพื่อการเรียนรู้และหนุนช่วยซึ่งกันและกัน 4) สถาบันพัฒนาองค์กรชุมชน (องค์การมหาชน) หรือ พอช. สนับสนุนการพัฒนาที่อยู่อาศัยและสินเชื่อชุมชน การจัดทำแผนการพัฒนาชุมชน การพัฒนากลุ่มองค์กรชุมชน การบริหารจัดการสหกรณ์เคหสถาน การพัฒนาศักยภาพผู้นำและเครือข่ายชุมชน เพื่อให้องค์กรชุมชนมีขีดความสามารถเพิ่มขึ้นและเป็นแกนหลักในการบริหารจัดการชุมชน ประสานการทำงานกับภาคีต่างๆ ที่เกี่ยวข้องกับการพัฒนาชุมชนริมคลองตลอดจนการจัดกระบวนการเรียนรู้ และพัฒนาศูนย์เรียนรู้การสื่อสารสาธารณะเพื่อนำไปสู่เป้าหมายชุมชนริมคลองน่ามองน่าอยู่ และ 5) สำนักงานกองทุนสนับสนุนการสร้างเสริมสุขภาพ (สสส.) โดยสำนักสนับสนุนสุขภาวะชุมชน (สำนัก 3) สนับสนุนการดำเนินเพื่อให้ชุมชนริมคลอง มีสภาพแวดล้อมที่ดีเหมาะสมในการอยู่อาศัย คนในชุมชนมีคุณภาพชีวิตที่ดี มีระบบฐานข้อมูลสารสนเทศ และมีการใช้ข้อมูลในกระบวนการจัดทำแผนพัฒนาชุมชน และการออกแบบระบบการจัดการของชุมชน ผ่านโครงการสนับสนุนการพัฒนาตนเองของชุมชนริมคลองน่าอยู่
"ทั้งนี้ รัฐบาลโดยกระทรวง พม. ได้บูรณาการร่วมกับภาคีเครือข่ายจัดทำบันทึกข้อตกลงความร่วมมือในครั้งนี้ ด้วยเจตนารมณ์ในการสนับสนุนการพัฒนาคุณภาพชีวิตให้แก่ชุมชนริมคลองให้มีความน่าอยู่ อาทิ การทำข้อมูลอย่างเป็นระบบ การออกแบบเพื่อคนทั้งมวล (Universal Design) กิจกรรมพัฒนาคุณภาพชีวิต การเสริมสร้างสุขภาวะของคนในชุมชน ปรับแนวคิดและมุมมองของชาวชุมชนริมคลองให้ร่วมกันสร้างคลองสะอาด พัฒนาพื้นที่ริมคลองให้เป็นแหล่งท่องเที่ยว เป็นแหล่งสาธารณะประโยชน์ร่วมกัน จนคลองกลายเป็นส่วนหนึ่งของวิถีชีวิต เรียกว่า "บ้านที่มากกว่าบ้าน” กับ "คลองที่มากกว่าคลอง” โดยการประสานความร่วมมือกับทุกภาคส่วนที่เกี่ยวข้อง เพื่อให้ประชาชนชุมชนริมคลองมีที่อยู่อาศัยที่มั่นคง ปลอดภัย และมีคุณภาพชีวิตที่ดีขึ้นต่อไป” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/9408
