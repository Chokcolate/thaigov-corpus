รัฐบาลไทย-ข่าวทำเนียบรัฐบาล-รมว.ดิจิทัลฯ หารือทูตสาธารณรัฐเช็ก สร้างความร่วมมือด้านดิจิทัลระดับภูมิภาค

วันศุกร์ที่ 16 มิถุนายน 2560
รมว.ดิจิทัลฯ หารือทูตสาธารณรัฐเช็ก สร้างความร่วมมือด้านดิจิทัลระดับภูมิภาค
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับนายมาเร็ก ลิบชีคซกี (H.E. Mr. Marek Libricky) เอกอัครราชทูตสาธารณรัฐเช็กประจำประเทศไทย และเจ้าหน้าที่จากสถานเอกอัครราชทูตฯ พร้อมทั้งได้มีการหารือเรื่องที่ประเทศไทยกำลังก้าวเข้าสู่ยุค Thailand 4.0 ซึ่งเทคโนโลยีดิจิทัลจะเข้ามามีบทบาทสำคัญในการขับเคลื่อนและพัฒนาประเทศ โดยรัฐบาลไทยเล็งเห็นถึงความสำคัญและเปิดกว้างให้ภาคเอกชนได้เข้ามามีบทบาทด้านการพัฒนาประเทศ ในการดำเนินโครงการต่างๆ จนมีความร่วมมือระหว่างภาครัฐ และภาคเอกชนเพิ่มมากขึ้น ทั้งนี้ สิ่งสำคัญที่สุดในการก้าวสู่ยุคดิจิทัล คือ การพัฒนาแรงงานด้านดิจิทัลให้มีศักยภาพและมีจำนวนเพียงพอต่อความต้องการ ซึ่งกระทรวงดิจิทัลฯ ได้พยายามทำงานร่วมกับกระทรวงศึกษาธิการและหน่วยงานที่เกี่ยวข้อง เพื่อเตรียมความพร้อมในเรื่องดังกล่าว ทั้งนี้ ดร.พิเชฐฯ มีความเห็นว่าประเทศไทยและสาธารณรัฐเช็ก สามารถสร้างความร่วมมือในระดับภูมิภาคได้ โดยไทยสามารถเป็นประตูสู่อาเซียนของเช็ก และเช็กสามารถเป็นประตูสู่ทวีปยุโรปให้ไทยได้เช่นกัน ซึ่งฝ่ายเช็กจะจัดทำข้อเสนอความร่วมมือในด้านดิจิทัลที่จะเป็นประโยชน์ต่อทั้งสองฝ่ายเสนอให้กระทรวงฯ พิจารณาต่อไป เมื่อวันที่ 14 มิถุนายน 2560 ณ ห้องรับรอง ชั้น 9 กระทรวงดิจิทัลเพื่อเศรษฐกิจและสังคม อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ กรุงเทพฯ
*******************************

ที่มา : http://www.thaigov.go.th/news/contents/details/4583
