รัฐบาลไทย-ข่าวทำเนียบรัฐบาล-‘บิ๊กบี้’ พร้อมลงพื้นที่นครสวรรค์ เตรียมแรงงานขับเคลื่อนเศรษฐกิจ ในเขตภาคเหนือตอนล่างและภาคกลางตอนบน

วันพุธที่ 21 มิถุนายน 2560
‘บิ๊กบี้’ พร้อมลงพื้นที่นครสวรรค์ เตรียมแรงงานขับเคลื่อนเศรษฐกิจ ในเขตภาคเหนือตอนล่างและภาคกลางตอนบน
รมว.แรงงาน เตรียมลงพื้นที่จังหวัดนครสวรรค์ ติดตามผลการดำเนินงานการเตรียมความพร้อมด้านแรงงาน 4 จังหวัด เขตตรวจราชการที่ 18 (นครสวรรค์ กำแพงเพชร พิจิตร และอุทัยธานี) สนับสนุนการขับเคลื่อนเศรษฐกิจศูนย์กลางการคมนาคมในเขตพื้นที่ภาคเหนือตอนล่างและภาคกลางตอ
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า วันที่ 23 มิถุนายน 2560 พลเอก ศิริชัย ดิษฐกุล รัฐมนตรีว่าการกระทรวงแรงงาน และคณะ จะลงพื้นที่จังหวัดนครสวรรค์ ติดตามผลการเตรียมความพร้อมด้านแรงงานเพื่อสนับสนุนการขับเคลื่อนเศรษฐกิจศูนย์กลางการคมนาคมในเขตพื้นที่ภาคเหนือตอนล่างและภาคกลางตอนบน ซึ่งเป็นชุมทางของคมนาคมที่หลากหลายทั้งทางถนน ทางรถไฟ ทางน้ำ และกระตุ้นให้เกิดการลงทุน รวมทั้งยกระดับคุณภาพชีวิตของประชาชนในพื้นที่
นายอนันต์ชัย กล่าวต่อว่า การลงพื้นที่ในครั้งนี้ช่วงเช้า รัฐมนตรีว่าการกระทรวงแรงงาน จะได้     รับฟังประเด็นปัญหา อุปสรรค ข้อเสนอแนะจากภาคเอกชน นักวิชาการ และหน่วยงานที่เกี่ยวข้อง พร้อมมอบ แนวทางการปฏิบัติราชการแก่หัวหน้าส่วนราชการภูมิภาคในสังกัดกระทรวงแรงงานของเขตตรวจราชการที่ 18  ทั้ง 4 จังหวัด ประกอบด้วย จังหวัดนครสวรรค์ กำแพงเพชร พิจิตร และอุทัยธานี ณ ห้องประชุม 501 ชั้น 5  ศาลากลางจังหวัดนครสวรรค์ อำเภอเมือง จังหวัดนครสวรรค์ ส่วนช่วงบ่าย รัฐมนตรีว่าการกระทรวงแรงงาน เป็นประธานพิธีรับมอบศูนย์ฝึกอบรมช่างสีรถยนต์ จาก บริษัท นิปปอนด์เพ้นท์ ประเทศไทย จำกัด รวมทั้งเยี่ยมชมกิจการและให้กำลังใจแรงงานในสถานประกอบกิจการ บริษัท เอ็นไวรอนเม็นท์ พัลพ์ แอนด์ เปเปอร์ จำกัด ตำบลหนองโพ อำเภอตาคลี จังหวัดนครสวรรค์ ด้วย
“นอกจากนั้น รัฐมนตรีว่าการกระทรวงแรงงาน จะไปเยี่ยมชมโครงการความร่วมมือระหว่างกรมพัฒนาฝีมือแรงงาน กระทรวงแรงงาน กับ มณฑลทหารบกที่ 31 กระทรวงกลาโหม โดยมุ่งเน้นพัฒนาฝีมือให้แก่ทหารก่อนปลดประจำการ เพื่อสามารถเข้าสู่ตลาดแรงงานได้ตรงตามความต้องการของผู้ประกอบกิจการ   ซึ่งมี 4 หลักสูตร ได้แก่ สาขาการบำรุงรักษารถยนต์เบื้องต้น สาขาช่างประกอบโครงอลูมิเนียมและการติดตั้งฝ้าเพดานยิปซั่ม สาขาช่างเดินสายไฟฟ้าในอาคาร และสาขาช่างเครื่องปรับอากาศ” นายอนันต์ชัย กล่าว
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
21 มิถุนายน 2560

ที่มา : http://www.thaigov.go.th/news/contents/details/4687
