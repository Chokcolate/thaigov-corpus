รัฐบาลไทย-ข่าวทำเนียบรัฐบาล-รัฐบาลสนับสนุนการจ้างงานคนพิการอย่างไม่เลือกปฏิบัติ

วันศุกร์ที่ 7 เมษายน 2560
รัฐบาลสนับสนุนการจ้างงานคนพิการอย่างไม่เลือกปฏิบัติ
รัฐบาลบังคับใช้กฎหมายอย่างจริงจังเพื่อสนับสนุนให้คนพิการได้รับโอกาสทางอาชีพอย่างเสมอภาคและเท่าเทียม
ต่อจากนี้ไป ขอเชิญรับฟังไทยคู่ฟ้า ครับ
รัฐบาลตั้งเป้าปี 2560 ส่งเสริมการจ้างงานคนพิการเพิ่มขึ้นอีก 10,000 คน ด้วยการบังคับใช้กฎหมายจ้างงานคนพิการอย่างจริงจังเพื่อให้ทุกหน่วยงานทั้งภาครัฐและเอกชนร่วมกันสนับสนุนการสร้างอาชีพแก่คนพิการอย่างเสมอภาคเท่าเทียมกับการจ้างงานลูกจ้างปกติ โดยแต่ละหน่วยงานมี 3 ทางเลือก ได้แก่ 1.จ้างงานคนพิการในสัดส่วนลูกจ้างคนพิการ 1 คน ต่อลูกจ้าง 100 คน 2.ส่งเงินเข้ากองทุนส่งเสริมและพัฒนาคุณภาพชีวิตคนพิการ หรือ 3.ให้สัมปทานแก่คนพิการเข้าไปขายสินค้าและบริการในพื้นที่ของหน่วยงาน ซึ่งคนพิการสามารถดูข้อมูลหน่วยงานที่เปิดรับสมัครงาน หรือเปิดพื้นที่ให้ขายสินค้า ได้ที่ www.ตลาดงานคนพิการ.com และสามารถร้องเรียนปัญหาหรือขอความช่วยเหลือเรื่องการจ้างงานได้ที่ศูนย์บริการคนพิการ 02 354 4542
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/2956
