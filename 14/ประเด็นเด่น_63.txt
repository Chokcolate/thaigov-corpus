รัฐบาลไทย-ข่าวทำเนียบรัฐบาล-กรมวิชาการเกษตรชี้แจง กรณีผลกระทบจากการต่อทะเบียนสารเคมีอันตราย

วันอังคารที่ 28 พฤศจิกายน 2560
กรมวิชาการเกษตรชี้แจง กรณีผลกระทบจากการต่อทะเบียนสารเคมีอันตราย
กรมวิชาการเกษตรชี้แจง กรณีผลกระทบจากการต่อทะเบียนสารเคมีอันตราย
วันที่ 25 พฤศจิกายน 2560 นายสุวิทย์ ชัยเกียรติยศ อธิบดีกรมวิชาการเกษตร กรมวิชาการเกษตร กระทรวงเกษตรและสหกรณ์ ชี้แจงกรณีผลกระทบจากการต่อทะเบียนสารเคมีอันตราย ตามที่เครือข่ายเตือนภัยสารเคมีกำจัดศัตรูพืช หรือ ไทยแพน เปิดเผยผลการเฝ้าระวังผักและผลไม้ จากการเก็บตัวอย่างผักและผลไม้ 150 ตัวอย่าง ครอบคลุม 9 ตลาดในจังหวัดเชียงใหม่ ขอนแก่น ปทุมธานี ราชบุรี และสงขลา รวมทั้งห้างค้าปลีกยักษ์ใหญ่ 3 แห่ง และซูเปอร์มาร์เก็ต 4 แห่ง โดยมีประเด็นดังนี้
1. ผักที่มีสารเคมีตกค้างเกินค่ามาตรฐาน ได้แก่ ถั่วฝักยาว คะน้า กะเพรา และพริกแดง โดยเฉพาะถั่วฝักยาวและคะน้า มีสารเคมีตกค้างเฉลี่ย 15-18 ชนิด และเป็นสารเคมีชนิดที่ประเทศไทยแบน ไม่อนุญาตให้นำมาขึ้นทะเบียน สะท้อนให้เห็นว่ามีการลักลอบนำเข้าจำหน่าย และใช้สารเคมีอันตรายประเภทนี้ในกระบวนการผลิต กรมวิชาการเกษตร ขอชี้แจงว่าไม่เป็นความจริงเพราะกรมวิชาการเกษตรมีภารกิจควบคุมกำกับดูแล การนำเข้า การผลิต การจำหน่าย และการครอบครองวัตถุอันตรายทางการเกษตรตามพระราชบัญญัติวัตถุอันตราย พ.ศ. 2535 โดยเฉพาะวัตถุอันตรายชนิดที่ 4 ที่ไม่อนุญาตให้ใช้แล้ว กรมวิชาการเกษตรได้มีมาตรการเฝ้าระวังโดยส่งสารวัตรเกษตร กรมวิชาการเกษตรที่มีจำนวนประมาณ 400 คนทั่วทุกภูมิภาคของประเทศ ออกตรวจสอบตามร้านค้า และแหล่งผลิตวัตถุอันตรายอย่างสม่ำเสมอ โดยมีการเก็บตัวอย่างวัตถุอันตรายมาตรวจวิเคราะห์ในห้องปฏิบัติการ หากพบเป็นวัตถุอันตรายที่ไม่ถูกต้องตามกฎหมายจะดำเนินการดำเนินคดีกับผู้ที่กระทำผิด โดยปี 2548 -2560 ได้ดำเนินคดีกับผู้ที่กระทำผิดกฎหมายไปแล้วรวมทั้งสิ้น 1,446 คดี ซึ่งปัจจุบันยังไม่พบคดีของการลักลอบนำวัตถุอันตรายที่ประกาศห้ามใช้แล้วมาใช้แต่อย่างใด ส่วนกรณีพบสารตกค้างในตัวอย่างผักผลไม้ที่เก็บมาจากตลาดหรือร้านค้านั้นหากเป็นผลผลิตจากแปลงที่กรมวิชาการเกษตรรับรองแหล่งผลิต ก็จะได้กลับไปสอบทวน แต่ให้เกษตรกรแก้ไข ทั้งนี้หน่วยงานที่เกี่ยวข้องด้านอาหาร ควรช่วยกัน ในการตรวจตราสินค้า ที่จำหน่ายในตลาดและร้านค้า ดังกล่าว อีกทางหนึ่งด้วย
2. พบยาฆ่าหญ้าพาราควอตตกค้างในระดับเกินมาตรฐาน สูงถึง 38 ตัวอย่าง จาก 76 ตัวอย่าง ซึ่งยาฆ่าหญ้าพาราควอต เป็นสารเคมีอันตรายที่ทางเครือข่ายฯ เสนอให้ไม่ต่อทะเบียน แต่กรมวิชาการเกษตรได้ขึ้นทะเบียนต่ออีก 6 ปี เกษตรต่อไป นั้น ขอชี้แจงว่า ไม่เป็นความจริง เนื่องจากกรมวิชาการเกษตรในฐานะหน่วยงานที่รับผิดชอบในการควบคุม การขึ้นทะเบียน และควบคุมการผลิต นำเข้า ส่งออก และจำหน่ายวัตถุอันตราย ตามพระราชบัญญัติวัตถุอันตราย พ.ศ. 2535 ได้พิจารณารับขึ้นทะเบียนวัตถุอันตรายพาราควอต ตั้งแต่ปี 2554 จนถึงปัจจุบันรวมประมาณ 300 ทะเบียน ซึ่งอายุของใบสำคัญการขึ้นทะเบียนวัตถุอันตรายตามกฎหมายกำหนดไว้ 6 ปี และผู้ประกอบการจะต้องยื่นขอต่ออายุก่อนที่ใบสำคัญการขึ้นทะเบียนจะหมดอายุตามประกาศกรมวิชาการเกษตร เรื่องการขึ้นทะเบียนและการต่ออายุใบสำคัญการขึ้นทะเบียนฯ ดังนั้นหากคณะกรรมการวัตถุอันตราย ยังไม่มีการประกาศห้ามใช้ กรมวิชาการเกษตรต้องดำเนินการพิจารณาคำขอต่ออายุใบสำคัญการขึ้นทะเบียนฯ เนื่องจากตามขั้นตอนทางกฎหมายการต่ออายุไม่สามารถชะลอได้ โดยคณะอนุกรรมการได้พิจารณาข้อมูลความเป็นพิษของวัตถุอันตราย ผลการวิเคราะห์ของผลิตภัณฑ์ และผลการทดลองประสิทธิภาพ และรายละเอียดอื่น ๆ แล้ว พบว่ามีเอกสารครบถ้วนและถูกต้องตามหลักวิชาการ จึงมีมติเสนอให้พนักงานเจ้าหน้าที่รับต่ออายุใบสำคัญการขึ้นทะเบียนได้ แต่ถ้าเป็นผู้ประกอบการรายใหม่ที่ขอขึ้นทะเบียนวัตถุอันตรายพาราควอตซึ่งมีจำนวน 79 คำขอ กรมวิชาการเกษตรยังไม่พิจารณารับขึ้นทะเบียนจนกว่าจะมีผลการพิจารณาชัดเจนจากคณะกรรมการวัตถุอันตราย
3. ไทยแพนเตรียมยื่นศาลปกครอง ฟ้องกรมวิชาการเกษตรในเรื่องนี้  กรมวิชาการเกษตรได้ดำเนินการรับขึ้นทะเบียนต่อทะเบียนโดยใช้ฐานอำนาจตามกฎหมายหลักในรูปพระราชบัญญัติวัตถุอันตราย 2535 และที่แก้ไขเพิ่มเติมและกฎหมายลำดับรอง ประกาศกระทรวงเกษตรและสหกรณ์ ประกาศกรมวิชาการเกษตร ว่าด้วยหลักเกณฑ์ วิธีการ และเงื่อนไขการขึ้นทะเบียน และต่อทะเบียน ทำให้ไม่มีผู้ใดได้รับความเดือดร้อนและเสียหาย ผู้ยื่นคำขอได้รับสิทธิ์ตามคำขอ เกษตรกร กลุ่มเกษตรกรและสหกรณ์ได้ใช้วัตถุอันตรายทางการเกษตรที่ชอบด้วยกฎหมาย
-------------------------------

ที่มา : http://www.thaigov.go.th/news/contents/details/8394
