รัฐบาลไทย-ข่าวทำเนียบรัฐบาล-บริติช เคานซิล ลงนามในสัญญาการพัฒนาครู Boot Camp ปี 2561 รวม 18 ศูนย์ทั่วประเทศ

วันพุธที่ 19 กรกฎาคม 2560
บริติช เคานซิล ลงนามในสัญญาการพัฒนาครู Boot Camp ปี 2561 รวม 18 ศูนย์ทั่วประเทศ
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ประชุมหารือร่วมกับนางพัฒนวิมล อิศรางกูร ณ อยุธยา หัวหน้าโครงการภาษาอังกฤษ บริติช เคานซิล (British Council) ประเทศไทย และคณะ
ภายหลังได้ร่วมลงนามในสัญญาการพัฒนาครู Boot Camp ปีงบประมาณ 2561 รวม 18 ศูนย์ทั่วประเทศ
ม.ล.ปริยดา ดิศกุล กล่าวว่า จากการที่กระทรวงศึกษาธิการ ได้มอบหมายให้สำนักงานคณะกรรมการการศึกษาขั้นพื้นฐาน (สพฐ.) เป็นหน่วยงานหลักในการจัดอบรมภาษาอังกฤษแบบเข้มสำหรับครูภาษาอังกฤษของไทย โดยได้เริ่มต้นอบรมโครงการดังกล่าวระยะแรก เมื่อเดือนมีนาคม 2559 พร้อมทั้งได้มีการจัดตั้งศูนย์พัฒนาครูด้านการจัดการเรียนการสอนภาษาอังกฤษ (Boot Camp) ระดับภูมิภาค (Regional English Training Centre) ใน 4 จังหวัด คือ กรุงเทพมหานคร สุราษฎร์ธานี ขอนแก่น และเชียงใหม่ เพื่อเป็นหน่วยงานหลักในการอบรม
จากนั้นได้มีการจัดตั้งศูนย์ระยะที่สอง เมื่อเดือนตุลาคม 2559 เพิ่มอีก 4 จังหวัด คือ นครราชสีมา ชลบุรี อุบลราชธานี และพิษณุโลก และระยะที่สามในเวลานี้ อีก 4 จังหวัด คือ ภูเก็ต เชียงราย กาญจนบุรี และเพชรบุรีทำให้ปัจจุบันมีศูนย์ระดับภูมิภาคแล้ว 12 แห่งทั่วประเทศ และจะขยายให้ครบตามเป้าหมาย 18 แห่งภายในปี 2561
วันนี้ บริติช เคานซิล ประเทศไทย จึงได้มีการลงนามในสัญญาการพัฒนาครู Boot Camp ปีงบประมาณ 2561 รวม 18 ศูนย์ทั่วประเทศ ซึ่งเป็นการยืนยันในการดำเนินโครงการต่อเนื่องจากปัจจุบันที่ได้อบรมพัฒนาครูภาษาอังกฤษไปแล้วมากกว่า 6,000 คน และจะอบรมปีหน้าอีกกว่า 13,000 คน ทำให้เมื่อเปิดศูนย์ Boot Camp ครบ 18 ศูนย์ในปีหน้า จะมีครูภาษาอังกฤษของไทยเข้ารับการอบรมแบบเข้มได้มากกว่า 2 หมื่นคน จากจำนวนครูภาษาอังกฤษทั่วประเทศของไทยที่มีอยู่กว่า 4 หมื่นคน พร้อมทั้งจะมีการปรับปรุงระบบการติดตามผลในห้องเรียนให้มากขึ้น โดยให้ศึกษานิเทศก์เขตพื้นที่การศึกษาเข้ามามีส่วนร่วม
นอกจากนี้ หลักสูตรการอบรมถือเป็นส่วนหนึ่งของหลักเกณฑ์การประเมินวิทยฐานะและการพัฒนาข้าราชการครูแนวใหม่ "จากพระราชกระแสฯ ... สู่การพัฒนาครูทั้งระบบ" ซึ่งครูผู้เข้ารับการอบรมหลักสูตรดังกล่าวสามารถสะสมใช้เป็นจำนวนชั่วโมงการอบรมและมาตรฐานการพัฒนาเพื่อขอมีและเลื่อนวิทยฐานะได้อีกด้วย
สำหรับรูปแบบที่สำคัญของการฝึกอบรม Boot Camp มี 5 ด้าน คือ 1) เป็นการจัดค่ายอบรมแบบเข้มข้นเป็นเวลา 3 สัปดาห์ 2) มีการสร้างครูแกนนำเพื่อนำไปขยายผลทั่วประเทศ 3) มีการฝึกอบรมกับเจ้าของภาษา 4) ใช้ภาษาอังกฤษตลอดหลักสูตรการอบรมตามโครงการ 5) มีการประเมิน 4 ทักษะ คือ ฟัง-พูด-อ่าน-เขียน โดยใช้แบบทดสอบ APTIS และการสาธิตการสอนครูด้วยกัน (Micro Teaching)
ผู้สนใจ สามารถรับชมวิดีโอ Boot Camp ได้ที่นี่
https://youtu.be/za7j5t3CuEY
บัลลังก์ โรหิตเสถียร: สรุป/รายงาน
อรพรรณ ฤทธิ์มั่น: ถ่ายภาพ

ที่มา : http://www.thaigov.go.th/news/contents/details/5316
