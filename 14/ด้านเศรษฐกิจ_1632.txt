รัฐบาลไทย-ข่าวทำเนียบรัฐบาล-รมว.ดิจิทัล หารือกับผู้แทนการค้าแห่งสหราชอาณาจักร สร้างความร่วมมือด้าน ICT

วันพฤหัสบดีที่ 9 พฤศจิกายน 2560
รมว.ดิจิทัล หารือกับผู้แทนการค้าแห่งสหราชอาณาจักร สร้างความร่วมมือด้าน ICT
รมว.ดิจิทัล
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมหารือกับนายพอล สคัลลี่ (Mr. Paul Scully MP) ผู้แทนการค้าประเทศพม่า ประเทศบรูไน และประเทศไทย แห่งสหราชอาณาจักร และสมาชิกรัฐสภาแห่งสหราชอาณาจักร พร้อมด้วยคณะผู้แทน โดยทั้งสองฝ่ายได้แลกเปลี่ยนข้อมูลเกี่ยวกับนโยบายประเทศไทย 4.0 และแผนนโยบายเศรษฐกิจดิจิทัล รวมถึงแสดงความยินดีกับประเทศไทยที่ได้รับการจัดอันดับที่สูงขึ้นในด้านความยาก-ง่ายในการประกอบธุรกิจ (Ease doing business) ซึ่งจัดอันดับโดยธนาคารโลก (World Bank) พร้อมทั้งชื่นชมการดำเนินโครงการขยายโครงข่ายอินเทอร์เน็ตความเร็วสูง (เน็ตประชารัฐ) ให้ครอบคลุมทุกหมู่บ้านทั่วประเทศ เพื่อลดความเหลื่อมล้ำด้านดิจิทัลของประชาชนในเขตเมืองและชนบทของประเทศ นอกจากนี้ ยังได้หารือแลกเปลี่ยนความเห็นเกี่ยวกับการเตรียมการและดำเนินงานด้าน Cyber Security รวมถึงโครงการต่างๆ ในพื้นที่โครงการระเบียงเขตเศรษฐกิจภาคตะวันออก (EEC) การเชื่อมโยงโครงข่าย Submarine Cable และโครงการ Smart City ทั้งนี้ ในเดือนกุมภาพันธ์ 2561 จะมีคณะผู้แทนภาคธุรกิจจากสหราชอาณาจักร เดินทางมายังประเทศไทย จึงอาจเป็นโอกาสอันดีที่จะได้หารือแลกเปลี่ยนความคิดเห็นระหว่างภาครัฐและภาคเอกชนของทั้งสองประเทศ เพื่อนำไปสู่ความเป็นไปได้ในการจัดทำความร่วมมือด้าน ICT และเทคโนโลยีดิจิทัลระหว่างไทยกับสหราชอาณาจักรในอนาคต เมื่อวันที่ 7 พฤศจิกายน 2560 ณ สำนักงานรัฐบาลอิเล็กทรอนิกส์ (องค์การมหาชน) อาคารบางกอกไทยทาวเวอร์ ถนนรางน้ำ กรุงเทพฯ
*************************

ที่มา : http://www.thaigov.go.th/news/contents/details/7941
