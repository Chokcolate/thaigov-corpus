รัฐบาลไทย-ข่าวทำเนียบรัฐบาล-พม. จับมือเครือเจริญโภคภัณฑ์ นำผู้สูงอายุ ผู้พิการ และผู้ดูแล ครบ 1,000 คน ร่วมโครงการ “พม. พาคนไกลมาใกล้พ่อ” เข้าถวายสักการะพระบรมศพ

วันจันทร์ที่ 22 พฤษภาคม 2560
พม. จับมือเครือเจริญโภคภัณฑ์ นำผู้สูงอายุ ผู้พิการ และผู้ดูแล ครบ 1,000 คน ร่วมโครงการ “พม. พาคนไกลมาใกล้พ่อ” เข้าถวายสักการะพระบรมศพ
พม. จับมือเครือเจริญโภคภัณฑ์ นำผู้สูงอายุ ผู้พิการ และผู้ดูแล ครบ 1,000 คน ร่วมโครงการ “พม. พาคนไกลมาใกล้พ่อ” เข้าถวายสักการะพระบรมศพ เพื่อแสดงความอาลัยและน้อมรำลึกในพระมหากรุณาธิคุณของพระบาทสมเด็จพระปรมิทรมหาภูมิพลอดุลยเดช
เมื่อวันที่ 19 พ.ค. 60 เวลา 06.00 น. ที่เต็นท์จุดพักคอยหน้าวัดมหาธาตุยุวราชรังสฤษฎิ์ ราชวรมหาวิหาร บริเวณสนามหลวง กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) และ นายจอมกิตติ ศิริกุล ผู้บริหารโครงการพิเศษ เครือเจริญโภคภัณฑ์ พร้อมด้วย นางนภา เศรษฐกร รองปลัดกระทรวงการพัฒนาสังคมและความมั่นคง ของมนุษย์ นายจีระศักดิ์ ศรีพรหมมา รองอธิบดีกรมส่งเสริมและพัฒนาคุณภาพชีวิตคนพิการ และ นายธำรง ธวัชวะชุม รองอธิบดี กรมกิจการผู้สูงอายุ ร่วมพบปะเยี่ยมเยียนและส่งผู้เข้าร่วมโครงการ " พม. พาคนไกลมาใกล้พ่อ” จำนวน 100 คน ประกอบด้วย ผู้สูงอายุ ผู้พิการ และผู้ดูแล ที่อยู่ในความดูแลของหน่วยงาน พม. และในพื้นที่ รวมทั้งพนักงาน "ซีพีอาสา” อาสาสมัครร่วมดูแลคนพิการ และผู้สูงอายุ เข้าถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช มหิตลาธิเศรรามาธิบดีจักรีนฤบดินทร สยามมินทราธิราช บรมนาถบพิตร ณ พระที่นั่งดุสิตมหาปราสาท ในพระบรมมหาราชวัง เพื่อสร้างโอกาสสำคัญในการร่วมแสดง ความอาลัยและน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ที่มีต่อประชาชนคนไทย อีกทั้งส่งเสริมการมีส่วนร่วมในกิจกรรมด้านสังคม และเกิดความรู้สึกต้องการเป็นผู้ให้จากโอกาสที่ตนเองได้รับ อันส่งผลให้สังคมมี ความตระหนักและมีเจตคติเชิงสร้างสรรค์ต่อคนพิการและความพิการ
นายไมตรี กล่าวต่อว่า ด้วย กระทรวงการพัฒนาสังคมและความมั่นคงของมนุษย์ (พม.) ในฐานะภาครัฐ ได้ดำเนินโครงการ "พม. พาคนไกลมาใกล้พ่อ” เริ่มตั้งแต่วันที่ 3 พฤษภาคม 2560 โดยร่วมกับเครือเจริญโภคภัณฑ์ ในฐานะภาคเอกชน ซึ่งเป็นการบูรณาการความร่วมมือตามแนวทางประชารัฐของรัฐบาล ด้วยการนำผู้เข้าร่วมโครงการฯ ครั้งละ 100 คน ประกอบด้วย คนพิการ ผู้สูงอายุ และผู้ดูแลที่อยู่ในความดูแลของหน่วยงาน พม. จากพื้นที่ 15 จังหวัดทั่วประเทศ ได้แก่ จังหวัดนนทบุรี ปทุมธานี ฉะเชิงเทรา สมุทรปราการ สมุทรสาคร ชลบุรี พระนครศรีอยุธยา ลพบุรี กำแพงเพชร ขอนแก่น นครพนม บุรีรัมย์ อุบลราชธานี เชียงใหม่ และกรุงเทพมหานคร เข้าถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช ณ พระที่นั่งดุสิตมหาปราสาท ในพระบรมมหาราชวัง สำหรับวันนี้ (19 พ.ค. 60) เป็นสุดท้ายที่มีการนำผู้เข้าร่วมโครงการฯ อีกจำนวน 100 คน จนกระทั่งครบจำนวน 1,000 คน เข้าถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช ตามเป้าหมายของโครงการฯ
นายไมตรี กล่าวต่ออีกว่า โครงการ "พม. พาคนไกลมาใกล้พ่อ” นับว่าเป็นการสร้างโอกาสสำคัญในชีวิตให้กับผู้สูงอายุ ผู้พิการ และผู้ดูแล โดยเฉพาะคนพิการและผู้สูงอายุ ซึ่งเป็นกลุ่มเป้าหมายในการให้บริการของ พม. ที่ขาดโอกาสและมีความยากลำบาก ในการเดินทางเพื่อเข้าร่วมถวายสักการะพระบรมศพพระบาทสมเด็จพระปรมิทรมหาภูมิพลอดุลยเดช ทั้งนี้ ตลอดระยะเวลาของ การดำเนินโครงการฯ เป็นไปด้วยความเรียบร้อย ตั้งแต่วันที่ 3 พฤษภาคม 2560 จนถึงวันนี้ โดยผู้เข้าร่วมโครงการฯ ทุกคนต่างมีความรู้สึกปลื้มปิติที่ครั้งหนึ่งในชีวิตได้มีโอกาสสำคัญในการร่วมแสดงความอาลัยและน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ทั้งนี้ ตนขอขอบคุณเครือเจริญโภคภัณฑ์ รวมทั้งภาคีเครือข่ายของ พม. ทั้งภาคราชการ ภาคเอกชน และภาคประชาสังคม ชมรม สมาคม ของคนพิการและผู้สูงอายุ ที่ได้บูรณาการความร่วมมือตามแนวทางประชารัฐของรัฐบาล โดยคำนึงถึงประโยชน์สูงสุดของประชาชนเป็นสำคัญ

ที่มา : http://www.thaigov.go.th/news/contents/details/3915
