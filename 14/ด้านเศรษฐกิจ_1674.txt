รัฐบาลไทย-ข่าวทำเนียบรัฐบาล-กระทรวงพาณิชย์ร่วมกับผู้ประกอบการห้าง Modern Trade สนับสนุนพื้นที่ จำหน่ายสินค้าตาม “โครงการตลาดประชารัฐ”

วันศุกร์ที่ 17 พฤศจิกายน 2560
กระทรวงพาณิชย์ร่วมกับผู้ประกอบการห้าง Modern Trade สนับสนุนพื้นที่ จำหน่ายสินค้าตาม “โครงการตลาดประชารัฐ”
นางนันทวัลย์ ศกุนตนาค ปลัดกระทรวงพาณิชย์ เปิดเผยว่า กระทรวงพาณิชย์ได้ดำเนินการตามโครงการตลาดประชารัฐ ที่คณะรัฐมนตรีมีมติเห็นชอบให้ดำเนินเพื่อส่งเสริมตลาดชุมชน ให้เกษตรกรผู้มีรายได้น้อย
รวมทั้งผู้ประกอบการที่เดือดร้อนจากการไม่มีสถานที่ค้าขายให้มีพื้นที่ในการค้าขาย โดย การพัฒนาตลาดใหม่และบริหารจัดการพื้นที่ตลาดที่มีอยู่เดิม บูรณาการระหว่างภาครัฐและเอกชนในรูปแบบประชารัฐ ภายใต้ความร่วมมือระหว่างกระทรวงมหาดไทย กระทรวงพาณิชย์ กระทรวงเกษตรและสหกรณ์ กระทรวงการคลัง กระทรวงอุตสาหกรรม กระทรวงคมนาคม กระทรวงสาธารณสุข กระทรวงวัฒนธรรม ธนาคารเพื่อการเกษตรและสหกรณ์การเกษตร และบริษัท ประชารัฐรักสามัคคี จำกัด โดยดำเนินการในตลาด 9 ประเภท ซึ่งหนึ่งในนั้น คือ “ตลาดประชารัฐModern Trade” เป็นความร่วมมือกันระหว่างกระทรวงพาณิชย์ จังหวัด และบริษัท ประชารัฐรักสามัคคี จำกัด ขอความร่วมมือห้างสรรพสินค้าดำเนินการในลักษณะสร้างคุณค่าร่วมกับสังคม (Creating Shared Value - CSV) ให้การสนับสนุนโดยจัดสรรพื้นที่ให้ผู้มีรายได้น้อย เกษตรกร และผู้ประกอบการระดับชุมชน ให้มีโอกาสจำหน่ายสินค้าในพื้นที่ของห้างสรรพสินค้า โดยมีเป้าหมายดำเนินการในทุกจังหวัดทั่วประเทศ
ปัจจุบันมีห้าง Modern Trade ที่ยินดีและพร้อมให้การสนับสนุนพื้นที่ให้กับผู้มีรายได้น้อย เกษตรกร และผู้ประกอบการระดับชุมชน ได้มีโอกาสเข้าจำหน่ายสินค้าในช่วงเวลาที่เหมาะสมแล้วในสาขาทั่วประเทศ อาทิ บริษัท บิ๊กซี ซูเปอร์เซ็นเตอร์ จำกัด (มหาชน) จำนวน 136 แห่ง บริษัท เดอะมอลล์ กรุ๊ป จำกัด จำนวน 10 แห่ง นอกจากนี้ยังมีบริษัท สยามแม็คโคร จำกัด (มหาชน) บริษัท เอก-ชัย ดีสทริบิวชั่น ซิสเทม จำกัด และบริษัท สรรพสินค้าเซ็นทรัล จำกัด ซึ่งจะเป็นการส่งเสริมช่องทางการตลาดช่วยเหลือผู้มีรายได้น้อย เกษตรกร และชุมชนให้มีพื้นที่นำผลผลิตมาจำหน่าย โดยสำนักงานพาณิชย์จังหวัดจะเป็นผู้ประสานงานใน แต่ละพื้นที่ต่อไป
ปลัดกระทรวงพาณิชย์ ชี้แจงเพิ่มเติมว่า โครงการตลาดประชารัฐมีกำหนดเปิดตัว (Grand Opening) พร้อมกันทั่วประเทศในวันอังคารที่ ๕ ธันวาคม2560 โดย พลเอกประยุทธ์ จันทร์โอชา นายกรัฐมนตรี จึงขอเชิญชวนให้เกษตรกร ผู้มีรายได้น้อย ผู้ประกอบการรายใหม่ร่วมลงทะเบียนเข้าร่วมโครงการฯ ขณะนี้อยู่ระหว่างเปิดรับลงทะเบียนผู้ประกอบการรายใหม่ ระหว่างวันที่ 10-30 พฤศจิกายน 2560 ณ ศูนย์ดำรงธรรมจังหวัด/อำเภอ และสำนักงานเขตทุกเขต ซึ่งมีผู้ให้ความสนใจและลงทะเบียนแล้วกว่า 32,000 คนทั่วประเทศ

ที่มา : http://www.thaigov.go.th/news/contents/details/8149
