รัฐบาลไทย-ข่าวทำเนียบรัฐบาล-สธ. รณรงค์การใช้ยาอย่างสมเหตุผลป้องกันเชื้อดื้อยา สนับสนุนการใช้สมุนไพรทดแทน

วันอาทิตย์ที่ 5 พฤศจิกายน 2560
สธ. รณรงค์การใช้ยาอย่างสมเหตุผลป้องกันเชื้อดื้อยา สนับสนุนการใช้สมุนไพรทดแทน
กระทรวงสาธารณสุข เข้มงวดการป้องกัน ควบคุมการดื้อยาต้านจุลชีพและรณรงค์การใช้ยาอย่างสมเหตุผล
กระทรวงสาธารณสุข เข้มงวดการป้องกัน ควบคุมการดื้อยาต้านจุลชีพและรณรงค์การใช้ยาอย่างสมเหตุผล ตั้งเป้า 2560-64 โรงพยาบาลผ่านเกณฑ์ ไม่น้อยกว่าร้อยละ 80 ลดปริมาณการใช้ยาปฏิชีวนะลงร้อยละ 20  ลดการเจ็บป่วยจากเชื้อดื้อยาร้อยละ 50 และลดค่าใช้จ่ายด้านยาที่ไม่เหมาะสม สนับสนุนการใช้สมุนไพรทดแทน
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า รัฐมนตรีว่าการกระทรวงสาธารณสุข มีนโยบายให้โรงพยาบาลในสังกัดทุกแห่ง เข้มงวดการป้องกันและควบคุมการดื้อยาต้านจุลชีพ (Antimicrobial Resistance : AMR) และส่งเสริมการใช้ยาอย่างสมเหตุผล (Rational Drug Use : RDU) โดยเน้นผู้บริหารให้ความสำคัญแก่บุคลากรที่จบใหม่เห็นความสำคัญของ RDU รณรงค์ให้ใช้ยาสมเหตุผลและสนับสนุนการใช้ยาสมุนไพรทดแทน เช่น ฟ้าทะลายโจร รักษาหวัด ขมิ้นชัน แก้ท้องอืดท้องเฟ้อ ยาเหลืองปิดสมุทร รักษาอุจจาระร่วง
กระทรวงสาธารณสุข มีนโยบายส่งเสริมให้โรงพยาบาลในสังกัดทุกแห่ง ใช้ยาอย่างสมเหตุผลทุกเขตสุขภาพควบคู่ไปกับการจัดการปัญหาเชื้อดื้อยาต้านจุลชีพ  โดยตั้งเป้าหมายระหว่างปี 2560-64 ต้องมีโรงพยาบาลผ่านเกณฑ์โรงพยาบาลที่ใช้ยาอย่างสมเหตุผล ไม่น้อยกว่าร้อยละ 80 และโรงพยาบาลศูนย์/โรงพยาบาลทั่วไปมีการจัดการเชื้อดื้อยาอย่างบูรณาการ สามารถลดปริมาณการใช้ยาปฏิชีวนะลงร้อยละ 20  ลดการเจ็บป่วยจากเชื้อดื้อยาร้อยละ 50 และลดค่าใช้จ่ายด้านยาที่ไม่เหมาะสม ซึ่งคาดว่าจะช่วยประเทศชาติประหยัดงบประมาณจากการใช้ยาที่ไม่จำเป็นให้ได้มากที่สุด
นายแพทย์เจษฎา กล่าวต่อว่า มาตรการพัฒนาโรงพยาบาลใช้ยาอย่างสมเหตุผล ประกอบด้วย 1.จัดให้ยามีคุณภาพ ปลอดภัย และต้นทุนเหมาะสม 2.ให้มีการสั่งใช้ยาอย่างสมเหตุผล โดยเฉพาะในกลุ่มโรคไม่ติดต่อเรื้อรัง ยาปฏิชีวนะ และยาสมุนไพรไทย และ3.ส่งเสริมประชาชนใช้ยาถูกต้องปลอดภัย โดยจัดระบบการเฝ้าระวังในกลุ่มโรคที่สำคัญคือ โรคระบบทางเดินหายใจ โรคอุจจาระร่วง และข้อมูลเชื้อดื้อยา เพื่อให้ได้ข้อมูลพื้นฐานนำมาใช้ในการวางแผนจัดการแก้ไขปัญหา และกำหนดเป็นนโยบายของสถานพยาบาล ทั้งด้านการวิจัย การสร้างนวัตกรรม และการบูรณาการส่งเสริมการใช้ยาอย่างสมเหตุผล นำไปสู่การปฏิบัติให้เกิดประโยชน์ที่สุดต่อประชาชน
นายแพทย์ณัฐวุฒิ  ประเสริฐสิริพงศ์ ผู้ตรวจราชการกระทรวงสาธารณสุขเขตสุขภาพที่ 11 ได้กล่าวว่า การกำกับติดตามการดำเนินงานผู้บริหารทุกระดับ ตั้งแต่ สสจ./ผอ.รพ./สสอ./ผอ.รพ.สต.มีการดำเนินการอย่างเข้มแข็ง และให้รางวัลแก่สถานบริการที่มีผลการดำเนินงานดี ควบคู่ไปกับการอบรมเรื่อง RDU แก่ แพทย์ บุคลากรสาธารณสุข ประชาชนอย่างต่อเนื่อง มีแนวทางการรักษา 4 โรค (ติดเชื้อทางเดินหายใจ , อุจจาระร่วงเฉียบพลัน บาดแผลสด สตรีคลอดปกติ) และการให้ความสำคัญกับนโยบาย RDU โดยส่งเสริมการใช้ยาสมุนไพรทดแทนยาแผนปัจจุบัน เช่น การใช้ฟ้าทะลายโจรและขมิ้นชัน เป็นปัจจัยสำคัญที่ทำให้โรงพยาบาลเครือข่ายสาธารณสุข เขต 11  สามารถลดค่าใช้จ่ายด้านยาที่ไม่จำเป็น  โดยในปี 60 มีผลการดำเนินงานที่สามารถประหยัดค่ายาปฏิชีวนะที่ใช้ใน รพ.สต. ในโรคระบบทางเดินหายใจและอุจจาระร่วง ประมาณ 2 ล้านบาท การใช้ยานอกบัญชี ประมาณ 17 ล้านบาท และจากการควบคุม กำกับ ติดตามการใช้ยาปฏิชีวนะ ประมาณ 9 ล้านบาท
**************************************  5 พฤศจิกายน 2560

ที่มา : http://www.thaigov.go.th/news/contents/details/7818
