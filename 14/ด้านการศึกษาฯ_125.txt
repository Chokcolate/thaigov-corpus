รัฐบาลไทย-ข่าวทำเนียบรัฐบาล-"สุรเชษฐ์" ให้กำลังใจทีม "Sport Program" เข้าร่วมแข่งขันวอลเลย์บอลหญิงชิงชนะเลิศแห่งประเทศไทย ถ้วย ข ประจำปี 2560

วันอังคารที่ 23 พฤษภาคม 2560
"สุรเชษฐ์" ให้กำลังใจทีม "Sport Program" เข้าร่วมแข่งขันวอลเลย์บอลหญิงชิงชนะเลิศแห่งประเทศไทย ถ้วย ข ประจำปี 2560
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ พร้อมด้วย พล.อ.สุทัศน์ กาญจนานนท์กุล ที่ปรึกษารัฐมนตรีช่วยว่าการกระทรวงศึกษาธิการ เข้าชมการแข่งขันวอลเลย์บอลไทยแลนด์แชมเปี้ยนชิพ "ซีเล็ค" ดิวิชั่น 2 (ถ้วย ข) ประจำปี 2560 ประเภททีมหญิง
เป็นการแข่งขันวันที่สาม คู่ระหว่าง "จุฬาลงกรณ์มหาวิทยาลัย" พบทีม "สปอร์ตโปรแกรม" ซึ่งผลการแข่งขันปรากฏว่าทีมจุฬาลงกรณ์มหาวิทยาลัย ชนะ 3-0 เซต ด้วยสกอร์ 25-12, 25-15, 25-11
พล.อ.สุรเชษฐ์ ชัยวงศ์ กล่าวว่า การมาชมการแข่งขันวอลเลย์บอลในครั้งนี้ ได้มาให้กำลังใจกับนักวอลเลย์บอลหญิงจากโครงการห้องเรียนกีฬา และโครงการสานฝันการกีฬาสู่ระบบการศึกษาจังหวัดชายแดนภาคใต้ ที่กระทรวงศึกษาธิการได้มอบหมายให้สำนักงานคณะกรรมการการศึกษาขั้นพื้นฐาน (สพฐ.) ดำเนินงานจัดการเรียนการสอนตามโครงการดังกล่าวอย่างต่อเนื่องเป็นปีที่สอง และได้คัดเลือกนักกีฬาจากทั้ง 2 โครงการเข้าร่วมแข่งขันครั้งนี้เป็นครั้งแรก ในนามทีม  "Sport Program" เพื่อให้ได้รับประสบการณ์จากการแข่งขันรายการใหญ่ ๆ ระดับชาติ
ทั้งสองโครงการ เป็นการให้โอกาสกับเด็กนักเรียนที่มีความสามารถด้านการกีฬา ซึ่งในส่วนของห้องเรียนกีฬา ได้จัดการเรียนการสอนให้กับเด็กที่มีความถนัดในกีฬา 2 ประเภท คือ ฟุตบอลชาย และวอลเลย์บอลหญิง ซึ่งลักษณะของโครงการจะเป็นการนำนักเรียน ม.1 และ ม.4 มาเข้าร่วมโครงการโดยผ่านการคัดเลือกความรู้ทางวิชาการ และเด็กต้องมีรูปร่างที่สูงใหญ่ เพื่อเป็นการสร้างฝันของเด็กนักเรียนไทยในการเป็นนักกีฬาสู่สากล
นอกจากนี้ กระทรวงศึกษาธิการได้ดำเนินงานร่วมกับกระทรวงการท่องเที่ยวและกีฬา โดยการประสานความร่วมมือในการจัดการเรียนการสอนด้านกีฬากับสถาบันการพลศึกษาในวิทยาเขตที่ตั้งอยู่ในจังหวัดนั้น อีกทั้งได้มีความร่วมมือกับมหาวิทยาลัยกีฬาแห่งชาติ สังกัดกระทรวงการท่องเที่ยวและกีฬา ให้สามารถรองรับนักเรียนจากโครงการห้องเรียนกีฬาและโครงการสานฝันฯ เพื่อเข้าศึกษาต่อภายหลังจบการศึกษาชั้น ม.6 ต่อไปได้
กระทรวงศึกษาธิการยังให้ความสำคัญกับเรื่องวิทยาศาสตร์การกีฬา ภาวะโภชนาการ ตลอดการจัดหาครูและโค้ชที่ได้รับการสนับสนุนจากสมาคมกีฬาต่าง ๆ สิ่งเหล่านี้จะทำให้เด็กถูกสร้างขึ้นมาอย่างมีหลักวิชาการ พร้อมทั้งทักษะด้านกีฬา ซึ่งเป็นการส่งเสริมให้เด็กไทยมีทักษะที่สามารถแข่งขันกับนานาชาติได้
นางสาวสุภาพร จันแดง นักเรียนจากโครงการห้องเรียนกีฬาโรงเรียนสุโขทัยวิทยาคม จังหวัดสุโขทัยกล่าวว่า "รู้สึกดีใจที่ได้มาร่วมแข่งขัน ทำให้มีประสบการณ์เพิ่มขึ้น สามารถนำประสบการณ์ที่มีค่าครั้งนี้ไปพัฒนาการซ้อมของตนเองและรุ่นน้องให้มีทักษะด้านวอลเลย์บอลที่ดีขึ้นได้"
นางสาวนภัสสร สรรเพชร นักเรียนจากโครงการห้องเรียนกีฬาโรงเรียนกาญจนาภิเษกวิทยาลัย กระบี่  กล่าวว่า "ขอขอบคุณผู้ใหญ่ใจดีที่เปิดโอกาสให้พวกเราได้มีประสบการณ์ ได้เข้ามาแข่งขันในทัวร์นาเม้นท์ใหญ่ ๆ ซึ่งทำให้พวกเราได้พัฒนาศักยภาพ และได้พบกับรุ่นพี่อดีตทีมชาติ ตลอดจนนำความรู้ที่ได้จากการแข่งขันครั้งนี้ไปพัฒนาทีมต่อไป"
นางสาวยัศมี อูมา นักเรียนจากโครงการสานฝันการกีฬาสู่ระบบการศึกษาจังหวัดชายแดนภาคใต้ จังหวัดนราธิวาส กล่าวว่า "รู้สึกยินดีที่ได้มาเป็นตัวแทนแข่งวอลเลย์บอลในรายการนี้ ทำให้ได้แสดงศักยภาพของตนเอง และได้นำความรู้จากการแข่งขันกลับไปพัฒนาตนเองให้ดียิ่งขึ้น อีกทั้งสามารถสร้างทีมให้ดีขึ้น"
อนึ่ง ช่วงค่ำวันเดียวกัน พล.อ.สุรเชษฐ์ ชัยวงศ์ และ พล.อ.สุทัศน์ กาญจนานนท์กุล เป็นเจ้าภาพเลี้ยงขอบคุณนักกีฬา โค้ช และทีมงาน โดยมีผู้บริหารที่เกี่ยวข้องทั้งสองโครงการเข้าร่วม อาทิ นายชลำ อรรถธรรม ผู้อำนวยการสำนักติดตามและประเมินผล สำนักงานคณะกรรมการการศึกษาขั้นพื้นฐาน (สพฐ.)นายประพันธ์ งานดี ผู้อำนวยการโรงเรียนกาญจนาภิเษกวิทยาลัย กระบี่ ที่ร้านรถเสบียง กรุงเทพฯ
จุดเริ่มต้นโครงการ "ห้องเรียนกีฬา" ได้ริเริ่มเมื่อ 2 ปีก่อนในพื้นที่จังหวัดชายแดนภาคใต้ ซึ่งเปิดรับสมัครเด็กเข้าเรียนชั้น ม.4 ตามความสมัครใจใน 10 ประเภทกีฬา เช่น ฟุตบอล ฟุตซอล กรีฑา มวยไทย ฮอกกี้ ปัญจสีลัต วอลเลย์บอล ฯลฯ โดยใช้ชื่อโครงการ "สานฝันการกีฬาสู่ระบบการศึกษาจังหวัดชายแดนภาคใต้" และเมื่อดำเนินการไปแล้ว 2 ปี ได้ผลตอบรับที่ดีมากจากประชาชนในพื้นที่ ซึ่งมีความต้องการส่งบุตรหลานเข้าเรียนมากขึ้น จนถึงปัจจุบันมี 8 โรงเรียนที่เข้าร่วมโครงการ มีจำนวนนักเรียนกว่า 1 พันคน ขณะนี้นักเรียนรุ่นแรกกำลังเรียนชั้น ม.6 จึงถือว่าโครงการสานฝันฯ เป็นโครงการริเริ่มที่เน้น "ให้เด็กได้รับโอกาสและความหลากหลายในประเภทกีฬา"
จนกระทั่งปีที่แล้ว พล.อ.ประยุทธ์ จันทร์โอชา นายกรัฐมนตรี ได้เห็นว่าเมื่อได้ดำเนินการในพื้นที่จังหวัดชายแดนภาคใต้ได้ผลดีเป็นอย่างมาก จึงขอให้ขยายไปยังพื้นที่อื่น แต่ขอให้มีความแตกต่างจากโครงการสานฝันฯ กล่าวคือ "ให้เน้นรูปร่างและส่วนสูง" เพื่อต้องการให้เด็กได้รับการพัฒนาสมรรถภาพและภาวะโภชนาการ สามารถเข้าร่วมแข่งขันได้ในระดับสากลหรือแข่งขันกับนักกีฬาระดับนานาชาติได้
กระทรวงศึกษาธิการ จึงได้จัดทำโครงการ "ห้องเรียนกีฬา" โดยขยายไปยัง 4 ภูมิภาคทั่วประเทศ ซึ่งในปีแรกคือปีการศึกษา 2559 สำนักงานคณะกรรมการการศึกษาขั้นพื้นฐาน (สพฐ.) ได้คัดเลือกโรงเรียนที่เข้าร่วมโครงการห้องเรียนกีฬาเข้าเรียนชั้น ม.4 จำนวน 3 แห่ง ภาคเหนือที่ รร.สุโขทัยวิทยาคม ภาคตะวันออกเฉียงเหนือ ที่ รร.สารคามพิทยาคม และภาคใต้ที่ รร.กาญจนาภิเษกวิทยาลัย กระบี่ ใน 2 ประเภทกีฬา คือ ฟุตบอลชาย และวอลเลย์บอลหญิง ในหลักสูตรวิทย์-กีฬา และศิลป์-กีฬา
จนกระทั่งในปีการศึกษานี้ ได้ขยายมาภาคกลาง ที่โรงเรียนเฉลิมพระเกียรติสมเด็จพระศรีนครินทร์ สมุทรสาคร ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี โดยได้รับนักเรียนชั้น ม.1 เพิ่มเข้ามาด้วย แต่เริ่มต้นเฉพาะกีฬาฟุตบอลเท่านั้น ทำให้ปัจจุบันมีโรงเรียนที่เข้าร่วมโครงการ "ห้องเรียนกีฬา" จำนวน 4 แห่ง มีนักเรียนรุ่นแรก 219 คน รุ่นที่สอง 299 คน รวมทั้งสิ้น 518 คน
ส่วนปีการศึกษาต่อไปจะเปิดเพิ่มอีก 4 แห่งทั่วประเทศ ที่จังหวัดชัยภูมิ อุดรธานี เพชรบูรณ์ และชุมพร

ที่มา : http://www.thaigov.go.th/news/contents/details/3931
