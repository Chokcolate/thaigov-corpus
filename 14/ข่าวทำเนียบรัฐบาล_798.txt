รัฐบาลไทย-ข่าวทำเนียบรัฐบาล-โฆษกฯเผย คสช. เห็นชอบการแก้ไขกฎหมายคนเข้าเมือง เพื่ออำนวยความสะดวกให้กับผู้เดินทางสัญชาติไทยในการผ่านเข้าเมืองโดยไม่ต้องกรอกใบ ตม.6

วันอังคารที่ 12 กันยายน 2560
โฆษกฯเผย คสช. เห็นชอบการแก้ไขกฎหมายคนเข้าเมือง เพื่ออำนวยความสะดวกให้กับผู้เดินทางสัญชาติไทยในการผ่านเข้าเมืองโดยไม่ต้องกรอกใบ ตม.6
โฆษกประจำสำนักนายกรัฐมนตรีเปิดเผยที่ประชุม คสช. มีมติเห็นชอบการแก้ไขกฎหมายคนเข้าเมือง เพื่ออำนวยความสะดวกให้กับผู้เดินทางสัญชาติไทยในการผ่านเข้าเมืองโดยไม่ต้องกรอกใบ ตม.6
วันนี้ ( 12 ก.ย. 60 ) เวลา 16.15 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรักษาความสงบแห่งชาติ (คสช.) และการประชุมคณะรัฐมนตรี (ครม.)   ซึ่งมีพลเอก ประยุทธ์ จันทร์โอชา หัวหน้า คสช.และนายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้เปิดเผยว่า คสช. ได้มีมติเห็นชอบเรื่องการแก้ไขกฎหมายคนเข้าเมือง เพื่ออำนวยความสะดวกให้กับผู้เดินทางสัญชาติไทยในการผ่านเข้าเมือง โดยผู้เดินทางสัญชาติไทยไม่ต้องกรอกใบ ตม.6 หรือแบบรายการบุคคลซึ่งเดินทางเข้ามาในหรือออกไปนอกราชอาณาจักร (ตม.6) เพื่อลดขั้นตอนและอำนวยความสะดวกสำหรับผู้เดินทางสัญชาติไทย แต่ในส่วนของบุคคลต่างด้าวยังคงต้องกรอกใบ ตม.6 เช่นเดิม
รวมทั้งที่ประชุม คสช. มีมติเห็นชอบอนุญาตให้โครงการจัดทำสายส่ง สามารถที่จะไปจัดทำสายส่งในพื้นที่ป่าอนุรักษ์ต่าง ๆ เช่น พื้นที่ป่าสงวน อุทยาน พื้นที่อนุรักษ์ ลุ่มน้ำชั้น 1 เอ ฯลฯ ได้ไปพลางก่อน ควบคู่กับการดำเนินการขออนุญาตตามปกติ ในการเข้าไปจัดทำสายส่งในพื้นที่ดังกล่าว  ตามที่กระทรวงพลังงานเสนอ  โดยเฉพาะโครงการจัดซื้อจัดหาพลังงานไฟฟ้าทั้งในและต่างประเทศ เพื่อให้เกิดความมีเสถียรภาพด้านพลังงานไฟฟ้าของประเทศ
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6624
