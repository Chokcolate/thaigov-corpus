รัฐบาลไทย-ข่าวทำเนียบรัฐบาล-รมต.นร. กอบศักดิ์ ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล( กขร .) ครั้งที่ 1/2561

วันศุกร์ที่ 26 มกราคม 2561
รมต.นร. กอบศักดิ์ ฯ เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล( กขร .) ครั้งที่ 1/2561
ที่ประชุมมีมติเห็นชอบร่าง พ.ร.บ. สถาบันการเงินประชาชน โดยจะเข้าสู่การพิจารณาของที่ประชุม ครม. ภายใน 2 สัปดาห์
วันนี้ (26 มกราคม 2560 )เวลา 13.30 น. ณ ตึกสันติไมตรี (หลังใน) ทำเนียบรัฐบาล นายกอบศักดิ์ ภูตระกูล รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 1/2561 ซึ่งมีสาระสำคัญดังนี้
ที่ประชุมได้พิจารณาและมีมติเห็นชอบร่าง พ.ร.บ. วิสาหกิจชุมชน พ.ศ... ซึ่งเสนอโดยกระทรวงเกษตรและสหกรณ์ เพื่อส่งเสริมให้วิสาหกิจชุมชนมีฐานะเป็นนิติบุคคล และมีกองทุนเฉพาะรวมไปถึงมีการปรับแก้ไของค์ประกอบของคณะกรรมการส่งเสริมวิสาหกิจชุมชน ซึ่งขณะนี้อยู่ในระหว่างการนำไปรับฟังความคิดเห็นและดำเนินการตามขั้นตอนของการเสนอร่างกฎหมายต่อไป
พร้อมกันนี้ ที่ประชุมได้พิจารณาและมีมติเห็นชอบร่าง พ.ร.บ ส่งเสริมวิสาหกิจเพื่อสังคม พ.ศ. .... ทั้งนี้ พ.ร.บ. ดังกล่าว จะช่วยให้ผู้ประกอบกิจการเพื่อสังคมพร้อมจะเข้ามาแบ่งปันทางการค้า ทั้งในระดับภายในประเทศและระหว่างประเทศมากขึ้น รวมทั้งส่งเสริมให้มีผู้ประกอบกิจการจากภาคเอกชน เข้ามาประกอบกิจการเพื่อสังคมมากขึ้น และเป็นไปอย่างมีประสิทธิภาพ โดยประสานการสนับสนุนและความร่วมมือจากภาคส่วนต่างๆ และมีการจัดองค์กรที่ทำหน้าที่เฉพาะในการส่งเสริมวิสาหกิจเพื่อสังคม รวมทั้งให้มีการแต่งตั้งคณะกรรมการส่งเสริมวิสาหกิจเพื่อสังคม ในการกำหนดนโยบายเกี่ยวกับเรื่องนี้อย่างรอบด้านและเป็นไปในแนวทางเดียวกัน เพื่อสร้างโอกาส ความเสมอภาค และความเท่าเทียมกันทางสังคม โดยส่งผลให้สังคมหรือสิ่งแวดล้อมได้มีการแก้ไขปัญหาและมีการพัฒนาการอย่างเหมาะสมและยั่งยืนต่อไป
นอกจากนี้ ที่ประชุมได้พิจารณาและมีมติเห็นชอบการปฎิรูปการเงินชุมชน ด้วยร่าง พ.ร.บ สถาบันการเงินประชาชน ซึ่งสามารถสนับสนุนการเจริญเติบโตทางเศรษฐกิจชุมชนได้อย่างมีประสิทธิภาพมากยิ่งขึ้น พร้อมสามารถขยายธุรกิจทางการเงิน และเพื่อช่วยลดความเหลื่อมล้ำทางเศรษฐกิจ โดยการสร้างโอกาสการเข้าถึงบริการทางการเงินอย่างทั่วถึง โดยการให้สภาพนิติบุคคลแก่องค์กรการเงินชุมชนที่มาขึ้นทะเบียนตามความสมัครใจ พร้อมกำหนดหลักเกณฑ์เพื่อการกำกับดูแลสถาบันการเงินชุมชน และมีสถาบันการเงินภาครัฐเป็นหน่วยประสานงานรับจดทะเบียนและพร้อมสนับสนุนการดำเนินงานอย่างเต็มที่ คาดว่าจะนำเรื่องนี้เสนอที่ประชุมคณะรัฐมนตรีภายใน 2 สัปดาห์
รวมทั้ง ที่ประชุมได้พิจารณาและมีมติเห็นชอบการแก้ไขปรับปรุงกฎหมายและแนวทางการใช้หนังสือรับรองให้ประชาชนได้รับความยุติธรรมโดยไม่ล่าช้า อีกทั้งมีกลไกช่วยเหลือประชาชนผู้ที่ขาดแคลนทุนทรัพย์ ได้มีโอกาสเข้าถึงกระบวนการยุติธรรมได้ ตลอดจนสร้างกลไกเพื่อให้มีการบังคับใช้ตามกฎหมายอย่างเคร่งครัด เพื่อลดความเหลื่อมล้ำและความไม่เป็นธรรมในสังคม อีกทั้งเป็นการเพิ่มโอกาสให้ประชาชน โดยเฉพาะผู้ที่มีรายได้น้อยได้ใช้สิทธิในการเข้าถึงกระบวนการยุติธรรมได้อย่างเท่าเทียมกับบุคคลอื่น เพื่อแสดงให้เห็นว่าประชาชนได้รับการคุ้มครองจากภาครัฐอย่างเท่าเทียมกัน ตามกระบวนการที่ถูกต้องตามกฎหมายอย่างแท้จริง
ตอนท้ายของการประชุม ได้พิจารณาและมีมติเห็นชอบเครือข่ายอุดมศึกษาเพื่อพัฒนาเศรษฐกิจและสังคม โดยเป็นเครือข่ายกลางเชื่อมโยงระหว่างสำนักงานคณะกรรมการอุดมศึกษาและสถาบันอุดมศึกษา ทั่วทั้งประเทศ พร้อมทั้งทำหน้าที่เป็นกลไกหลักในการผลักดันเชิงนโยบายตอบโจทย์ปัญหาของประเทศและเชื่อมโยงดำเนินการตามภารกิจหลักของการอุดมศึกษาที่มุ่งเน้นการใช้ทรัพยากรและองค์ความรู้ร่วมกันระหว่างสถาบันอุดมศึกษาลงสู่ภาคสังคมและชุมชน ได้แก่ โครงการวิจัยและพัฒนาภาครัฐร่วมเอกชนเชิงพาณิชย์ โครงการวิจัยและนวัตกรรมเพื่อถ่ายทอดเทคโนโลยีสู่ชุมชนรากฐาน โครงการส่งเสริมการจัดการศึกษาเชิงบูรณาการกับการทำงานในสถาบันอุดมศึกษาโครงการสนับสนุนหน่วยบ่มเพาะวิสาหกิจในสถาบันอุดมศึกษา โครงการอนุรักษ์พันธุกรรมพืชอันเนื่องมาจากโครงการพระราชดำริ โครงการค่ายเรียนรู้และเผยแพร่โครงการพระราชดำริ  โครงการพัฒนาท้องถื่นโดยมีสถาบันอุดมศึกษาเป็นพี่เลี้ยง ทั้งนี้ โครงการดังกล่าวเหล่านี้จะช่วยบูรณาการขับเคลื่อนความรู้ วิชาการ และความเชี่ยวชาญต่างๆจากสถาบันอุดมศึกษา นำไปสู่การพัฒนาอย่างยั่งยืน โดยความร่วมมือของทุกภาคส่วนที่เกี่ยวข้องอย่างเป็นรูปธรรม
....................................................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9662
