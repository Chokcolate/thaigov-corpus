รัฐบาลไทย-ข่าวทำเนียบรัฐบาล-"ยุติธรรม" มอบรางวัลการประกวดภาพยนตร์โฆษณาสั้นกองทุนยุติธรรม ภายใต้หัวข้อ “ยุติธรรม ยุติ(ระ)ทม”

วันจันทร์ที่ 9 ตุลาคม 2560
"ยุติธรรม" มอบรางวัลการประกวดภาพยนตร์โฆษณาสั้นกองทุนยุติธรรม ภายใต้หัวข้อ “ยุติธรรม ยุติ(ระ)ทม”
นายสมชาย เสียงหลาย ที่ปรึกษารัฐมนตรีว่าการกระทรวงยุติธรรม เป็นประธานในพิธีประกาศผลรางวัลโครงการจัดทำวีดีทัศน์กองทุนยุติธรรม การประกวดภาพยนตร์โฆษณาสั้นกองทุนยุติธรรม “กองทุนยุติธรรม SHORT FILM CONTEST ๒๐๑๗” ภายใต้หัวข้อ “ยุติธรรม ยุติ(ระ)ทม”
ในวันศุกร์ที่ ๖ ตุลาคม ๒๕๖๐ เวลา ๑๓.๓๐ น.
ณ โรงภาพยนตร์กรุงศรี ไอแมค เมเจอร์ซีนีเพล็กซ์ ศูนย์การค้าเมเจอร์รัชโยธิน
นายสมชาย เสียงหลาย ที่ปรึกษารัฐมนตรีว่าการกระทรวงยุติธรรม
เป็นประธานในพิธีประกาศผลรางวัลโครงการจัดทำวีดีทัศน์กองทุนยุติธรรม
การประกวดภาพยนตร์โฆษณาสั้นกองทุนยุติธรรม
“กองทุนยุติธรรม SHORT FILM CONTEST ๒๐๑๗” ภายใต้หัวข้อ “ยุติธรรม ยุติ(ระ)ทม”
โดยสำนักงานกองทุนยุติธรรม ร่วมกับ สมาคมผู้กำกับภาพยนตร์ไทย
เพื่อประชาสัมพันธ์กองทุนยุติธรรมให้เป็นที่รู้จักของประชาชน ผ่านมุมมองและกระบวนการคิดจากคนรุ่นใหม่
โดยให้เยาวชนในระดับอุดมศึกษาและประชาชนทั่วไปเข้ามามีส่วนร่วมเพื่อเป็นกระบอกเสียงอีกช่องทางหนึ่ง
รวมถึงเป็นการใช้สื่อสังคมออนไลน์และสื่อมวลชนในแขนงต่างๆ เข้ามาช่วยประชาสัมพันธ์
ภารกิจของกองทุนยุติธรรมให้แพร่หลายมากยิ่งขึ้น
โดยมี นายธวัชชัย ไทยเขียว รองปลัดกระทรวงยุติธรรม
นายนนทรีย์ นิมิบุตร ผู้กำกับภาพยนตร์ และนายบัณฑิต ทองดี นายกสมาคมผู้กำกับภาพยนตร์ไทย เข้าร่วมฯ
สำหรับโครงการดังกล่าว ได้แบ่งการประกวดออกเป็น ๒ ระดับ ได้แก่ ระดับอุดมศึกษาและระดับบุคคลทั่วไป
ซึ่งมีทีมที่ส่งผลงานเข้าประกวดในรอบสุดท้าย จำนวนทั้งสิ้น ๑๒ ทีม
โดยทีมที่ชนะการประกวดจะได้รับรางวัลเงินสดและโล่ประกาศเกียรติคุณพร้อมใบประกาศนียบัตร
ซึ่งผลการตัดสินในระดับอุดมศึกษา ทีมที่ได้รับรางวัลชนะเลิศ ได้แก่ทีม “Studio ๕๐ satang”
ได้รับเงินรางวัล จำนวน ๕๐,๐๐๐ บาท
รางวัลรองชนะเลิศอันดับ ๑ ได้แก่ทีม “แสนแสบ” ได้รับเงินรางวัล จำนวน ๓๐,๐๐๐ บาท
รางวัลรองชนะเลิศอันดับ ๒ ได้แก่ทีม “Exit Studio” ได้รับเงินรางวัล จำนวน ๑๐,๐๐๐ บาท
รางวัลชมเชย ได้แก่ทีม “Twins” และทีม “Amy” ได้รับเงินรางวัลทีมละ ๕,๐๐๐ บาท
และระดับบุคคลทั่วไป ทีมที่ได้รับรางวัลชนะเลิศ ได้แก่ทีม “หนึ่งอักษร”  ได้รับเงินรางวัล จำนวน ๑๐,๐๐๐ บาท
รางวัลรองชนะเลิศอันดับ ๑ ได้แก่ทีม “ว๊อปแว๊ปสตูดิโอ” ได้รับเงินรางวัล จำนวน ๕,๐๐๐ บาท
และรางวัลรองชนะเลิศอันดับ ๒ ได้แก่ทีม “AV Team PKW” ได้รับเงินรางวัล จำนวน ๒,๐๐๐ บาท
โอกาสนี้ ที่ปรึกษารัฐมนตรีว่าการกระทรวงยุติธรรม ได้กล่าวว่า
การที่ทุกคนได้เข้ามาประกวดแข่งขันในโครงการนี้ ต้องใช้ทั้งความตั้งใจ ความสามารถ ความทุ่มเท และความเสียสละ
ซึ่งการสร้างสรรค์สื่อที่จะทำให้เกิดความเข้าใจแก่ประชาชนถือเป็นเรื่องที่ดีและทุกคนต้องช่วยกัน
สำหรับกองทุนยุติธรรมจะเป็นเครื่องมือหนึ่งที่ช่วยให้ประชาชนได้รับความช่วยเหลืออย่างเป็นธรรม
ดังนั้น สิ่งที่ต้องทำต่อจากนี้คือการนำภาพยนตร์สั้นที่ได้ในครั้งนี้ไปเผยแพร่เพื่อให้ประชาชนได้รับรู้
และเข้าถึงความยุติธรรมอย่างเสมอภาคมากยิ่งขึ้น

ที่มา : http://www.thaigov.go.th/news/contents/details/7247
