รัฐบาลไทย-ข่าวทำเนียบรัฐบาล-รายงานภาวะเศรษฐกิจภูมิภาคประจำเดือนพฤษภาคม 2560

วันพฤหัสบดีที่ 29 มิถุนายน 2560
รายงานภาวะเศรษฐกิจภูมิภาคประจำเดือนพฤษภาคม 2560
ศรษฐกิจภูมิภาคในเดือนพฤษภาคม 2560 ขยายตัวต่อเนื่อง นำโดย ภาคใต้ ภาคตะวันออก และกทม.และปริมณฑล โดยได้รับปัจจัยสนับสนุนจากการขยายตัวของการบริโภคภาคเอกชน โดยเฉพาะการบริโภคสินค้าคงทน สอดคล้องกับการฟื้นตัวของการลงทุนภาคเอกชน
"เศรษฐกิจภูมิภาคในเดือนพฤษภาคม 2560 ขยายตัวต่อเนื่อง นำโดย ภาคใต้ ภาคตะวันออก และกทม.และปริมณฑล โดยได้รับปัจจัยสนับสนุนจากการขยายตัวของการบริโภคภาคเอกชน โดยเฉพาะการบริโภคสินค้าคงทน สอดคล้องกับการฟื้นตัวของการลงทุนภาคเอกชน รวมถึงการขยายตัวต่อเนื่องของภาคการท่องเที่ยว สำหรับเสถียรภาพเศรษฐกิจทุกภูมิภาคยังอยู่ในเกณฑ์ดี"
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยรายงานภาวะเศรษฐกิจภูมิภาคประจำเดือนพฤษภาคม 2560 ว่า “เศรษฐกิจภูมิภาคในเดือนพฤษภาคม 2560 ขยายตัวต่อเนื่อง นำโดย ภาคใต้ ภาคตะวันออก และกทม.และปริมณฑล โดยได้รับปัจจัยสนับสนุนจากการขยายตัวของการบริโภคภาคเอกชน โดยเฉพาะการบริโภคสินค้าคงทน สอดคล้องกับการฟื้นตัวของการลงทุนภาคเอกชน รวมถึงการขยายตัวต่อเนื่องของภาคการท่องเที่ยว สำหรับเสถียรภาพเศรษฐกิจทุกภูมิภาคยังอยู่ในเกณฑ์ดี” โดยมีรายละเอียด สรุปได้ดังนี้
ภาคใต้ เศรษฐกิจขยายตัวอย่างแข็งแกร่ง โดยมีการบริโภคและการลงทุนภาคเอกชน รวมถึงภาคเกษตรและภาคท่องเที่ยวเป็นตัวขับเคลื่อนหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชน จากภาษีมูลค่าเพิ่ม ณ ราคาคงที่ ขยายตัวที่ร้อยละ 4.1 ต่อปี สอดคล้องกับการบริโภคสินค้าในหมวดสินค้าคงทน สะท้อนจากยอดรถยนต์นั่งและยอดรถจักรยานยนต์จดทะเบียนใหม่ขยายตัวที่ร้อยละ 51.2 และ 38.3 ต่อปี ตามลำดับ ตามการขยายตัวในเกือบทุกจังหวัด โดยได้รับปัจจัยสนับสนุนจากการเพิ่มขึ้นของรายได้เกษตรกร สอดคล้องกับการลงทุนภาคเอกชนในหมวดเครื่องมือเครื่องจักรมีสัญญาณปรับตัวดีขึ้น สะท้อนจากยอดรถปิคอัพและยอดรถบรรทุกจดทะเบียนใหม่ โดยในเดือนพฤษภาคม ขยายตัวที่ร้อยละ 66.4 และ 0.6 ต่อปี ตามลำดับ นอกจากนี้การลงทุนในโรงงานอุตสาหกรรมขยายตัวในอัตราเร่งที่ร้อยละ 117.9 ต่อปี สำหรับด้านอุปทาน ภาคการท่องเที่ยวขยายตัวได้ดี ทั้งจากจำนวนของผู้เยี่ยมเยือนและรายได้จากการเยี่ยมเยือนในเดือนเมษายน 2560 โดยขยายตัวร้อยละ 4.0 และ 28.7 ต่อปี ตามลำดับ สอดคล้องกับภาคเกษตรที่ยังคงขยายตัว ตามการขยายตัวของผลผลิตและราคาสินค้าเกษตรสำคัญ อาทิ ปาล์มน้ำมัน และกุ้งขาว ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปในเดือนพฤษภาคม 2560 อยู่ในระดับที่เอื้อต่อการบริโภคที่ร้อยละ 0.9 ต่อปี และอัตราการว่างงานในเดือนเมษายน 2560 อยู่ที่ร้อยละ 1.6 ของกำลังแรงงานรวมของภูมิภาค
ภาคตะวันออก เศรษฐกิจขยายตัวอย่างแข็งแกร่ง โดยมีการบริโภคและการลงทุนภาคเอกชน รวมถึงภาคเกษตรและภาคท่องเที่ยวเป็นตัวขับเคลื่อนหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชน จากภาษีมูลค่าเพิ่ม ณ ราคาคงที่ ที่ขยายตัวร้อยละ 22.7 ต่อปี สอดคล้องกับการบริโภคสินค้าในหมวดสินค้าคงทน สะท้อนจากยอดรถยนต์นั่งและยอดรถจักรยานยนต์จดทะเบียนใหม่ขยายตัวในอัตราเร่งที่ร้อยละ 24.9 และ 11.1 ต่อปี ตามลำดับ โดยได้รับปัจจัยสนับสนุนจากการเพิ่มขึ้นของรายได้เกษตรกร เช่นเดียวกันกับการลงทุนภาคเอกชนยังขยายตัวได้ดี สะท้อนจากยอดรถปิคอัพและยอดรถบรรทุกจดทะเบียนใหม่ที่ขยายตัวร้อยละ 20.1 และ 21.1 ต่อปี ตามลำดับ นอกจากนี้ เม็ดเงินลงทุนในโรงงานอุตสาหกรรมขยายตัวในอัตราเร่งที่ร้อยละ 156.7 ต่อปี สำหรับด้านอุปทาน โดยเฉพาะภาคการท่องเที่ยวขยายตัวทั้งจำนวนและรายได้จากการเยี่ยมเยือนในเดือนเมษายน 2560 ที่ร้อยละ 2.7 และ 11.4 ต่อปี ตามลำดับ เช่นเดียวกันกับภาคเกษตรที่ขยายตัวได้ดี จากการขยายตัวของผลผลิตและราคาสินค้าเกษตร ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปในเดือนพฤษภาคม 2560 ยังอยู่ในระดับที่เอื้อต่อการบริโภคภายในภูมิภาคที่ร้อยละ 3.2 ต่อปี สำหรับอัตราการว่างงานในเดือนเมษายน 2560 อยู่ที่ร้อยละ 0.8 ของกำลังแรงงานรวมของภูมิภาค
กทม.และปริมณฑล เศรษฐกิจขยายตัว โดยมีการบริโภคและการลงทุนภาคเอกชน รวมถึงการท่องเที่ยว  เป็นตัวขับเคลื่อนหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชน จากภาษีมูลค่าเพิ่ม ณ ราคาคงที่ ที่ขยายตัวร้อยละ 2.6 ต่อปี สอดคล้องกับการบริโภคภาคเอกชนในหมวดสินค้าคงทน สะท้อนจากยอดรถยนต์นั่งและยอดรถจักรยานยนต์จดทะเบียนใหม่ ขยายตัวที่ร้อยละ 3.6 และ 10.6 ต่อปี ตามลำดับ ตามการขยายตัวในเกือบทุกจังหวัด โดยได้รับปัจจัยสนับสนุนจากการเพิ่มขึ้นของรายได้เกษตรกร และดัชนีความเชื่อมั่นผู้บริโภค สอดคล้องกับการลงทุนภาคเอกชนในหมวดเครื่องมือเครื่องจักรที่มีสัญญาณปรับตัวดีขึ้น สะท้อนจากยอดรถปิคอัพและเม็ดเงินลงทุนในโรงงานอุตสาหกรรมในเดือนพฤษภาคมที่ขยายตัวร้อยละ 17.8 และ 247.5 ต่อปี ตามลำดับ สำหรับด้านอุปทาน โดยเฉพาะภาคการท่องเที่ยวขยายตัวได้ในเกณฑ์ดีทั้งจำนวนและรายได้จากการเยี่ยมเยือนในเดือนเมษายน 2560 ที่ขยายตัวร้อยละ 7.7 และ 34.4 ต่อปี ตามลำดับ สอดคล้องกับภาคเกษตรที่ขยายตัวได้ดี ตามการขยายตัวของผลผลิตสำคัญ อาทิ ข้าวเปลือก และสินค้าประมง เป็นต้น ส่วนด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปในเดือนพฤษภาคม 2560 อยู่ในระดับต่ำที่ร้อยละ 2.6 ต่อปี และอัตราการว่างงานในเดือนเมษายน 2560 อยู่ที่ร้อยละ 1.1 ของกำลังแรงงานรวมของภูมิภาค
ภาคกลาง เศรษฐกิจส่งสัญญาณฟื้นตัว โดยได้รับแรงขับเคลื่อนจากการบริโภคและการลงทุนภาคเอกชน และการท่องเที่ยวเป็นหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชนในหมวดสินค้าคงทน จากยอดรถยนต์นั่งและยอดรถจักรยานยนต์จดทะเบียนใหม่ขยายตัวที่ร้อยละ 23.5 และ 14.0 ต่อปี โดยได้รับปัจจัยสนับสนุนจากฟื้นตัวของเศรษฐกิจภายในภูมิภาคและการปรับตัวดีขึ้นของดัชนีความเชื่อมั่นผู้บริโภค สอดคล้องกับการลงทุนภาคเอกชนที่ส่งสัญญาณปรับตัวดีขึ้นเช่นกัน จากยอดรถปิคอัพและยอดรถบรรทุกจดทะเบียนใหม่ที่ขยายตัวในอัตราเร่งที่ร้อยละ 27.0 และ 30.8 ต่อปี ตามลำดับ นอกจากนี้ เม็ดเงินลงทุนในโรงงานอุตสาหกรรมในเดือนพฤษภาคมขยายตัวในอัตราเร่งเช่นกันที่ร้อยละ 494.7 ต่อปี สำหรับด้านอุปทานขยายตัวต่อเนื่อง โดยภาคการท่องเที่ยวขยายตัวต่อเนื่องทั้งจำนวนและรายได้จากการเยี่ยมเยือนในเดือนเมษายน 2560 ที่ร้อยละ 1.4 และ 5.2 ต่อปี ตามลำดับ ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราการว่างงานในเดือนเมษายน 2560 อยู่ที่ร้อยละ 1.6 ของกำลังแรงงานรวมของภูมิภาคอย่างไรก็ดีอัตราเงินเฟ้อทั่วไปในเดือนพฤษภาคม 2560 ปรับตัวลดลงมาอยู่ที่ร้อยละ -0.9 ต่อปี
ภาคตะวันออกเฉียงเหนือ เศรษฐกิจขยายตัว โดยมีการบริโภคภาคเอกชน และภาคการท่องเที่ยวเป็นตัวขับเคลื่อนหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชน จากภาษีมูลค่าเพิ่ม ณ ราคาคงที่ ที่ขยายตัวร้อยละ 0.2 ต่อปี สอดคล้องกับการบริโภคสินค้าในหมวดสินค้าคงทน สะท้อนจากยอดรถยนต์นั่งและยอดรถจักรยานยนต์จดทะเบียนใหม่ขยายตัวในอัตราเร่งที่ร้อยละ 32.1 และ 14.0 ต่อปี ตามลำดับ ในขณะที่การลงทุนภาคเอกชนในหมวดเครื่องมือเครื่องจักรยังคงทรงตัวจากเดือนก่อน สะท้อนจากยอดบรรทุกทะเบียนใหม่ที่หดตัวร้อยละ    -0.2 ต่อปี อย่างไรก็ดี ยอดรถปิคอัพจดทะเบียนใหม่ที่ขยายตัวร้อยละ 27.5 ต่อปี สำหรับด้านอุปทาน โดยเฉพาะภาคการเกษตรมีแนวโน้มขยายตัว จากการปรับตัวเพิ่มขึ้นของผลผลิตสินค้าเกษตรที่สำคัญ โดยเฉพาะข้าวเปลือก อ้อยโรงงาน เป็นต้น ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราเงินเฟ้อทั่วไปในเดือนพฤษภาคม 2560 ยังอยู่ในระดับที่เอื้อต่อการบริโภคภายในภูมิภาคที่ร้อยละ 3.2 ต่อปี และอัตราการว่างงานในเดือนเมษายน 2560 อยู่ที่ร้อยละ 1.5 ของกำลังแรงงานรวมของภูมิภาค
ภาคเหนือ เศรษฐกิจส่งสัญญาณฟื้นตัว โดยมีการบริโภคและการลงทุนภาคเอกชน และภาคการท่องเที่ยวเป็นตัวขับเคลื่อนหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชนในหมวดสินค้าคงทน สะท้อนจากยอดรถยนต์นั่งและยอดรถจักรยานยนต์จดทะเบียนใหม่ขยายตัวที่ร้อยละ 24.2 และ 15.1 ต่อปี ตามลำดับ ตามการขยายตัวในเกือบทุกจังหวัด โดยได้รับปัจจัยสนับสนุนจากการเพิ่มขึ้นของรายได้เกษตรกร สอดคล้องกับการลงทุนภาคเอกชนในหมวดเครื่องมือเครื่องจักรมีสัญญาณปรับตัวดีขึ้น สะท้อนจากยอดรถปิคอัพและยอดรถบรรทุกจดทะเบียนใหม่ ในเดือนพฤษภาคม ขยายตัวในอัตราเร่งที่ร้อยละ 18.8 และ 19.7 ต่อปี ตามลำดับ นอกจากนี้เม็ดเงินลงทุนในโรงงานอุตสาหกรรมกลับมาขยายตัวที่ร้อยละ 33.9 ต่อปี สำหรับด้านอุปทาน โดยเฉพาะด้านภาคการท่องเที่ยวขยายตัวได้ทั้งจำนวนและรายได้จากการเยี่ยมเยือนในเดือนเมษายน 2560 ที่ขยายตัวร้อยละ 2.7 และ 7.7 ต่อปี ตามลำดับ สอดคล้องกับภาคเกษตรขยายตัวต่อเนื่อง จากผลผลิตสินค้าเกษตรที่ขยายตัวในอัตราเร่ง ตามการปรับตัวเพิ่มขึ้นของสินค้าเกษตรสำคัญ อาทิ ข้าว และข้าวโพด เป็นต้น สำหรับด้านเสถียรภาพภายในยังอยู่ในเกณฑ์ดี สะท้อนจากอัตราการว่างงานในเดือนเมษายน 2560 อยู่ที่ร้อยละ 1.2 ของกำลังแรงงานรวมของภูมิภาค อย่างไรก็ดีอัตราเงินเฟ้อทั่วไปในเดือนพฤษภาคม 2560 ปรับตัวลดลงมาอยู่ที่ร้อยละ -1.3 ต่อปี
ภาคตะวันตก เศรษฐกิจส่งสัญญาณฟื้นตัว โดยได้รับแรงขับเคลื่อนจากการบริโภคและการลงทุนภาคเอกชน และการท่องเที่ยวเป็นหลัก สะท้อนจากเครื่องชี้เศรษฐกิจด้านอุปสงค์ โดยเฉพาะการบริโภคภาคเอกชนในหมวดสินค้าคงทน สะท้อนจากยอดรถยนต์นั่งและยอดรถจักรยานยนต์จดทะเบียนใหม่ขยายตัวที่ร้อยละ 19.5 และ 4.9 ต่อปี ตามลำดับ ตามการขยายตัวในเกือบทุกจังหวัด โดยได้รับปัจจัยสนับสนุนจากการฟื้นตัวของเศรษฐกิจภายในภูมิภาค และดัชนีความเชื่อมั่นผู้บริโภคที่ปรับตัวเพิ่มขึ้น สอดคล้องกับการลงทุนภาคเอกชนที่ส่งสัญญาณปรับตัวดีขึ้นเช่นกัน จากยอดรถปิคอัพบรรทุกจดทะเบียนใหม่ และเม็ดเงินลงทุนในโรงงานอุตสาหกรรมที่ขยายตัวในอัตราเร่งที่ร้อยละ 13.2 และ 96.0 ต่อปี ตามลำดับ ส่วนด้านอุปทาน โดยเฉพาะการท่องเที่ยวขยายตัวได้ดีทั้งจำนวนและรายได้จากการเยี่ยมเยือนในเดือนเมษายน 2560 ที่ร้อยละ 5.4 และ 6.7 ต่อปี ตามลำดับ ในขณะที่ด้านเสถียรภาพภายในยังอยู่ในเกณฑ์ดี สะท้อนจากอัตราการว่างงานในเดือนเมษายนอยู่ที่ร้อยละ 1.0 ของกำลังแรงงานรวมของภูมิภาค ในขณะที่อัตราเงินเฟ้อทั่วไปในเดือนพฤษภาคม 2560 ปรับตัวลดลงที่ร้อยละ -0.4 ต่อปี

ที่มา : http://www.thaigov.go.th/news/contents/details/4887
