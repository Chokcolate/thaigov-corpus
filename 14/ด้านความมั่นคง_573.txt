รัฐบาลไทย-ข่าวทำเนียบรัฐบาล-กสร.ปล่อยกู้ดอกเบี้ยต่ำลดภาระหนี้ลูกจ้าง พนักงานรัฐวิสาหกิจ

วันจันทร์ที่ 15 มกราคม 2561
กสร.ปล่อยกู้ดอกเบี้ยต่ำลดภาระหนี้ลูกจ้าง พนักงานรัฐวิสาหกิจ
กรมสวัสดิการและคุ้มครองแรงงาน เปิดโอกาสผู้ใช้แรงงานรายได้น้อยเข้าถึงแหล่งเงินทุนเพื่อใช้ปลดเปลื้องหนี้สินนอกระบบ พร้อมพัฒนารายได้ตนเองและครอบครัว จัดโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา ปล่อยกู้ดอกเบี้ยต่ำผ่านสหกรณ์ออมทรัพย์ใน
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า คณะกรรมการกองทุนเพื่อผู้ใช้แรงงาน ได้มีมติเห็นชอบให้กองทุนฯ จัดทำโครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชา เปิดโอกาสให้สหกรณ์ออมทรัพย์ในสถานประกอบกิจการและรัฐวิสาหกิจกู้ยืมเงินผ่านกองทุนเพื่อผู้ใช้แรงงานในอัตราร้อยละ 2 ต่อปี และนำไปให้ลูกจ้าง พนักงานที่เป็นสมาชิกกู้ในอัตราดอกเบี้ยไม่เกินร้อยละ 5 ต่อปี ทั้งนี้เพื่อให้ผู้ใช้แรงงานที่เป็นสมาชิกสหกรณ์ออมทรัพย์ในสถานประกอบกิจการและรัฐวิสาหกิจที่มีรายได้น้อย (รายได้ต่อเดือนไม่เกิน 35,000 บาท) สามารถเข้าถึงบริการของกองทุนฯ และนำไปใช้ปลดเปลื้องหนี้สินนอกระบบ หนี้บัตรเครดิต ตลอดจนนำไปพัฒนารายได้ของตนเองและครอบครัว
อธิบดีกรมสวัสดิการและคุ้มครองแรงงาน กล่าวต่อไปว่า โครงการเงินกู้เพื่อวิถีแห่งคุณภาพชีวิตที่ดีตามศาสตร์พระราชาการ มีงบประมาณในการดำเนินการ 50 ล้านบาท ปล่อยกู้ให้สหกรณ์ออมทรัพย์ในสถานประกอบกิจการหรือสหกรณ์ออมทรัพย์ในรัฐวิสาหกิจสูงสุด ไม่เกินสหกรณ์ละ 10 ล้านบาท สหกรณ์ออมทรัพย์ที่สนใจเข้าร่วมโครงการ สามารถยื่นคำขอกู้เงินจากกองทุนฯ พร้อมรายละเอียดโครงการและหลักฐานเอกสารที่เกี่ยวข้องได้ตั้งแต่วันที่ 15 มกราคม 2561 เป็นต้นไป จนถึงวันที่ 31 มกราคม 2561 สอบถามข้อมูลเพิ่มเติมได้ที่ กองสวัสดิการแรงงาน โทรศัพท์ 0 2245 6774 หรือ 0 2246 0383

ที่มา : http://www.thaigov.go.th/news/contents/details/9379
