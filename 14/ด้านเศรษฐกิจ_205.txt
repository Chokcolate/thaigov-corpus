รัฐบาลไทย-ข่าวทำเนียบรัฐบาล-พาณิชย์เผยเปรูบริโภคข้าวสูงสุดในลาติน นำเข้าข้าวไทยเพิ่มขึ้นต่อเนื่อง ชี้ผู้ส่งออกเร่งทำตลาด

วันอังคารที่ 18 เมษายน 2560
พาณิชย์เผยเปรูบริโภคข้าวสูงสุดในลาติน นำเข้าข้าวไทยเพิ่มขึ้นต่อเนื่อง ชี้ผู้ส่งออกเร่งทำตลาด
นางอภิรดี  ตันตราภรณ์ รัฐมนตรีว่าการกระทรวงพาณิชย์ เปิดเผยว่า ได้รับรายงานจากสำนักงานส่งเสริมการค้าในต่างประเทศ ณ กรุงซันติอาโก ประเทศชิลี ว่า เปรูเป็นประเทศที่บริโภคข้าวสูงที่สุดในภูมิภาคลาตินอเมริกา
โดยกระทรวงเกษตรของเปรูระบุตัวเลขการบริโภคข้าวภายในประเทศประจำปี 2559 ว่ามีปริมาณการบริโภคที่ 1.8 ล้านตัน ซึ่งเป็นการบริโภคผลผลิตภายในประเทศที่ร้อยละ 88 และนำเข้าจากต่างประเทศที่ร้อยละ 12 ทั้งนี้เป็นการนำเข้าข้าวจากอุรุกวัยมากที่สุดที่สัดส่วนร้อยละ 65 รองลงมาคือ บราซิล (ร้อยละ 22) และไทย (ร้อยละ 9)
“จากสถิติการนำเข้าข้าวของเปรูในระยะ 5 ปีที่ผ่านมาพบว่า เปรูมีการนำเข้าข้าวจากไทยเพิ่มขึ้นอย่างต่อเนื่อง โดยในช่วง 2 ปีล่าสุดไทยได้ขยับจากประเทศที่เปรูนำเข้าข้าวสำคัญเป็นลำดับที่ 4 ขึ้นเป็นลำดับที่ 3 ซึ่งมีมูลค่าการนำเข้าในปี 2559 อยู่ที่ 15.3 ล้านเหรียญสหรัฐฯ เพิ่มขึ้นจากปีก่อนหน้าถึงร้อยละ 72.57” รัฐมนตรีว่าการกระทรวงพาณิชย์กล่าว
สำหรับแนวโน้มการนำเข้าข้าวของเปรู คาดว่าเปรูจะมีการนำเข้าข้าวในปีนี้เพิ่มสูงขึ้นกว่าทุกปี เนื่องจากพื้นที่เพาะปลูกสินค้าเกษตรและข้าวได้รับความเสียหาย ส่งผลให้ผลผลิตไม่เพียงพอต่อความต้องการภายในประเทศ นับเป็นโอกาสของผู้ส่งออกไทยที่จะขยายตลาดส่งออกข้าวสู่เปรูได้มากขึ้น
ด้าน นางมาลี  โชคล้ำเลิศ อธิบดีกรมส่งเสริมการค้าระหว่างประเทศ กล่าวว่า กรมส่งเสริมการค้าระหว่างประเทศจะได้เร่งจัดโครงการส่งเสริมการตลาดข้าวไทย เพื่อกระตุ้นให้เกิดการนำเข้าข้าวจากไทยเพิ่มมากขึ้น และได้มอบหมายให้สำนักงานส่งเสริมการค้าในต่างประเทศในภูมิภาคลาตินอเมริกาพิจารณาเสนอโครงการที่เหมาะสมและเร่งประชาสัมพันธ์ข้าวไทยให้แก่ผู้นำเข้าข้าวรายสำคัญต่อไป
มูลค่าการนำเข้าข้าวไทยของเปรูมีแนวโน้มเพิ่มขึ้นอย่างต่อเนื่องในระยะ 5 ปีที่ผ่านมา ยกเว้นในปี 2556 ที่เปรูมีการนำเข้าข้าวจากทุกประเทศลดลง เนื่องจากผลผลิตข้าวในประเทศประจำปีสูงถึง 3.1 ล้านตัน ทำให้ความต้องการนำเข้าข้าวลดลง โดยในปี 2555 เปรูนำเข้าข้าวไทยมูลค่า 4.85 ล้านเหรียญสหรัฐฯ          ปี 2556 นำเข้ามูลค่า 2.62 ล้านเหรียญสหรัฐฯ ปี 2557 นำเข้ามูลค่า 5.63 ล้านเหรียญสหรัฐฯ ปี 2558 นำเข้ามูลค่า 8.87 ล้านเหรียญสหรัฐฯ และปี 2559 นำเข้ามูลค่า 15.3 ล้านเหรียญสหรัฐฯ
อธิบดีกรมส่งเสริมการค้าระหว่างประเทศกล่าวเพิ่มเติมว่า เปรูนำเข้าสินค้าข้าวจากทั่วโลกเฉลี่ยอยู่ที่ประมาณ 150 ล้านเหรียญสหรัฐฯ เป็นการนำเข้าข้าวขาวที่ผ่านการขัดสำเร็จหรือกึ่งสำเร็จมากที่สุด คิดเป็นสัดส่วนร้อยละ 99.98 ของการนำเข้าข้าวทั้งหมด นอกจากนี้ตัวเลขจากสำนักงานสถิติแห่งชาติเปรูระบุว่า ตัวเลขการบริโภคข้าวต่อหัวของประเทศประจำปี 2559 อยู่ที่ 55 กิโลกรัม ซึ่งถือเป็นตัวเลขที่สูงที่สุดในภูมิภาค โดยผู้บริโภคชาวเปรูส่วนมากนิยมหุงข้าวโดยใส่ผลเครื่องเทศหรือผักชนิดต่างๆ ลงไปเพื่อเพิ่มรสชาติ ทั้งนี้ ขนาดบรรจุที่เป็นที่นิยมในการเลือกซื้อมากที่สุดของผู้บริโภคชาวเปรูคือ ขนาดถุงละ 1 กิโลกรัม ซึ่งจะวางจำหน่ายในซุปเปอร์มาร์เก็ตและร้านสะดวกซื้อทั่วไป

ที่มา : http://www.thaigov.go.th/news/contents/details/3106
