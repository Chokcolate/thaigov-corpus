รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมคณะกรรมการสานพลังประชารัฐ (กลุ่มการปรับแก้กฎหมายและกลไกภาครัฐ) ครั้งที่ 1/2560

วันพฤหัสบดีที่ 23 มีนาคม 2560
รอง นรม.วิษณุฯ เป็นประธานการประชุมคณะกรรมการสานพลังประชารัฐ (กลุ่มการปรับแก้กฎหมายและกลไกภาครัฐ) ครั้งที่ 1/2560
รอง นรม.วิษณุฯ เป็นประธานการประชุมคณะกรรมการสานพลังประชารัฐ (กลุ่มการปรับแก้กฎหมายและกลไกภาครัฐ) ครั้งที่ 1/2560
วันนี้ (23 มีนาคม 2560) เวลา 09.30 น. ณ ห้องประชุม 302 ชั้น 3 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการสานพลังประชารัฐ (กลุ่มการปรับแก้กฎหมายและกลไกภาครัฐ) ครั้งที่ 1/2560 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบความคืบหน้าและข้อเสนอของโครงการ Quick Wins เสนอโดยคณะทำงานเฉพาะกิจร่วมภาครัฐและภาคเอกชน ซึ่งเกี่ยวข้องกับคณะอำนวยความสะดวกคนเข้าเมือง โดยมีเป้าหมายดึงดูดนักลงทุน นักวิจัยจากต่างประเทศเพื่อรองรับ Thailand 4.0 ประกอบด้วยข้อเสนอ โดยแยกประเภทของวีซ่า การกำหนดสิทธิประโยชน์ด้านแรงงานทักษะ แรงงานทักษะปานกลาง แรงงานทักษะสูง และผู้ที่ได้รับการเชื้อเชิญ โดยมีการปรับแก้กฎหมายและกฎระเบียบ ได้แก่ พระราชบัญญัติการทำงานคนต่างด้าว พ.ศ. 2551 และพระราชบัญญัติคนเข้าเมือง พ.ศ. 2522 ทั้งนี้ มีการบูรณาการขั้นตอนเพื่อสร้างสภาพแวดล้อมในการอำนวยความสะดวก ด้วยการจัดตั้งศูนย์ One Stop Service พร้อมเพิ่มช่องทางรายงานตัวผ่านระบบอิเล็กทรอนิคส์ (ระบบตรวจคนเข้าเมือง) ตลอดจนยกเลิกหลักเกณฑ์การตรวจคนเข้าเมืองสำหรับคนไทย พร้อมจัดช่องทางพิเศษในการผ่านตรวจคนเข้าเมืองให้แก่นักลงทุนและนักวิจัยจากต่างประเทศ ซึ่งจะทำให้การขับเคลื่อนประเทศเพื่อรองรับ  Thailand 4.0 เกิดขึ้นได้อย่างเป็นรูปธรรม
พร้อมกันนี้ ที่ประชุมได้พิจารณาและมีมติเห็นชอบความคืบหน้าของคณะทำงานการปฏิบัติงานผังเมือง ซึ่งได้เสนอเพิ่มหลักเกณฑ์ให้จัดตั้งคณะจัดทำผังเมืองในระดับพื้นที่ โดยให้ผู้มีส่วนได้เสียเข้ามาเป็นตัวแทน และมีเจ้าหน้าที่ ให้ความเห็นตามอำนาจหน้าที่ตั้งแต่เริ่มต้นการวางผังเมืองในขั้นตอนที่ 1 และ 2 ตลอดจนมีมติเห็นชอบตามที่เสนอปรับปรุงผังเมืองที่บังคับใช้แล้ว โดยเพิ่มข้อกำหนดการใช้ประโยชน์ที่ดินและบัญชีแนบท้ายผังเมืองรวมในแต่ละพื้นที่ โดยให้อุตสาหกรรมที่เกี่ยวเนื่องกับการเกษตรกรรมและอาหารสามารถตั้งโรงงานได้ในพื้นที่เกษตรกรรมหรือใกล้แหล่งวัตถุดิบทางการเกษตรได้
นอกจากนี้ ที่ประชุมได้พิจารณาและมีมติเห็นชอบความคืบหน้าของคณะทำงานการปฏิบัติงาน EIA-EHIA ซึ่งมีข้อเสนอในการปรับปรุงขั้นตอนการจัดทำและพิจารณา EHIA ซึ่งได้ข้อสรุปว่า เมื่อรัฐธรรมนูญมีผลบังคับใช้หน่วยงานของรัฐ ซึ่งจะลดขั้นตอนการให้ความเห็นชอบขององค์กรอิสระด้านสิ่งแวดล้อมและสุขภาพ และขณะนี้อยู่ในระหว่างการหารือกับหน่วยงานผู้อนุญาตเรื่องระยะเวลาในกระบวนการขั้นตอนและระยะเวลาในการจัดเวทีรับฟังความเห็นของผู้มีส่วนได้เสียของหน่วยงานผู้อนุญาตภายในระยะเวลาไม่เกิน 60 วัน
ตอนท้ายของการประชุม ได้พิจารณาและมีมติเห็นชอบความคืบหน้าของคณะทำงานการปฏิบัติงานด้านศุลกากร ด้วยการผลักดันการปรับปรุงแก้ไขกฎหมายศุลกากร ซึ่งปัจจุบันสภานิติบัญญัติแห่งชาติได้ผ่านความเห็นชอบการปรับปรุงแก้ไขกฎหมายดังกล่าวแล้ว เมื่อวันที่ 9 มีนาคม 2560
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2608
