รัฐบาลไทย-ข่าวทำเนียบรัฐบาล-ปลัดแรงงาน 'ย้ำ' ก.แรงงาน คุ้มครองแรงงานรับใช้ในบ้าน ตามหลักสากล

วันอังคารที่ 5 กันยายน 2560
ปลัดแรงงาน 'ย้ำ' ก.แรงงาน คุ้มครองแรงงานรับใช้ในบ้าน ตามหลักสากล
ปลัดแรงงาน เน้นย้ำ กระทรวงแรงงาน ขับเคลื่อนภารกิจด้านการคุ้มครองแรงงานรับใช้ในบ้าน โดยวางยุทธศาสตร์เพื่อพัฒนาระบบคุ้มครองแรงงานนอกระบบให้เป็นไปตามหลักสากล
หม่อมหลวงปุณฑริก สมิติ ปลัดกระทรวงแรงงาน เป็นประธานเปิดการประชุมการเตรียมการระดับชาติสำหรับการประชุม 10th ASEAN Forum on Migrant Labour (AFML) ณ โรงแรมพูลแมน คิง เพาเวอร์ กรุงเทพฯ วันนี้ (5 ก.ย. 60) โดยกล่าวว่า "ประเทศไทยตระหนักดีถึงความสำคัญของแรงงานรับใช้ในบ้าน ในฐานะเป็นแรงขับเคลื่อนสำคัญ ในระบบเศรษฐกิจที่มีการแข่งขันสูงขึ้น มีรูปแบบเปลี่ยนแปลงไปจากเดิม ด้วยเหตุและปัจจัยต่างๆ เช่น การลดลงอย่างต่อเนื่องของอัตราเจริญพันธุ์และระดับการตายของประชากร ที่นำมาสู่การเปลี่ยนผ่านเข้าสู่สังคมผู้สูงอายุโดยสมบูรณ์ของประเทศไทย และทำให้ประชากรที่อยู่ในวัยพึ่งพิง อันได้แก่ เด็กและผู้สูงอายุ มีจำนวนมากกว่าประชากรในวัยแรงงาน ซึ่งการเปลี่ยนแปลงเชิงโครงสร้างด้านประชากร การเปลี่ยนแปลงของระบบเศรษฐกิจ รวมถึงทัศนคติทางสังคม เช่น ทัศนคติเกี่ยวกับความเท่าเทียมกันทางเพศ ล้วนแล้วแต่เป็นปัจจัยที่ทำให้สมาชิกในบ้าน ทั้งหญิงและชายเลือกที่จะออกไปประกอบอาชีพอื่นนอกบ้าน เพื่อหารายได้มาใช้จ่ายในครอบครัว ด้วยเหตุนี้ หลายครอบครัวจึงเลือกที่จะจ้างคนทำงานบ้านเพื่อมาดูแลงานในบ้านแทน แรงงานกลุ่มดังกล่าวจึงเป็นกลุ่มที่มีความต้องการอย่างมากในตลาดแรงงาน”
“กระทรวงแรงงาน ได้ขับเคลื่อนภารกิจด้านการคุ้มครองแรงงานรับใช้ในบ้าน ผ่านการกำหนดยุทธศาสตร์เพื่อพัฒนาระบบคุ้มครองแรงงานนอกระบบให้เป็นไปตามหลักสากล โดยการศึกษารวบรวมข้อมูล ทั้งใน ทางปฏิบัติและทางวิชาการ โดยการวิเคราะห์สถานการณ์ สภาพปัญหา และข้อจำกัดในการคุ้มครองและขยายความคุ้มครองสำหรับแรงงานนอกระบบ เพื่อนำมายกร่างกฎหมาย ตลอดจนวางนโยบายและพัฒนาแนวทางให้สอดคล้อง เพื่อให้ตอบโจทย์ต่อปัญหาและสถานการณ์ที่เกิดขึ้น หรือมีแนวโน้มว่าจะเกิดขึ้น ในอนาคต ด้วยเหตุนี้ การประชุม ในวันนี้จึงเป็นสิ่งที่มีสำคัญต่อการดำเนินงานของกระทรวงแรงงานเป็นอย่างยิ่ง
ถือเป็นโอกาสอันดีที่เจ้าหน้าที่ของรัฐ นายจ้าง ลูกจ้าง และภาคประชาสังคม ซึ่งล้วนแล้วแต่เป็นผู้ที่มีส่วนได้ส่วนเสียในเรื่องดังกล่าว จะได้มาพูดคุย และร่วมกันสะท้อนความคิด ตลอดจนเสนอข้อคิดเห็น และประมวลสถานการณ์ผ่านการมองต่างมุม เพื่อร่วมกันหานโยบายและวางแนวทางร่วมกัน ในการพัฒนาการคุ้มครองแรงงานรับใช้ในบ้าน โดยสอดคล้องกับสภาพความเป็นจริง มีประสิทธิภาพ และก่อให้เกิดประโยชน์สูงสุดกับสังคมโดยรวม” ปลัดแรงงาน กล่าวในท้ายที่สุด
โดยผู้เข้าร่วมการประชุมในครั้งนี้ ประกอบด้วย องค์การแรงงานระหว่างประเทศ (International Labour Organization ; ILO) สถานทูตแคนาดา กระทรวงการต่างประเทศและการค้าออสเตรเลีย สำนักงานแรงงานระหว่างประเทศประจำภูมิภาคเอเชียและแปซิฟิก นายจ้าง ลูกจ้าง และภาคประชาสังคม ราว 50 คน
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ
5 กันยายน 2560

ที่มา : http://www.thaigov.go.th/news/contents/details/6433
