รัฐบาลไทย-ข่าวทำเนียบรัฐบาล-กระทรวงเกษตรฯ เตรียมหารือ กระทรวงการคลัง และธนาคารรัฐ หาแนวทางช่วยเหลือสมาชิกสหกรณ์เครดิตยูเนี่ยนคลองจั่น

วันพฤหัสบดีที่ 21 กันยายน 2560
กระทรวงเกษตรฯ เตรียมหารือ กระทรวงการคลัง และธนาคารรัฐ หาแนวทางช่วยเหลือสมาชิกสหกรณ์เครดิตยูเนี่ยนคลองจั่น
กระทรวงเกษตรฯ เตรียมหารือ กระทรวงการคลัง และธนาคารรัฐ หาแนวทางช่วยเหลือสมาชิกสหกรณ์เครดิตยูเนี่ยนคลองจั่น
วันนี้ (20 ก.ย.60) เวลา 11.00 น. นายอำนวย ปะติเส ที่ปรึกษารัฐมนตรีว่าการกระทรวงเกษตรและสหกรณ์ นายเลิศวิโรจน์ โกวัฒนะ รองปลัดกระทรวงเกษตรและสหกรณ์ พร้อมด้วย นายพิเชษฐ์ วิริยะพาหะ รองอธิบดีกรมส่งเสริมสหกรณ์ ได้รับมอบหมายจาก พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ให้เข้าพบกับตัวแทนสมาชิกสหกรณ์เครดิตยูเนี่ยนคลองจั่น นำโดย นายเผด็จ มุ่งธัญญา ตัวแทนสมาชิกสหกรณ์เครดิตยูเนี่ยนคลองจั่น เพื่อรับทราบความคืบหน้าการสานต่อนโยบายช่วยเหลือเยียวยาสมาชิกสหกรณ์เครดิตยูเนี่ยนคลองจั่นจากกระทรวงเกษตรและสหกรณ์
นายเลิศวิโรจน์ โกวัฒนะ รองปลัดกระทรวงเกษตรและสหกรณ์ กล่าวว่า สมาชิกสหกรณ์เครดิตยูเนี่ยนคลองจั่น ได้มีความกังวลใจเนื่องจากกำลังขาดเงินที่จะชดใช้หนี้เยียวยาแก่สมาชิกในช่วงเดือนธันวาคม 2560 นี้ แม้ศาลแพ่งมีคำสั่ง คดีที่ 1674/2557 เมื่อวันที่ 25 พ.ย.59 ให้สหกรณ์เครดิตยูเนี่ยนฯ ชนะคดี โดยต้องได้รับการชดใช้ความเสียหาย 3,811 ล้านบาท แต่ทรัพย์สินที่เป็นของกลางในคดีนี้กรมสอบสวนคดีพิเศษได้อายัดไว้ยังไม่สามารถนำออกขายทอดตลาดเพื่อนำมาเยียวยาสมาชิกได้ ทำให้สมาชิกมีความกังวลใจว่าหากกระบวนการทั้งหมดดำเนินการล่าช้าจะไม่ทันกำหนดเวลาชำระหนี้ อย่างไรก็ตาม กระทรวงเกษตรและสหกรณ์ได้มีการติดตามการดำเนินการเพื่อช่วยสมาชิกสหกรณ์เครดิตยูเนี่ยนคลองจั่นมาอย่างต่อเนื่อง โดยในวันนี้ได้มาหารือถึงแนวทางการดำเนินการร่วมกัน
นายพิเชษฐ์ วิริยะพาหะ รองอธิบดีกรมส่งเสริมสหกรณ์ กล่าวว่า กระทรวงเกษตรและสหกรณ์ได้เตรียมแผนรองรับเพื่อช่วยเหลือสมาชิกสหกรณ์เครดิตยูเนี่ยนฯ เพื่อให้มีเงินในการมาชำระหนี้ ไม่ว่าจะเป็นการติดตามเกี่ยวกับทรัพย์สินของสหกรณ์จากคดีต่างๆ ที่จะขายทอดตลาด และทรัพย์สินจากสหกรณ์ส่วนอื่นที่เป็นเงินสด หรือช่องทางอื่นๆ ที่ทางรัฐจะให้การสนับสนุนได้ เพื่อให้ทันตามเป้าหมายการชำระหนี้ ประมาณ 570 ล้านบาท ในเดือนธันวาคม 2560 ส่วนการขอสนับสนุนเงินจากภาครัฐที่จะมาใช้ฟื้นฟูกิจการนั้น กระทรวงเกษตรและสหกรณ์จะหารือร่วมกับกระทรวงการคลัง และธนาคารของรัฐเกี่ยวกับรายละเอียดต่างๆ ว่าจะมีแนวทางการช่วยเหลืออย่างไร หลังจากนั้นจะสรุปแนวทางเพื่อนำเสนอคณะรัฐมนตรีเพื่อพิจารณาต่อไป
--------------------------------------
--------------------------------------
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/6841
