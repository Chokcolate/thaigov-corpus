รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่สกลนครพบปะเยี่ยมเยียนให้กำลังใจผู้ประสบอุทกภัย สั่งเร่งสำรวจความเสียหาย เยียวยาประชาชนให้เร็วที่สุด-ให้สำรวจอ่างเก็บน้ำทั่วประเทศเตรียมพร้อมรับมือน้ำ-หน้าแล้ง

วันพุธที่ 2 สิงหาคม 2560
นายกรัฐมนตรีลงพื้นที่สกลนครพบปะเยี่ยมเยียนให้กำลังใจผู้ประสบอุทกภัย สั่งเร่งสำรวจความเสียหาย เยียวยาประชาชนให้เร็วที่สุด-ให้สำรวจอ่างเก็บน้ำทั่วประเทศเตรียมพร้อมรับมือน้ำ-หน้าแล้ง
นายกรัฐมนตรีลงพื้นที่ จ.สกลนคร พบปะเยี่ยมเยียนให้กำลังใจผู้ประสบอุทกภัยน้ำท่วม สั่งเร่งสำรวจความเสียหายเยียวยาประชาชนให้เร็วที่สุด พร้อมให้สำรวจอ่างเก็บน้ำทั่วประเทศเตรียมให้พร้อมรับมือน้ำและหน้าแล้ง
วันนี้ (2 สิงหาคม 2560) เวลา 09.00 น. ณ บริเวณค่ายกฤษณ์สีวะรา ตำบลธาตุเชิงชุม อำเภอเมือง จังหวัดสกลนคร พลเอก ประยุทธ์ จันทร์โอชา นายกรัฐมนตรี พร้อมคณะ ประกอบด้วย พลอากาศเอก ประจิน จั่นตอง รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก ฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ นายสุธี มากบุญ รัฐมนตรีช่วยว่าการกระทรวงมหาดไทย ลงพื้นที่ตรวจราชการปฏิบัติภารกิจในพื้นที่จังหวัดสกลนครเพื่อพบปะเยี่ยมเยียนให้กำลังใจผู้ประสบอุทกภัยในพื้นที่ รวมทั้งรับฟังปัญหาสถาน การณ์น้ำท่วม และการแก้ไขปัญหาเบื้องต้นเพื่อบรรเทาความเดือดร้อนให้กับประชาชนจากหัวหน้าส่วนราชการในพื้นที่
โอกาสนี้ นายวิทยา จันทร์ฉลอง  ผู้ว่าราชการจังหวัดสกลนคร  กล่าวรายงานสถานการณ์อุทกภัยในพื้นที่ว่า  จากผลกระทบพายุโซนร้อน "เซนิกา" ทำให้ฝนตกหนักมาก และตกต่อเนื่องเป็นเวลา 17 ชั่วโมง ทำให้เกิดน้ำไหลหลากจากเทือกเขาภูพาน เข้าท่วมพื้นที่สร้างความเสียหายครอบคลุมพื้นที่ 18 อำเภอ รวม 58,804 ครัวเรือน มีผู้เสียชีวิตจำนวน 8 ราย และสูญหายจำนวน 1 ราย พื้นที่การเกษตรได้รับความเสียหาย 583,908 ไร่ โดยสมเด็จพระเจ้าอยู่หัว และพระบรมวงศานุวงศ์ ได้ทรงห่วงใยพสกนิกรผู้ประสบภัย ได้พระราชทานความช่วยเหลือในด้านต่าง ๆ ประกอบด้วย พระราชทานถุงยังชีพ พระราชทานครัวพระราชทานประกอบอาหารเลี้ยงผู้ประสบภัย เป็นต้นสำหรับการช่วยเหลือเบื้องต้น ทางจังหวัดได้เร่งช่วยเหลือและอพยพประชาชนที่ตกค้างไปอยู่ศูนย์พักพิงผู้ประสบภัย จำนวน 4 จุด รวมทำออกหน่วยพยาบาลเคลื่อนที่และทำโรงพยาบาลสนามบริเวณศูนย์พักพิงผู้ประสบภัยเพื่อดูแลและให้บริการประชาชน พร้อมทั้งระดมเครื่องจักรในการกู้ภัย เพื่อช่วยเหลือในการคมนาคมของประชาชนให้เกิดความสะดวกมากขึ้น รวมถึงจัดรถครัวเคลื่อนที่เพื่อประกอบอาหารแจกจ่ายให้ประชาชนอย่างทั่วถึง
ด้านอธิบดีกรมชลประทาน กล่าวรายงานสถานการณ์ปริมาณน้ำและการระบายน้ำในพื้นที่ว่า การเพิ่มประสิทธิภาพการระบายน้ำจากหนองหาร - ลำน้ำก่ำลงแม่น้ำโขง ได้ติดตั้งเครื่องผลักดันน้ำตามจุดต่าง ๆ ตลอดลำน้ำก่ำ จำนวน 26 เครื่อง โดยติดตั้งเครื่องสูบน้ำขนาด 3 ลบ.ม/วินาที จำนวน 4 เครื่อง ที่ประตูระบายน้ำสุรัสวดี สามารถเพิ่มประสิทธิภาพการระบายน้ำจากวันละ 27 ล้าน ลบ.ม เป็นวันละ 34 ล้าน ลบ.ม และที่ประตูระบายน้ำธรณิศนฤมิต สามารถเพิ่มการระบายน้ำจากวันละ 28 ล้าน ลบ.ม เป็นวันละ 52 ล้าน ลบ.ม  ทั้งนี้ คาดการณ์ว่าสถานการณ์จะกลับเข้าสู่ปกติในพื้นที่เขตเทศบาลเมืองสกลนครภายในวันที่ 3 สิงหาคมนี้ ส่วนพื้นที่การเกษตรบริเวณรอบหนองหารจะเข้าสู่สภาวะปกติภายใน 5 - 7 วัน
ภายหลังรับฟังการบรรยายสรุป  นายกรัฐมนตรีกล่าวว่า  สมเด็จพระเจ้าอยู่หัวมหาวชิราลงกรณ   บดินทรเทพยวรางกูร ทรงห่วงใยประชาชนและติดตามสถานการณ์น้ำทางสื่อโดยตลอด อีกทั้งให้น้อมนำกระแสรับสั่งของสมเด็จพระเจ้าอยู่หัว ที่ขอให้รัฐบาลเร่งคลี่คลายสถานการณ์ให้ได้โดยเร็ว ทำให้การบริหารจัดการน้ำเป็นไปอย่างยั่งยืน โดยการหาแหล่งกักเก็บน้ำ ปลูกหญ้าแฝกในพื้นที่เหมาะสม ขุดลอกทางระบายน้ำและน้อมนำแนวทางในหลวงรัชกาลที่ 9 มาใช้ ซึ่งรัฐบาลพร้อมน้อมนำกระแสรับสั่งมาปฏิบัติ
นายกรัฐมนตรียังสั่งการขอให้ช่วยเหลือเยียวยาประชาชนโดยเร็ว ด้วยการเร่งสำรวจพื้นที่ความเสียหายให้ชัดเจน โดยนำเอาประชาคมมามีส่วนร่วมเพื่อป้องกันปัญหาการใช้งบประมาณและการร้องเรียน ขณะเดียวกันขอให้สำรวจอ่างเก็บน้ำที่มีอยู่ทั่วประเทศ ต้องบูรณะซ่อมแซมพร้อมใช้งาน และขุดลอกไม่ให้ตื้นเขิน ซึ่งรัฐบาลก็จะอนุมัติงบประมาณลงไปให้ดำเนินการ เพื่อให้แหล่งเก็บน้ำเหล่านี้สามารถใช้แก้ปัญหาน้ำแล้งในช่วงหน้าแล้งด้วย โดยให้กระทรวงมหาดไทย กระทรวงเกษตรและสหกรณ์ไปช่วยดูแล และจะให้ทหารไปช่วยลงมือทำเพื่อให้เร็วขึ้น
สำหรับอ่างเก็บน้ำห้วยทรายขมิ้น ให้เร่งดำเนินการทำสันเขื่อนใหม่เสริมจากเดิม และขอให้ปรับปรุงเพิ่มความจุน้ำให้มากขึ้น อีกทั้งยังเน้นย้ำในเรื่องของการสร้างความเข้าใจกับประชาชน ในเรื่องของการสร้างอ่างเก็บน้ำขนาดใหญ่ที่ไม่สามารถดำเนินการได้ เพราะติดปัญหาจากประชาชน ซึ่งหากไม่ดำเนินการก็จะเกิดปัญหาน้ำท่วมซ้ำซาก ดังนั้นต่อไปนี้ต้องร่วมมือกันอย่าสร้างความขัดแย้งที่เกิดขึ้น และขอให้หยุดเรื่องของการเมืองไว้ก่อน เพราะส่วนตัวไม่ได้มาจากการเมือง และพร้อมที่จะทำงานในทุกพื้นที่ให้กับทุกคน ไม่มีการแบ่งแยก
จากนั้น นายกรัฐมนตรีพร้อมคณะเดินทางต่อไปยังศูนย์พักพิงผู้ประสบอุทกภัย ณ องค์การบริหารส่วนจังหวัดสกลนคร เพื่อพบปะให้กำลังใจผู้ประสบอุทกภัย
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5632
