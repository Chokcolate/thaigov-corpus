รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมการจัดกิจกรรมเชิญธงชาติไทย เนื่องในวันพระราชทานธงไทยและครบรอบ 100 ปี ธงชาติไทย

วันพฤหัสบดีที่ 14 กันยายน 2560
รมต.นร. ออมสินฯ เป็นประธานการประชุมการจัดกิจกรรมเชิญธงชาติไทย เนื่องในวันพระราชทานธงไทยและครบรอบ 100 ปี ธงชาติไทย
รมต.นร. ออมสินฯ เปิดเผยถึงรัฐบาลจัดกิจกรรมเชิญธงชาติไทย เนื่องในวันพระราชทานธงไทยและครบรอบ 100 ปี ธงชาติไทย การใช้สัญลักษณ์ “100 ปี ธงชาติไทย ร้อยดวงใจไทยทั้งชาติ”  พร้อมจัดนิทรรศการฯ
วันนี้ (14 กันยายน 2560) เวลา 16.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมการจัดกิจกรรมเชิญธงชาติไทย เนื่องในวันพระราชทานธงไทยและครบรอบ 100 ปี ธงชาติไทย ซึ่งมีสาระสำคัญ ดังนี้
ที่ประชุมรับทราบ การใช้สัญลักษณ์ “100 ปี ธงชาติไทย ร้อยดวงใจไทยทั้งชาติ” ตามที่ พลเอก ประยุทธ์ จันทร์โอชา นายกรัฐมนตรีให้ความเห็นชอบ ทั้งนี้ ที่ประชุมได้มีมติเห็นชอบกำหนดการจัดกิจกรรมดังกล่าว  ในวันพฤหัสบดี ที่ 28 กันยายน 2560 เวลา 08.00 น. พร้อมจัดนิทรรศการธงชาติไทย ณ ทำเนียบรัฐบาล โดยนายกรัฐมนตรีให้เกียรติเป็นประธานเปิดงาน พร้อมมอบตราสัญลักษณ์ฯ ให้แก่ผู้แทนส่วนราชการ วิทยากร ผู้แทนศิลปิน นักแสดง นักร้อง และนักกีฬา เพื่อประชาสัมพันธ์งานฯ อย่างทั่วถึง
ทั้งนี้ จะมีการซ้อมใหญ่ในวันที่ 19 กันยายน 2560 ซึ่งจะมีหน่วยงานที่เกี่ยวข้องทั้งภาครัฐ รัฐวิสาหกิจ กระทรวง ทบวง กรม ต่างๆ ร่วมสร้างจิตสำนึกของการรักชาติ และให้ความสำคัญประวัติความเป็นมาและความสำคัญของธงชาติไทย ซึ่งเป็นสัญลักษณ์แห่งการหลอมรวมใจ ความรัก และความสามัคคี สร้างเสริมความภูมิใจในความเป็นชาติ อันจะก่อเกิดเป็นพลังอันยิ่งใหญ่ในการพัฒนาชาติไทยให้เจริญก้าวหน้าอย่างยั่งยืนสืบไป
.................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6688
