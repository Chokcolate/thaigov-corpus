รัฐบาลไทย-ข่าวทำเนียบรัฐบาล-สำนักงานนโยบายและแผนการขนส่งและจราจรรายงานความคืบหน้าการดำเนินโครงการศึกษาความเหมาะสมและออกแบบระบบขนส่งสาธารณะเมืองพิษณุโลก

วันจันทร์ที่ 5 กุมภาพันธ์ 2561
สำนักงานนโยบายและแผนการขนส่งและจราจรรายงานความคืบหน้าการดำเนินโครงการศึกษาความเหมาะสมและออกแบบระบบขนส่งสาธารณะเมืองพิษณุโลก
สำนักงานนโยบายและแผนการขนส่งและจราจร (สนข.) กระทรวงคมนาคม ดำเนินโครงการศึกษาความเหมาะสมและออกแบบระบบขนส่งสาธารณะเมืองพิษณุโลก เพื่อพัฒนาระบบขนส่งสาธารณะ ให้เกิดการเชื่อมต่อ อำนวยความสะดวกการเดินทางของประชาชนและนักท่องเที่ยว
เพิ่มความสามารถการแข่งขันทางเศรษฐกิจ ลดการใช้และนำเข้าพลังงานจากต่างประเทศ และแก้ไขปัญหาจราจรอย่างยั่งยืน โดยส่งผลกระทบต่อสิ่งแวดล้อมและชุมชนน้อยที่สุด
นางวิไลรัตน์ ศิริโสภณศิลป์ รองผู้อำนวยการ สนข. กล่าวว่า รัฐบาลและกระทรวงคมนาคมได้ให้ความสำคัญและจัดให้เมืองพิษณุโลกเป็น 1 ใน 6 เมืองหลักในภูมิภาค ประกอบด้วย เชียงใหม่ พิษณุโลก ขอนแก่น นครราชสีมา ภูเก็ต และหาดใหญ่ ที่จำเป็นต้องแก้ไขปัญหาการขนส่งและจราจรอย่างเร่งด่วน ภายใต้กรอบยุทธศาสตร์การพัฒนาโครงสร้างพื้นฐานด้านคมนาคมขนส่งของไทย พ.ศ. 2558 - 2565 ของกระทรวงฯ จึงได้มอบให้ สนข. ดำเนินการศึกษาความเหมาะสมและออกแบบระบบขนส่งสาธารณะเมืองพิษณุโลก เพื่อพัฒนาระบบขนส่งสาธารณะให้เกิดการเชื่อมต่อและอำนวยความสะดวกการเดินทางของประชาชนและนักท่องเที่ยว รวมทั้งจัดทำแผนแม่บทการแก้ไขปัญหาจราจรในเขตเมืองให้สอดคล้องกับนโยบายรัฐบาล แผนยุทธศาสตร์ชาติ และแนวคิดการพัฒนาเมืองแห่งอนาคต หรือพิษณุโลก 2020 ซึ่ง สนข. ได้จัดสัมมนารับฟังความคิดเห็นของประชาชน จำนวน 2 ครั้ง เพื่อแนะนำและชี้แจงรายละเอียดการดำเนินโครงการ รับฟังความคิดเห็นและข้อเสนอแนะจากทุกภาคส่วน รวมทั้งลงพื้นที่จัดประชุมกลุ่มย่อย (Focus Group) จำนวน 2 ครั้ง ใน 4 พื้นที่ของเขตอำเภอเมืองพิษณุโลก ผลการศึกษาพบว่า ระบบการให้บริการระบบขนส่งสาธารณะที่เหมาะสมกับเมืองพิษณุโลก ได้แก่ ระบบรถผสมผสาน Auto Tram, Artculated Bus, Regular Bus, Micro Bus และ VIP Bus โดยมีแนวคิดการพัฒนาพื้นที่ที่มีศักยภาพ 3 แห่ง ได้แก่ สถานีขนส่งพิษณุโลกแห่งที่ 1 แห่งที่ 2 และห้างสรรพสินค้าเทสโก้โลตัส ท่าทอง โดยแบ่งการดำเนินงานเป็น 2 ระยะ ดังนี้
- ระยะที่ 1 เปิดให้บริการ 6 เส้นทาง ระยะทางรวม 83.5 กิโลเมตร มีสถานีทั้งหมด 105 สถานี ใช้เงินลงทุน 2,607 ล้านบาท
- ระยะที่ 2 เปิดให้บริการอีก 5 เส้นทาง ระยะทางรวม 30.1 กิโลเมตร มีสถานีทั้งหมด 42 สถานี ใช้เงินลงทุน 643 ล้านบาท
ทั้งนี้ สนข. จะจัดสัมมนารับฟังความคิดเห็นของประชาชน ครั้งที่ 3 ในวันที่ 5 กุมภาพันธ์ 2561 ณ โรงแรมท็อปแลนด์ จ.พิษณุโลก เพื่อนำเสนอสรุปแผนแม่บทระบบขนส่งสาธารณะเมืองพิษณุโลก รายละเอียดแนวทาง ตำแหน่งสถานี/จุดจอดและองค์ประกอบต่าง ๆ สรุปผลการศึกษาความเหมาะสมและรูปแบบการร่วมลงทุน สรุปแผนแม่บทการจัดระบบการจราจรเมืองพิษณุโลก สรุปผลการศึกษาด้านสิ่งแวดล้อม และสรุปผลการดำเนินงานการมีส่วนร่วมของประชาชน ซึ่งการศึกษาโครงการฯ จะช่วยวางรากฐานระบบขนส่งสาธารณะเมืองพิษณุโลกและเป็นแผนแม่บทสำคัญในการขับเคลื่อนการพัฒนาเมืองพิษณุโลกให้สามารถรองรับการเดินทางและการเติบโตของเมืองในอนาคตได้อย่างมีประสิทธิภาพต่อไป

ที่มา : http://www.thaigov.go.th/news/contents/details/9855
