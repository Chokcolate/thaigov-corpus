รัฐบาลไทย-ข่าวทำเนียบรัฐบาล-รมว.สธ. มั่นใจทีมแพทย์พร้อมดูแลประชาชนที่มาร่วมงานพระราชพิธีถวายพระเพลิงพระบรมศพ

วันศุกร์ที่ 20 ตุลาคม 2560
รมว.สธ. มั่นใจทีมแพทย์พร้อมดูแลประชาชนที่มาร่วมงานพระราชพิธีถวายพระเพลิงพระบรมศพ
รัฐมนตรีว่าการกระทรวงสาธารณสุขเผยทีมแพทย์ทุกภาคส่วนพร้อมให้การดูแลประชาชนที่มาร่วมงานพระราชพิธีถวายพระเพลิงพระบรมศพ
รัฐมนตรีว่าการกระทรวงสาธารณสุขเผยทีมแพทย์ทุกภาคส่วนพร้อมให้การดูแลประชาชนที่มาร่วมงานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร อย่างเต็มที่ ครอบคลุมพื้นที่ทุกระดับจนถึงระดับตำบล
วันนี้ (20 ตุลาคม 2560) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข  ให้สัมภาษณ์ว่า รัฐบาล  และนายกรัฐมนตรี   ให้ความสำคัญกับการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ต้องสมพระเกียรติยศ เพื่อให้พระองค์ท่านอยู่ในใจพสกนิกรตลอดไป โดยด้านการแพทย์ ได้มีการประชุมร่วมกับฝ่ายความมั่นคงทุกวัน เพื่อปรับเปลี่ยนการดำเนินงานให้เหมาะสมตามสถานการณ์ที่เกิดขึ้น โดยมีทีมแพทย์จากหลายส่วนทั้งแพทย์หลวง ทหารบก ทหารอากาศ ทหารเรือ กทม. กระทรวงสาธารณสุข โรงพยาบาลเอกชน แพทย์สภา โรงเรียนแพทย์ มูลนิธิต่างๆ ร่วมมือร่วมใจกันปฏิบัติงาน เพื่อให้งานพระราชพิธีฯ สำเร็จลุล่วงด้วยดี  ประชาชนมั่นใจได้ว่าจะได้รับการดูแลด้านการแพทย์อย่างเต็มที่
นายแพทย์เจษฎา โชคดำรงสุข ปลัดกระทรวงสาธารณสุข กล่าวว่า ในช่วงพระราชพิธีฯ กระทรวงสาธารณสุขได้เตรียมพร้อมบริการทางการแพทย์และสาธารณสุขทุกด้าน มอบให้ผู้ตรวจราชการกระทรวงสาธารณสุข นายแพทย์สาธารณสุขจังหวัด ผู้อำนวยการโรงพยาบาลทั่วประเทศอยู่ในที่ตั้ง พร้อมจัดบริการดูแลประชาชนที่มาถวายดอกไม้จันทน์ครอบคลุมพื้นที่ทุกระดับจนถึงระดับตำบล
“ในช่วงสัปดาห์นี้เป็นสัปดาห์ที่ประชาชนเศร้าเสียใจ อาลัย ได้เตรียมจิตแพทย์ ทีมดูแลด้านสุขภาพจิต หรือMCATT  เฝ้าดูแลสุขภาพจิตประชาชน รวมทั้งมีระบบให้คำปรึกษาทางสายด่วนกรมสุขภาพจิต 1323  อยากจะขอให้ประชาชนเปลี่ยนความเศร้าเป็นพลังทำความดี เพื่อในหลวงของเรา” นายแพทย์เจษฎากล่าว
******************************     20 ตุลาคม 2560

ที่มา : http://www.thaigov.go.th/news/contents/details/7547
