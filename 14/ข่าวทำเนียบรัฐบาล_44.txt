รัฐบาลไทย-ข่าวทำเนียบรัฐบาล-รอง นรม. พล.อ.ธนะศักดิ์ฯ นำนายวิศักดิ์ศิลป์ วังเอก หรือ ศรีสะเกษ นครหลวงโปรโมชั่น เข้าเยี่ยมคารวะนายกรัฐมนตรี ในโอกาสที่ได้แชมป์เปี้ยนโลกของสภามวยโลกรุ่นซูเปอร์ฟลายเวต

วันอังคารที่ 28 มีนาคม 2560
รอง นรม. พล.อ.ธนะศักดิ์ฯ นำนายวิศักดิ์ศิลป์ วังเอก หรือ ศรีสะเกษ นครหลวงโปรโมชั่น เข้าเยี่ยมคารวะนายกรัฐมนตรี ในโอกาสที่ได้แชมป์เปี้ยนโลกของสภามวยโลกรุ่นซูเปอร์ฟลายเวต
รอง นรม. พล.อ.ธนะศักดิ์ฯ นำนายวิศักดิ์ศิลป์ วังเอก หรือ ศรีสะเกษ นครหลวงโปรโมชั่น เข้าเยี่ยมคาราวะนายกรัฐมนตรี ในโอกาสที่ได้สร้างชื่อเสียงให้แก่ประเทศไทยจากการเป็นแชมป์เปี้ยนโลกของสภามวยโลกรุ่นซูเปอร์ฟลายเวต
วันนี้ (28 มีนาคม 2560) เวลา 8.40 น. ณ ห้องรับรองชั้น 1 ตึกบัญชาการ 1 ทำเนียบรัฐบาล     ก่อนการประชุมคณะรัฐมนตรี พลเอก ธนะศักดิ์ ปฏิมาประกร รองนายกรัฐมนตรี พร้อมด้วย นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา นายสุรชาติ พิสิฐวุฒินันท์ ประธานบริษัท นครหลวงโปรโมชั่น จำกัด และคณะได้นำนายวิศักดิ์ศิลป์ วังเอก หรือ ศรีสะเกษ นครหลวงโปรโมชั่น เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสที่ได้สร้างชื่อเสียงให้กับประเทศไทยจากการเป็นแชมป์เปี้ยนโลกของสภามวยโลก (WORLD BOXING COUNCIL) รุ่นซูเปอร์ฟลายเวต พิกัด 115 ปอนด์ ณ เวทีมวยในสวนสาธารณะ เมดิสันสแควร์การ์เดน รัฐนิวยอร์ก ประเทศสหรัฐอเมริกา ซึ่งนำความปลาบปลื้มยินดีมาสู่คนไทยทั้งประเทศ
จากนั้น นายกรัฐมนตรี ได้กล่าวชื่นชมและแสดงความยินดีกับศรีสะเกษในตำแหน่งแชมป์เปี้ยนโลก ที่ได้มาจากความอดทน ความตั้งใจ และการใช้ทักษะที่ดีเยี่ยม ซึ่งทำให้สามารถชนะ โรมัน กอนซาเลซ แชมป์เปี้ยนโลกมาได้อย่างเต็มภาคภูมิ ซึ่งได้นำความสุขมาสู่คนไทยทั้งชาติ และขอขอบคุณทุกภาคส่วนที่ได้ช่วยกันสนับสนุนจนทำให้ประสบความสำเร็จในครั้งนี้ และนายกรัฐมนตรีได้ฝากข้อคิดแก่แชมป์เปี้ยนโลกคนล่าสุดอีกว่า “การชนะเป็นแชมป์โลกไม่ใช่เรื่องง่าย แต่ที่ยากกว่าการชนะเป็นแชมป์โลกคือการรักษาแชมป์โลกให้อยู่เป็นระยะเวลายาวนาน” ดังนั้นจึงขอฝากให้ศรีสะเกษรักษาตัวให้ดี โดยหมั่นฝึกฝนฝีมือให้เก่งขึ้นอย่างสม่ำเสมอและต่อเนื่อง โดยเฉพาะหากมีโอกาสที่จะชกกับใครควรศึกษาเทคนิคการชกของคู่ต่อสู้ด้วย
ตอนท้าย นายกรัฐมนตรีได้กล่าวแสดงความยินดีกับการรับตำแหน่งเป็นข้าราชการตำรวจใหม่ของ    ศรีสะเกษ และขอให้ตั้งใจเรียนให้จนกระทั่งจบปริญญาตรี เพราะว่าการศึกษามีความสำคัญอย่างยิ่ง เนื่องด้วยคงชกมวยตลอดชีวิตไม่ได้ เนื่องด้วยสภาพร่างกายอาจไม่มีความพร้อมเมื่อมีอายุมากขึ้น นอกจากนี้นายกรัฐมนตรีได้ฝากให้ประชาสัมพันธ์กีฬามวยไทยให้เป็นกีฬาที่สอนคน ไม่ใช้เน้นชกชนะเพียงอย่างเดียว แต่ให้ถือเป็นกีฬาที่ใช้สติปัญญาในการต่อสู้ และช่วยกันส่งเสริมพร้อมสนับสนุนให้กีฬามวยไทยเป็นกีฬาที่เชิดหน้าชูตาของคนไทยและประเทศไทยตลอดไป
หลังจากนั้น ศรีสะเกษ นครหลวงโปรโมชั่น ได้มอบของที่ระลึกเป็นนวมชกสีเขียวจำนวน 1 คู่ แก่นายกรัฐมนตรี ซึ่งนายกรัฐมนตรีได้มอบของที่ระลึกเป็นสมุดบันทึกฯ จำนวน 1 ชุด แก่ศรีสะเกษ พร้อมกันนี้นายกรัฐมนตรีได้สวมนวมดังกล่าว พร้อมแสดงท่าทางชกมวย ซึ่งสร้างความประทับใจแก่ศรีสะเกษและคณะเป็นอย่างมาก
อนึ่ง นายวิศักดิ์ศิลป์ วังเอก หรือศรีสะเกษ นครหลวงโปรโมชั่น (ชื่อเล่นตั้ม เพื่อน ๆ นิยมเรียกแหลม) เกิดเมื่อวันที่ 8 ธันวาคม พ.ศ. 2529 ที่จังหวัดศรีสะเกษ เป็นบุตรคนโตของนายเจียมศักดิ์ และนางหนูรัตน์ วังเอก มีน้องชาย 2 คน (เป็นนักมวยทุกคน) ทั้งนี้ ศรีสะเกษสำเร็จการศึกษาระดับมัธยมศึกษาปีที่ 6 จากการศึกษานอกโรงเรียน (กศน.) และได้เริ่มหัดชกมวยตอนอายุ 13 – 14 ปี และสถิติการชก คือ ชก 42 ครั้ง ชนะ 41 ครั้ง (ชนะน็อก 38 ครั้ง) และแพ้ 1 ครั้ง อีกทั้งเป็นคนไทยคนแรกที่ได้ไปแข่งขันชกมวยที่ เมดิสันสแควร์การ์เดน (เปรียบเหมือนสนามเวมบลีย์ของวงการฟุตบอล)
*****************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2680
