รัฐบาลไทย-ข่าวทำเนียบรัฐบาล-การประชุมสมัชชาสิ่งแวดล้อมแห่งสหประชาชาติ สมัยที่ ๓

วันพุธที่ 6 ธันวาคม 2560
การประชุมสมัชชาสิ่งแวดล้อมแห่งสหประชาชาติ สมัยที่ ๓
การประชุมสมัชชาสิ่งแวดล้อมแห่งสหประชาชาติ สมัยที่ ๓
การประชุมสมัชชาสิ่งแวดล้อมแห่งสหประชาชาติ สมัยที่ ๓ (The Third Session of the United Nations Environment Assembly: UNEA3) กำหนดจัดขึ้นระหว่างวันที่ ๔-๖ ธันวาคม ๒๕๖๐
ณ สำนักงานใหญ่โครงการสิ่งแวดล้อมแห่งสหประชาชาติ กรุงไนโรบี สาธารณรัฐเคนยา โดยมีหัวข้อหลัก “การก้าวสู่โลกที่ปราศจากมลพิษ” (Pollution Free Planet) โดยเอกอัครราชทูตไทยประจำกรุงไนไรบีและผู้แทนถาวรแห่งประเทศไทยประจำโครงการสิ่งแวดล้อมแห่งสหประชาชาติ (นายเชิดเกียรติ อัตถากร) ทำหน้าที่หัวหน้าคณะผู้แทนไทย พร้อมด้วยรองอธิบดีกรมทรัพยากรทางทะเลและชายฝั่ง (นายโสภณ ทองดี) ผู้แทนกรมควบคุมมลพิษ กรมทรัพยากรทางทะเลและชายฝั่ง กระทรวงสาธารณสุข กระทรวงการต่างประเทศ และสำนักความร่วมมือด้านทรัพยากรธรรมชาติและสิ่งแวดล้อมระหว่างประเทศ สำนักงานปลัดกระทรวงทรัพยากรธรรมชาติและสิ่งแวดล้อม
เมื่อวันที่ ๔ ธันวาคม ๒๕๖๐ ซึ่งเป็นพิธีเปิดการประชุม UNEA 3 รัฐมนตรีว่าการกระทรวงสิ่งแวดล้อมและพลังงาน คอสตาริกา ในฐานะ President UNEA3 กล่าวถึงความท้าทายที่ทั่วโลกกำลังเผชิญเกี่ยวกับปัญหามลพิษ ซึ่งส่งผลกระทบต่อสิ่งแวดล้อมและสุขภาพของมนุษย์ และเน้นย้ำให้รัฐบาลกำหนดนโยบาย รวมถึงภาคส่วนทุกส่วนในการร่วมกันแก้ไขปัญหา   เพื่อก้าวไปสู่วาระการพัฒนาที่ยั่งยืน โดยไม่ทิ้งใครไว้เบื้องหลัง นอกจากนั้นแล้ว รัฐมนตรีว่าการกระทรวงสิ่งแวดล้อม สาธารณรัฐเคนยา กล่าวต้อนรับผู้เข้าร่วมประชุม และกล่าวถึงความสำเร็จในการห้ามการใช้ พลาสติก ซึ่งต้องการการมีส่วนร่วมจากทุกภาคส่วน และย้ำถึงความสำคัญของ UNEA ในการเป็นหน่วยงานผู้กำหนดนโยบายด้านสิ่งแวดล้อมระดับโลก ตามผลลัพธ์การประชุมrio+20 "future we want"
ในการนี้ เอกอัครราชทูตไทยประจำกรุงไนโรบีได้กล่าวถ้อยแถลง ถึงความสำคัญของการแก้ไขปัญหามลพิษซึ่งเชื่อมโยงไปสู่เป้าหมายการพัฒนาที่ยั่งยืน โดยประเทศไทยน้อมนำปรัชญาเศรษฐกิจพอเพียงของพระบาทสมเด็จพระเจ้าอยู่หัวภูมิพลอดุลยเดช (SEP for SDGs)    ใช้เป็นแนวทางในการดำเนินงานเพื่อการพัฒนาที่ยั่งยืนและให้ความร่วมมือกับประเทศกำลังพัฒนาต่างๆเพื่อร่วมแลกเปลี่ยนเรียนรุ้ร่วมกัน นอกจากนั้นแล้ว รัฐบาลไทยให้ความสำคัญกับทุกภาคส่วนในการร่วมดำเนินงานเพื่อแก้ไขปัญหา สำหรับการดำเนินงานด้านการจัดการมลพิษมียุทธศาสตร์การจัดการมลพิษ 20 ปี ยุทธศาสตร์อนามัยสิ่งแวดล้อม สำหรับประเด็นด้านมลพิษทางทะเล รัฐบาลไทยให้ความสำคัญอย่างมาก และมีผลการดำเนินงานทั้งในเรื่องโครงการนำร่องการเลิกใช้พลาสติกหุ้มฝาขวดน้ำดื่ม (Plastic Bottle Cap Seal) การประกาศจัดระเบียบการงดสูบและทิ้งก้นบุหรี่ รวมทั้งขยะบนชายหาดโดยในการประชุมUN Oceans Conference ประเทศไทยได้ร่วมประกาศคำมั่นในการต่อสู้กับปัญหาขยะในทะเล และความร่วมมือระดับภูมิภาคในการแก้ไขปัญหาขยะในทะเล โดยมีบทบาทสำคัญให้เกิดการแลกเปลี่ยนองค์ความรู้ด้านการจัดการขยะทะเลของกลุ่มภูมิภาคอาเซียนในการเป็นเจ้าภาพจัดการประชุม ASEAN Conference on Reducing Marine Debris in ASEAN Region เมื่อเดือนพฤศจิกายน ๒๕๖๐ นอกจากนั้น ประเทศไทยอยู่ระหว่างการพัฒนาร่างพระราชบัญญัติการจัดการซากผลิตภัณฑ์เครื่องใช้ไฟฟ้าและอุปกรณ์อิเล็กทรอนิกส์ ทั้งนี้ รัฐบาลส่งเสริมให้ทั้งภาครัฐ ภาคเอกชน และประชาชน เข้ามามีส่วนร่วมในการดำเนินงานการพัฒนาที่ยั่งยืน โดยเฉพาะกิจกรรมที่เกี่ยวข้องกับการต่อสู้กับมลพิษ อาทิ zero waste Thailand, Zero Waste Community และ Zero Waste School และกระตุ้นให้ทุกภาคส่วนมีส่วนร่วมในการพัฒนาไปสู่โลกที่ปราศจากมลพิษ เพื่อเราและคนรุ่นต่อๆไปให้สามารถดำรงชีวิตได้อย่างมีความสุข

ที่มา : http://www.thaigov.go.th/news/contents/details/8565
