รัฐบาลไทย-ข่าวทำเนียบรัฐบาล-รัฐมนตรีว่าการกระทรวงกลาโหมเครือรัฐออสเตรเลีย และคณะ เข้าเยี่ยมคำนับ รอง นรม. และ รมว.กห. ในโอกาสเดินทางเยือนประเทศไทยอย่างเป็นทางการในฐานะแขกของ กห.

วันพุธที่ 23 สิงหาคม 2560
รัฐมนตรีว่าการกระทรวงกลาโหมเครือรัฐออสเตรเลีย และคณะ เข้าเยี่ยมคำนับ รอง นรม. และ รมว.กห. ในโอกาสเดินทางเยือนประเทศไทยอย่างเป็นทางการในฐานะแขกของ กห.
รัฐมนตรีว่าการกระทรวงกลาโหมเครือรัฐออสเตรเลีย และคณะ เข้าเยี่ยมคำนับ รอง นรม. และ รมว.กห. ในโอกาสเดินทางเยือนประเทศไทยอย่างเป็นทางการในฐานะแขกของ กห.
พล.ต.คงชีพ  ตันตระวาณิชย์ โฆษก กห. เปิดเผยว่า เมื่อ 23 ส.ค.60 เวลา 10.00 น. พล.อ.ประวิตร วงษ์สุวรรณ รอง นรม. และ รมว.กห. ให้การต้อนรับ นางสาว Marise Payne รมว.กห.เครือรัฐออสเตรเลีย และคณะ ณ ศาลาว่าการกลาโหม ในโอกาสเดินทางเยือนประเทศไทยอย่างเป็นทางการ ในฐานะแขกของ กห. ระหว่าง 22 – 24 ส.ค.60
นางสาว Marise ได้กล่าว แสดงความอาลัยอย่างสุดซึ้ง ต่อการสวรรคตของพระบาทสมเด็จพระปรมินทรมหาภูมิพลอดุลยเดช พร้อมทั้งได้แสดงความยินดีกับประชาชนไทย ในการเสด็จขึ้นครองราชย์ของสมเด็จพระเจ้าอยู่หัวมหาวชิราลงกรณ บดินทรเทพยวรางกูร  และกล่าวถึงความสัมพันธ์ระหว่างออสเตรเลียและไทย ที่มีพัฒนาการอย่างแน่นแฟ้น โดยเฉพาะ กห.ของทั้งสองประเทศ ที่คงความต่อเนื่องในการสานต่อความสัมพันธ์และแลกเปลี่ยนความร่วมมือทางทหารระหว่างกันอย่างใกล้ชิด ทั้งด้านการฝึก ศึกษา การรักษาสันติภาพ การลาดตระเวนทางทะเล และการแลกเปลี่ยนข่าวสาร พร้อมทั้งเสนอ ให้มีการฝึกการลาดตระเวนทางทะเลร่วมกัน ในต้นปี 61 เพื่อพัฒนาศักยภาพความร่วมมือทางทะเล  ขณะเดียวกัน ก็ขอขอบคุณไทยที่ให้การสนับสนุนออสเตรเลีย ในเวทีการประชุมรัฐมนตรีกลาโหมอาเซียนกับประเทศคู่เจรจา ( ADMM Plus )  เพื่อร่วมกันรักษาความมั่นคงของภูมิภาค
พล.อ.ประวิตร ได้กล่าวขอบคุณ นางสาว Marise ที่แสดงความอาลัยต่อการสวรรคตของพระบาทสมเด็จพระเจ้าอยู่หัว ในรัชกาลที่ 9 พร้อมทั้งขอบคุณออสเตรเลีย ที่ให้การสนับสนุนความร่วมมือทางทหารกับไทยมาโดยตลอด โดยเฉพาะได้ส่งเรือรบเข้าร่วมพิธีสวนสนามทางเรือ ที่ประเทศไทยจะเป็นเจ้าภาพจัดขึ้น ในโอกาสครบรอบ 50ปีอาเซียน ใน พ.ย.60  และกล่าวว่า การเดินทางเยือนไทยของรมว.กระทรวงต่างประเทศและรมว.กระทรวงกลาโหมออสเตรเลีย ในระยะเวลาที่ใกล้กันที่ผ่านมา สะท้อนถึงความสัมพันธ์ของทั้งสองประเทศที่แน่นแฟ้นมาโดยตลอด ทั้งนี้ ความร่วมมือทางทหารที่ใกล้ชิดและแน่นแฟ้นระหว่างกัน จะเป็นส่วนสำคัญ ให้เราสามารถรับมือกับความท้าทายของภูมิภาคและของโลกร่วมกัน

ที่มา : http://www.thaigov.go.th/news/contents/details/6132
