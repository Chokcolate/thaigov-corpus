รัฐบาลไทย-ข่าวทำเนียบรัฐบาล-สธ. ลงพื้นที่ จ.สงขลา ติดตามพัฒนาคุณภาพชีวิตระดับอำเภอ ปลื้มแนวคิด “ คนนาทวีไม่ทอดทิ้งกัน”

วันพุธที่ 29 พฤศจิกายน 2560
สธ. ลงพื้นที่ จ.สงขลา ติดตามพัฒนาคุณภาพชีวิตระดับอำเภอ ปลื้มแนวคิด “ คนนาทวีไม่ทอดทิ้งกัน”
กระทรวงสาธารณสุขชื่นชมการขับเคลื่อนของคณะกรรมการพัฒนาคุณภาพชีวิตระดับ อำเภอนาทวี  จังหวัดสงขลา ด้วยแนวคิด “คนนาทวี ใส่ใจ ห่วงใย ดูแลกัน”  ช่วยยกระดับคุณภาพชีวิตคนนาทวี ให้มีสุขภาวะที่ยั่งยืน
กระทรวงสาธารณสุขชื่นชมการขับเคลื่อนของคณะกรรมการพัฒนาคุณภาพชีวิตระดับ อำเภอนาทวี  จังหวัดสงขลา ด้วยแนวคิด “คนนาทวี ใส่ใจ ห่วงใย ดูแลกัน”  ช่วยยกระดับคุณภาพชีวิตคนนาทวี ให้มีสุขภาวะที่ยั่งยืน
นายแพทย์กิตติศักดิ์ กลับดี ที่ปรึกษารัฐมนตรีว่าการกระทรวงสาธารณสุข กล่าวว่า ได้รับมอบหมายจากศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุขติดตามความคืบหน้าการดำเนินงานของคณะกรรมการพัฒนาคุณภาพชีวิตระดับอำเภอ (พชอ.)อ.นาทวี จ.สงขลา พบว่าในพื้นที่ อ.นาทวี มีจำนวนผู้พิการเพิ่มขึ้นและมีการลงทะเบียนจำนวน 1,389 รายจึงได้ใช้ยุทธศาสตร์ “คนนาทวีไม่ทอดทิ้งกัน” ทำให้ผู้พิการเข้าถึงบริการและเข้าถึงระบบฐานข้อมูลการลงทะเบียนได้มากขึ้น ส่งผลให้ได้รับการดูแลด้านการส่งเสริม ป้องกัน รักษา และฟื้นฟู อย่างครอบคลุมและต่อเนื่องมีการจัดตั้งศูนย์ฟื้นฟูสมรรถภาพโดยชุมชนระดับตำบล และชมรมคนพิการระดับอำเภอ “ชมรมคนนาทวีไม่ทอดทิ้งกัน” สร้างอาชีพแก่ผู้พิการให้สามารถมีรายได้เพิ่มขึ้นเช่น โครงการอบรมหลักสูตรนวดแก่คนพิการทางการมองเห็นโครงการฝึกอาชีพกลุ่มทำขนม เป็นต้น
สำหรับสาเหตุความพิการเกิดจากอุบัติเหตุและโรคเรื้อรังต่าง ได้แก่ โรคความดันโลหิตสูง โรคหลอดเลือดสมอง จึงได้แบ่งกลุ่มประชากรในพื้นที่เป็น 4 กลุ่ม คือกลุ่มประชาชนทั่วไป กลุ่มเสี่ยงโรคเรื้อรัง กลุ่มป่วยที่ยังไม่มีภาวะแทรกซ้อน และกลุ่มป่วยที่มีภาวะแทรกซ้อนซึ่งประเภทความพิการที่พบมากที่สุดคือ ประเภททางกายและการเคลื่อนไหวจำนวน 688 รายและประเภททางการได้ยินและสื่อความหมาย จำนวน 337 รายจึงดำเนินการดูแลสุขภาพกลุ่มโรคเรื้อรังโดยใช้โครงการหลักเศรษฐกิจพอเพียง“สุขภาพดีวิถีคนนาทวี: อ.อาหารเพื่อการบำบัด” ดึงเครือข่ายเกษตรจิตอาสา ปราชญ์ชาวบ้าน แพทย์แผนไทยในพื้นที่ร่วมดำเนินการพัฒนาคุณภาพชีวิตและใช้พื้นที่ในชุมชนเป็นแหล่งเรียนรู้ อาทิ ศูนย์เรียนรู้ตำบลนาหมอศรี ศูนย์เรียนรู้ตำบลทับช้าง โรงพยาบาลสมเด็จพระบรมราชินีนาถ ณ อำเภอนาทวี เป็นต้นเกิดกระแสชวนกันปลูกผักกินเองประชาชนและผู้พิการในพื้นที่หันมาสนใจบริโภคเมนูที่ทำด้วยผักในท้องถิ่น ไม่ใช้สารเคมี ยาฆ่าแมลง ดีต่อสุขภาพ ดีต่อสิ่งแวดล้อมและมีสุขภาพที่ดีขึ้น
นอกจากนี้ได้จัดโครงการดูแลผู้สูงอายุระยะยาวเพื่อลดคนพิการรายใหม่โดยการสร้างเครือข่ายสุขภาพระดับอำเภอค้นหาสิ่งดีในชุมชนและจัดทำกิจกรรมต่างๆ ตามบริบทของพื้นที่ อาทิ กลุ่มช่วยเหลือผู้สูงอายุที่ยากไร้โดยชุมชน กลองยาวผู้สูงอายุ สินค้า OTOPโดยผู้สูงอายุผักปลอดสารพิษ กำลังใจจากเพื่อนเยี่ยมเพื่อนผลิตภัณฑ์ข้าวซ้อมมือโดยผู้สูงอายุและซ่อมแซมบ้านให้ผู้สูงอายุและผู้ด้อยโอกาสที่ยากไร้เสริมทักษะด้านการผลิตและเสริมอาชีพเพิ่มเติมให้คนพิการและครอบครัว
**************************************** 29  พฤศจิกายน 2560

ที่มา : http://www.thaigov.go.th/news/contents/details/8437
