รัฐบาลไทย-ข่าวทำเนียบรัฐบาล-ผู้อำนวยการธนาคารโลกประจำภูมิภาคเอเชียตะวันออกเฉียงใต้เข้าเยี่ยมคารวะรองนายกรัฐมนตรี

วันอังคารที่ 16 พฤษภาคม 2560
ผู้อำนวยการธนาคารโลกประจำภูมิภาคเอเชียตะวันออกเฉียงใต้เข้าเยี่ยมคารวะรองนายกรัฐมนตรี
ผู้อำนวยการธนาคารโลกประจำภูมิภาคเอเชียตะวันออกเฉียงใต้เข้าเยี่ยมคารวะรองนายกรัฐมนตรี
วันนี้ (16 พ.ค. 2560) เวลา 14.30 น. นาย Ulrich Zachau ผู้อำนวยการธนาคารโลกประจำภูมิภาคเอเชียตะวันออกเฉียงใต้ นำทีมวิจัยจากธนาคารโลก เข้าเยี่ยมคารวะนายสมคิด จาตุศรีพิทักษ์  รองนายกรัฐมนตรี ในโอกาสเดินทางเยือนไทย เพื่อพบปะหน่วยงานภาครัฐที่เกี่ยวข้อง เพื่อประเมิน จัดอันดับความยาก-ง่ายในการประกอบธุรกิจ (Doing Business) ของประเทศไทย  ณ ห้องรับรอง 2 ตึกนารีสโมสร ทำเนียบรัฐบาล  สรุปสาระสำคัญดังนี้
รองนายกรัฐมนตรีกล่าวเชื่อมั่นว่า  ทีมวิจัยจากธนาคารโลกจะเล็งเห็นถึงความตั้งใจจริงในการทำงานของรัฐบาลตลอดระยะเวลากว่าสองปีที่ผ่านมา ซึ่งรัฐบาลให้ความสำคัญอย่างยิ่งต่อ “การปฎิรูป” โดยมีเป้าหมายสำคัญคือการยกระดับประเทศสู่ไทยแลนด์ 4.0  และรัฐบาลจะต้องทำงานให้หนักยิ่งขึ้น ในช่วงเวลาที่เหลืออยู่ก่อนถึงการเลือกตั้งทั่วไปในปีหน้า ซึ่งภาคเอกชนเองก็ต้องเร่งปฏิรูป เพื่อเพิ่มประสิทธิภาพเช่นเดียวกัน  นอกจากนี้ รัฐบาลยังได้มีการกำหนดยุทธศาสตร์ประเทศในระยะยาว คือ การจัดทำยุทธศาสตร์ชาติ ระยะ 20 ปี เพื่อจะเป็นการกำหนดเป้าหมายประเทศ เพื่อการปฏิรูปอย่างยั่งยืน โดยจะเป็นการปฏิรูปทั้งระบบและโครงสร้าง ทำให้ประเทศไทยสามารถรองรับการเปลี่ยนแปลงภูมิรัฐศาสตร์โลกที่เปลี่ยนแปลงอย่างรวดเร็ว
อย่างไรก็ตาม รองนายกรัฐมนตรียังขอให้นำทีมวิจัยจากธนาคารโลกคำนึงถึงปัจจัยรอบด้านในการประเมินการจัดอันดับความยาก-ง่ายในการประกอบธุรกิจ (Doing Business) ว่า แต่ละประเทศมีความแตกต่างกันทั้งด้านโครงสร้าง ทรัพยากรบุคคล ระดับการพัฒนา วัฒนธรรม ประเพณี  สำหรับประเทศไทยเป็นสังคมไทยที่มีความมิตร ภาคเอกชนต่างประเทศจำนวนมากชื่นชมที่จะพำนักอยู่ในประเทศไทย ซึ่งในอนาคตทีมวิจัยจากธนาคารโลก อาจพิจารณานำคุณภาพชีวิตและคุณภาพการใช้ชีวิตของบุคคลภาคธุรกิจ เป็นอีกหนึ่งปัจจัยในการคำนวณเพื่อจัดอันดับความยาก-ง่ายในการประกอบธุรกิจของประเทศด้วยได้
โอกาสนี้ ผู้อำนวยการธนาคารโลกประจำภูมิภาคเอเชียตะวันออกเฉียงใต้ ได้กล่าวแสดงความประทับใจในโอกาสเข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ทำให้ทราบถึงความมุ่งมั่นและเจตนารมณ์ในการดำเนินการต่างๆของรัฐบาล รวมทั้งการเข้าเยี่ยมคารวะนายวิษณุ  เครืองาม รองนายกรัฐมนตรี  ทราบถึงการปรับปรุงกฎหมายและกฎระเบียบหลายฉบับ ซึ่งจะเป็นประโยชน์ต่อการดำเนินธุรกิจในประเทศไทย  ทั้งนี้ จากการได้หารือกับภาคเอกชน ได้เสนอเพิ่มเติมให้รัฐบาลสร้างการรับรู้อย่างเป็นระบบ อาทิ เว็บไซต์หรือสื่อสังคมต่างๆ เพื่อเป็นช่องทางเผยแพร่ข้อมูลและการดำเนินการต่างๆของรัฐบาล ซึ่งจะเป็นประโยชน์ต่อภาครัฐและเอกชนในการดำเนินการประกอบธุรกิจเช่นเดียวกัน

ที่มา : http://www.thaigov.go.th/news/contents/details/3773
