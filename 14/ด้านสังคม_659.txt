รัฐบาลไทย-ข่าวทำเนียบรัฐบาล-สธ.เสนอแก้ไขระเบียบ ซื้อผักจากกลุ่มเกษตรกรปลูกผักปลอดภัย สร้างรายได้

วันเสาร์ที่ 16 กันยายน 2560
สธ.เสนอแก้ไขระเบียบ ซื้อผักจากกลุ่มเกษตรกรปลูกผักปลอดภัย สร้างรายได้
กระทรวงสาธารณสุข ประกาศนโยบายอาหารปลอดภัยในโรงพยาบาลทั่วประเทศภายในปี 2561ให้อาหารที่ปรุงจากโรงครัวของโรงพยาบาลมีความปลอดภัย 100 เปอร์เซ็นต์
กระทรวงสาธารณสุข ประกาศนโยบายอาหารปลอดภัยในโรงพยาบาลทั่วประเทศภายในปี 2561ให้อาหารที่ปรุงจากโรงครัวของโรงพยาบาลมีความปลอดภัย 100 เปอร์เซ็นต์ พร้อมเตรียมเสนอกรมบัญชีกลางปรับปรุงระเบียบการจัดซื้อจัดจ้างให้สามารถซื้อผักปลอดภัยจากกลุ่มเกษตรกร ในราคาที่เหมาะสม
ศาสตราจารย์ คลินิกพิเศษ นายแพทย์เสรี ตู้จินดา ประธานคณะที่ปรึกษารัฐมนตรีว่าการกระทรวงสาธารณสุข ให้สัมภาษณ์ภายหลังตรวจเยี่ยมการดำเนินโครงการอาหารปลอดภัยในโรงพยาบาล
ที่โรงพยาบาลศูนย์ขอนแก่น จ.ขอนแก่น ว่า ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้ความสำคัญกับความปลอดภัยของอาหารสำหรับผู้ป่วยในโรงพยาบาล เนื่องจากผู้ป่วยเจ็บป่วยร่างกายอ่อนแออยู่แล้วไม่ควรจะได้รับสารพิษเพิ่มเติมจากอาหารที่รับประทานระหว่างพักรักษาตัว  ได้กำชับให้โรงพยาบาลในสังกัดทุกแห่งดำเนินการเรื่องนี้อย่างจริงจัง โดยในปี 2560 เริ่มที่โรงพยาบาลศูนย์โรงพยาบาลทั่วไปทุกแห่ง และขยายไปโรงพยาบาลชุมชนในปี 2561  โดยให้โรงพยาบาลดำเนินการ ดังนี้
1.จัดหาผักและผลไม้ปลอดสารพิษจากเกษตรกรที่รวมตัวกันเป็นกลุ่มเกษตรกรในรูปแบบ เช่นวิสาหกิจชุมชน 2.มีมาตรการควบคุม ตรวจสอบ คุณภาพความปลอดภัยของอาหารทุกกระบวนการ ตั้งแต่
การผลิต วัตถุดิบ การขนส่ง การปรุง 3.โรงครัวที่ปรุงอาหารผู้ป่วยและร้านอาหารในโรงพยาบาลผ่านมาตรฐานด้านสุขาภิบาลอาหารตามเกณฑ์ที่กำหนด เพื่อให้ ผู้ป่วยและญาติได้รับประทานอาหารปลอดภัยไม่ส่งผลเสียต่อสุขภาพ
นอกจากนี้  เพื่อให้โครงการอาหารปลอดภัยมีความยั่งยืน  สร้างแรงจูงใจให้กลุ่มเกษตรผู้ปลูกผักปลอดสารพิษ กระทรวงสาธารณสุขได้เตรียมกำหนดแนวทางการจัดซื้อจัดจ้างผักปลอดภัย โดยกำหนดคุณลักษณะของผักปลอดภัยเป็นเรื่องสำคัญ อาทิ ลักษณะทางกายภาพของผักทุกชนิด ลักษณะทางชีวภาพ มาตรการควบคุมกำกับ โดยการบริหารสัญญาซื้อวัสดุบริโภค  กำหนดระยะเวลาจ่ายเงินให้รวดเร็วขึ้น  เป็นต้น เพื่อช่วยให้เกษตรจำหน่ายในราคาที่เหมาะสม มีเงินทุนหมุนเวียนเพียงพอ ซึ่งหากมีการปลูกผักปลอดสารพิษออกสู่ตลาดต่อเนื่อง เพียงพอต่อความต้องการของประชาชน  ราคาจะถูกลงช่วยให้ประชาชนเข้าถึงได้
สำหรับที่โรงพยาบาลศูนย์ขอนแก่น เป็นโรงพยาบาลขนาด 1,000 เตียง ในปี 2559 มีผู้ป่วยในเข้ารับบริการประมาณ. 80,000 ราย และเป็นโรงพยาบาลต้นแบบอาหารปลอดภัยอีกแห่งหนึ่งของกระทรวงสาธารณสุขอาหารที่ปรุงจากโรงครัวของโรงพยาบาลมีความปลอดภัย 100เปอร์เซ็นต์  โดยในแต่ละปีโรงพยาบาลได้จัดซื้อผักปลอดสารพิษ68 ชนิด จากกลุ่มเกษตรกร จำนวนกว่า 1.4 แสนกิโลกรัม มีโรงครัวผ่านมาตรฐานด้านสุขาภิบาลอาหารตามเกณฑ์ที่กำหนด  และเจ้าหน้าที่ผ่านการอบรมครบทุกคน  โดยผักทุกชนิดผ่านการสุ่มตรวจเดือนละ 2 ครั้ง หากพบจะมีการเตือนและลงโทษโดยการปรับลดราคาลงร้อยละ 50
******************************    16 กันยายน 2560

ที่มา : http://www.thaigov.go.th/news/contents/details/6725
