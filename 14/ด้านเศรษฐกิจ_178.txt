รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม เปิดโครงการรณรงค์ลดอุบัติเหตุ สงกรานต์ปลอดภัยตายเป็นศูนย์

วันพุธที่ 12 เมษายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม เปิดโครงการรณรงค์ลดอุบัติเหตุ สงกรานต์ปลอดภัยตายเป็นศูนย์
นายพิชิต อัคราทิตย์ รัฐมนตรีช่วยว่าการกระทรวงคมนาคม เปิดโครงการรณรงค์ลดอุบัติเหตุ “สงกรานต์ปลอดภัยตายเป็นศูนย์ ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช” และดูการปฏิบัติหน้าที่ของเจ้าหน้าที่ตรวจวัดแอลกอฮอล์ทางลมหายใจของพนักงานขับรถ
นายพิชิต อัคราทิตย์ รัฐมนตรีช่วยว่าการกระทรวงคมนาคม เป็นประธานพิธีเปิดโครงการรณรงค์ลดอุบัติเหตุ “สงกรานต์ปลอดภัยตายเป็นศูนย์ ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช” และดูการปฏิบัติหน้าที่ของเจ้าหน้าที่ตรวจวัดแอลกอฮอล์ทางลมหายใจของพนักงานขับรถ เมื่อวันที่ 10 เมษายน 2560 โดยมี พลตำรวจเอก อำนาจ อันอาตม์งาม รักษาการกรรมการผู้จัดการใหญ่ บริษัท ขนส่ง จำกัด (บขส.) นายแพทย์แท้จริง ศิริพานิช เลขาธิการมูลนิธิเมาไม่ขับ ภาคีเครือข่ายรณรงค์ลดอุบัติเหตุเมาไม่ขับภาครัฐ ภาคเอกชน และเหยื่อเมาแล้วขับผู้สูญเสียจากอุบัติเหตุบนถนน ให้การต้อนรับ ณ บริเวณอาคารผู้โดยสารภาคกลาง ชั้น 1 สถานีขนส่งผู้โดยสารกรุงเทพฯ (จตุจักร) โครงการดังกล่าวเป็นกิจกรรมที่กระทรวงคมนาคม โดย บขส. ร่วมกับมูลนิธิเมาไม่ขับ จัดขึ้นเพื่อรณรงค์ให้ประชาชนร่วมกันลดอุบัติเหตุ ด้วยการลดละเลิกพฤติกรรมเสี่ยงต่อการเกิดอุบัติเหตุทางถนนในช่วงเทศกาลให้เป็นศูนย์ ถือเป็นนโยบายสำคัญในการอำนวยความสะดวกและความปลอดภัยสำหรับการเดินทางของประชาชน
นายพิชิต อัคราทิตย์ กล่าวว่า สถิติอุบัติเหตุเทศกาลสงกรานต์เมื่อปี 2559 พบว่า
มีผู้เสียชีวิต 442 คน และบาดเจ็บ 3,656 คน สาเหตุส่วนใหญ่เกิดจากเมาแล้วขับ ไม่สวมหมวกกันน็อก และฝ่าฝืนสัญญาณจราจร ดังนั้น จึงขอความร่วมมือประชาชนที่จะฉลองเทศกาลสงกรานต์ ให้งดดื่มแอลกอฮอล์ เมาไม่ขับ และให้พนักงานขับรถโดยสารสาธารณะปฏิบัติตามกฎหมายอย่างเคร่งครัด เข้มงวดกวดขันเรื่อง สารเสพติด ขับรถเร็ว โทรแล้วขับ และแอลกอฮอล์ต้องเป็นศูนย์มิลลิกรัม หากฝ่าฝืนจะถูกดำเนินคดีตามกฎหมาย โทษจำคุกไม่เกิน 1 ปี ปรับ 5,000 - 20,000 บาท หรือทั้งจำทั้งปรับ รวมถึงการลงโทษสถานหนักถึงขั้นไล่ออก ให้ออก ตัดเงินเดือน หรือพักงาน
พลตำรวจเอก อำนาจ อันอาตม์งาม กล่าวว่า บขส. ได้ขอความร่วมมือผู้ประกอบการรถโดยสารสาธารณะ (รถร่วมฯ และรถตู้) ช่วยกันดูแลความปลอดภัยของผู้โดยสาร รวมถึงเตรียมความพร้อมของรถโดยสารและพนักงานขับรถ เพื่อป้องกันการเกิดอุบัติเหตุบนท้องถนน

ที่มา : http://www.thaigov.go.th/news/contents/details/3046
