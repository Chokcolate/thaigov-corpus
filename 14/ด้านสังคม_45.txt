รัฐบาลไทย-ข่าวทำเนียบรัฐบาล-24 มีนาคม ก้าวสู่ปีที่ 38 วันสถาปนา ก.วิทย์ พร้อมมอบเกียรติบัตร “คนดี..ศรี วท.”

วันพุธที่ 29 มีนาคม 2560
24 มีนาคม ก้าวสู่ปีที่ 38 วันสถาปนา ก.วิทย์ พร้อมมอบเกียรติบัตร “คนดี..ศรี วท.”
24 มีนาคม ก้าวสู่ปีที่ 38 วันสถาปนา ก.วิทย์ พร้อมมอบเกียรติบัตร “คนดี..ศรี วท.”
24 มีนาคม 2560 ณ กระทรวงวิทยาศาสตร์และเทคโนโลยี / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี นำคณะผู้บริหาร เจ้าหน้าที่ และพนักงานกระทรวงวิทยาศาสตร์และเทคโนโลยี เข้าร่วมกิจกรรม พิธีสถาปนากระทรวงวิทยาศาสตร์และเทคโนโลยี เนื่องในโอกาสาครบรอบ 38 ปี ในวันที่ 24 มีนาคม 2560 พร้อมจัดพิธีมอบเกียรติบัตร “คนดีศรี วท.”
ดร.อรรชกา  สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า วันที่ 24 มีนาคม   ของทุกปี เป็นวันคล้ายวันสถาปนากระทรวงวิทยาศาสตร์และเทคโนโลยี ซึ่งได้เวียนมาครบ 38 ปี ในปีนี้ กระทรวงวิทยาศาสตร์และเทคโนโลยี ได้มุ่งมั่นในการวิจัยพัฒนาวิทยาศาสตร์และเทคโนโลยีของประเทศไทยให้ก้าวหน้า พร้อมทั้งนำมาใช้ในการพัฒนาเศรษฐกิจและสังคมไทยตามนโยบายของรัฐบาล โดยมีผลการดำเนินงาน ดังนี้
ด้านการเพิ่มขีดความสามารถในการแข่งขันของประเทศ กระทรวงวิทยาศาสตร์และเทคโนโลยี ได้จัดตั้งโครงการเมืองนวัตกรรมอาหาร (Food Innopolis) เพื่อส่งเสริมการร่วมวิจัยเชิงพาณิชย์ระหว่างบริษัทและสถาบันวิจัยหรือมหาวิทยาลัย เพื่อสร้างสินค้าและนวัตกรรมอาหารมูลค่าสูง
กระทรวงได้ริเริ่มโครงการเขตนวัตกรรมระเบียงเศรษฐกิจพิเศษภาคตะวันออก เพื่อรองรับการพัฒนาระเบียงเศรษฐกิจภาคตะวันออกของรัฐบาล โดยเน้นส่งเสริมการวิจัยพัฒนาด้านหุ่นยนต์ ระบบอัตโนมัติและอุปกรณ์อัจฉริยะ และเทคโนโลยีชีวภาพ ในการส่งเสริมผู้ประกอบการใหม่ หรือ สตาร์ทอัพ กระทรวงมีโครงการพัฒนามหาวิทยาลัยแห่งการประกอบการ ร่วมกับ 30 มหาวิทยาลัยทั่วประเทศ โดยจะมีการอบรมอาจารย์ และการจัดทำหลักสูตรการเป็นผู้ประกอบการ จำนวน 8 หลักสูตร  สำหรับนักศึกษา 30,000 คน และยังจะมีการจัดพื้นที่ในมหาวิทยาลัยให้นักศึกษาเข้ามาใช้ในการพัฒนาธุรกิจใหม่ โดยตั้งเป้าให้มีการสร้างธุรกิจใหม่ 550 ราย
นอกจากนี้ จะมีการจัดงาน Startup Thailand 2017 ในเดือนกรกฎาคม 2560 ที่ศูนย์ประชุมแห่งชาติสิริกิติ์ เพื่อสร้างการรับรู้และแรงบันดาลใจให้กับธุรกิจเริ่มต้น โดยตั้งเป้าให้เป็นงาน Startup ที่ใหญ่ที่สุดของภูมิภาคเอเชียในอนาคตอันใกล้ ขณะเดียวกัน กำลังมีการพัฒนาย่านวิสาหกิจเริ่มต้นและย่านนวัตกรรม จำนวน 13 แห่งทั่วประเทศ โดยมีโครงการนำร่อง 4 ย่านในกรุงเทพฯ ได้แก่ ย่านโยธี สามย่าน กล้วยน้ำไท และคลองสาน
ด้าน SMEs และ OTOP กระทรวงวิทยาศาสตร์ฯ มีโปรแกรมสนับสนุนการพัฒนาเทคโนโลยีและนวัตกรรม (ITAP) เพื่อทำหน้าที่เป็นที่ปรึกษาด้านการวิจัยและพัฒนา และสนับสนุนการพัฒนาเทคโนโลยีและนวัตกรรมของภาคอุตสาหกรรม โดยในปี 2560 มีเป้าหมายสนับสนุนผู้ประกอบการ จำนวน 2,000 ราย ส่วนการยกระดับ OTOP ในปี 2560 มีเป้าหมายพัฒนาผู้ประกอบการ OTOP รวม 600 ราย  เพื่อสนับสนุนการวิจัยและพัฒนาของภาคเอกชน กระทรวงวิทยาศาสตร์ฯได้ดำเนินโครงการ Talent Mobility เพื่อให้เกิดการเคลื่อนย้ายนักวิจัยจากมหาวิทยาลัยและสถาบันวิจัยของภาครัฐจำนวน 500 คนไปปฏิบัติงานกับผู้ประกอบการ
สำหรับพิธีมอบเกียรติบัตร “คนดีศรี วท.” นั้นพิจารณาคัดเลือกบุคคลากรที่มีความประพฤติดีและมีผลงานดีเด่น จากแต่ละหน่วยงานในสังกัดกระทรวงวิทยาศาสตร์และเทคโนโลยี ปรากฏว่ามีหน่วยงานที่เสนอชื่อบุคคลากรเข้ารับเกียรติบัตร “คนดีศรี วท.” จำนวน 16 ราย
รายชื่อ “คนดีศรี วท.” ประจำปี                           2559
สำนักงานปลัดกระทรวงวิทยาศาสตร์และเทคโนโลยี    1.นางสาวอุทัยวรรณ  จงรุจิโรจน์ชัย
กรมวิทยาศาสตร์บริการ        2.นางสาวอรวรรณ  ปิ่นประยูร   3.นายจักรกฤษณ์  ศรีวิภาต
สำนักงานปรมาณูเพื่อสันติ    4.นายอารักษ์  วิทิตธีรานนท์
สถาบันวิจัยวิทยาศาสตร์และเทคโนโลยีแห่งประเทศไทย     5.นางสาวบุณณนิดา โสดา        6.นายภัทราวุฒิ แสงศิริ
องค์การพิพิธภัณฑ์วิทยาศาสตร์แห่งชาติ      7.นางพงศ์เนตร์  ถาวรนาถ
สถาบันมาตรวิทยาแห่งประเทศไทย            8.นางวาณีรัตน  วงศาโรจน์
สำนักงานคณะกรรมการนโยบายวิทยาศาสตร์เทคโนโลยีและนวัตกรรมแห่งชาติ      9.นางสาวอรวรรณ  วัฑฒนะพงศ์
สถาบันวิจัยแสงซินโครตรอน (องค์การมหาชน)       10.นายสุพรรณ  บุญสุยา
สำนักงานนวัตกรรมแห่งชาติ (องค์การมหาชน)        11.นางสาววิจิตรา  กลุ่มกว้าง
สำนักงานพัฒนาเทคโนโลยีอวกาศและภูมิสารสนเทศ (องค์การมหาชน)       12.นายจักรพันธ์  ปรียานุพันธ์         13.นายภาสภัค  สารถิน
สถาบันเทคโนโลยีนิวเคลียร์แห่งชาติ (องค์การมหาชน)     14.นางศศิพันธุ์  คะวีรัตน์
สถาบันสารสนเทศทรัพยากรน้ำและการเกษตร (องค์การมหาชน)        15.นางสาวฐิติพร มีประเสริฐ
ศูนย์ความเป็นเลิศด้านชีววิทยาศาสตร์ (องค์การมหาชน)    16.นายดุษกร  อรรจน์อังกูร
ทั้งนี้ กระทรวงวิทยาศาสตร์และเทคโนโลยี สถาปนาเมื่อวันที่ 24 มีนาคม 2522 โดยประกาศในราชกิจจานุเบกษา ฉบับพิเศษ เล่มที่ 96 ตอนที่ 40 ในขณะนั้นใช้ชื่อว่า “กระทรวงวิทยาศาสตร์ เทคโนโลยีและการพลังงาน” และได้เปลี่ยนชื่อเป็น “กระทรวงวิทยาศาสตร์ เทคโนโลยี และสิ่งแวดล้อม” เมื่อวันที่ 4 เมษายน 2535 ต่อมาได้มีการปฏิรูประบบราชการให้ทันสมัยกับสถานการณ์ปัจจุบัน  กระทรวงวิทยาศาสตร์ เทคโนโลยี และสิ่งแวดล้อม จึงได้รับปฏิรูปเป็นกระทรวงวิทยาศาสตร์และเทคโนโลยี เมื่อวันที่ 2 ตุลาคม 2545 ในบทบาทที่ชัดเจนด้านวิทยาศาสตร์และเทคโนโลยี ซึ่งมีสถานที่ตั้งอยู่บนถนนนพระราม 6 เขตราชเทวี กรุงเทพฯ 10400
ข่าว : นายปวีณ ควรแย้ม
ภาพและวีดีโอ : นางสาวพจนพร  แสงสว่าง,นายสุเมธ  บุญเอื้อ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/2718
