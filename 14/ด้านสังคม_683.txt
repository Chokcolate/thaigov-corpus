รัฐบาลไทย-ข่าวทำเนียบรัฐบาล-พม. เตรียมฉายภาพยนตร์สั้นรณรงค์ต่อต้านการค้ามนุษย์บนเครื่องบิน ในเดือนตุลาคมนี้ เพื่อสร้างการรับรู้แก่นักท่องเที่ยวและประชาชน

วันศุกร์ที่ 22 กันยายน 2560
พม. เตรียมฉายภาพยนตร์สั้นรณรงค์ต่อต้านการค้ามนุษย์บนเครื่องบิน ในเดือนตุลาคมนี้ เพื่อสร้างการรับรู้แก่นักท่องเที่ยวและประชาชน
พม. เตรียมฉายภาพยนตร์สั้นรณรงค์ต่อต้านการค้ามนุษย์บนเครื่องบิน ในเดือนตุลาคมนี้ เพื่อสร้างการรับรู้แก่นักท่องเที่ยวและประชาชน
วันนี้ (22 ก.ย.60) นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า รัฐบาลให้ความสำคัญกับการต่อต้านการค้ามนุษย์ และการแสวงหาประโยชน์ทางเพศที่แฝงมากับการท่องเที่ยว โดยรูปแบบของการค้ามนุษย์ที่พบในไทย เมื่อปี 2559 ลำดับแรกเป็นเรื่องของการแสวงหาประโยชน์ จากการค้าบริการทางเพศ มีถึง 245 คดี จาก 333 คดี คิดเป็นร้อยละ 73% นอกจากนี้ ยังพบการกระทำความผิด ที่เป็นการแสวงหาประโยชน์โดยมิชอบจากเด็ก 22 คดี มีผู้กระทำผิดทั้งคนไทยและคนต่างชาติ
นายไมตรี กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) ได้เสนอ พลเอก ประวิตร วงษ์สุวรรณ รองนายกรัฐมนตรี ประธานกรรมการป้องกันและปราบปรามการค้ามนุษย์ เพื่อขอความเห็นชอบ ผลิตภาพยนตร์สั้นเผยแพร่บนเครื่องบิน เพื่อสร้างการรับรู้แก่นักท่องเที่ยว และประชาชนทั่วไป และรณรงค์ยุติ การค้ามนุษย์ และการแสวงหาประโยชน์ทางเพศที่แฝงมากับการท่องเที่ยว โดยในการผลิตภาพยนตร์ชุดนี้ ได้รับความร่วมมืออย่างดีจากสำนักนายกรัฐมนตรี กระทรวงการท่องเที่ยวและกีฬา กระทรวงคมนาคม และการท่องเที่ยว แห่งประเทศ ในทุกขั้นตอนของการผลิต ทั้งเนื้อหาและเทคนิคการนำเสนอเรื่องราว
นายไมตรี กล่าวต่ออีกว่า สำหรับภาพยนตร์ชุดนี้ มีการจัดทำทั้งรูปแบบภาษาไทย และภาษาอังกฤษ โดยจัดแปลเป็นภาษาจีนและภาษาญี่ปุ่น เป็นตัววิ่งประกอบด้วย ด้านเนื้อหาจะสื่อให้เห็นว่าเมืองไทยมีแหล่งท่องเที่ยวที่สวยงาม และรณรงค์ให้นักท่องเที่ยวมาเที่ยวเมืองไทยเชิงสร้างสรรค์ ไม่ละเมิดศักดิ์ศรีของความเป็นมนุษย์ และสื่อให้เห็นว่าการค้ามนุษย์เป็นการกระทำที่ผิดตามกฎหมายของไทย และหากพบเห็นให้แจ้งศูนย์ช่วยเหลือสังคม OSCC โทร.1300 ตลอด 24 ชม. เพื่อให้การช่วยเหลือผู้เสียหายได้อย่างทันท่วงที
นายไมตรี กล่าวเพิ่มเติมว่า ทั้งนี้ ในขั้นตอนต่อไป กระทรวง พม. จะต้องดำเนินการแปลงสัญญาณ เพื่อเผยแพร่บนสายการบินต่างๆ และขยายผลไปเผยแพร่ตามสนามบินที่มีนักท่องเที่ยวจำนวนมาก สถานีขนส่ง สถานีรถไฟฟ้า สถานีรถไฟ เป็นต้น จึงขอเชิญชวนทุกท่าน โปรดติดตามรับชมภาพยนตร์สั้นเรื่องแรกที่จะฉายบนเครื่องบิน เพื่อสร้างกระแสรณรงค์ยุติการแสวงหาประโยชน์ทางเพศที่แฝงมากับการท่องเที่ยวและการค้ามนุษย์ ในเดือนตุลาคม 2560 นี้

ที่มา : http://www.thaigov.go.th/news/contents/details/6889
