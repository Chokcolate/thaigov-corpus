รัฐบาลไทย-ข่าวทำเนียบรัฐบาล-การประชุมประจำปีสภาผู้ว่าการธนาคารเพื่อการลงทุนในโครงสร้างพื้นฐานเอเชีย ครั้งที่ 2 ระหว่างวันที่ 16 - 18 มิถุนายน 2560 ณ เกาะเชจู สาธารณรัฐเกาหลี

วันพุธที่ 14 มิถุนายน 2560
การประชุมประจำปีสภาผู้ว่าการธนาคารเพื่อการลงทุนในโครงสร้างพื้นฐานเอเชีย ครั้งที่ 2 ระหว่างวันที่ 16 - 18 มิถุนายน 2560 ณ เกาะเชจู สาธารณรัฐเกาหลี
รมว.คลัง ในฐานะผู้ว่าการของไทยในธนาคารเพื่อการลงทุนในโครงสร้างพื้นฐานเอเชีย (AIIB) เข้าร่วมการประชุมประจำปีสภาผู้ว่าการ AIIB ครั้งที่ 2 และการประชุมอื่น ๆ ที่เกี่ยวข้อง ระหว่างวันที่ 16 - 18 มิถุนายน 2560 ณ เกาะเชจู สาธารณรัฐเกาหลี
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง แถลงว่า นายอภิศักดิ์ ตันติวรวงศ์ รัฐมนตรีว่าการกระทรวงการคลัง ในฐานะผู้ว่าการของไทยในธนาคารเพื่อการลงทุนในโครงสร้างพื้นฐานเอเชีย (Asian Investment Infrastructure Bank: AIIB) มีกำหนดเข้าร่วมการประชุมประจำปีสภาผู้ว่าการ AIIB ครั้งที่ 2 และการประชุมอื่น ๆ ที่เกี่ยวข้อง ระหว่างวันที่ 16 - 18 มิถุนายน 2560 ณ เกาะเชจู สาธารณรัฐเกาหลี โดยมีสาระสำคัญของการประชุมฯ ดังนี้
1. การประชุมประจำปีสภาผู้ว่าการ AIIB ครั้งที่ 2 เป็นการประชุมระดับรัฐมนตรีว่าการกระทรวงการคลังในฐานะผู้ว่าการ AIIB ซึ่งปัจจุบัน AIIB มีสมาชิก 77 ประเทศ และยังมีผู้แทนจากประเทศที่สนใจเข้าร่วมเป็นสมาชิก AIIB ผู้แทนสถาบันที่มีความร่วมมือกับ AIIB ผู้แทนภาคประชาสังคม และผู้ทรงคุณวุฒิจากสาขาที่เกี่ยวข้องเข้าร่วมประชุมด้วย ซึ่งในปีนี้จัดขึ้นภายใต้หัวข้อ “Sustainable Infrastructure” โดยในวันศุกร์ที่ 16 มิถุนายน 2560 จะมีพิธีเปิดการประชุม (Opening Ceremony) และการประชุมของผู้ว่าการ AIIB (Governors Business Session: Review and Approve Resolution) สำหรับในวันเสาร์ที่ 17 มิถุนายน 2560 จะมีการหารือโต๊ะกลมของผู้ว่าการ AIIB เกี่ยวกับแนวทางระดมทุนภาคเอกชนเพื่อพัฒนาโครงสร้างพื้นฐาน (Mobilizing Private Capital for Infrastructure) และการสนับสนุนทางการเงินในโครงการลงทุนในโครงสร้างพื้นฐานของภูมิภาคเอเชีย ที่มีความสำคัญลำดับต้น ๆ (Financing Asia’s Infrastructure Priorities)
2. นอกเหนือจากการประชุมข้างต้น ยังมีการประชุมอื่น ๆ ที่เกี่ยวข้อง ได้แก่
2.1 การประชุมคณะกรรมการ AIIB (Meeting of the Board of Directors) มีกำหนดจัดขึ้นระหว่างวันที่ 14 - 15 มิถุนายน 2560 โดยเป็นการประชุมที่จัดขึ้นทุกไตรมาสเพื่อรับทราบความคืบหน้าจากฝ่ายบริหารและพิจารณาเกี่ยวกับการดำเนินงานต่าง ๆ อาทิ โครงการเงินกู้ของประเทศสมาชิก โครงการลงทุนในอนาคตและแผนยุทธศาสตร์ของ AIIB
2.2 การสัมมนาระดับผู้ว่าการ (Governor Seminar) ในหัวข้อต่าง ๆ อาทิ การพัฒนาโครงสร้างพื้นฐานที่ยั่งยืน (Sustainable Infrastructure) ซึ่งจะเป็นการแลกเปลี่ยนความคิดเห็นเกี่ยวกับการพัฒนาด้านโครงสร้างพื้นฐานที่คำนึงถึงสิ่งแวดล้อม การระดมทุนเพื่อพัฒนาโครงสร้างพื้นฐานในเอเชีย (Financing Infrastructure in Asia) ซึ่งจะเป็นการระดมความคิดเห็นเพื่อเป็นแนวทางการระดมทุนดังกล่าวในอนาคต เป็นต้น ทั้งนี้ การสัมมนาข้างต้นมีกำหนดจัดขึ้นในช่วงการประชุมสภาผู้ว่าการ AIIB ระหว่างวันที่ 16 - 18 มิถุนายน 2560
สำนักนโยบายเศรษฐกิจระหว่างประเทศ สำนักงานเศรษฐกิจการคลัง โทร. 0 2273 9020 ต่อ 3681

ที่มา : http://www.thaigov.go.th/news/contents/details/4517
