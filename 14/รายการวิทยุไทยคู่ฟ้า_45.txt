รัฐบาลไทย-ข่าวทำเนียบรัฐบาล-รัฐบาลเห็นชอบ ร่าง พ.ร.บ. กลับเป็นผู้ประกันตน

วันศุกร์ที่ 21 เมษายน 2560
รัฐบาลเห็นชอบ ร่าง พ.ร.บ. กลับเป็นผู้ประกันตน
รัฐบาลเปิดโอกาสให้ผู้ที่ขาดจากการเป็นผู้ประกันตนแล้ว สามารถกลับมาเป็นผู้ประกันตน ได้รับสิทธิประโยชน์จากประกันสังคมได้อีกครั้ง
ต่อจากนี้ไป ขอเชิญรับฟังไทยคู่ฟ้า ครับ
รัฐบาลเห็นชอบร่าง พ.ร.บ.กลับเป็นผู้ประกันตน ซึ่งเปิดโอกาสให้ผู้ประกันตนที่เคยเป็นลูกจ้างจำนวนประมาณ 950,000 คน ที่ออกจากงานแล้วอาจประสบปัญหาทางด้านการเงินทำให้ขาดส่งเงินสมทบ 3 เดือนติดต่อกัน หรือในการส่งเงินสมทบ 12 เดือนนั้น สามารถส่งจริงได้ไม่ถึง 9 เดือน จึงสิ้นสุดการเป็นผู้ประกันตน ให้สามารถกลับมาประกันตนได้โดยไม่ต้องจ่ายเงินสมทบย้อนหลัง และได้รับการดูแลเช่นเดียวกับที่ผ่านมา เช่น การเจ็บป่วย ทุพพลภาพ การตายอันมิใช่เนื่องจากการทำงาน การคลอดบุตร และการชราภาพ เป็นต้น โดยผู้ประสงค์จะกลับเป็นผู้ประกันตน จะต้องยื่นคำขอต่อสำนักงานประกันสังคมภายใน 1 ปี นับจากวันที่ พ.ร.บ. มีผลบังคับใช้ เพื่อให้ทุกคนสามารถมีหลักประกันในชีวิตได้อย่างเท่าเทียมกัน
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/3190
