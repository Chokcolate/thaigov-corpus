รัฐบาลไทย-ข่าวทำเนียบรัฐบาล-รอง นรม.สมคิดฯ เป็นประธานเปิดงาน Thailand Industry Expo 2017

วันพุธที่ 26 กรกฎาคม 2560
รอง นรม.สมคิดฯ เป็นประธานเปิดงาน Thailand Industry Expo 2017
พร้อมเดินหน้าโรดแมป Thailand 4.0 ผนึกกำลังภาคีภาครัฐ เอกชน การศึกษา เร่งขับเคลื่อน Industry 4.0
วันนี้ (26 ก.ค. 2560) เวลา 09.30 น. ณ ชาเลนเจอร์ 1-3 อิมแพ็ค เมืองทองธานี  ดร.สมคิด จาตุศรีพิทักษ์ รองนายกรัฐมนตรี เป็นประธานเปิดงาน “Thailand Industry Expo 2017” ซึ่งจัดขึ้นระหว่างวันที่ 25-30 กรกฎาคม 2560 ระหว่างเวลา 10.00 – 21.00 น. โดยกระทรวงอุตสาหกรรม เพื่อชูแนวคิด Thailand Industry 4.0 : One Transformation, Thousand Opportunities หรือปฏิรูปอุตสาหกรรม 4.0 สรรค์สร้างโอกาสอนาคตไทย ด้วยการแสดงศักยภาพเทคโนโลยี นวัตกรรม สินค้าและบริการที่ทันสมัยอย่างครบวงจร พร้อมระดมสุดยอดผู้ประกอบการภาคอุตสาหกรรมกว่า 1,500 ราย
โอกาสนี้ นายอุตตม สาวนายน รัฐมนตรีว่าการกระทรวงอุตสาหกรรม ได้กล่าวรายงานว่า ด้วยวิสัยทัศน์ของรัฐบาลที่ต้องการมุ่งไปสู่อุตสาหกรรมที่ขับเคลื่อนด้วยปัญญาและเชื่อมโยงเศรษฐกิจโลกให้เกิดขึ้นอย่างมั่นคง มั่งคั่ง และยั่งยืนในอนาคต  กระทรวงอุตสาหกรรม จึงได้กำหนดยุทธศาสตร์อุตสาหกรรม 20 ปี เพื่อพัฒนาสู่การเป็นอุตสาหกรรม 4.0 ครอบคลุมการพัฒนาและยกระดับอุตสาหกรรมด้วยการสนับสนุนการนำวิทยาศาสตร์และเทคโนโลยีการผลิต มาผนวกกับเทคโนโลยีสารสนเทศ โดยปฏิรูปอุตสาหกรรมทั้งระบบ พร้อมเพิ่มขีดความสามารถของภาคการผลิต ทั้งในด้านคุณภาพและมาตรฐาน การเพิ่มผลิตภาพ และการสร้างมูลค่าเพิ่มด้วยนวัตกรรม ควบคู่ไปกับการขยายโอกาสทางการตลาดไปสู่ระดับโลก และเดินหน้าสู่การตลาดแบบไร้พรมแดน ซึ่งจะช่วยให้เกิดการขับเคลื่อนเศรษฐกิจใหม่ของประเทศไทย ให้เติบโตได้ในระยะยาว
ทั้งนี้ กระทรวงอุตสาหกรรมได้วางกลยุทธ์การทำงานสำคัญไว้ 3 เรื่อง ได้แก่ 1) การยกระดับพัฒนาอุตสาหกรรมเป้าหมาย 10 อุตสาหกรรม เพื่อปรับเปลี่ยนโครงสร้างเศรษฐกิจและยกระดับความสามารถด้านเศรษฐกิจของประเทศไทย 2) การพัฒนาวิสาหกิจขนาดกลางและขนาดย่อม หรือ SMEs ให้สามารถพัฒนาตนเองสู่การเป็น SMEs ที่ใช้นวัตกรรมในการสร้างสรรค์ผลิตภัณฑ์และบริการ พร้อมเชื่อมโยงกับอุตสาหกรรมเป้าหมายในลักษณะกลุ่มหรือ Cluster ที่มีบริษัทใหญ่เป็นคู่ค้าสำคัญ     และ 3) การพัฒนาระเบียงเขตเศรษฐกิจพิเศษภาคตะวันออก หรือ EEC เพื่อรองรับการกระตุ้นการลงทุนขนาดใหญ่รอบใหม่ของประเทศ ซึ่งถือเป็นเรื่องจำเป็นต่อการขับเคลื่อนและดำเนินยุทธศาสตร์อุตสาหกรรม 4.0 ที่จะสนับสนุนนโยบาย Thailand 4.0 ตามนโยบายของรัฐบาล ให้ชัดเจนยิ่งขึ้นตลอดจนเพื่อเปิดเวทีให้ผู้ประกอบการไทยได้มีโอกาสจับคู่ทางธุรกิจกับผู้ประกอบการจากต่างประเทศ พร้อมการจัดแสดงเทคโนโลยีและ อุตสาหกรรมที่น่าสนใจจากประเทศชั้นนำและคู่ค้าสำคัญของไทยด้วย อาทิ เช่น ญี่ปุ่น จีน เกาหลีใต้ อินโดนีเซีย และมาเลเชีย เป็นต้น
หลังจากนั้น รองนายกรัฐมนตรี ได้กล่าวเปิดงานอย่างเป็นทางการ พร้อมได้กล่าวขอบคุณกระทรวงอุตสาหกรรมและหน่วยงานราชการอื่นที่เกี่ยวข้อง ซึ่งได้ให้ความร่วมมือในการจัดงานครั้งนี้ พร้อมได้กล่าวย้ำถึงแนวทางในการขับเคลื่อนเศรษฐกิจ 2 ประการ ได้แก่ 1. จะพยายามไม่ให้เศรษฐกิจไทยตกต่ำลงไปกว่าเดิม สร้าง Momentum ใหม่ให้ได้ และ 2. ประเทศไทยจะมุ่งมั่นในเรื่องการปฏิรูป เพิ่มความสามารถทางการแข่งขัน และการขับเคลื่อนเศรษฐกิจด้วยนวัตกรรมเพื่อเพิ่มมูลค่าของสินค้า ซึ่งผลการปฏิบัติงานเป็นไปในทิศทางที่ดีขึ้นมาอย่างต่อเนื่อง พร้อมกล่าวเน้นว่าภายใน 1 ปี จะต้องเห็นภาพเศรษฐกิจของประเทศไทยดีขึ้นอย่างเป็นรูปธรรม โดยเน้นย้ำการส่งเสริม Bio Economy หรืออุตสาหกรรมด้านการเกษตร เพื่อยกระดับภาคการเกษตรให้มีรายได้ดีขึ้น เพราะเป็นอุตสาหกรรมหลักของประเทศไทยในด้านการส่งออก แล้เห็นควรให้เพิ่มความสำคัญของอุตสาหกรรมด้านบริการ เพื่อการพัฒนาไปสู่ความมั่นคง มั่งคั่ง และยั่งยืนต่อไป
อนึ่ง สำหรับกิจกรรมภายในงาน แบ่งออกโซนต่าง ๆ  ที่น่าสนใจ ได้แก่ 1.) Royal Pavilion: นิทรรศการเทิดพระเกียรติพระบาทสมเด็จพระเจ้าอยู่หัว รัชกาลที่ 9 และสมเด็จพระนางเจ้าฯพระบรมราชินีนาถ พระบรมวงศานุวงศ์ พร้อมทั้งการถวายพระพรสมเด็จพระเจ้าอยู่หัววชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 28 กรกฎาคม 2560  2.) Thailand Industry Innovation Showcase Pavilion: เป็นการนำเสนอพัฒนาการอุตสาหกรรมของประเทศไทยที่กำลังก้าวเข้าสู่ยุคThailand Industry 4.0  3.) Fashion Districts: การตกแต่งพื้นที่ที่ถ่ายทอดอัตลักษณ์ของแต่ละย่านการค้า โดยดึงจุดเด่นของพื้นที่ต่างๆ มาตกแต่งให้สวยงาม  4.) Creative and Innovative Entrepreneur: การนำเสนอผลิตภัณฑ์สินค้าและบริการที่มีความคิดสร้างสรรค์และมีนวัตกรรมโดดเด่นรวมทั้งสิ้น 2 กลุ่ม ได้แก่ ผู้ประกอบการ กลุ่มดิจิทัลเทคโนโลยีและอินเตอร์เน็ตเชื่อมต่อกับผู้ประกอบการกลุ่มอาหาร เกษตร ชีวภาพ 5.) SMEs & OTOP Categories by product: การออกร้านของธุรกิจ SMEs  และ 6.) Thailand Food Valley บูธจำหน่ายสินค้าผลิตภัณฑ์อาหารและอาหารแปรรูปจากร้านค้าชั้นนำจากทั่วประเทศ
..............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5491
