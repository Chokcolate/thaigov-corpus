รัฐบาลไทย-ข่าวทำเนียบรัฐบาล-รวท. ให้สัมภาษณ์ นิตยสาร MICESpotlight by NCC เน้นการพัฒนาและส่งเสริม Startup ของไทย และการจัดงาน StartupThailand 2017

วันพุธที่ 5 เมษายน 2560
รวท. ให้สัมภาษณ์ นิตยสาร MICESpotlight by NCC เน้นการพัฒนาและส่งเสริม Startup ของไทย และการจัดงาน StartupThailand 2017
รวท. ให้สัมภาษณ์ นิตยสาร MICESpotlight by NCC เน้นการพัฒนาและส่งเสริม Startup ของไทย และการจัดงาน StartupThailand 2017
เมื่อวันที่ 27 มีนาคม 2560 / นิตยสาร MICESpotlight by NCC เข้าสัมภาษณ์ ดร. อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ในประเด็นการพัฒนาและส่งเสริม Startup ของไทย และการจัดงาน StartupThailand 2017 ณ ห้อง รวท. ชั้น 2 กระทรวงวิทยาศาสตร์และเทคโนโลยี ภาพรวมและธุรกิจ Startup ปี 2560 แนวโน้มของธุรกิจ Startup ที่น่าสนใจในปีนี้ คือ ธุรกิจที่เกี่ยวข้องกับ 9 อุตสาหกรรมเป้าหมาย ที่อยู่ในแผนตามนโยบาย Thailand 4.0 ของรัฐบาล ตัวอย่างเช่น การแพทย์ (HealthTech), การท่องเที่ยว (TravelTech), เกษตรและอาหาร (AgriTech/FoodTech) และการขนส่ง (E-Commerce / Logistic) เป็นต้น
เทรนด์ที่เริ่มเห็นคือ Startup รายเล็กจะเริ่มควบรวมกัน เพื่อให้มีศักยภาพในการแข่งขันมากขึ้นและเห็นบริษัทยักษ์ใหญ่จากต่างประเทศเริ่มที่จะเข้ามาเป็นพาร์ทเนอร์หรือเข้าซื้อกิจการ Startup ในเมืองไทย ตัวอย่างที่เห็นได้ชัดคือ Ookbee จับมือกับ Tencent ในการทำธุรกิจในประเทศไทย ส่วนธุรกิจด้าน FinTech หรือ Financial Technology ยังคงร้อนแรงอย่างต่อเนื่อง ซึ่งก็คือ ธุรกิจที่มีการนำเทคโนโลยีสมัยใหม่มาประยุกต์ใช้กับการให้บริการธุรกรรมทางการเงินในรูปแบบต่าง ๆ  เพื่อให้สามารถนำเสนอบริการที่ตอบโจทย์ผู้บริโภคได้อย่างมีประสิทธิภาพ โดยเฉพาะด้านความสะดวกรวดเร็วที่เพิ่มขึ้น และต้นทุนการใช้บริการที่ต่ำลง โดยอนาคตอันใกล้ คนไทยจะใช้เงินในลักษณะพันธบัตรและเหรียญน้อยลง
นอกจากนี้ กระทรวงวิทยาศาสตร์และเทคโนโลยี ได้เข้าร่วมงานประชุม Global Entrepreneurship Congress 2017 (GEC2017) ณ เมืองโจฮันเนสเบิร์ก สาธารณรัฐแอฟริกาใต้ ระหว่างวันที่ 13-16 มีนาคม 2560 ซึ่งเป็นการเข้าร่วมประชุม GEC โดยผู้แทนของประเทศไทยเป็นครั้งแรก งานประชุม GEC2017 เป็นงานประชุมประจำปี จัดโดยเครือข่าย Global Entrepreneurship Network (GEN) มีผู้แทนจากประเทศต่างๆ 172 ประเทศ รวมกว่า 8,500 คน เข้าร่วม ทั้งผู้ประกอบการ นักลงทุน นักวิจัย ผู้แทนจากภาครัฐ Policy Maker และ Startup โดยมีจุดมุ่งหมายให้เกิดการสร้างเครือข่ายความร่วมมือ แลกเปลี่ยนความรู้และประสบการณ์ งานวิจัยและโปรแกรมส่งเสริมเชิงนโยบายต่างๆ เป็นต้น โดยในที่ประชุมได้กล่าวถึงบทบาทของประเทศไทยในการส่งเสริม Startup ด้านเกษตรและอาหาร ซึ่งการที่ไทยได้มีความร่วมมือกับ GEN ถือเป็นการช่วยเสริมให้ Startup Ecosystem ในไทยมีความเป็นสากลและแข็งแกร่งมากยิ่งขึ้น
ในส่วนการดำเนินงานของกระทรวงวิทยาศาสตร์ฯ ในปีนี้จะเป็นปีแห่งการพัฒนาความเข้าใจและความร่วมมือของหน่วยงานภาครัฐและ 30 มหาวิทยาลัยทั่วประเทศเพื่อพัฒนาระบบนิเวศให้เอื้อต่อการเติบโตของธุรกิจ Startup โดยได้ดำเนินโครงการพัฒนาธุรกิจนวัตกรรมรายใหม่ (Innovative Startup) ภายใต้โครงการ Agenda-based Startup ปีงบประมาณ พ.ศ. 2560 พร้อมๆกับการพัฒนาในรายสาขาของ 9 กลุ่มอุตสาหกรรมเป้าหมาย โดยในปีนี้จะเน้นไปที่อุตสาหกรรมกลุ่มภาครัฐ/ การศึกษา (GovTech/EdTech) กลุ่มเกษตรและอาหาร (AgriTech/FoodTech) กลุ่มการแพทย์ (HealthTech) และกลุ่มอสังหาริมทรัพย์ (PropertyTech) แผนการพัฒนาและส่งเสริม Startup ของไทย
รัฐบาลมีนโยบายมุ่งเน้นพัฒนา startup ให้เป็นนักรบทางเศรษฐกิจที่สามารถใช้ทรัพยากรของประเทศในการผลิตสินค้าและบริการที่สร้างมูลค่าเพิ่มเพื่อให้เกิดการจ้างงานในท้องถิ่นการกระจายรายได้สู่ภูมิภาครวมทั้งก่อให้เกิดอุตสาหกรรมเป้าหมายใหม่ เพื่อเป็นกลไกในการขับเคลื่อนประเทศสู่ไทยแลนด์ 4.0 โดยการส่งเสริมและพัฒนาทาง startup ต้องเร่งสร้างและพัฒนาระบบนิเวศที่เอื้อต่อการเติบโต ซึ่งขณะนี้กระทรวงวิทยาศาสตร์ฯ กำลังเดินหน้าในการพัฒนาและส่งเสริมเทคสตาร์ทอัพ เริ่มต้นด้วยการสร้างแรงบันดาลใจ โดยการจัดกิจกรรมเพื่อสร้างการรับรู้ และสร้างแรงบันดาลใจแก่คนรุ่นใหม่ให้เข้ามามีส่วนร่วมและผลักดันอุตสาหกรรมเทคโนโลยี และเสริมสร้างความรู้ โดยจัดกิจกรรมเสริมองค์ความรู้อย่างเป็นระบบ เพื่อพัฒนาศักยภาพของผู้ประกอบการและจิตวิญญาณความเป็นผู้ประกอบการ และเข้าสู่กระบวนการบ่มเพาะเพื่อเตรียมความพร้อมสำหรับการดำเนินธุรกิจสตาร์ทอัพให้ประสบความสำเร็จ หลังจากนั้น ส่งเสริมให้เกิดแนวคิดธุรกิจใหม่ โดยจัดกิจกรรมและกลไกสนับสนุนเพื่อให้สตาร์อัพสามารถเปลี่ยนความคิดสร้างสรรค์กลายเป็นธุรกิจรูปแบบใหม่ และช่วยให้สามารถวางแผนการดำเนินธุรกิจได้อย่างเหมาะสมพร้อมที่จะโตไปข้างหน้า บางธุรกิจจำเป็นต้องได้รับการถ่ายทอดเทคโนโลยี ที่เหมาะสมจากแหล่งต่างๆ เช่น มหาวิทยาลัย ศูนย์วิจัยแห่งชาติ ผ่านกระบวนการจัดการทรัพย์สินทางปัญญา ซึ่งจะเป็นจุดเริ่มต้นของการก่อตั้งธุรกิจสตาร์ทอัพ โดยจัดกิจกรรมและกลไกสนับสนุนสำหรับผู้ที่จะเริ่มก่อตั้งธุรกิจ สามารถพัฒนาผลิตภัณฑ์หรือบริการเพื่อนำเสนอเข้าสู่ตลาดและทดสอบความต้องการของตลาดเบื้องต้น สุดท้ายต้องเร่งการเติบโตของธุรกิจโดยการขยายตลาด  และเพิ่มรายได้ด้วยกลยุทธ์การตลาดผ่านกิจกรรมต่างๆ ซึ่งทั้งหมดนี้จะดำเนินการในรูปแบบของ 8 กิจกรรมหลัก ดังนี้
กิจกรรมที่ 1 สร้างความตระหนักและความเข้าใจแก่สาธารณชน
โดยเฉพาะการจัดงานสตาร์ทอัพไทยแลนด์  2560 (Startup Thailand 2017) เพื่อแสดงจุดยืนและความมุ่งมั่นของประเทศไทยในการก้าวสู่การเป็นประเทศเศรษฐกิจฐานวิทยาศาสตร์ เทคโนโลยี และนวัตกรรม ด้วยการส่งเสริม สนับสนุน และสร้างแรงบันดาลใจแก่สตาร์ทอัพที่มีศักยภาพในการขยายธุรกิจและสร้างตลาดใหม่ ให้สามารถเติบโตอย่างก้าวกระโดด โดยการระดมสตาร์ทอัพของประเทศไทยให้มารวมตัวกัน เปิดโอกาสให้พบปะและแลกเปลี่ยนประสบการณ์กับนักธุรกิจที่ปะสบความสำเร็จในระดับนานาชาติ รวมถึงกลุ่มลงทุนที่พร้อมให้การสนับสนุนทางการเงิน นอกจากนี้ยังสร้างช่องทางการประชาสัมพันธ์กิจกรรมสตาร์ทอัพเพิ่มเติม ได้แก่ รายการโทรทัศน์ ที่มุ่งเน้นกลุ่มเป้าหมายใหญ่คือ บุคคลทั่วไป และสื่อสังคมออนไลน์ Facebook Instagram และ Twitter เพื่อให้เกิดการรับรู้ในวงกว้าง
กิจกรรมที่ 2 พัฒนาระบบนิเวศสำหรับการเป็นผู้ประกอบการ
โดยจะมีการจัดกิจกรรมเพื่อส่งเสริมและพัฒนาสตาร์ทอัพใน 3 รูปแบบ คือ
พัฒนาหลักสูตรการเป็นผู้ประกอบการ (STARTUP THAILAND ACADEMY) ขับเคลื่อนนโยบายพัฒนา “มหาวิทยาลัยแห่งการประกอบการ (Entreprenuerial University)” ร่วมกับ 30 มหาวิทยาลัยทั่วประเทศ โดยมุ่งเน้นพัฒนาหลักสูตร เพื่อสร้างภาวะความเป็นผู้ประกอบการ (Entrepreneurship) พัฒนาศักยภาพอาจารย์และบุคลากรมหาวิทยาลัย และนักศึกษา โดยมีเป้าหมาย คือ นักศึกษาได้รับการอบรมจำนวน 30,000 คน
พัฒนาย่านธุรกิจนวัตกรรมรายใหม่ (STARTUP THAILAND LAUNCHPADS) โดยการสร้าง     Co-Working Space ในมหาวิทยาลัย 30 แห่งทั่งประเทศ
ศูนย์พัฒนาแนวความคิดสู่ธุรกิจนวัตกรรมรายใหม่ (STARTUP THAILAND LEAGUE) โดยมีเป้าหมายคือ 550 โครงการที่จะได้รับการสนับสนุนในการพัฒนาต้นแบบผลิตภัณฑ์
กิจกรรมที่ 3 การพัฒนาระบบนิเวศและกลุ่มอุตสาหกรรม
คือ การเสริมสร้างขีดความสามารถ การสนับสนุนทางด้านการเงิน และการพัฒนาระบบนิเวศและแผนกลยุทธ์ เพื่อการพัฒนา 9 อุตสาหกรรมเป้าหมาย ได้แก่
GovTech / EdTech : ภาครัฐ/การศึกษา
AgriTech / FoodTech : เกษตร/อาหาร
HealthTech : การแพทย์
IndustryTech : ภาคอุตสาหกรรม
E-Commerce / Logistic : การขนส่ง
FinTech : การเงิน/การธนาคาร
LifeStyle : ไลฟ์สไตล์
TravelTech : ท่องเที่ยว
PropertyTech : อสังหาริมทรัพย์
กิจกรรมที่ 4 สตาร์ทอัพภูมิภาค
ปัจจุบัน กระทรวงวิทยาศาสตร์ฯ ได้มีศูนย์บ่มเพาะสตาร์ทอัพในส่วนภูมิภาค 3 แห่งหลัก ๆ คือ
การสร้างความสามารถของผู้ประกอบการใหม่ในเขตภาคเหนือ (NORTHERN INNOVATIVE STARTUP THAILAND) ในโครงการ NIST โดย สนช. ซึ่งผู้สนใจสามารถมาเข้าร่วมอบรมหลักสูตร 3 Days 8 Weeks ในวงเงินสนับสนุนไม่เกิน 600,000 บาท โดยขณะนี้มีผู้เข้าร่วมโครงการ 37 ทีม
การส่งเสริมการสร้างผู้ประกอบการใหม่และวิสาหกิจเริ่มต้นในจังหวัดชายแดนใต้ (DEEPSOUTH STARTUP THAILAND) เป้าหมาย Startup 10 ทีม SME 10 ทีม Otop 10 ทีม ภายในปี 2560
การส่งเสริมผู้ประกอบการรายใหม่ในแนวระเบียงเศรษฐกิจตะวันออก (EASTERN ECONOMIC CORRIDOR STARTUP THAILAND) โดยมี สนช. สทอภ. กนอ. และมหาวิทยาลัยในพื้นที่เป็นผู้ดูแลกิจกรรม HACKATHON ที่ศรีราชา
กิจกรรมที่ 5 STARTUP THAILAND CONNECT
เป็นการส่งเสริมและผลักดันสตาร์ทอัพของไทยก้าวสู่สากล โดยมี 4 แนวทาง คือ
ศูนย์บ่มเพาะและเร่งสร้างวิสาหกิจเริ่มต้นเพื่อการเติบโตในระดับสากล (GLOBAL ACCELERATION) ล่าสุด กระทรวงวิทยาศาสตร์ฯ ได้ร่วมมือกับกลุ่มนักลงทุนต่างประเทศที่มีประสบการณ์ในการลงทุนในธุรกิจ Startup และเริ่มโครงการบ่มเพาะเร่งสร้างวิสาหกิจเริ่มต้น หรือ “Global Acceleration Program” ภายใต้ชื่อ “สปาร์ค” (SPARK) โดยมีเป้าหมายเพื่อเร่งสร้างและพัฒนา Startup ให้มีความพร้อมในศักยภาพเชิงพาณิชย์ เพื่อเพิ่มโอกาสการแข่งขันในตลาดระดับสากลมากขึ้น สปาร์ค จึงเป็นกลไกหนึ่งที่จะช่วยส่งเสริมและเติมเต็มระบบนิเวศของธุรกิจ Startup ในประเทศไทยให้สมบูรณ์ขึ้น และช่วยขับเคลื่อนธุรกิจ Startup ให้เป็นไปตามที่คาดหมายของรัฐบาล
สปาร์ค ได้รับความร่วมมือจากเครือข่ายผู้เชี่ยวชาญต่างชาติในหลาย ๆ สาขา อาทิ นักกฎหมายและผู้เชี่ยวชาญด้านทรัพย์สินทางปัญญา ผู้เชี่ยวชาญด้านความมั่นคงทางไซเบอร์ นักลงทุนในบริษัทกองทุนร่วมทุน การจัดการ Big Data และ IoTs เทคโนโลยีการเงิน การพัฒนาธุรกิจและการตลาด เป็นต้น โดยผู้เชี่ยวชาญเหล่านี้จะร่วมเป็นวิทยากรและเป็นที่ปรึกษาแบบตัวต่อตัวให้แก่ Startup ที่ผ่านการคัดเลือกเข้าร่วมฝึกอบรมเข้มข้น 8 สัปดาห์ ณ สำนักงานนวัตกรรมแห่งชาติ หรือ สนช. โดยไม่เสียค่าใช้จ่าย
จุดเด่นของ สปาร์ค คือการสร้างโอกาสให้บริษัท Startup ไทยก้าวสู่ตลาดและเติบโตในระดับสากล โดยผ่านบริษัทที่ผ่านการคัดเลือกและชนะการประกวดแผนธุรกิจในรอบสุดท้ายจะมีโอกาสเดินทางไปพบกับนักลงทุนหรือบริษัทกองทุนร่วมทุน และศึกษาดูงานในศูนย์บ่มเพาะชั้นนำของโลก เช่น Google, Barclays ในประเทสอิสราเอล เป็นต้น
ศูนย์ส่งเสริมการวิจัยและพัฒนาของภาคเอกชนเพื่อสนับสนุนธุรกิจนวัตกรรมรายใหม่(BUSINESS BROTHERHOOD) จำนวน 10 ศูนย์ มีวัตถุประสงค์เพื่อให้มหาวิทยาลัยจับมือกับบริษัทขนาดใหญ่ร่วมกันพัฒนาสตาร์ทอัพในรายสาขาตามความถนัดเฉพาะ
การจัดหาหน่วยงานที่มีความเชี่ยวชาญและมีความพร้อมจัดกิจกรรมบ่มเพาะและเร่งสร้างผู้ประกอบการสตาร์ทอัพ การให้ปรึกษาจากผู้เชี่ยวชาญและพี่เลี้ยง (STARTUPS IN RESIDENCE) เพื่อพัฒนารูปแบบธุรกิจนวัตกรรมที่มีความเป็นไปได้ทางธุรกิจ รวมทั้งมีพื้นที่ทำงานร่วม (co-working space) เพื่อจัดกิจกรรมเครือข่ายของวิสาหกิจเริ่มต้น ชุมชน ธุรกิจ และหน่วยงานในพื้นที่ ปัจจุบันมี co-working space เข้าร่วมโครงการ 4 แห่ง คือ Pun Space จ.เชียงใหม่ Jump Space จ.ขอนแก่น Hatch จ.ภูเก็ต และ Tuber จ.สงขลา
พัฒนาศูนย์บ่มเพาะสตาร์ทอัพ (INCUBATOR DEVELOPMENT) ให้เกิดขึ้นในทั่วประเทศ
กิจกรรมที่ 6 ย่านนวัตกรรม
การพัฒนาย่านนวัตกรรม (Innovation District) ถือเป็นแนวโน้มล่าสุดในการวางผังเมือง และเป็นรูปแบบใหม่ในการกระตุ้นการเติบโตทางเศรษฐกิจในเมืองมหานครทั่วโลก นับตั้งแต่จุดเริ่มต้นของ Silicon Valley  หลายประเทศในทวีปยุโรปและสหรัฐอเมริกา ได้เริ่มส่งเสริมพื้นที่ในเมืองบางส่วน ให้เป็นพื้นที่สำหรับการจัดตั้งสถานประกอบการแบบ Start up และสำหรับการบ่มเพาะธุรกิจที่อาศัยงานวิจัย ความคิดสร้างสรรค์ ปัจจุบันเมืองใหญ่ทั่วโลกมีกว่า 80 แห่งที่ประกาศเรื่องการสร้างย่านนวัตกรรม อาทิ บาร์เซโลนา ประเทศสเปน และบอสตัน ประเทศสหรัฐอเมริกา เป็นต้น
ดังนั้น กระทรวงวิทยาศาสตร์ฯ จึงได้นำรูปแบบดังกล่าวมาจัดทำ ย่านนวัตกรรม สำหรับบ่มเพาะ Startup ของไทย โดยพื้นที่แห่งนี้จะมีขนาดไม่เกิน 4 ตร.กม. โดยสร้างระบบนิเวศที่เหมาะสมให้เอื้อต่อการพัฒนาธุรกิจ Startup เช่น
-   พื้นที่ส่วนกลางในพบปะแลกเปลี่ยนความคิดเห็นระหว่างผู้ประกอบการ Startup ด้วยกัน หรือผู้ประกอบการ Startup กับนักลงทุน โดยมีพี่เลี้ยงในด้านต่าง ๆ อาทิ ด้านเทคโนโลยีและนวัตกรรม กฎหมาย การเงิน การตลาด และการบริหารจัดการ  รวมถึงนักวิจัยในย่านนั้นมาให้คำแนะนำ ตลอดจนเปิดโอกาสในการเจรจาจับคู่ทางธุรกิจ
-  มีสถาบันชั้นนำและคลัสเตอร์ธุรกิจตั้งอยู่รวมกัน
-  มีกิจกรรมและการจัดการร่วมกันของชุมชนคนภายในพื้นที่
โดยกระทรวงวิทยาศาสตร์ฯ ได้มีการกำหนดพื้นที่ที่จะพัฒนาเป็น “ย่านนวัตกรรม” ซึ่งในแต่ละพื้นที่จะต้องสร้างผู้ประกอบการ สตาร์ทอัพ สร้างงาน สร้างคุณค่าบางอย่างที่มีลักษณะเฉพาะของแต่ละพื้นที่ขึ้น ได้แก่
ย่านนวัตกรรมแนวระเบียงกรุงเทพมหานคร (BANGKOK INNOVATION CORRIDOR) ได้แก่ ย่านโยธี สยาม คลองสาน กล้วยน้ำไท ห้วยขวาง และลาดกระบัง
ย่านนวัตกรรมแนวระเบียงเศรษฐกิจตะวันออก (EEC INNOVATION CORRIDOR) ได้แก่ พัทยา ศรีราชา บางแสน และอู่ตะเภา
กลุ่มเครือข่ายย่านนวัตกรรมภูมิภาค (INNOVATION CONSTELLATION) ได้แก่ เชียงใหม่ ขอนแก่น และภูเก็ต
กิจกรรมที่ 7 ฐานข้อมูลสตาร์ทอัพและการประเมินผลกระทบ
ข้อมูลของสตาร์ทอัพที่เกิดขึ้นในประเทศไทย ต้องมีการจัดเก็บข้อมูลและวัดผลเพื่อประเมินสิ่งที่ได้ทำมาและสามารถดำเนินการต่อได้อย่างมีประสิทธิภาพมากขึ้น  โดยกระทรวงวิทยาศาสตร์ฯ ได้มอบหมายให้สำนักงานคณะกรรมการนโยบายวิทยาศาสตร์ เทคโนโลยี และนวัตกรรมแห่งชาติ หรือ สวทน. เป็นผู้รับผิดชอบจัดทำรายงานเกี่ยวกับระบบนิเวศนี้ ได้แก่ ข้อมูลสตาร์ทอัพและสถิติ รายงานประจำปีสตาร์ทอัพ และการประเมินกลุ่มอุตสาหกรรม เพื่อให้คนที่สนใจหรืออยู่ในแวดวง startup สามารถเข้าถึงข้อมูลในทุกด้าน ซึ่งจะเป็นประโยชน์อย่างยิ่งต่อการดำเนินธุรกิจ
กิจกรรมที่ 8 ความง่ายในการดำเนินธุรกิจ
การเริ่มธุรกิจสตาร์ทอัพต้องมีการเปลี่ยนกฎหมายบางอย่างเพื่อเอื้อต่อการดำเนินธุรกิจ โดยเริ่มแรกจะมีการกำหนดกรอบระยะเวลาและการทดลองใช้ข้อมูลที่มีดำเนินการชัดเจน เพื่อประเมินว่าจะส่งผลกระทบอะไรบ้าง หากสำเร็จก็สามารถนำข้อมูลที่เกิดขึ้นไปเสนอปรับเปลี่ยนแก้กฎหมายได้ เช่น การแก้กฎหมายที่เอื้ออำนวยต่อนักลงทุนเช่นเดียวกับตลาดหลักทรัพย์ ซึ่งต้องมีการแก้ไขกฎหมายทั้งหมด       4 ข้อ โดยให้สิทธิดังนี้
สิทธิซื้อหุ้นของพนักงาน เพื่อเพิ่มแรงจูงใจในการทำงาน  ให้มีคนเก่งมีความสามารถเข้ามาทำงานมากขึ้น
หนี้แปลงสภาพ คือนักลงทุนบางรายเลือกที่จะเป็นเจ้าหนี้ให้บริษัทสามารถกู้เงินได้ แต่หนี้สามารถแปรสภาพเป็นหุ้นได้เช่นกัน
การทยอยให้หุ้น คือการทยอยให้สินทรัพย์และสิทธิประโยชน์ตามช่วงเวลาที่กำหนด เพื่อให้พนักงานที่ตั้งใจทำงานได้รับสิทธิประโยชน์อย่างเหมาะสม
หุ้นบุริมสิทธิ ซึ่งการเปลี่ยนแปลงบุริมสิทธิในหุ้น มีความสำคัญกับบริษัทเนื่องจากสภาพการลงทุนของบริษัทมีการเปลี่ยนแปลงไปตามสภาพการดำเนินงานของบริษัทในช่วงเวลานั้นๆ
ดั้งนั้น การปรับปรุงกฎหมายจะทำให้เกิดแรงจูงใจที่เพิ่มมากขึ้นและมีนักลงทุนเข้ามาร่วมลงทุนมากขึ้น
การจัดงาน Startup Thailand 2017 วันที่ 6-9 กรกฎาคม 2560 ที่ศูนย์การประชุมแห่งชาติสิริกิติ์
การจัดงานสตาร์ทอัพไทยแลนด์  2560 (Startup Thailand 2017) เพื่อแสดงจุดยืนและความมุ่งมั่นของประเทศไทยในการก้าวสู่การเป็นประเทศเศรษฐกิจฐานวิทยาศาสตร์ เทคโนโลยี และนวัตกรรม ด้วยการส่งเสริม สนับสนุน และสร้างแรงบันดาลใจแก่สตาร์ทอัพที่มีศักยภาพในการขยายธุรกิจและสร้างตลาดใหม่ ให้สามารถเติบโตอย่างก้าวกระโดด โดยการระดมสตาร์ทอัพของประเทศไทยให้มารวมตัวกัน เปิดโอกาสให้พบปะและแลกเปลี่ยนประสบการณ์กับนักธุรกิจที่ประสบความสำเร็จในระดับนานาชาติ รวมถึงกลุ่มลงทุนที่พร้อมให้การสนับสนุนทางการเงิน ตลอดจนสร้างความตระหนักและความตื่นตัวให้กับทุกคนในสังคมในการเป็นผู้ประกอบการเทคโนโลยีรายใหม่ อาทิเช่น นักเรียน นักศึกษา นักเรียนอาชีวะ ผู้ที่จบการศึกษาและทำงานมาระยะหนึ่ง เกษตรกรยุคใหม่ และผู้ประกอบการ SMEs อันจะช่วยผลักดันให้เกิดสังคมแห่งผู้ประกอบการขึ้นในประเทศไทยและส่งผลให้เศรษฐกิจของประเทศเติบโตอย่างมั่นคงและยั่งยืน
โดยปีนี้การจัดงาน มีความแตกต่างจากปีที่ผ่านมา มีความเป็นสากลมากขึ้น ด้วยธีม Startup Hub of Southeast Asia มีการนำนักศึกษาจากทั่วประเทศทั้ง 30 มหาวิทยาลัยมาร่วมประกวดแข่งขันเพื่อรับรางวัล โดยการจัดงาน Startup Thailand 2017 จะจัดขึ้นที่กรุงเทพมหานคร วันที่ 6-9 กรกฎาคม 2560  ณ ศูนย์การประชุมแห่งชาติสิริกิติ์ กิจกรรมหลักภายในงาน มีดังนี้
กิจกรรมให้ความรู้ ผ่านเวทีการประชุมสัมมนา นิทรรศการหลักของงาน และคำปรึกษาจาก   ผู้เชี่ยวชาญของหน่วยงานภาครัฐ ภาคเอกชน มหาวิทยาลัย และหน่วยงานต่างประเทศ
กิจกรรมสร้างเครือข่ายของกลุ่มวิสาหกิจเริ่มต้น (Startup Networking)
กิจกรรมการต่อยอดทางธุรกิจ ผ่านการพบปะนักลงทุนและเจรจาต่อยอดทางธุรกิจ
กิจกรรมเพื่อสร้างแรงบันดาลใจในการเริ่มต้นธุรกิจ ผ่านเวทีประกวดแข่งขัน
นิทรรศการเพื่อให้ความรู้จากหน่วยงานภาครัฐ ภาคเอกชน มหาวิทยาลัย และหน่วยงานต่างประเทศ และการจัดแสดงนิทรรศการจากผู้ประกอบการ Startup สาขาต่าง ๆ
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทร. 02 333 3728 - 3732  โทรสาร 02 333 3834
E-Mail : pr@most.go.th  Facebook : sciencethailand

ที่มา : http://www.thaigov.go.th/news/contents/details/2902
