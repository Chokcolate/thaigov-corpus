รัฐบาลไทย-ข่าวทำเนียบรัฐบาล-ธพว.สนับสนุนสินเชื่อ SMEs Transformation Loan ผู้ประกอบการแฟรนไชส์กาแฟวาวี พร้อมร่วมลงทุนกิจการเขาใหญ่พาโนราม่าฟาร์มและเวอร์จิ้นเอฟแอนด์บี

วันจันทร์ที่ 12 มิถุนายน 2560
ธพว.สนับสนุนสินเชื่อ SMEs Transformation Loan ผู้ประกอบการแฟรนไชส์กาแฟวาวี พร้อมร่วมลงทุนกิจการเขาใหญ่พาโนราม่าฟาร์มและเวอร์จิ้นเอฟแอนด์บี
ธพว.สนับสนุนสินเชื่อ SMEs Transformation Loan ผู้ประกอบการแฟรนไชส์กาแฟวาวี พร้อมร่วมลงทุนกิจการเขาใหญ่พาโนราม่าฟาร์มและเวอร์จิ้นเอฟแอนด์บี ผลักดันคนกล้าคืนถิ่น...ชีวิตนี้ไม่มีเกษียณ เริ่มต้นธุรกิจพร้อมเงินทุนและองค์ความรู้ต่อยอดธุรกิจ
ในวันนี้ (12 มิ.ย. 2560) นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) ลงนามบันทึกข้อตกลงความร่วมมือโครงการส่งเสริมศักยภาพผู้ประกอบการ SMEs ไทยให้เติบโตอย่างยั่งยืน ร่วมกับ นายไกรสิทธิ์ ฟูสุวรรณ กรรมการผู้จัดการ บริษัทกาแฟวาวี จำกัด เพื่อสนับสนุนผู้ประกอบการธุรกิจแฟรนไชส์กาแฟวาวี สร้างโอกาสเข้าถึงแหล่งเงินทุนจากธนาคาร และพิธีลงนามบันทึกข้อตกลงการร่วมลงทุน(Venture Capital)ในกิจการ SMEs ภายใต้โครงการร่วมลงทุนพันธกิจ SMEs เชิงเกษตรและที่เกี่ยวข้อง กับนายปรเมศวร์ สิทธิวงศ์ กรรมการผู้จัดการ บริษัทเขาใหญ่พาโนราม่าฟาร์ม จำกัด วงเงิน 12 ล้านบาท  และนายปราโมทย์ ไชยอุฬาร กรรมการผู้จัดการบริษัท เวอร์จิ้น เอฟ แอนด์ บี จำกัด วงเงิน 30 ล้านบาท โดยเป็นการสนับสนุนผู้ประกอบการเติบโตสร้างมูลค่าเพิ่มทางเศรษฐกิจต่อชุมชนในพื้นที่ และสนับสนุนคนคิดอยากกลับบ้านเกิดเพื่อประกอบธุรกิจ หรือคนที่อยากเกษียณอายุการทำงาน สามารถเริ่มต้นกิจการส่วนตัวเป็นของตนเอง และธนาคารสนับสนุนการเชื่อมโยงเครือข่ายระหว่างผู้ประกอบการ 3 กิจการดังกล่าว ให้เกิดความร่วมมือสนับสนุนธุรกิจซึ่งกันและกันต่อไปด้วย
นายมงคล  ลีลาธรรม กรรมการผู้จัดการ ธพว. กล่าวว่า ธนาคารร่วมลงนามบันทึกข้อตกลงความร่วมมือกับ บริษัทกาแฟวาวี จำกัด ดังกล่าว เพื่อเป็นการสนับสนุนผู้ประกอบการแบรนด์ของคนไทย ผลิตกาแฟดีมีคุณภาพปลูกกาแฟอาราบิก้าที่ดีที่สุดในพื้นที่ภาคเหนือ บ้านดอยช้าง อำเภอแม่สรวย จังหวัดเชียงราย และมีศูนย์ฝึกอบรมกาแฟวาวีออร์แกนนิคเพื่อตอบสนองคนรักสุขภาพ ซึ่งขณะนี้กิจการกาแฟวาวีพร้อมขยายกิจการเติบโตยิ่งขึ้น จากปัจจุบันเปิดบริการ 21 สาขา ทั้งลงทุนเองและรูปแบบแฟรนไชส์ ในพื้นที่เชียงใหม่ กรุงเทพ ระยอง น่าน แม่สอด และลำปาง สาขาที่ประเทศลาวอีก 1 แห่ง ทั้งนี้ตั้งเป้าปีนี้ขยายสาขาอีกประมาณ 10 สาขา และในอนาคต 3 ปีข้างหน้าจะเปิดประมาณ 100 สาขาทั่วประเทศ ทั้งนี้ ธพว.พร้อมให้การสนับสนุนสินเชื่อกับผู้ประกอบการที่ต้องการขยายแฟรนไชส์กาแฟวาวี  ซึ่งมีการลงทุนแบ่งตามขนาด 3 รูปแบบ ขนาดเล็ก(S) ลงทุนแฟรนไชส์ 1.5-2.0 ล้านบาท กลาง (M) 2.5-3.0 ล้านบาท และใหญ่ (L)  3.5-4.0 ล้านบาท ซึ่งธนาคารมีสินเชื่อหลากหลายประเภทให้บริการ โดยเฉพาะสินเชื่อ SMEs Transformation Loan อัตราดอกเบี้ยพิเศษเพียง 3% ต่อปีในช่วง 3 ปีแรก ปลอดเงินต้น 1 ปี ระยะเวลากู้นาน 7 ปี สามารถใช้บสย.ค้ำประกันสินเชื่อ นอกจากนี้ เป็นมิติใหม่ของการสร้างเครือข่ายในกลุ่มลูกค้าธนาคาร ซึ่งจะช่วยสนับสนุนกิจการซึ่งกันและกัน  โดยต่อไปในอนาคตร้านกาแฟวาวี จะมีสินค้าดีมีคุณภาพจากลูกค้าธนาคารวางจำหน่ายโดยเริ่มแรกจะเป็นผลิตภัณฑ์ทองม้วนการันตีคุณภาพระดับส่งออกตลาดหลายประเทศจากบริษัทเวอร์จิ้น เอฟ แอนด์ บี จำกัด และผลิตภัณฑ์จากเห็ดหลินจือของบริษัทเขาใหญ่พาโนราม่า ฟาร์ม จำกัด ที่กำลังพัฒนาผลิตภัณฑ์ใช้นวัตกรรมใหม่ๆเพิ่มมูลค่าผลิตภัณฑ์โดดเด่นครบวงจรยิ่งขึ้น ซึ่งทั้ง 2 บริษัทดังกล่าวได้มาลงนามร่วมลงทุนกับธนาคารในวันนี้  นับเป็นการบูรณาการความร่วมมือจากผู้ประกอบการทั้ง 3 กิจการเชื่อมโยงกัน โดย ธพว.สนับสนุนสินเชื่อและติดปีกการตลาดให้เติบโตยิ่งขึ้น
สำหรับการร่วมลงทุนของธนาคาร 2 กิจการ ประกอบด้วย บริษัทเขาใหญ่พาโนราม่า ฟาร์ม จำกัด ผู้ประกอบการ ธุรกิจเกษตรกรรมเชิงท่องเที่ยวเปิดฟาร์มเพาะเห็ดและรับซื้อเห็ดจากคอนแทคฟาร์มเพื่อแปรรูป ทั้งเห็ดหลินจือและเห็ดหลายชนิด ในพื้นที่เขาใหญ่ จังหวัดนครราชสีมา และมีกิจการรีสอร์ทในพื้นที่ด้วย โดยธนาคารร่วมลงทุน 12 ล้านบาท เพื่อขยายกิจการให้เติบโตยิ่งขึ้น โดยบริษัทจะแตกไลน์โปรดักส์ใหม่ เช่น น้ำชาเห็ดหลินจือ ร้านกาแฟเห็ดหลินจือ น้ำเห็ด 7 อย่าง Immu และยาสปอร์เห็ดหลินจือนครินทร์   เป็นต้น รวมถึงจะสร้างห้องเพาะเห็ดหลินจือแบบครบวงจร พร้อมคิดค้นนวัตกรรมใหม่ใช้สกัดสารสำคัญของเห็ดหลินจือ ซึ่งยังไม่เคยมีเครื่องมือนี้ในประเทศไทย ช่วยเพิ่มมูลค่าผลิตภัณฑ์ ประหยัดค่าใช้จ่ายจากการนำเข้าจากต่างประเทศ และสนับสนุนเกษตรกรเพิ่มรายได้จากการเพาะเห็ดในประเทศไทยให้มากขึ้น นอกจากนี้บริษัทจะขยายตลาดส่งออกสินค้าไปยังกลุ่มประเทศ CLMV ต่อไป
บริษัทเวอร์จิ้น เอฟ แอนด์ บี จำกัด เป็นอีกหนึ่งกิจการที่ธนาคารร่วมลงทุน 30 ล้านบาท โดยบริษัทเป็นผู้ประกอบการอยู่ในพื้นที่จังหวัดกาญจนบุรี ผู้ผลิตและจำหน่ายทองม้วนรางวัล OTOP 5 ดาว และมีคำสั่งซื้อจากกลุ่มคิงส์พาวเวอร์ และขยายตลาดไปต่างประเทศกว่า 10 ประเทศทั่วโลก กิจการได้รับรางวัล Prime Minister’s Export Award 2009 และ Prime Minister’s Industrial Award 2009 มีแผนจะขยายธุรกิจแตกไลน์สร้างโรงงานและเครื่องจักรอุปกรณ์ผลิตผลไม้อบแห้ง (Freeze Dry)พร้อมศึกษาวิจัยนำนวัตกรรมใหม่เพื่อเพิ่มมูลค่าผลิตภัณฑ์ พร้อมสร้างห้องแล็บ รวมถึงการแตกไลน์ธุรกิจไอศกรีมผลไม้ไทย ที่จะมีแฟรนไชส์ขยายกิจการต่อไปด้วย
“นโยบายของธนาคารพร้อมสนับสนุนผู้ประกอบการเอสเอ็มอีและสตาร์ทอัพสร้างโอกาสเข้าถึงแหล่งเงินทุน เราต้องการโมเดลธุรกิจก่อให้เกิดการหมุนเวียนสร้างมูลค่าเพิ่มทางเศรษฐกิจในพื้นที่  โดยเฉพาะการสร้างให้เกิดการจ้างงาน จูงใจให้คนกลับไปทำมาหากินในพื้นที่ภูมิลำเนาของตัวเอง  และสนับสนุนให้คนที่อยากเกษียณตัวเองจากการทำงานสามารถเริ่มต้นทำธุรกิจได้  ภายใต้แนวคิด คนกล้าคืนถิ่น ชีวิตนี้ไม่มีเกษียณ  นอกจากนี้ ให้เกิดการสร้างเครือข่ายธุรกิจสนับสนุนซึ่งกันและกันระหว่างผู้ประกอบการเอสเอ็มอี ดังเช่นร้านกาแฟวาวี ที่จะนำผลิตภัณฑ์ลูกค้าธนาคารที่มีคุณภาพเข้าไปจำหน่าย สร้างโอกาสการเติบโตธุรกิจไปด้วยกัน” กรรมการผู้จัดการ ธพว. กล่าว
ที่มาข้อมูล  : ยุพิน  ธนะติวะกุล ผู้อำนวยการอาวุโส ศูนย์พัฒนา SMEs โทร. 0-265-4575
เผยแพร่ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5

ที่มา : http://www.thaigov.go.th/news/contents/details/4452
