รัฐบาลไทย-ข่าวทำเนียบรัฐบาล-นายจิรุตม์ วิศาลจิตร ผู้ตรวจราชการกระทรวงคมนาคมและโฆษกกระทรวงฯ ชี้แจงการกำหนดเงื่อนไขการประกวดราคาในโครงการประมูลรถไฟทางคู่ของการรถไฟแห่งประเทศไทย

วันศุกร์ที่ 16 มิถุนายน 2560
นายจิรุตม์ วิศาลจิตร ผู้ตรวจราชการกระทรวงคมนาคมและโฆษกกระทรวงฯ ชี้แจงการกำหนดเงื่อนไขการประกวดราคาในโครงการประมูลรถไฟทางคู่ของการรถไฟแห่งประเทศไทย
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า ตามที่สื่อมวลชนได้เสนอข่าวเกี่ยวกับเงื่อนไขการประกวดราคาโครงการประมูลรถไฟทางคู่ของการรถไฟแห่งประเทศไทย (รฟท.) ส่อล็อคสเปค
ไม่เปิดช่องให้ผู้รับเหมาทั่วไปประมูล เนื่องจากทีโออาร์ระบุว่า ผู้รับเหมาต้องผ่านงานก่อสร้างทางรถไฟ มูลค่าไม่ต่ำกว่า 730 ล้านบาท ทั้งที่คณะรัฐมนตรีได้มีมติให้แยกงานโยธาออกจากการวางราง เพราะเป็นงานที่ไม่ซับซ้อน และบริษัทรับเหมาทั่วไปสามารถดำเนินการได้เพื่อให้เกิดการแข่งขัน นั้น กระทรวงคมนาคมได้มอบให้ รฟท. ตรวจสอบการประกวดราคาโครงการประมูลรถไฟทางคู่ดังกล่าว ซึ่ง รฟท. ได้ดำเนินการตรวจสอบและชี้แจงข้อเท็จจริง ดังนี้
1. รฟท. ได้เปิดประมูลโครงการก่อสร้างรถไฟทางคู่ จำนวน 5 สายทาง โดยแบ่งงานก่อสร้างออกเป็น สัญญางานโยธา (งานก่อสร้างโครงสร้างทางรถไฟ รวมงานติดตั้งรางรถไฟ) จำนวน 10 สัญญา และสัญญางานระบบอาณัติสัญญาณ จำนวน 3 สัญญา ซึ่งได้ประกาศประกวดราคาโครงการก่อสร้างรถไฟทางคู่ ช่วงหัวหิน - ประจวบคีรีขันธ์ วงเงิน 7,305.26 ล้านบาท เป็นโครงการแรก เมื่อวันที่ 16 พฤษภาคม 2560
2. การกำหนดคุณสมบัติของผู้เสนอราคาให้มีผลงานก่อสร้างทางรถไฟ มีมูลค่าการก่อสร้างในสัญญาเดียวไม่น้อยกว่า 730 ล้านบาท หรือผลงานก่อสร้างโครงสร้างทางรถไฟหรือรถไฟฟ้ามีมูลค่าก่อสร้างในสัญญาเดียวไม่น้อยกว่า 560 ล้านบาท และผลงานติดตั้งระบบรางรถไฟหรือรถไฟฟ้ามีมูลค่าการก่อสร้างในสัญญาเดียวไม่น้อยกว่า 170 ล้านบาท เนื่องจากเป็นโครงการก่อสร้างทางรถไฟจึงต้องกำหนดให้ผู้เสนอราคาต้องมีผลงานก่อสร้างทางรถไฟมาก่อน ตามตัวอย่างเอกสารประกวดราคาของคณะกรรมการว่าด้วยการพัสดุ (กวพ.) และหนังสือสำนักนายกรัฐมนตรี ที่ นร (กวพ) 1204/ว 11441 ลงวันที่ 28 พฤศจิกายน 2539 ที่ระบุให้กำหนด “ผลงานก่อสร้างประเภทเดียวกันกับงานที่ประกวดราคาจ้าง”
3. รฟท. ได้เปิดกว้างให้มีผู้เข้าร่วมแข่งขันเสนอราคามากราย โดยกำหนดให้ใช้ผลงานก่อสร้างทางรถไฟ ร้อยละ 10 ของมูลค่างาน ซึ่งลดลงจากในอดีตที่กำหนดผลงาน ร้อยละ 20 - 30 ของมูลค่างานตามสัญญา และอยู่ในหลักเกณฑ์ตามหนังสือสำนักนายกรัฐมนตรี ที่ นร (กวพ) 1305/ว 7914 ลงวันที่ 22 กันยายน 2543 ที่ให้กำหนดผลงานก่อสร้างได้ไม่เกินร้อยละ 50 เนื่องจากโครงการก่อสร้างรถไฟทางคู่เป็นโครงการสำคัญของรัฐบาลและใช้งบประมาณจำนวนมาก หากเกิดความล่าช้าเนื่องจากผู้รับจ้างไม่มีผลงานหรือประสบการณ์ที่เกี่ยวข้องโดยตรงจะส่งผลกระทบต่อแผนการเปิดใช้งาน ความเชื่อมั่นของภาคเอกชน และความเจริญเติบโตทางเศรษฐกิจของประเทศในอนาคต
4. การกำหนดคุณสมบัติของผู้เสนอราคาที่เป็นกิจการร่วมค้าที่ไม่ได้จดทะเบียนใหม่ ที่กำหนดให้ใช้ผลงานของผู้ร่วมค้าหลัก เป็นไปตามหนังสือสำนักนายกรัฐมนตรี ที่ นร (กวพ) 1305/ว 2457 ลงวันที่ 16 มีนาคม 2543 ซึ่งกำหนดว่า “กรณีที่กิจการร่วมค้าไม่ได้จดทะเบียนเป็นนิติบุคคลใหม่ โดยหลักการนิติบุคคลแต่ละนิติบุคคลที่เข้าร่วมค้าทุกรายจะต้องมีคุณสมบัติครบถ้วนตามเงื่อนไขที่กำหนดไว้ในเอกสารประกวดราคา เว้นแต่กรณีที่กิจการร่วมค้าได้มีข้อตกลงระหว่างผู้เข้าร่วมค้าเป็นลายลักษณ์อักษร กำหนดให้ผู้เข้าร่วมค้ารายใดรายหนึ่งเป็นผู้รับผิดชอบหลักในการเข้าเสนอราคากับทางราชการ และแสดงหลักฐานดังกล่าวพร้อมกับซองประกวดราคา กิจการร่วมค้านั้น สามารถใช้ผลงานก่อสร้างของผู้ร่วมค้าหลักรายเดียว เป็นผลงานก่อสร้างของกิจการร่วมค้าที่ยื่นเสนอราคาได้”
5. การกำหนดคุณสมบัติด้านผลงานตามข้างต้น ส่งผลให้บริษัทในประเทศไทยสามารถเข้าร่วมเสนอราคาในฐานะนิติบุคคลไทยรายเดียวไม่ต่ำกว่า 15 ราย บริษัทต่างชาติสามารถเข้าร่วมเสนอราคาในลักษณะของกิจการร่วมค้าได้จำนวนหลายราย และบริษัทในประเทศไทยที่มีผลงานก่อสร้างทางรถไฟ โดยไม่กำหนดมูลค่างานหรือผลงานก่อสร้างงานโยธาที่มีมูลค่าการก่อสร้างในสัญญาเดียวไม่น้อยกว่า 500 ล้านบาท สามารถเข้าร่วมเป็นสมาชิกในกิจการร่วมค้าได้อีกไม่ต่ำกว่า 50 ราย
ทั้งนี้ รฟท. ยืนยันว่า การกำหนดคุณสมบัติของผู้เสนอราคาดังกล่าวเป็นไปตามระเบียบข้อบังคับต่าง ๆ และเปิดกว้างให้มีผู้เข้าแข่งขันได้มากราย มีความโปร่งใส ยุติธรรม และเป็นการรับประกันความสำเร็จของผลงานทั้งด้านคุณภาพและระยะเวลาการก่อสร้าง

ที่มา : http://www.thaigov.go.th/news/contents/details/4575
