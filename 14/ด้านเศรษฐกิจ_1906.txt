รัฐบาลไทย-ข่าวทำเนียบรัฐบาล-“รมช.วิวัฒน์” ตรวจเยี่ยมการดำเนินงานศูนย์ศึกษาการพัฒนาเขาหินซ้อนอันเนื่องมาจากพระราชดำริ จ.ฉะเชิงเทรา

วันอังคารที่ 26 ธันวาคม 2560
“รมช.วิวัฒน์” ตรวจเยี่ยมการดำเนินงานศูนย์ศึกษาการพัฒนาเขาหินซ้อนอันเนื่องมาจากพระราชดำริ จ.ฉะเชิงเทรา
“รมช.วิวัฒน์” ตรวจเยี่ยมการดำเนินงานศูนย์ศึกษาการพัฒนาเขาหินซ้อนอันเนื่องมาจากพระราชดำริ จ.ฉะเชิงเทรา     ระดมทุกภาคส่วนร่วม"ต่อ – เติม - แต่ง" สืบสานศาสตร์พระราชา สร้างความเข้มแข็งให้เกษตรกรพึ่งพาตนเองได้อย่างยั่งยืน
ดร.วิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังตรวจเยี่ยมและมอบนโยบายการดำเนินงานของศูนย์ศึกษาการพัฒนาเขาหินซ้อนอันเนื่องมาจากพระราชดำริ จังหวัดฉะเชิงเทรา ว่า ศูนย์ศึกษาการพัฒนาเขาหินซ้อนอันเนื่องมาจากพระราชดำริ ได้ดำเนินการศึกษา ทดลองวิจัย ด้านการปรับปรุงบำรุงดิน การพัฒนาป่าไม้ และสิ่งแวดล้อมตามแนวพระราชดำริของพระบาทสมเด็จพระปรมินทรมหาภูมิพลอดุลยเดช บรมนาถบพิตร อย่างต่อเนื่องตลอดระยะเวลา 38 ปีเพื่อหาแนวทางและวิธีการพัฒนาด้านต่างๆ ให้เหมาะสม สอดคล้องกับสภาพพื้นที่ โดยผลสำเร็จที่มีความโดดเด่นของศูนย์ศึกษาการพัฒนาเขาหินซ้อนอันเนื่องมาจากพระราชดำริ ได้แก่ การปลูกข้าวขาวดอกมะลิ 105 ในระบบเกษตรยั่งยืน การเพาะเห็ดนางฟ้าภูฐาน การเลี้ยงเป็ดไข่ปากน้ำ การปลูกและแปรรูปสมุนไพรว่านสาวหลง และการเลี้ยงกบนา เป็นต้น
สำหรับการมาตรวจเยี่ยมศูนย์ฯ ในครั้งนี้ เพื่อมาศึกษาการดำเนินงานตลอดทั้งมาให้กำลังใจเจ้าหน้าที่ปฏิบัติงานของศูนย์ฯอย่างไรก็ตาม เพื่อให้การดำเนินงานของศูนย์ฯ มีความเข้มแข็ง สืบสานงานตามศาสตร์พระราชาได้อย่างยั่งยืน จึงเห็นควรเชิญชวนผู้ที่เคยทำงานรับใช้สนองงานตามพระราชดำริในหลวง ร. 9 ในโครงการพระราชดำริต่างๆ มาร่วมกันพัฒนาสืบสานงานของพระองค์ท่าน ให้องค์ความรู้เหล่านี้ได้แพร่ขยายไปยังรุ่นลูกหลานที่เป็นกำลังสำคัญในการพัฒนาชุมชน โดยต้องมาหารือแนวทางร่วมกันว่าจะขยายผลองค์ความรู้ไปยังเกษตรกรในพื้นที่ต่างๆได้อย่างไรบ้าง
"วันนี้ได้มาศึกษาและระดมความคิดเห็นร่วมกัน ตลอดทั้งทบทวนการดำเนินงานของศูนย์ฯ ในช่วงที่ผ่านมา ว่าจะสามารถต่อ -เติม -แต่ง ได้อย่างไร ตามนโยบายของรัฐมนตรีว่าการกระทรวงเกษตรและสหกรณ์ (นายกฤษฎา บุญราช)          ที่ต้องการให้ต่อเติมในโครงการที่ดีอยู่แล้วให้สมบูรณ์ยิ่งขึ้น โดยจะพัฒนาศูนย์ศึกษาฯ ทุกศูนย์ให้มีความสมบูรณ์และเข้มแข็งมากขึ้น เพื่อขยายองค์ความรู้ส่งเสริมให้เกษตรกรสามารถพึ่งพาตนเองได้อย่างยั่งยืน โดยจะระดมภาคส่วนต่าง ๆ มาบูรณาการทำงานร่วมกัน ทั้งภาครัฐ ภาคเอกชน นักวิชาการ และมหาวิทยาลัยต่างๆ เพื่อร่วมสืบสานศาสตร์ของพระราชา ช่วยให้เกษตรกรมีความเป็นอยู่ดีขึ้น และมีรากฐานที่มั่นคง" ดร. วิวัฒน์ กล่าว
ทั้งนี้ ศูนย์ศึกษาพัฒนาเขาหินซ้อนฯ ได้รับการสถาปนาจากพระบาทสมเด็จพระปรมินทรมหาภูมิพลอดุลยเดช บรมนาถบพิตร เมื่อวันที่ 8 สิงหาคม 2522 ในคราวเสด็จพระราชดำเนินมาเปิดศาลพระบวรราชานุสาวรีย์ของพระบาทสมเด็จพระปิ่นเกล้าเจ้าอยู่หัว ณ ตำบลเขาหินซ้อน อำเภอพนมสารคาม จังหวัดฉะเชิงเทราโดยมีเนื้อที่ทั้งหมด 1,895 ไร่ แบ่งเป็นพื้นที่เกษตรกรรม 707 ไร่ พื้นที่ป่า 698 ไร่ น้ำ 162 ไร่ และสิ่งก่อสร้างอาคารสำนักงาน 328 ไร่ ต่อมาได้พระราชทานนามว่า        “ศูนย์ศึกษาการพัฒนาเขาหินซ้อนอันเนื่องมาจากพระราชดำริ” นับเป็นศูนย์ศึกษาการพัฒนาอันเนื่องมาจากพระราชดำริแห่งแรกในจำนวน 6 ศูนย์ฯ ทั่วประเทศตลอดระยะเวลา 38 ปี ที่ศูนย์ศึกษาการพัฒนาเขาหินซ้อนฯ ได้ดำเนินการศึกษาวิจัย และพัฒนาเป็นองค์ความรู้ที่โดดเด่น จำนวน 13 หลักสูตร และได้น้อมนำหลักปรัชญาของเศรษฐกิจพอเพียงในพระองค์ท่าน ไปขยายผลในพื้นที่หมู่บ้านรอบศูนย์ฯ รวม 43 หมู่บ้าน 3 ตำบล คือ ตำบลเกาะขนุน ตำบลเขาหินซ้อน ตำบลบ้านซ่อง และพื้นที่ขยายผลองค์ความรู้รวม 11 จังหวัด ประกอบด้วย จังหวัดลพบุรี สระบุรี นครนายก ปทุมธานี พระนครศรีอยุธยา ปทุมธานี นนทบุรี กรุงเทพมหานครสระแก้ว ปราจีนบุรี และฉะเชิงเทรา ซึ่งผลสำเร็จจากการขยายผลของศูนย์สู่เกษตรกรทำให้เกิดกลุ่มอาชีพการเกษตรและกลุ่มเกษตรอินทรีย์จำนวนมาก นอกจากนี้ยังได้จัดตั้งศูนย์เรียนรู้ด้านเกษตรทฤษฎีใหม่ เกษตรผสมผสาน การเพาะเห็ด การเลี้ยงแพะ การเลี้ยงกบ และการแปรรูปผลผลิตทางการเกษตร รวมจำนวน 16 แห่ง
หลังจากนั้น รัฐมนตรีช่วยว่าการกระทรวงเกษตรและสหกรณ์ได้เดินทางเยี่ยมชมและพบปะเกษตรกรในโครงการโคกหนองนาโมเดลกลุ่มเกษตรอินทรีย์ ณ ศูนย์เรียนรู้ด้านการแปรรูปพืชผักและสมุนไพร ของนายนิรุจ ศรีเกษม บ้านเลขที่ 193/1 หมู่ 3 ต.บ้านซ่อง อ.พนมสารคาม จ.ฉะเชิงเทรา และศูนย์เรียนรู้ด้านการเกษตรผสมผสาน และกลุ่ม Young Smart farmer บ้านนางปรานี สังอ่อนดี เลขที่ 24 หมู่ 5 ต.บ้านซ่อง อ.พนมสารคาม จ.ฉะเชิงเทรา ด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9008
