รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย มอบแนวทางการขับเคลื่อน "โครงการไทยนิยม ยั่งยืน" ให้แก่ปลัดจังหวัด และนายอำเภอทั่วประเทศ

วันพฤหัสบดีที่ 8 กุมภาพันธ์ 2561
รัฐมนตรีว่าการกระทรวงมหาดไทย มอบแนวทางการขับเคลื่อน "โครงการไทยนิยม ยั่งยืน" ให้แก่ปลัดจังหวัด และนายอำเภอทั่วประเทศ
รัฐมนตรีว่าการกระทรวงมหาดไทย มอบแนวทางการขับเคลื่อน "โครงการไทยนิยม ยั่งยืน" ให้แก่ปลัดจังหวัด และนายอำเภอทั่วประเทศ
วันนี้ (8 ก.พ. 61) เวลา 09:30 น. ณ ห้องรอยัล จูบิลี่ บอลรูม ศูนย์แสดงสินค้าและการประชุมอิมแพ็ค เมืองทองธานี อ.ปากเกร็ด จ.นนทบุรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานมอบแนวทางการขับเคลื่อนการพัฒนาประเทศตามโครงการไทยนิยม ยั่งยืน โดยมี นายฉัตรชัย พรหมเลิศ ปลัดกระทรวงมหาดไทย ร้อยตำรวจโท อาทิตย์ บุญญะโสภัต อธิบดีกรมการปกครอง ผู้บริหารระดับสูงของกระทรวงมหาดไทย ผู้บริหารกรมการปกครอง ปลัดจังหวัด นายอำเภอ และผู้เกี่ยวข้อง เข้าร่วมรับฟัง รวมจำนวน 1,104 คน
รัฐมนตรีว่าการกระทรวงมหาดไทย ได้กล่าวถึงความสำคัญปลัดจังหวัด และนายอำเภอ ซึ่งถือเป็นกลไกสำคัญในพื้นที่ โดยเน้นย้ำให้ดำเนินการตามบทบาทอำนาจหน้าที่ของนายอำเภอ ในการบริหารราชการส่วนภูมิภาค การบังคับบัญชากำนัน ผู้ใหญ่บ้าน การกำกับดูแลองค์กรปกครองส่วนท้องถิ่น การบูรณาการงานในพื้นที่ของนายอำเภอ การบริหารจัดการขยะ ตลาดประชารัฐ การดูแลที่ดินสาธารณประโยชน์ รวมทั้งให้กรมการปกครองเดินหน้าขับเคลื่อนโครงการไทยนิยม ยั่งยืน ซึ่งเป็นการขับเคลื่อนงานทั้งหมดของรัฐบาลลงสู่พื้นที่ โดยให้ 878 อำเภอทั่วประเทศ เดินหน้าบูรณาการหน่วยงานราชการในพื้นที่ ร่วมกับทีมขับเคลื่อนการพัฒนาประเทศตามโครงการไทยนิยม ยั่งยืนระดับตำบล ลงพื้นที่เพื่อไปสร้างการรับรู้ และรับฟังปัญหาในพื้นที่ เพื่อการตอบสนองความต้องการพัฒนาและแก้ไขปัญหาในพื้นที่ที่หลากหลาย ให้ครอบคลุมมิติสังคม เศรษฐกิจ และความมั่นคง ขับเคลื่อนงานของรัฐบาลลงสู่พื้นที่ตามกรอบหลักดำเนินการสำคัญ 10 ข้อ โดยให้เริ่มจากการซักซ้อมทำความเข้าใจแก่ผู้ปฏิบัติงาน ซึ่งในส่วนของการลงพื้นที่ทีมตำบลในหมู่บ้าน/ชุมชน จะมีการลงพื้นที่ทั้งหมด 4 ครั้ง คาดว่าทีมขับเคลื่อนฯ ระดับตำบลจะสามารถลงพื้นที่ได้ในวันที่ 21 กุมภาพันธ์ 2561 เพื่อให้เกิดการการพัฒนาและแก้ไขปัญหาพื้นที่ได้อย่างยั่งยืน

ที่มา : http://www.thaigov.go.th/news/contents/details/9957
