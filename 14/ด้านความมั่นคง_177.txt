รัฐบาลไทย-ข่าวทำเนียบรัฐบาล-ก.แรงงาน แนะนำช่องทางสอบถามการจ้างต่างด้าว

วันจันทร์ที่ 3 กรกฎาคม 2560
ก.แรงงาน แนะนำช่องทางสอบถามการจ้างต่างด้าว
กระทรวงแรงงาน แนะนำช่องทางสอบถามการจ้างแรงงานต่างด้าว สามารถสอบถามได้ที่สำนักงานจัดหางานกรุงเทพมหานครพื้นที่ 1-10 สำนักงานจัดหางานจังหวัดทุกจังหวัด สายด่วนกรมการจัดหางาน 1694 เว็บไซต์กรมการจัดหางาน www.doe.go.th และศูนย์ประชาสัมพันธ์กระทรวงแรงงาน
กระทรวงแรงงาน แนะนำช่องทางสอบถามการจ้างแรงงานต่างด้าว สามารถสอบถามได้ที่สำนักงานจัดหางานกรุงเทพมหานครพื้นที่ 1-10 สำนักงานจัดหางานจังหวัดทุกจังหวัด สายด่วนกรมการจัดหางาน 1694 เว็บไซต์กรมการจัดหางาน www.doe.go.th และศูนย์ประชาสัมพันธ์กระทรวงแรงงาน ชั้น 1 อาคารกระทรวงแรงงาน โทรศัพท์หมายเลข 0 2232 1467 ภายในวันและเวลาราชการ พร้อมจัดเสวนารับฟังความคิดเห็น“พ.ร.ก.การบริหารจัดการการทำงานของคนต่างด้าว พ.ศ.2560 ปวงชนชาวไทยได้อะไร”วันที่ 5 กรกฎาคมนี้ ที่กระทรวงแรงงาน
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พลเอก ศิริชัย ดิษฐกุล รัฐมนตรีว่าการกระทรวงแรงงาน ได้ติดตามสถานการณ์ด้านแรงงานมาอย่างต่อเนื่องและได้ให้ความสำคัญกับการจัดเตรียมความพร้อมของเจ้าหน้าที่เพื่อให้ข้อมูลอำนวยความสะดวกเกี่ยวกับการจ้างแรงงานต่างด้าวที่ถูกต้องตามกฎหมาย และเพิ่มช่องทางการติดต่อให้แก่นายจ้าง ลูกจ้าง สถานประกอบการ ภาคเอกชน และหน่วยงานที่เกี่ยวข้อง เพื่อให้การปฏิบัติถูกต้องสอดคล้องตามพระราชกำหนดการบริหารจัดการการทำงานของคนต่างด้าว พ.ศ.2560 ทั้งนี้ กระทรวงแรงงานได้เพิ่มช่องทางติดต่อสอบถาม นอกเหนือจากการให้นายจ้างติดต่อสอบถามที่สำนักงานจัดหางานกรุงเทพมหานครพื้นที่ 1-10 สำนักงานจัดหางานจังหวัดทุกจังหวัด สายด่วนกรมการจัดหางาน 1694 และเว็บไซต์กรมการจัดหางานwww.doe.go.th แล้วยังสามารถสอบถามข้อมูลได้ที่ศูนย์ประชาสัมพันธ์กระทรวงแรงงาน ชั้น 1 อาคารกระทรวงแรงงาน โทรศัพท์หมายเลข 0 2232 1467 ภายในวันและเวลาราชการ
นายอนันต์ชัย กล่าวต่อว่า กระทรวงแรงงานยังเปิดให้ภาคส่วนต่างๆ เข้ามามีส่วนร่วมในการแสดงความคิดเห็น เพื่อทำประชาพิจารณ์ซึ่ง กรมการจัดหางานจะจัดเสวนาเรื่อง“พระราชกำหนดการบริหารจัดการการทำงานของคนต่างด้าว พ.ศ.2560 ปวงชนชาวไทยได้อะไร” ในวันที่ 5 กรกฎาคมนี้ เวลา 09.00-12.00 น. ณ ห้องประชุมจอมพล ป.พิบูลสงคราม ชั้น 5 อาคารกระทรวงแรงงาน โดยนายวรานนท์ ปีติวรรณอธิบดีกรมการจัดหางาน ผู้แทนองค์กรพัฒนาเอกชน (NGOs) ผู้แทนคณะกรรมการร่วมสภาหอการค้าแห่งประเทศไทย สภาอุตสาหกรรมแห่งประเทศไทย สมาคมธนาคารไทย (กกร.)  และนักวิชาการผู้เชี่ยวชาญจากมหาวิทยาลัย ดำเนินรายการโดยนายอนันต์ชัย อุทัยพัฒนาชีพ โฆษกกระทรวงแรงงาน จึงขอเชิญชวนทุกท่านเข้าร่วมแสดงความคิดเห็นในวันและเวลาดังกล่าวด้วย
--------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ - ข่าว/
3 กรกฎาคม 2560

ที่มา : http://www.thaigov.go.th/news/contents/details/4968
