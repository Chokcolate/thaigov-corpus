รัฐบาลไทย-ข่าวทำเนียบรัฐบาล-กรมทางหลวงชี้แจง กรณีการขึ้นค่าบริการมอเตอร์เวย์กรุงเทพฯ – พัทยา ไม่ใช่การขึ้นค่าธรรมเนียม แต่เป็นระยะทางการให้บริการของโครงข่ายมอเตอร์เวย์ที่เพิ่มขึ้น

วันศุกร์ที่ 5 มกราคม 2561
กรมทางหลวงชี้แจง กรณีการขึ้นค่าบริการมอเตอร์เวย์กรุงเทพฯ – พัทยา ไม่ใช่การขึ้นค่าธรรมเนียม แต่เป็นระยะทางการให้บริการของโครงข่ายมอเตอร์เวย์ที่เพิ่มขึ้น
กรมทางหลวงชี้แจง กรณีการขึ้นค่าบริการมอเตอร์เวย์กรุงเทพฯ – พัทยา ไม่ใช่การขึ้นค่าธรรมเนียม แต่เป็นระยะทางการให้บริการของโครงข่ายมอเตอร์เวย์ที่เพิ่มขึ้น
วันที่ 4 มกราคม 2561 นายธานินทร์ สมบูรณ์  อธิบดีกรมทางหลวง กรมทางหลวง กระทรวงคมนาคม ชี้แจงกรณีการขึ้นค่าบริการมอเตอร์เวย์กรุงเทพฯ - พัทยา ตามที่สื่อมีการเผยแพร่มติ ครม. เมื่อวันที่ 3 ม.ค. 61 เรื่องการอนุมัติร่างกฎกระทรวง กำหนดค่าธรรมเนียมฯ บนทางหลวงพิเศษหมายเลข 7 (มอเตอร์เวย์) กรุงเทพฯ – เมืองพัทยา อัตราใหม่ โดยเฉพาะรถยนต์ 4 ล้อที่เพิ่มขึ้นจาก 60 บาท เป็น 105 บาท และโซเชียลมีเดียนำไปวิพากษ์วิจารณ์ว่า การขึ้นค่าบริการดังกล่าวจะนำไปสู่การปรับปรุงการบริการที่ดีขึ้นได้อย่างไร นั้น
กรมทางหลวง ขอชี้แจงข้อเท็จจริงว่า ครม. มีมติเมื่อวันที่ 13 พฤษภาคม 2532 กำหนดให้ทางหลวงสายกรุงเทพฯ – ชลบุรี – พัทยา ระยะทาง 126 กิโลเมตร เป็นทางหลวงพิเศษ (มอเตอร์เวย์สาย 7) ที่ควบคุมทางเข้า - ออกแบบสมบูรณ์ โดยกั้นรั้วถาวรตลอดแนวเขตทางและให้เป็นทางหลวงที่เก็บค่าธรรมเนียมผ่านทางในระบบปิด (Closed System – เก็บค่าธรรมเนียมฯ ตามระยะทางที่ใช้)
กรมทางหลวงได้ดำเนินการให้มอเตอร์เวย์สาย 7 ช่วงกรุงเทพฯ - ชลบุรี ระยะทาง 78 กิโลเมตร เก็บค่าธรรมเนียมฯ ในระบบปิด (ตามระยะทางที่ใช้ โดยคิดในอัตราค่าธรรมเนียมฯ 1 บาทต่อกิโลเมตร) ตลอดจนพัฒนาระบบควบคุมการจราจรและอำนวยความปลอดภัยให้แก่ผู้ใช้ทางแล้ว ตั้งแต่ เมษายน 2559 โดยรถยนต์ 4 ล้อจะเสียค่าธรรมเนียมฯ 10 – 60 บาท ตามระยะทางที่ใช้
สำหรับมอเตอร์เวย์สาย 7 ช่วงชลบุรี - พัทยา ระยะทาง 48 กิโลเมตร ซึ่งแต่เดิมการควบคุมทางเข้า - ออกยังไม่สมบูรณ์ อีกทั้งไม่มีระบบควบคุมการจราจรและอำนวยความปลอดภัย นั้น กรมทางหลวงได้ก่อสร้างด่านเก็บเงินและระบบจัดเก็บค่าธรรมเนียมฯ ในระบบปิด รวมทั้งพัฒนาระบบควบคุมการจราจรและอำนวยความปลอดภัยเสร็จเรียบร้อยแล้ว พร้อมเปิดทดลองให้บริการในวันที่ 5 มกราคม 2561 ด้วยอัตราค่าธรรมเนียมฯ เดิม และจะเก็บค่าธรรมเนียมฯ ในอัตราตามระยะทางที่ใช้ในอัตรา 1 บาทต่อกิโลเมตร ภายหลังเทศกาลสงกรานต์ โดยรถยนต์ 4 ล้อที่เดินทางจากกรุงเทพฯ - พัทยา ระยะทาง 126 กิโลเมตร จะเสียค่าธรรมเนียม 105 บาท ซึ่งจะเห็นได้ว่าไม่ใช่การขึ้นค่าธรรมเนียม แต่เป็นระยะทางการให้บริการของโครงข่ายมอเตอร์เวย์ที่เพิ่มขึ้น
การปรับปรุงและพัฒนาสำหรับช่วงชลบุรี - พัทยา เพื่อให้เป็นมอเตอร์เวย์ในระบบปิด นั้น อาทิ การปรับปรุงสภาพผิวทาง ระบบระบายน้ำ ระบบไฟฟ้าแสงสว่าง, การติดตั้งรั้วเพื่อควบคุมทางเข้า - ออก ลดการตัดกระแสจราจร เพิ่มความปลอดภัยในการเดินทาง, การจัดตั้งศูนย์บริหารจัดการจราจร (CCB พัทยา) พร้อมระบบอำนวยความปลอดภัยบนสายทางและเจ้าหน้าที่ปฏิบัติงานตลอด 24 ชั่วโมง ได้แก่ โทรศัพท์ฉุกเฉิน ระบบกล้องวงจรปิด (CCTV) ระบบป้ายปรับเปลี่ยนข้อความ (VMS) และป้ายข้อความ (MS) และการเพิ่มหน่วยกู้ภัยให้ความช่วยเหลือตลอด 24 ชั่วโมง เป็นต้น
นอกจากการปรับปรุงและพัฒนามอเตอร์เวย์สาย 7 ช่วงชลบุรี - พัทยา กรมทางหลวงได้พัฒนาโครงข่ายทางหลวงแผ่นดินโดยรอบเพื่อเพิ่มศักยภาพการให้บริการประชาชนด้วย อาทิ ขยาย ทล.344 สายชลบุรี – แกลง บริเวณทางแยกต่างระดับบ้านบึง เป็น 6 ช่องจราจร, ขยาย ทล.331 บริเวณทางแยกต่างระดับหนองขาม - มาบเอียง เป็น 8 ช่องจราจร ตลอดจนก่อสร้าง ทล.3701 และ ทล.3702 ซึ่งเป็นทางหลวงแผ่นดินคู่ขนานกับมอเตอร์เวย์สาย 7 ช่วงชลบุรี – พัทยา ที่ผู้ใช้ทางสามารถเลือกเดินทางได้โดยไม่เสียค่าธรรมเนียมฯ เป็นต้น
--------------------------

ที่มา : http://www.thaigov.go.th/news/contents/details/9216
