รัฐบาลไทย-ข่าวทำเนียบรัฐบาล-กรมศุลกากรชี้แจง ข้อกล่าวหาการเอื้อประโยชน์ให้แก่ บริษัท เชฟรอน

วันศุกร์ที่ 17 พฤศจิกายน 2560
กรมศุลกากรชี้แจง ข้อกล่าวหาการเอื้อประโยชน์ให้แก่ บริษัท เชฟรอน
อธิบดีกรมศุลกากรชี้แจงข้อกล่าวหาการเอื้อประโยชน์ให้แก่ บริษัท เชฟรอน
เมื่อวันที่ 16 พฤศจิกายน 2560 นายกุลิศ สมบัติศิริ อธิบดีกรมศุลกากร กรมศุลกากร กระทรวงการคลัง ชี้แจงข้อกล่าวหาการเอื้อประโยชน์ให้แก่ บริษัท เชฟรอน ดังนี้
1. ปี พ.ศ. 2558 บริษัท เชฟรอน (ไทย) ได้หารือกรมศุลกากรว่า การนำน้ำมันไปใช้ที่แท่นขุดเจาะ เป็นการส่งออกหรือการค้าชายฝั่ง โดยกรมศุลกากรได้ตอบข้อหารือของบริษัทว่า บริษัทฯ ต้องปฏิบัติพิธีการว่าด้วยพิธีการส่งออก โดยเนื่องจากเป็นประเด็นทางกฎหมาย ผู้อำนวยการสำนักกฎหมายจึงได้มีหนังสือตอบข้อหารือบริษัทฯ ไป หลังจากนั้น ในปี 2559 สำนักงานคณะกรรมการกฤษฎีกาได้ตอบข้อหารือในการกำหนดพิธีการศุลกากรสำหรับการขนส่งของระหว่างชายฝั่งในราชอาณาจักรและพื้นที่สัมปทานปิโตรเลียมนอกบริเวณทะเลอาณาเขต ว่าเป็นการขนของไปใช้ในการประกอบกิจการปิโตรเลียมในราชอาณาจักร ดังนั้น กรมศุลกากรจึงต้องปฏิบัติตามคำวินิจฉัยของสำนักงานคณะกรรมการกฤษฎีกา โดยแจ้งให้บริษัทฯ ปฏิบัติพิธีการศุลกากรค้าชายฝั่ง
2. กรณีการเพิกถอนใบขนของบริษัทฯ เนื่องจาก เป็นการปฏิบัติให้เป็นไปตามพระราชบัญญัติ วิธีปฏิบัติราชการทางปกครองภายใต้มาตรา 49 วรรค 2 ที่บัญญัติว่าการเพิกถอนคำสั่งทางปกครอง ที่มีลักษณะเป็นการให้ประโยชน์ต้องกระทำภายใน 90 วัน นับแต่ได้รู้ถึงเหตุที่จะเพิกถอน คำสั่งทางปกครองนั้น.... (เนื่องจากยังมีความเห็นไม่ตรงกันว่าใบขนขาออกเป็นคำสั่งทางปกครองหรือไม่และเป็นกรณีที่บริษัทเชฟรอนได้รับประโยชน์ไปแล้ว) ดังนั้น กรมศุลการโดยด่านมาบตาพุดจึงจำเป็นที่จะต้องเพิกถอนใบขนขาออกทั้งหมดเพื่อมิให้บริษัทฯ ใช้เป็นข้ออ้างว่าตนได้ปฏิบัติตามแนวทาง การตอบข้อหารือของกรมโดยสุจริต ประกอบกับสำนักงานตรวจเงินแผ่นดิน ได้มีหนังสือถึงนายกรัฐมนตรี ,รัฐมนตรีว่าการกระทรวงการคลัง และกรมศุลกากร ให้ยกเลิกใบขนขาออกภายในกำหนด 90วัน เนื่องจากเห็นว่าเป็นคำสั่งทางปกครอง อย่างไรก็ตาม การดำเนินการเพิกถอนใบขนขาออก ทั้งหมดไปแล้ว หากปรากฏข้อเท็จจริงว่า บริษัทมีเจตนาทุจริตจริงและเห็นว่าเป็นความผิดฐานลักลอบ กรมก็ยังสามารถดำเนินคดีได้  เนื่องจากได้เกิดความผิดไปแล้วแม้จะมีการแก้ไขให้ถูกต้องในภายหลัง (สำหรับกรณีส่งออกกรมศุลกากร ไม่ได้รับมอบหมายให้จัดเก็บภาษีสรรพสามิตแทน กรมสรรพสามิตแต่อย่างใด)
3. กรณีที่กล่าวว่าการยกเลิกใบขนสินค้า เป็นการช่วยให้เอกชนหลบเลี่ยงการเสียภาษี นั้น ขอชี้แจงว่า การยกเลิกใบขนสินค้าในกรณีนี้ เป็นการดำเนินการตามดำริของสำนักงานตรวจเงินแผ่นดิน ซึ่งระบุว่าให้กรมศุลกากรยกเลิกใบขนสินค้า โดยด่วน เนื่องจากอาจก่อให้เกิดความเสียหายแก่รัฐ เนื่องจากไม่สามารถจัดเก็บอากรได้ จึงไม่ใช่เป็นเพราะเหตุผลที่กล่าวไว้แต่อย่างใด
------------------------------

ที่มา : http://www.thaigov.go.th/news/contents/details/8184
