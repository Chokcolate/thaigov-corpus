รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 9/2560

วันพุธที่ 9 สิงหาคม 2560
รอง นรม.พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 9/2560
ที่ประชุมได้รับทราบ แนวทางการขับเคลื่อนการท่องเที่ยวภายหลังการจัดระเบียบทัวร์จีนผิดกฎหมาย
วันนี้ (9 สิงหาคม60) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พล.อ.อ.ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 9/25560  ซึ่งสรุปผลการประชุมที่สำคัญ ดังนี้
ที่ประชุมได้รับทราบ แนวทางการขับเคลื่อนการท่องเที่ยวภายหลังการจัดระเบียบทัวร์จีนผิดกฎหมาย ซึ่งเป็นไปตามข้อสั่งการของพลเอก ประยุทธ์ จันทร์โอชา นายกรัฐมนตรี โดยมีความคืบหน้าในการดำเนินงาน ควรมีระเบียบที่เอื้อต่อการอำนวยความสะดวกแก่ระบบการชำระเงินออนไลน์ในรูปแบบต่าง ๆ ที่สอดคล้องกับพฤติกรรมการใช้จ่าย เช่น Alipay และ We Chat Payment เป็นต้น
ทั้งนี้ บริษัทผู้ให้บริการที่ชำระเงินด้วย Alipay และ We Chat Payment ที่ได้รับใบอนุญาตจากคณะกรรมการธุรกรรมทางอิเล็กทรอนิกส์ จำเป็นต้องปฏิบัติตามนโยบายและมาตรการรักษาความมั่นคงปลอดภัยทางระบบสารสนเทศอย่างน้อยตามมาตรฐานที่ธนาคารแห่งประเทศไทยกำหนดไว้
อย่างไรก็ดี ประธานฯ ได้มอบหมายให้หน่วยงานที่กำกับดูแลสถาบันการเงิน ตรวจสอบรายละเอียดของระบบการชำระเงินออนไลน์ในรูปแบบต่าง ๆ ให้ละเอียดอีกครั้ง เพื่อประโยชน์สูงสุดแก่ประเทศ ตลอดจน มีการดำเนินการส่งเสริมให้เกิดบริการที่จะช่วยอำนวยความสะดวกแก่นักท่องเที่ยวในด้านการติดต่อสื่อสาร โดยอยู่ในระหว่างการพัฒนาโครงข่ายอินเทอร์เน็ตความเร็วสูงที่ครอบคลุมทั่วประเทศ และมีประสิทธิภาพที่ดี โดยเฉพาะในพื้นที่แหล่งท่องเที่ยว และมีบริการอินเทอร์เน็ตสาธารณะให้บริการแก่ประชาชนและนักท่องเที่ยว การติดต่อสื่อสารได้สะดวกสบาย จะเป็นการสร้างความประทับใจให้แก่นักท่องเที่ยว และยังเป็นการสร้างโอกาสในการประชาสัมพันธ์แหล่งท่องเที่ยว พร้อมเพิ่มศักยภาพด้านการสื่อสารของประเทศอีกทางหนึ่งด้วย
ขณะนี้อยู่ระหว่างดำเนินโครงการอินเทอร์เน็ตความเร็วสูงสาธารณะ Smart City ซึ่งเป็นโครงการนำร่องที่ให้บริการอินเทอร์เน็ตความเร็วสูงสาธารณะด้วยเทคโนโลยีไร้สาย Wi-Fi (Hi-Speed Wi-Fi) ให้แก่ประชาชน นักท่องเที่ยว และชาวต่างชาติ ณ พื้นที่สาธารณะ พื้นที่ท่องเที่ยว และพื้นที่ขององค์กรส่วนท้องถิ่นในจังหวัดภูเก็ต รวมทั้งปรับปรุงและขยายโครงข่ายหลักผ่านโครงข่ายใยแก้วนำแสง (Fiber Optic Cable) ให้ครอบคลุมพื้นที่ รวมถึงพื้นที่เกาะที่เป็นแหล่งท่องเที่ยวสำคัญในจังหวัดภูเก็ตด้วย
พร้อมกันนี้ ที่ประชุมได้รับทราบ รายงานสรุปประเด็นเร่งด่วนในการติดตามนโยบายของรัฐบาลเรื่องการปฏิรูปที่พักและข้อมูลคนเข้าเมือง ซึ่งในการจัดทำฐานข้อมูลการลงทะเบียนที่พักแรม ข้อมูลคนเข้าเมืองเป็นฐานข้อมูลเดียวกันและการจัดทำระบบลงทะเบียนเข้าพักทุกประเภทสำหรับชาวต่างชาติผ่านระบบ Online ต้องดำเนินการตามพระราชกฤษฎีกากำหนดหลักเกณฑ์และวิธีการในการทำธุรกรรมทางอิเล็กทรอนิกส์ภาครัฐ พ.ศ. 2549 ออกตามความในมาตรา 35 ของพระราชบัญญัตว่าด้วยธุรกรรมอิเล็กทรอนิกส์ พ.ศ. 2544 ตามมาตรา 5 มาตรา 6 และมาตรา 7 ตามลำดับ ทั้งนี้ หากหน่วยงานของรัฐบังคับใช้กฎหมายในการแจ้งทะเบียนการเข้าพักของชาวต่างชาติและได้จัดทำระบบ Single Platform และระบบลงทะเบียนเข้าพักข้างต้น จะต้องจัดทำเป็นประกาศตามมาตราดังกล่าว โดยได้รับความเห็นชอบจากคณะกรรมการธุรกรรมทางอิเล็กทรอนิกส์ด้วย
......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5834
