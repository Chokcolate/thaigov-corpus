รัฐบาลไทย-ข่าวทำเนียบรัฐบาล-รมว.พม. กำชับเจ้าหน้าที่ตรวจสอบกรณีลูกสาวกระทำพฤติกรรมไม่เหมาะสมกับแม่วัยชราที่จังหวัดอุดรธานี

วันพุธที่ 17 พฤษภาคม 2560
รมว.พม. กำชับเจ้าหน้าที่ตรวจสอบกรณีลูกสาวกระทำพฤติกรรมไม่เหมาะสมกับแม่วัยชราที่จังหวัดอุดรธานี
รมว.พม. กำชับเจ้าหน้าที่ตรวจสอบกรณีลูกสาวกระทำพฤติกรรมไม่เหมาะสมกับแม่วัยชราที่จังหวัดอุดรธานี
เมื่อวันที่ 16 พ.ค. 60 เวลา 18.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีที่มีการโพสต์และแชร์คลิปภาพตามสื่อต่างๆ ซึ่งเป็นเหตุการณ์ของหญิงสาวคนหนึ่งลักษณะคล้ายเอาน้ำราดหญิงชราที่นอนอยู่ที่ระเบียงของคอนโดมิเนียม ในจังหวัดอุดรธานี นั้น พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) ร่วมกับหน่วยงานที่เกี่ยวข้อง ลงพื้นที่ตรวจสอบข้อเท็จจริงและประเมินสถานการณ์ทางสังคมของครอบครัว ว่ามีสาเหตุเกิดจากเรื่องใด ครอบครัวมีความประสงค์ให้ทางราชการช่วยเหลือ หรือไม่ เพื่อให้การช่วยเหลือตามความเหมาะสมต่อไป
นายณรงค์ กล่าวเพิ่มเติมว่า จากการประสานงานในเบื้องต้น ทราบว่า พมจ.อุดรธานี และหน่วยงานที่เกี่ยวข้องได้ลงพื้นที่ตรวจสอบข้อเท็จจริงที่คอนโดดังกล่าวแล้ว แต่ยังไม่พบหญิงสาวและหญิงชราตามที่ปรากฏในคลิป และได้สอบถามข้อมูลเบื้องต้นจากเจ้าหน้าที่ของคอนโดฯ ทราบว่า หญิงสาวดังกล่าวอายุ 37 ปี อาศัยอยู่กับแม่อายุ 70 ปี ที่ป่วยเป็นอัมพฤกษ์และป่วยเป็นโรคเบาหวาน โดยจะเป็นผู้ดูแลแม่ตามลำพัง ซึ่งในวันนี้หญิงสาวได้พาแม่ไปรักษาอาการป่วยที่โรงพยาบาล จึงทำให้เจ้าหน้าที่ไม่ได้พบและสอบถามข้อเท็จจริง และ ผู้ว่าราชการจังหวัดอุดรธานี ได้มอบหมายให้ พมจ, และหน่วยงานที่เกี่ยวข้อง ลงพื้นที่ตรวจสอบข้อเท็จจริงอีกครั้ง เพื่อหาแนวทางในการช่วยเหลือตามความประสงค์ของครอบครัวดังกล่าวต่อไป
"ภาพที่ปรากฏตามสื่อนั้น ยังไม่มีข้อเท็จจริงที่ยุติว่า เกิดขึ้นเพราะสาเหตุใด จึงขอให้ประชาชนให้ความระมัดระวังในการเผยแพร่ต่อ และหากผู้ใดประสบกับปัญหาทางสังคม สามารถขอคำแนะนำ ปรึกษา หรือ แจ้งที่ศูนย์ช่วยเหลือสังคม สายด่วน โทร 1300 ตลอด 24 ชั่วโมง” นายณรงค์ กล่าวในตอนท้าย

ที่มา : http://www.thaigov.go.th/news/contents/details/3806
