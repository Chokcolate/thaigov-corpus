รัฐบาลไทย-ข่าวทำเนียบรัฐบาล-“UAE” ชื่นชมแรงงานไทย พร้อมร่วมพัฒนาทรัพยากรมนุษย์

วันพุธที่ 18 ตุลาคม 2560
“UAE” ชื่นชมแรงงานไทย พร้อมร่วมพัฒนาทรัพยากรมนุษย์
รมว.กระทรวงทรัพยากรมนุษย์และส่งเสริมการจ้างงานของ UAE ชื่นชมแรงงานไทย มีทักษะฝีมือ มีน้ำใจ มีอัธยาศัย และมีจิตบริการ ปัญหาเกิดขึ้นน้อยกว่าแรงงานชาติอื่นๆ ย้ำ พร้อมรับแรงงานทักษะฝีมือดีจากไทย รวมทั้งมีความยินดีที่จะร่วมกันพัฒนาฝีมือแรงงาน
วันที่ ๑๗ ตุลาคม ๒๕๖๐ พลเอกศิริชัย ดิษฐกุล รัฐมนตรีว่าการกระทรวงแรงงาน ได้ร่วมหารือกับ H.E.SAQR GHOBASH SAEED GHOBASH รัฐมนตรีว่าการกระทรวงทรัพยากรมนุษย์และส่งเสริมการจ้างงาน และคณะผู้บริหารจากกระทรวงทรัพยากรมนุษย์และส่งเสริมการจ้างงาน ณ กรุงอาบูดาบี สหรัฐอาหรับเอมิเรตส์ (UAE) โดย H.E.SAQR GHOBASH SAEED GHOBASH ได้กล่าวชื่นชมแรงงานไทยกว่า ๑๒,๐๐๐ คน ที่ทำงานอยู่ใน UAE ว่า เป็นผู้ที่มีฝีมือการทำงานเป็นที่พึงพอใจของนายจ้าง มีอัธยาศัย มีน้ำใจ มีจิตบริการดี รวมทั้งปัญหาที่เกิดขึ้นอยู่ในระดับที่น้อยกว่าแรงงานจากประเทศอื่นๆ ซึ่งกระทรวงทรัพยากรมนุษย์ฯ ของ UAE มีความยินดีรับแรงงานมีฝีมือจากประเทศไทยเพิ่มเติมอีกด้วย นอกจากนี้ H.E.SAQR GHOBASH SAEED GHOBASH ยังได้ชื่นชมการแข่งขันฝีมือแรงงานนานาชาติครั้งที่ ๔๔ นี้ว่า หลายๆ ชาติได้พัฒนาฝีมือแรงงานไปไกลมากเกินกว่าที่คาดไว้ จึงเป็นโอกาสดีที่สมาชิกของ World Skill ทั้ง ๗๗ ประเทศ ที่นอกจากจะได้มาทดสอบความสามารถกันแล้ว ยังได้แลกเปลี่ยนเรียนรู้เทคโนโลยีซึ่งกันและกันอีกด้วย สำหรับประเทศไทย UAE ยินดีที่จะให้ความร่วมมือทั้งแลกเปลี่ยนประสบการณ์และวิชาการ เพราะมีบริบทด้านแรงงานต่างด้าวที่เป็นประเทศผู้รับเช่นเดียวกัน รวมถึงทบทวนข้อตกลงด้านแรงงานที่ได้ทำร่วมกันมากว่า ๑๐ ปีแล้ว โดยอาจจะจัดตั้งคณะทำงานเพื่อหารือกันอีกครั้งหนึ่ง
พลเอกศิริชัยฯ กล่าวต่อว่า รัฐบาล UAE มีแนวความคิดตรงกับกระทรวงแรงงานเกี่ยวกับด้านทรัพยากรมนุษย์ที่จะต้องได้รับการพัฒนา เพราะการเตรียมคน เพื่อรองรับอุตสาหกรรมต่างๆ และรองรับเทคโนโลยีที่เปลี่ยนแปลงอย่างรวดเร็ว รวมทั้งสร้างคนให้รู้จักคิด สร้างงานวิจัยให้มีนวัตกรรมใหม่ๆ อยู่เสมอ ซึ่งจะเป็นการสร้างอนาคตของชาติที่รุ่งเรืองทั้งด้านเศรษฐกิจ สังคม และความมั่นคงในที่สุด โดย UAE ได้เปลี่ยนบทบาทกระทรวงแรงงานเป็นกระทรวงทรัพยากรมนุษย์และส่งเสริมการจ้างงาน เมื่อปีที่ผ่านมา เพราะเห็นความสำคัญของคนทำงาน มิใช่มองภาพแรงงานว่าเป็นผู้ที่นอนกับดิน กินกับทรายอีกแล้ว เขาเหล่านี้ เป็นคนสร้างชาติ สร้างเมือง จึงจะต้องได้รับเกียรติ ได้รับการยกย่อง ได้รับการคุ้มครองอย่างเท่าเทียม ซึ่งรัฐบาลได้ให้ความสำคัญกับแรงงานไทยเช่นเดียวกัน โดยกำหนดไว้ในแผนยุทธศาสตร์ชาติ ๒๐ ปี ให้กระทรวงแรงงานเป็นหน่วยงานหลักในการกำหนดทิศทางการพัฒนาทรัพยากรมนุษย์
อนึ่ง สำหรับการแข่งขันฝีมือแรงงานนานาชาติ ซึ่งประเทศไทยส่งเข้าแข่งขัน ๒๔ สาขาอาชีพ วันนี้เป็นการแข่งขันวันสุดท้าย (๑๘ ตุลาคม ๒๕๖๐) จากการประเมินแล้ว มีหลายสาขาที่ผู้เข้าแข่งขันของไทยอยู่ในกลุ่มคะแนนสูง อาจจะตัดสินผลการแข่งขันในวันสุดท้ายว่าใครจะผิดพลาดมากกว่ากัน รมว.แรงงาน กล่าวในท้ายที่สุด
****************************

ที่มา : http://www.thaigov.go.th/news/contents/details/7473
