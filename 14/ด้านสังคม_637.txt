รัฐบาลไทย-ข่าวทำเนียบรัฐบาล-พม. เตรียมจัดงานวันเยาวชนแห่งชาติ ประจำปี 2560 พร้อมจับมือภาคเอกชน เตรียมจัดกิจกรรม “พม. พาน้องดูหนัง”

วันจันทร์ที่ 11 กันยายน 2560
พม. เตรียมจัดงานวันเยาวชนแห่งชาติ ประจำปี 2560 พร้อมจับมือภาคเอกชน เตรียมจัดกิจกรรม “พม. พาน้องดูหนัง”
พม. เตรียมจัดงานวันเยาวชนแห่งชาติ ประจำปี 2560 พร้อมจับมือภาคเอกชน เตรียมจัดกิจกรรม “พม. พาน้องดูหนัง” นำเด็กด้อยโอกาสและเด็กพิการในความดูแลของสถานสงเคราะห์ พม. ไปชมภาพยนตร์สร้างแรงบันดาลใจ
วันนี้ (11 ก.ย. 60) เวลา 11.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในการแถลงข่าวการจัดงานวันเยาวชนแห่งชาติ ประจำปี 2560 ณ ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า วันเยาวชนแห่งชาติของประเทศไทยเกิดขึ้นจากความสำคัญ 2 ประการ คือ ประการแรกเป็นวันพระราชสมภพของพระมหากษัตริย์ในพระบรมราชจักรีวงศ์สองพระองค์ คือ พระบาทสมเด็จพระจุลจอมเกล้าเจ้าอยู่หัว รัชกาลที่ 5 และพระบาทสมเด็จพระปรเมนทรมหาอานันทมหิดลรัชกาลที่ 8 ซึ่งทั้งสองพระองค์ได้เสด็จขึ้นเถลิงถวัลยราชสมบัติในขณะที่ยังทรงพระเยาว์ ประการที่สอง คณะรัฐมนตรีได้มีมติ เมื่อวันที่ 18มิถุนายน 2528 กำหนดให้วันที่ 20 กันยายนของทุกปีเป็นวันเยาวชนแห่งชาติ เพื่อที่จะมุ่งเน้นให้เยาวชน ได้ตระหนักในคุณค่าของตนเอง ภายใต้คำขวัญ "ร่วมแรงแข็งขัน ช่วยกันพัฒนา ใฝ่หาสันติ” (Participation, Development and Peace) และที่องค์การสหประชาชาติได้ประกาศให้ปี 2528 เป็นปีเยาวชนสากล และขอให้ประเทศสมาชิกร่วมเฉลิมฉลองปีเยาวชนสากล
พลตำรวจเอก อดุลย์ กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ตระหนักถึงความสำคัญในการส่งเสริมให้เยาวชนได้มีพื้นที่ในการทำกิจกรรมเชิงสร้างสรรค์ เจริญเติบโตสมวัยทั้งร่างกาย จิตใจ และสติปัญญา มีความเข้าใจในการดำรงชีวิตตามกฎระเบียบของสังคม ด้วยแนวคิดว่า "เด็กนำ ผู้ใหญ่หนุน” โดยได้จัดงานวันเยาวชนแห่งชาติมาต่อเนื่องเป็นประจำทุกปี สำหรับวันเยาวชนแห่งชาติในปี 2560 นี้ เยาวชนได้มีส่วนร่วมในการทำกิจกรรมจิตอาสาเพื่อพัฒนาตนเอง สังคม รวมทั้งเห็นความสำคัญของการเป็นผู้ให้โดยร่วมซ่อมแซมโรงเรียนในจังหวัดพระนครศรีอยุธยา และเยาวชน ในส่วนภูมิภาคยังได้ร่วมกันน้อมนำศาสตร์ของพระราชา ตลอดจนพระอัจฉริยภาพในเรื่องราวต่างๆ นำมาจัดแสดงในวันเยาวชนแห่งชาติ และเด็กและเยาวชนยังได้ร่วมนำผลงานหรือผลิตภัณฑ์มาร่วมแสดงผลงานในงานวันเยาวชนแห่งชาติ ซึ่งเป็นการร่วมแสดงพลังความสามารถของเยาวชน และเสริมสร้างความรู้รักสามัคคีให้เกิดขึ้นในสังคม ทั้งนี้ การจัดงานวันเยาวชนแห่งชาติ ประจำปี 2560 กำหนดจัดขึ้นในวันที่ 20 กันยายน 2560 ณ ห้องรอยัล จูบิลี บอลรูม อาคาร ชาเลนเจอร์ อิมแพค เมืองทองธานี จังหวัดนนทบุรี โดย สมเด็จพระเจ้าอยู่หัวมหาวชิราลงกรณ บดินทรเทพยวรางกูร ทรงพระกรุณาโปรดเกล้า โปรดกระหม่อมให้พลเอก บัณฑิตย์ มลายอริศูนย์ ผู้แทนพระองค์เป็นประธานในพิธีเปิดงาน พร้อมมอบโล่และเกียรติบัตรแก่เด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน ประจำปี 2560 รวมจำนวนทั้งสิ้น 110 คน
พลตำรวจเอก อดุลย์ กล่าวต่ออีกว่า นอกจากนี้ ยังมีกิจกรรมเพื่อเด็กและเยาวชน ภายใต้โครงการ "ประชารัฐร่วมใจ พัฒนาเด็กและเยาวชน” โดยจัดกิจกรรม "พม. พาน้องดูหนัง” ซึ่งเป็นความร่วมมือตามแนวทางประชารัฐ ระหว่างกระทรวง พม. ในฐานะภาครัฐ กับบริษัทเมเจอร์ ซีนีเพล็กซ์ กรุ้ป จำกัด (มหาชน) และ บริษัท กันตนา กรุ๊ป จำกัด (มหาชน) ในฐานะภาคเอกชน ร่วมกันจัดกิจกรรมเพื่อสังคม โดยนำเด็กด้อยโอกาส และเด็กพิการที่อยู่ในความดูแลของสถานสงเคราะห์สังกัด พม. จำนวน 200 คน เข้าชมภาพยนตร์เรื่อง ก้านกล้วย 2 ซึ่งเป็นภาพยนตร์แอนิเมชันสามมิติที่สร้างโดยคนไทย เคยเข้าฉายเมื่อปี พ.ศ. 2552 และมีเนื้อหาที่ปลูกฝังความรักชาติ และความรับผิดชอบต่อหน้าที่ ซึ่งจะเป็นแบบอย่างที่ดีของเด็กและเยาวชนไทยต่อไป โดยกิจกรรมดังกล่าวกำหนดจัดขึ้นในวันที่ 21 กันยายน 2560 ณ โรงภาพยนตร์เมเจอร์ ซีนีเพล็กซ์ สาขารัชโยธิน
"สำหรับการจัดงานแถลงข่าวในวันนี้ ประกอบด้วยกิจกรรมต่างๆ อาทิ การพูดคุยประเด็น : เยาวชนไทยกับสิ่งประดิษฐ์และนวัตกรรม การแสดงจากศิลปินที่ได้รับรางวัล ได้นายจารุวัฒน์ เชี่ยวอร่าม (โดม เดอะสตาร์) เด็กและเยาวชนดีเด่นแห่งชาติ สาขาสื่อมวลชนเพื่อเด็กและเยาวชนที่ป้องกันปัญหาสังคม ปี 2558 และนายจุมพล ทองตัน (โกไข่) บุคคลผู้ทำคุณประโยชน์ต่อเด็กและเยาวชน สาขาศิลปวัฒนธรรม ปี 2560 อีกทั้งมีการจัดบูธแสดงผลงานเด็กและเยาวชนดีเด่นแห่งชาติและผู้ทำคุณประโยชน์ต่อเด็กและเยาวชน ประจำปี 2560” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6579
