รัฐบาลไทย-ข่าวทำเนียบรัฐบาล-นายกรัฐมนตรีมอบเงินให้แก่ผู้ประกอบการ วิสาหกิจขนาดกลางและขนาดย่อมที่ได้รับอนุมัติความช่วยเหลือทางด้านการเงิน ณ จังหวัดสงขลา

วันพฤหัสบดีที่ 15 มิถุนายน 2560
นายกรัฐมนตรีมอบเงินให้แก่ผู้ประกอบการ วิสาหกิจขนาดกลางและขนาดย่อมที่ได้รับอนุมัติความช่วยเหลือทางด้านการเงิน ณ จังหวัดสงขลา
รัฐบาลให้ความสำคัญกับธุรกิจ SMEs ซึ่งเป็นหัวใจสำคัญของเศรษฐกิจประเทศ พร้อมให้การสนับสนุน และให้การข่วยเหลือ SMEs ไปสู่การยกระดับและสร้างมูลค่าที่สูงขึ้น
วันนี้ (24 พฤษภาคม 2560) เวลา 15.20 น. ณ โรงแรมหรรษา เจบี อำเภอหาดใหญ่ จังหวัดสงขลา พลเอก ประยุทธ์ จันทร์โอชา นายกรัฐมนตรีมอบเงินให้แก่ผู้ประกอบการวิสาหกิจขนาดกลางและขนาดย่อมที่ได้รับอนุมัติความช่วยเหลือทางด้านการเงินจาก 1.กองทุนส่งเสริมวิสาหกิจขนาดกลางและขนาดย่อมในโครงการเงินทุนผลิกฟื้นวิสาหกิจขนาดย่อม 2.กองทุนส่งเสริมวิสาหกิจขนาดกลางและขนาดย่อมในการดำเนินการตามมาตรการฟื้นฟูวิสาหกิจขนาดกลางและขนาดย่อม 3.สินเชื่อฟื้นฟู SMEs จากอุทกภัยภาคใต้ ปี 2560 4.สินเชื่อ SMEs Transformation Loan และ 5.กองทุนพัฒนาเอสเอ็มอีตามแนวประชารัฐ พร้อมทั้งพบผู้ประกอบการอุตสาหกรรม และมอบยโยบาย เรื่อง “การช่วยเหลือเอสเอ็มอีของรัฐบาล” โดยมี รัฐมนตรีที่เกี่ยวข้อง  ผู้ว่าราชการจังหวัดสงขลา ผู้บริหารหน่วยงานภาครัฐ ภาคเอกชน ผู้ประกอบการเอสเอ็มอีจากจังหวัดสงขลา ยะลา ปัตตานี นราธิวาส พัทลุง และจังหวัดสตูลเข้าร่วม
ภายหลังการมอบเงินให้แก่ผู้ประกอบการวิสาหกิจขนาดกลางและขนาดย่อมที่ได้รับอนุมัติความช่วยเหลือทางด้านการเงินจากกองทุนต่าง ๆ จำนวน 32 ราย  นายกรัฐมนตรีกล่าวพบปะกับผู้ประกอบการ SMEs ตอนหนึ่งว่า รัฐบาลให้ความสำคัญกับธุรกิจ SMEs ซึ่งเป็นหัวใจสำคัญของเศรษฐกิจประเทศ พร้อมให้การสนับสนุน และให้การข่วยเหลือ SMEs ไปสู่การยกระดับและสร้างมูลค่าที่สูงขึ้น ทั้งนี้ ผู้ประกอบการต้องมีความเข้าใจหลักประกอบกิจการ SMEs มีหลักคิดที่ถูกต้อง พร้อมกับต้องน้อมนำแนวพระราชดำรัสของพระบาทสมเด็จพระเจ้าอยู่หัวรัชกาลที่ 9  คือต้องมีเหตุมีผล มีความพอประมาณในการลงทุน และมีภูมิคุ้มกันที่ดีลดความเสี่ยงของกิจการ
นายกรัฐมนตรีกล่าวต่อไปว่า ปัจจุบันธุรกิจ SMEs มีปัญหาในหลาย ๆ ด้าน ไม่ว่าจะเป็นการขาดจิตวิญญาณในการทำธุรกิจ มีความกังวลในเรื่องความมั่นคงของการประกอบอาชีพ ทำให้ยังมีข้อจำกัดด้านโอกาสและศักยภาพในการประกอบกิจการ รวมไปถึงขาดความสามารถในการสร้างและใช้นวัตกรรมเชิงพาณิชย์มาช่วยในการประกอบกิจการ และปัญหาในเรื่องเกี่ยวกับแรงงานทั้งด้านของปริมาณและทักษะความชำนาญที่ตรงกับความต้องการของธุรกิจ SMEs ดังนั้นผู้ประกอบต้องพัฒนาตนเอง หมั่นศึกษาหาความรู้อยู่ตลอดเวลา รวมทั้งต้องมุ่งเน้นผลิตแรงงานให้จบในสาขาวิชาชีพที่ตรงกับความต้องการของตลาดแรงงาน และธุรกิจ SMEs จากนั้น นายกรัฐมนตรีได้เยี่ยมชมนิทรรศการ SMEs ก่อนเดินทางกลับกรุงเทพมหานคร
-------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3993
