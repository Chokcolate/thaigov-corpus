รัฐบาลไทย-ข่าวทำเนียบรัฐบาล-กรมทางหลวงชนบทดำเนินโครงการขยายถนน 4 เลน รองรับปริมาณการจราจร และส่งเสริม ระบบโลจิสติกส์จังหวัดนครนายก

วันศุกร์ที่ 16 มิถุนายน 2560
กรมทางหลวงชนบทดำเนินโครงการขยายถนน 4 เลน รองรับปริมาณการจราจร และส่งเสริม ระบบโลจิสติกส์จังหวัดนครนายก
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย นย.3007 แยกทางหลวงหมายเลข 305 - บ้านคลอง 33 อำเภอองครักษ์ จังหวัดนครนายก ระยะทางรวม 18.368 กิโลเมตร
เพื่อสนับสนุนระบบโลจิสติกส์ รองรับการขนส่งสินค้า และส่งเสริมการพัฒนาเศรษฐกิจในพื้นที่จังหวัดนครนายกและจังหวัดใกล้เคียง
นายพิศักดิ์ จิตวิริยะวศิน อธิบดีกรมทางหลวงชนบท กล่าวว่า ทช. ได้พิจารณาโครงข่ายทางหลวงชนบทที่มีความสำคัญต่อการขนส่งสินค้าเกษตรกรรมและอุตสาหกรรม รวมทั้งสนับสนุนการท่องเที่ยวให้สามารถเดินทางได้สะดวก รวดเร็ว ปลอดภัย และสามารถรองรับการขยายตัวของเศรษฐกิจเพื่อเชื่อมโยงจากแหล่งผลิตไปสู่ผู้บริโภคในทุกระดับ ทช. ได้จัดสรรงบประมาณประจำปี 2560 จำนวน 681.300 ล้านบาท เพื่อขยายถนนทางหลวงชนบท สาย นย.3007 แยกทางหลวงหมายเลข 305 - บ้านคลอง 33 จาก 2 ช่องจราจร เป็น 4 ช่องจราจร โดยก่อสร้างเป็นถนนแอสฟัลต์คอนกรีต สะพานคอนกรีตเสริมเหล็กขนาดใหญ่ จำนวน 3 แห่ง ได้แก่ สะพานข้ามทางรถไฟ ที่ กม. 0+714 สะพานข้ามคลองชลประทาน ที่ กม.11+622 และ 15+512 และสะพานคอนกรีตเสริมเหล็กขนาดเล็ก จำนวน 6 แห่ง พร้อมระบบระบายน้ำ ไฟฟ้าแสงสว่าง เครื่องหมายจราจร และสิ่งอำนวยความปลอดภัยสำหรับผู้ใช้ทาง ปัจจุบันโครงการฯ อยู่ระหว่างเตรียมการก่อสร้าง กำหนดแล้วเสร็จในเดือนสิงหาคม 2562 ภายหลังจากโครงการฯ ก่อสร้างแล้วเสร็จจะเชื่อมต่อทางหลวงหมายเลข 305 กับทางหลวงชนบทสาย นย.2005 แยกทางหลวงหมายเลข 33 - บ้านคลอง 33 อำเภอบ้านนา จังหวัดนครนายก ที่อยู่ระหว่างการก่อสร้างขยายถนนเป็น 4 ช่องจราจร
ทั้งนี้ ถนนสาย นย.3007 มีปริมาณการจราจรเพิ่มเฉลี่ยสูงขึ้นประมาณร้อยละ 86.92 ต่อปี คาดว่าในปี 2563 จะมีปริมาณการจราจร 20,540 คัน/วัน

ที่มา : http://www.thaigov.go.th/news/contents/details/4568
