รัฐบาลไทย-ข่าวทำเนียบรัฐบาล-พม. เร่งเยียวยาสภาพจิตใจเด็กชายวัย 11 ขวบ ที่ผู้เป็นพ่อทำร้ายร่างกายผู้เป็นแม่จนเสียชีวิต และพยายามฆ่าตัวตายตาม ที่ จ.สระแก้ว

วันอังคารที่ 12 ธันวาคม 2560
พม. เร่งเยียวยาสภาพจิตใจเด็กชายวัย 11 ขวบ ที่ผู้เป็นพ่อทำร้ายร่างกายผู้เป็นแม่จนเสียชีวิต และพยายามฆ่าตัวตายตาม ที่ จ.สระแก้ว
พม. เร่งเยียวยาสภาพจิตใจเด็กชายวัย 11 ขวบ ที่ผู้เป็นพ่อทำร้ายร่างกายผู้เป็นแม่จนเสียชีวิต และพยายามฆ่าตัวตายตาม ที่ จ.สระแก้ว พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ประจวบคีรีขันธ์ และ จ.พะเยา
วันนี้ (12 ธ.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 4/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
นางไพรวรรณ กล่าวว่า จากกรณีชายวัย 49 ปี ก่อเหตุใช้อาวุธมีด ทำร้ายร่างกายภรรยาวัย 38 ปี จนเสียชีวิตอย่างโหดเหี้ยม และพยายามปาดคอฆ่าตัวตายตามแต่ไม่สำเร็จ ซึ่งได้รับบาดเจ็บสาหัส ต่อหน้าลูกชายวัย 11 ขวบ ที่อำเภอเขาฉกรรจ์ จังหวัดสระแก้ว นั้น ตนได้กำชับให้พัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านเด็กและเยาวชนของกระทรวง พม. พร้อมเร่งเยียวยาฟื้นฟูสภาพจิตใจของเด็กชายคนดังกล่าวอย่างใกล้ชิด เพื่อให้มีสภาพจิตใจที่เข้มแข็ง และสามารถกลับมาใช้ชีวิตได้อย่างปกติในสังคม อีกทั้ง ประสานหน่วยงานในพื้นที่ในการติดตามหาญาติของเด็กชายเพื่อมารับเด็กไปดูแลต่อ ซึ่งระหว่างนี้ ทางกระทรวง พม. มีหน่วยงานในสังกัด คือ บ้านพักเด็กและครอบครัวจังหวัดสระแก้ว พร้อมรับเด็กเข้ามาอยู่ในความดูแลและคุ้มครองสวัสดิภาพ อีกทั้งร่วมกันหาแนวทางการช่วยเหลือดูแลและคุ้มครองสวัสดิภาพของเด็ก ตามพระราชบัญญัติคุ้มครองเด็ก พ.ศ.2546 ต่อไป
นางไพรวรรณ กล่าวเพิ่มเติมว่า สำหรับกรณีหญิงชราวัย 80 ปี ร่างกายไม่แข็งแรง ป่วยหลายโรครุมเร้า มีอาชีพเก็บของเก่าขาย เพื่อหารายได้จุนเจือครอบครัวเพียงคนเดียว ทั้งยังต้องรับภาระเลี้ยงดูหลานสาววัย 55 ปี ที่มีสติ ไม่สมประกอบ โดยทั้ง 2 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอหัวหิน จังหวัดประจวบคีรีขันธ์ อีกกรณีหญิงสาววัย 27 ปี ร่างกายพิการ ใบหน้าถูกไฟไหม้ทั้งแถบและทั่วร่างกาย เนื่องจาก ถูกอดีตสามีราดน้ำมันและจุดไฟเผาทั้งเป็น แต่สู้ชีวิต ขี่รถจักรยานยนต์ออกตระเวนขายของหารายได้จุนเจือครอบครัว และต้องรับภาระเพียงลำพังเลี้ยงดูลูกชายวัย 6 ขวบ ที่อำเภอเชียงคำ จังหวัดพะเยา นั้น ตนได้กำชับให้พัฒนาสังคม และความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ประจวบคีรีขันธ์ และ พมจ.พะเยา พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ คนพิการ และเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และช่วยเหลือในเรื่องการศึกษาของเด็กชายวัย 6 ขวบอย่างต่อเนื่องในระยะยาว รวมทั้งการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ พร้อมทั้งให้คำแนะนำในเรื่องสวัสดิการสังคมเพื่อขอรับสิทธิตามกฎหมาย อาทิ การให้คำแนะนำปรึกษาแก่ 2 ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงสามารถเลี้ยงดูครอบครัวในระยะยาวต่อไป

ที่มา : http://www.thaigov.go.th/news/contents/details/8707
