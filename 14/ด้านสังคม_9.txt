รัฐบาลไทย-ข่าวทำเนียบรัฐบาล-โฆษก สธ.เผยพร้อมดูแลด้านการรักษาพยาบาลผู้ป่วยจากเหตุระเบิดราชประสงค์ต่อเนื่องทุกราย ​

วันเสาร์ที่ 18 มีนาคม 2560
โฆษก สธ.เผยพร้อมดูแลด้านการรักษาพยาบาลผู้ป่วยจากเหตุระเบิดราชประสงค์ต่อเนื่องทุกราย ​
โฆษกกระทรวงสาธารณสุข เผยพร้อมดูแลด้านการรักษาพยาบาล ผู้ป่วยจากเหตุระเบิดที่ราชประสงค์ ทุกราย โดยสามารถเข้ารับการรักษาพยาบาลต่อเนื่องได้ตามสิทธิการรักษา ส่วนเงินเยียวยาไม่สามารถดำเนินการได้เนื่องจากไม่มีระเบียบรองรับ
นายแพทย์เกียรติภูมิ วงศ์รจิตโฆษกกระทรวงสาธารณสุข และรองปลัดกระทรวงสาธารณสุข ให้สัมภาษณ์กรณีผู้ป่วยจากเหตุการณ์ระเบิดที่ราชประสงค์เมื่อ17สิงหาคม 2558 ได้ส่งหนังสือร้องทุกข์ขอความเป็นธรรมต่อนายกรัฐมนตรี เพื่อขอให้หน่วยงานที่เกี่ยวข้องช่วยเหลือเยียวยาค่ารักษาพยาบาลเพิ่มเติม และกรมคุ้มครองและเสรีภาพ กระทรวงยุติธรรมได้ประสานส่งเรื่องมาให้กระทรวงสาธารณสุขพิจารณาดำเนินการนั้น กระทรวงสาธารณสุขขอชี้แจงว่า หน้าที่หลักของกระทรวงสาธารณสุขคือการช่วยเหลือด้านการรักษาพยาบาล ซึ่งพร้อมให้การดูแลผู้บาดเจ็บทุกราย  โดยเป็นไปตามสิทธิด้านหลักประกันสุขภาพของผู้ป่วย  และการรักษาต่อเนื่องนั้นผู้ป่วยสามารถใช้ตามสิทธิที่มีอยู่ได้ทันที
ส่วนกรณี การการร้องขอค่าชดเชยด้านการรักษาพยาบาลนั้น กลุ่มกฎหมาย กระทรวงสาธารณสุข ได้ดำเนินการพิจารณาแล้วพบว่า ตามระเบียบและกฎหมายทางกระทรวงสาธารณสุขไม่สามารถจ่ายค่าชดเชยด้านค่ารักษารักษาพยาบาลได้
"สรุปการดำเนินการช่วยเหลือด้านการรักษาพยาบาลสำหรับผู้ป่วยคนไทยจากเหตุการณ์ระเบิดที่แยกราชประสงค์ ปี 2558  ผู้ป่วยได้รับการรักษาจากโรงพยาบาลของรัฐและเอกชน   โดยทางโรงพยาบาลจะเรียกเก็บค่ารักษาโดยตรงกับกองทุนหรือหน่วยงานตามสิทธิที่ผู้ป่วยมี หากมีค่าใช้จ่ายส่วนเกินสิทธิที่มีอยู่ รัฐบาลได้อนุมัติงบประมาณ 50 ล้านบาทมาจ่ายในส่วนนี้ โดยจ่ายตรงให้ทางโรงพยาบาล  ในกรณีหากมีความจำเป็นต้องได้รับการรักษาพยาบาลเพิ่มเติม ผู้ป่วยจะได้รับการดูแลโดยใช้สิทธิรักษาพยาบาลของตนเองได้  ส่วนค่า ใช้จ่ายอื่นๆ เช่นเงินเยียวยา นั้นหน่วยงานอื่นที่ไม่ใช่กระทรวงสาธารณสุขเป็นผู้รับผิดชอบ"นายแพทย์เกียรติภูมิกล่าว

ที่มา : http://www.thaigov.go.th/news/contents/details/2477
