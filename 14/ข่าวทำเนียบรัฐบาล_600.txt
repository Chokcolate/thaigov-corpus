รัฐบาลไทย-ข่าวทำเนียบรัฐบาล-นายกฯ สั่งเข้มงวดตรวจตราสถานบริการฝ่าฝืนกฎหมายขายเหล้าใกล้สถานศึกษา พร้อมดำเนินการตามกฎหมายอย่างเด็ดขาดหากพบกระทำผิด แนะประชาชนร่วมเป็นสายสืบแจ้งเบาะแสแก่เจ้าหน้าที่

วันจันทร์ที่ 7 สิงหาคม 2560
นายกฯ สั่งเข้มงวดตรวจตราสถานบริการฝ่าฝืนกฎหมายขายเหล้าใกล้สถานศึกษา พร้อมดำเนินการตามกฎหมายอย่างเด็ดขาดหากพบกระทำผิด แนะประชาชนร่วมเป็นสายสืบแจ้งเบาะแสแก่เจ้าหน้าที่
นายกฯ สั่งเข้มงวดตรวจตราสถานบริการฝ่าฝืนกฎหมายขายเหล้าใกล้สถานศึกษา
วันนี้  (6 สิงหาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรีเปิดเผยว่า
พลเอก ประยุทธ์ จันทร์โอชา นายกรัฐมนตรี ได้รับรายงานจากศูนย์อำนวยการประสานกำกับติดตามผลการดำเนินงานตามคำสั่งหัวหน้า คสช.ที่ 22/2558 (ศอ.กต.) ว่า ที่ผ่านมา ศอ.กต. ได้ดำเนินงานตามมาตรการป้องกันและแก้ไขปัญหาการแข่งรถยนต์และรถจักรยานยนต์ในทาง และการควบคุมสถานประกอบการที่ให้บริการเครื่องดื่มแอลกอฮอล์รอบสถานศึกษาอย่างจริงจัง ทั้งการจับกุมผู้กระทำผิด ยึดรถจักรยานยนต์ต้องสงสัย ดำเนินการกับผู้ปกครอง ดำเนินคดีกับผู้จำหน่าย ประกอบ ดัดแปลงหรือเปลี่ยนสภาพรถ และดำเนินคดีกับผู้ประกอบการสถานบริการที่ฝ่าฝืนกฎหมาย
"แม้จะมีคำสั่งห้ามและบทลงโทษที่ชัดเจนแล้ว แต่ก็ยังพบว่ามีการฝ่าฝืนในหลายพื้นที่ โดยเฉพาะการจำหน่ายเครื่องดื่มแอลกอฮอล์ใกล้สถานศึกษา รวมทั้งยังมีการจัดกิจกรรมบันเทิงมั่วสุมดื่มสุราในสถานบริการ ซึ่งมีการร้องเรียนทั้งทางโทรศัพท์ หนังสือร้องเรียน และข่าวจากสื่อมวลชน เช่น กรณีข้อร้องเรียนร้านมหานครลอนดอน ใกล้ ม.เกษตรศาสตร์กำแพงแสน ลักลอบจำหน่ายสุราและจัดโปรโมชั่นลดแลกแจกแถมล่อนักดื่มหน้าใหม่"
นายกรัฐมนตรียังได้รับทราบว่า เจ้าหน้าที่เข้าตรวจค้นพบนักเที่ยวกว่า 300 คน กำลังดื่มสุรา และเต้นกันอย่างเมามัน โดยผู้ใช้บริการส่วนใหญ่เป็นนักศึกษา มีทั้งผู้ที่ไม่พกบัตรประจำตัวประชาชน ผู้ที่มีสารเสพติดในร่างกาย และยังพบว่ามีการจัดโปรโมชันส่งเสริมการขายเครื่องดื่มแอลกอฮอล์ จึงได้แจ้งข้อกล่าวหา ตั้งสถานบริการโดยไม่ได้รับอนุญาต โฆษณาเครื่องดื่มแอลกอฮอล์อันเป็นการฝ่าฝืนกฎหมาย และจำหน่ายเครื่องดื่มแอลกอฮอล์ด้วยวิธีการที่ผิดกฎหมาย (จัดโปรโมชัน) พร้อมทั้งเตรียมสั่งปิดสถานบริการ 30 วันต่อไป
"นายกฯ กำชับให้ทุกพื้นที่เข้มงวดกวดขันกับการตรวจตราดูแลไม่ให้มีการฝ่าฝืนกฎหมายในลักษณะเช่นนี้อีก และหากพบการกระทำผิดให้ดำเนินการตามกฎหมายอย่างเด็ดขาด นอกจากนี้ ยังได้ขอบคุณพี่น้องประชาชนที่ร่วมเป็นหูเป็นตาแจ้งเบาะแสไปยังเจ้าหน้าที่ โดยต้องยอมรับว่าอาจมีสถานบริการบางแห่งที่เล็ดลอดสายตาเจ้าหน้าที่บ้างเนื่องจากจำนวนผู้ปฏิบัติงานมีน้อย ดังนั้น จึงขอความร่วมมือจากภาคประชาชนเป็นสายสืบร่วมกับเจ้าหน้าที่"
สำหรับผู้ที่ต้องการแจ้งข้อมูลหรือข้อร้องเรียนสามารถติดต่อได้ที่ ศอ.กต. โทร 0 2141 3623 หรือแจ้งได้ที่เจ้าหน้าที่ตำรวจ ทหาร และฝ่ายปกครองทุกพื้นที่ทั่วประเทศ
........
สำนักโฆษก

ที่มา : http://www.thaigov.go.th/news/contents/details/5743
