รัฐบาลไทย-ข่าวทำเนียบรัฐบาล-ชี้แจงกรณีการสละสิทธิ์ของผู้ประกอบการตลาดประชารัฐ 4,982 ราย

วันพฤหัสบดีที่ 8 กุมภาพันธ์ 2561
ชี้แจงกรณีการสละสิทธิ์ของผู้ประกอบการตลาดประชารัฐ 4,982 ราย
ชี้แจงกรณีการสละสิทธิ์ของผู้ประกอบการตลาดประชารัฐ 4,982 ราย
จากกรณีหนังสือผู้จัดการออนไลน์ (MGR Online) ฉบับวันที่ 7 ก.พ.2561 ได้เสนอข่าว "โครงการตลาดประชารัฐ นโยบายสำคัญของกระทรวงมหาดไทย ได้รายงานผลการจัดสรรพื้นที่จำหน่ายสินค้าให้กับผู้ลงทะเบียนผู้ประกอบการตลาดประชารัฐ 10 ประเภททั่วประเทศ (ข้อมูล 1 ก.พ. 2561) พบว่า มีผู้สนใจลงทะเบียนทั่วประเทศแล้ว 120,716 ราย แต่กลับมีผู้สละสิทธิ์แล้ว 4,982 ราย ซึ่งผู้สละสิทธิ์ให้เหตุผลว่า “เนื่องจากตลาดประชารัฐในพื้นที่ไม่สามารถค้าขายได้จริง และสินค้าที่ผู้สละสิทธิ์จำหน่าย กลับมีสินค้าที่พบว่าซ้ำซ้อนกันหรือมีแผงขายอยู่แล้วจำนวนมาก ทำให้ผู้ลงทะเบียนเหลือ 115,767 ราย ในปัจจุบัน"
จากกรณีดังกล่าว นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย กล่าวว่า การสละสิทธิ์ของผู้ประกอบการ จำนวน 4,982 ราย เป็นการสละสิทธิ์ภายหลังจากการจัดสรรพื้นที่ให้ผู้ประกอบการแล้ว โดยมีสาเหตุหลัก ๆ ดังนี้
1. ผู้ประกอบการบางส่วนมีสินค้าแต่ไม่เพียงพอต่อการจัดจำหน่ายอย่างต่อเนื่อง
2. ผู้ประกอบการลงทะเบียนเพื่อเป็นการจองสิทธิ์ไว้โดยที่ยังไม่มีสินค้าที่จะจัดจำหน่ายหรือจับจองไว้เพื่อนำพื้นที่จำหน่ายสินค้าไปให้บุคคลอื่นเช่าช่วงต่อ
3. ผู้ประกอบการบางรายคุณสมบัติไม่ตรงตามเงื่อนไขของตลาด
4. ผู้ประกอบการไม่สะดวกมาจำหน่ายสินค้าในเวลาที่กำหนดให้ บางรายที่อยู่อาศัยของผู้ประกอบการกับตลาดห่างไกลกัน ทำให้ไม่สะดวกที่จะเดินทางมาค้าขาย
5. ผู้ประกอบการมีสถานที่ค้าขายประจำอยู่แล้วแต่ลงทะเบียนเพื่อจองสิทธิ์พื้นที่เพิ่มเติมไว้ โดยสถานที่ที่รัฐจัดสรรให้ในตลาดประชารัฐมีเวลาจำหน่ายที่ตรงกับเวลาค้าขายเดิมอยู่แล้ว
6. ตลาดที่ผู้ประกอบการสนใจถูกจัดสรรให้ผู้ลงทะเบียนอื่นหมดแล้ว และเมื่อเจ้าของตลาดจะจัดสรรพื้นที่ในตลาดอื่นที่ยังมีพื้นที่ พบว่าผู้ประกอบการไม่สะดวกในการไปจำหน่ายในตลาดอื่นที่จังหวัดจัดสรรให้ใหม่เพราะทำให้มีค่าต้นทุนในการเดินทางมากขึ้นจึงได้สละสิทธิ์
ทั้งนี้ ในการสละสิทธิ์ เป็นไปด้วยความสมัครใจของผู้ลงทะเบียน โดยจังหวัดได้มีความพยายามในการประสานงานและจัดสรรพื้นที่ใหม่ให้กับผู้ประกอบการตามความประสงค์อย่างเหมาะสมแล้ว
ในส่วนของผู้ประกอบการที่รอการจัดสรรพื้นที่ตลาดเพื่อจำหน่ายสินค้า ได้มีการจัดตั้ง "คลินิกผู้ประกอบการตลาดประชารัฐ" โดยสัมภาษณ์ผู้ประกอบการที่ประสงค์จะจำหน่ายสินค้าอย่างแท้จริง นำมาพัฒนาศักยภาพการสรรหาสินค้าเพื่อค้าขายและการตลาด เพื่อสร้างให้เป็นผู้ประกอบการที่สามารถค้าขายได้อย่างยั่งยืนและหาเลี้ยงชีพได้ด้วยตนเองต่อไป
ทั้งนี้ กระทรวงมหาดไทย ขอเรียนว่าการดำเนินโครงการตลาดประชารัฐ มีวัตถุประสงค์เพื่อให้เกษตรกร ผู้มีรายได้น้อย และผู้ที่ได้รับความเดือดร้อนจากการไม่มีสถานที่ค้าขายให้มีพื้นที่ค้าขาย และส่งเสริมศักยภาพผู้ประกอบการให้สามารถค้าขายได้อย่างยั่งยืน เป็นการลดความเหลื่อมล้ำ สร้างโอกาส สร้างรายได้ เพื่อขับเคลื่อนเศรษฐกิจฐานรากให้มั่นคง มั่งคั่ง และยั่งยืน

ที่มา : http://www.thaigov.go.th/news/contents/details/9935
