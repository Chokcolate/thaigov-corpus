รัฐบาลไทย-ข่าวทำเนียบรัฐบาล-สำนักงานฯ  มั่นใจทุกฝ่ายร่วมมือแก้ไขปัญหาสลากเกินราคาได้  จากนี้เน้นตรวจสอบ จับกุม ตัดสิทธิผู้ฝ่าฝืนกระทำผิด สร้างความเป็นธรรมในสังคม และสร้างโอกาสให้ผู้แทนจำหน่ายที่แท้จริง

วันพฤหัสบดีที่ 16 พฤศจิกายน 2560
สำนักงานฯ  มั่นใจทุกฝ่ายร่วมมือแก้ไขปัญหาสลากเกินราคาได้  จากนี้เน้นตรวจสอบ จับกุม ตัดสิทธิผู้ฝ่าฝืนกระทำผิด สร้างความเป็นธรรมในสังคม และสร้างโอกาสให้ผู้แทนจำหน่ายที่แท้จริง
โฆษกคณะกรรมการสลากกินแบ่งรัฐบาล แถลงข่าวสำนักงานฯ มั่นใจทุกฝ่ายร่วมมือ การแก้ไขปัญหาสลากเกินราคาจะสัมฤทธิ์ผล จากนี้เน้นความเข้มข้นของทุกกระบวนการเพื่อให้แก้ไขปัญหาสลากเกินราคาสัมฤทธิ์ผลทั่วทุกพื้นที่  สร้างความเป็นธรรมให้กับทุกฝ่าย
วันนี้ (16 พฤศจิกายน 2560)  เวลา 13.00 น. ที่สำนักงานสลากกินแบ่งรัฐบาล  ผู้ช่วยศาสตราจารย์ธนวรรธน์ พลวิชัย กรรมการสลากกินแบ่งรัฐบาล ในฐานะโฆษกคณะกรรมการสลากกินแบ่งรัฐบาล แถลงข่าวสำนักงานฯ มั่นใจทุกฝ่ายร่วมมือ การแก้ไขปัญหาสลากเกินราคาจะสัมฤทธิ์ผล จากนี้เน้นความเข้มข้นของทุกกระบวนการเพื่อให้แก้ไขปัญหาสลากเกินราคาสัมฤทธิ์ผลทั่วทุกพื้นที่  สร้างความเป็นธรรมให้กับทุกฝ่าย
ผู้ช่วยศาสตราจารย์ธนวรรธน์ พลวิชัย กรรมการสลากกินแบ่งรัฐบาล กล่าวต่อสื่อมวลชนว่าจากสภาวะปัญหาสลากเกินราคาที่พบในปัจจุบันในบางพื้นที่ อันเนื่องจากการฉกฉวยโอกาสของผู้ค้าสลากบางกลุ่ม โดยการนำสลากมารวมชุดเพื่อจำหน่ายสูงเกินราคาที่กำหนด 80 บาท ซึ่งปรากฎการณ์ดังกล่าวเป็นเรื่องที่สำนักงานฯ
มีความกังวลใจ และไม่ได้นิ่งนอนใจ ในขณะเดียวกันก็ดำเนินการตรวจสอบข้อมูลและร่วมหารือจากทุกฝ่ายอย่างต่อเนื่องใกล้ชิด จากมาตรการที่สำนักงานฯ ได้ดำเนินการเลื่อนวันรับสลากฯ ทั้งระบบตัวแทนจำหน่ายและระบบซื้อ-จองล่วงหน้าฯ ออกไปจากกำหนดเดิม 2 วัน เพื่อลดโอกาสการนำสลากไปขายต่อให้พ่อค้าคนกลางและบีบให้มีสลากใบเดี่ยวขายในแผงมากขึ้น  การกำหนดจำนวนสลากให้เป็นไปตามความต้องการของตลาดตามจำนวนการทำรายการของผู้ลงทะเบียนในโครงการซื้อ-จองล่วงหน้าสลากฯ ซึ่งในขณะนี้มีสลากในตลาด 78 – 80 ล้านฉบับ จะส่งผลต่อการจำหน่ายตั้งแต่งวดวันที่ 1 พฤศจิกายน 2560 เป็นต้นไป และจากการตรวจสอบ
การจำหน่ายสลากระหว่างวันที่ 13 – 15  พฤศจิกายน 2560 พบว่า
• ราคาสลากที่จำหน่ายตามแผงต่าง ๆ ในพื้นที่วงเวียนใหญ่ บางลำพู บางขุนนนท์ ตากสิน ราคาสลากปลีกจำหน่ายในราคาไม่เกิน 80 บาท ในขณะที่สลากชุด  2 – 5 ใบ ยังคงเกินราคาอยู่บ้าง แต่ในช่วงบ่ายของวันที่ 14 และ 15 เริ่มมีการนำสลากที่รวมชุดไว้มาแยกขายเป็นใบ ๆ ราคาใบละ 80 บาท
• ราคาสลากบริเวณปั๊ม ปตท.ราชพฤกษ์ บางแวก ตลาดข้างเอะมอลล์บางแค และโลตัสบางแค รวมทั้ง ผู้ค้าเร่ในซอย จรัล 13  มีสลากเดี่ยวจำหน่ายราคา 80 บาท สลากชุด 2 ใบราคา 80-90 บาท
• ราคาสลากบริเวณตลาดเสนานิคม 1 วัดลาดพร้าว โชคชัย 4  ซึ่งส่วนใหญ่เป็นผู้ค้าเร่ จำหน่ายสลากเดี่ยวในราคา 80 บาท (จากเดิมที่ขาย 100 – 110 บาท)
• ราคาสลากบริเวณ ซ.เจริญกรุง 80-85  ห้างโรบินสัน แขวงยานนาวา เขตบางรัก พบการจำหน่ายสลากชุด ค่อนข้างน้อย ส่วนใหญ่เป็นแผงประจำ มีทั้งโควตา และไม่มีโควตา ราคาจำหน่ายปลีกในราคา 80 บาท บางรายแจ้งว่าได้ทำระบบกดซื้อ-จอง ได้ และได้เก็บข้อมูลผู้ค้าจริงเพิ่มเติม มีขี่จักรยานเร่ขายน้อยราย
• ราคาขายส่งที่บริเวณสี่แยกคอกวัว และศูนย์การค้าสลากสนามบินน้ำ เมื่อวันที่ 15 พฤศจิกายน 2560  สลากที่จำหน่ายมีราคาเล่มละ 5,800 – 6,000 บาท
ผู้ช่วยศาสตราจารย์ธนวรรธน์ ฯ กล่าวต่อไปว่าผลที่ปรากฏทำให้เราเห็นถึงความเปลี่ยนแปลงแม้ว่าจะเป็นแค่การเริ่มต้นของงวดที่ 2 ภายหลังจากออกมาตรการใหม่ แต่ขณะนี้สลากเหลือจนถึงวันสุดท้าย และส่วนใหญ่ขายในราคาไม่เกิน 80 บาท มีการแยกสลากชุดมาขายเป็นสลากปลีก  ทั้งนี้สำนักงานฯ จะลงพื้นที่เพื่อตรวจสอบประเมินผลอย่างต่อเนื่องเพื่อให้ได้ข้อมูลที่เบี่ยงเบนน้อยที่สุด สาเหตุที่สำนักงานฯพยายามนำมาตรการต่าง ๆ เหล่านี้ในการแก้ไขปัญหา เพราะไม่ต้องการรื้อทั้งระบบซึ่งจะต้องคัดกรองตัวแทนใหม่  เพื่อไม่ให้ตัวแทนจำหน่ายที่ซื่อสัตย์สุจริตทำตามกฎระเบียบได้รับผลกระทบ สำนักงานฯ จึงจำเป็นต้องใช้ระบบเดิม สำนักงานฯต้องดูแลประชาชนผู้ซื้อสลาก ให้ซื้อได้ 80 บาท  เรายึดประชาชนเป็นที่ตั้ง แต่ก็ต้องคำนึงถึงตัวแทนจำหน่ายที่ปฏิบัติตามกฎเกณฑ์ด้วย  สำหรับตัวแทนจำหน่ายที่ขายสลากเกินราคาและถูกดำเนินคดีนั้น  โดยขณะนี้สำนักงานฯดำเนินการยกเลิกสัญญาการเป็นตัวแทนจำหน่ายไปแล้วจำนวน 3,858 ราย  ยกเลิกลงทะเบียนเป็นผู้ซื้อจองล่วงหน้าฯ จำนวน 544 ราย  และอยู่ระหว่างการดำเนินการตรวจสอบเพื่อยกเลิกสัญญาอีกกว่า 3,000 ราย
ผู้ช่วยศาสตราจารย์ธนวรรธน์ ฯ ได้กล่าวเน้นทิ้งท้ายว่าการค้าขายสลากเป็นธุรกรรมที่เกี่ยวข้องกับคนจำนวนมาก การแก้ปัญหาสลากเกินราคาจึงมีความจำเป็นต้องคำนึงถึงทุกมิติ และดำเนินการด้วยความรอบคอบ จึงต้องใช้เวลา หากได้รับความร่วมมือจากคนสำคัญที่สุดคือ ประชาชนทุกท่าน ร่วมรณรงค์ไม่ซื้อสลากเกินราคา อย่างเด็ดขาด จะช่วยให้ การแก้ไขปัญหาดังกล่าวก็จะสัมฤทธิ์ผลอย่างรวดเร็วและกว้างขวางครอบคลุมทั่วประเทศเกิดประโยชน์สุขแก่ทุกคน และหากพบการจำหน่ายสลากเกินราคา โปรดแจ้งข้อมูลมาที่ call center 0 2528 9999 และ 0 2345 1466  เพื่อจะได้เร่งดำเนินการตรวจสอบ จับกุมและสำนักงานฯจะแถลงความคืบหน้าต่อไป

ที่มา : http://www.thaigov.go.th/news/contents/details/8132
