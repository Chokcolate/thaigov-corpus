รัฐบาลไทย-ข่าวทำเนียบรัฐบาล-พระเจ้าวรวงศ์เธอ พระองค์เจ้าโสมสวลีฯ เสด็จทรงเปิดงานวันงดสูบบุหรี่โลก ประจำปี 2560

วันพุธที่ 31 พฤษภาคม 2560
พระเจ้าวรวงศ์เธอ พระองค์เจ้าโสมสวลีฯ เสด็จทรงเปิดงานวันงดสูบบุหรี่โลก ประจำปี 2560
พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ เสด็จทรงเปิดงาน“วันงดสูบบุหรี่โลกประจำปี 2560” จัดโดยกระทรวงสาธารณสุขร่วมกับหน่วยงานทั้งภาครัฐ เอกชน และได้ประทานรางวัลเวิร์ล โน โทแบคโค เดย์ อวอร์ด ประจำปี 2560
(World No Tobacco Day Award 2017) ขององค์การอนามัยโลก ซึ่งเป็นรางวัลอันทรงเกียรติระดับนานาชาติ ในการรณรงค์ควบคุมการบริโภคยาสูบ
วันนี้ (31 พฤษภาคม 2560) ที่ศูนย์การค้าฟิวเจอร์ปาร์ค จ.ปทุมธานี ศ.คลินิกเกียรติคุณ   นพ.ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วย นพ.เจษฎา โชคดำรงสุข อธิบดีกรมควบคุมโรค ข้าราชการและประชาชน เฝ้ารับเสด็จ และกราบทูลรายงานว่า  องค์การอนามัยโลกได้กำหนดให้วันที่ 31 พฤษภาคมของทุกปี เป็นวันงดสูบบุหรี่โลก ขอความร่วมมือไปยังนานาประเทศในการจัดกิจกรรมรณรงค์ลดพิษภัยจากควันบุหรี่ ที่มีสารเคมีมากกว่า 7,000 ชนิด เป็นสาเหตุการเกิดโรคร้ายแรงและมะเร็ง ผู้สูบบุหรี่จะมีอายุสั้นลงเฉลี่ย 12 ปีและป่วยหนักเป็นเวลา 2 ปีก่อนเสียชีวิต
ในปีนี้กำหนดประเด็นรณรงค์ว่า “Tobacco - a threat to development” หรือ “บุหรี่ : ตัวร้ายทำลายการพัฒนา” เป็นการแสดงความห่วงใยของภาครัฐถึงประชาชน การปกป้องการคุกคามจากภัยยาสูบ ซึ่งเป็นภารกิจสำคัญเร่งด่วนในการลดความสูญเสียจากโรคที่เกิดจากการสูบบุหรี่และเศรษฐกิจของประเทศในการบำบัดรักษาผู้ป่วยจากการเสพติดยาสูบผ่านมาตรการต่างๆ โดยเฉพาะด้านกฎหมาย  ซึ่งมีการออกพระราชบัญญัติควบคุมผลิตภัณฑ์ยาสูบ พ.ศ.2560 และจะมีผลใช้บังคับในวันที่ 4 กรกฎาคมนี้ รวมถึงมาตรการขึ้นภาษียาสูบ ที่จะช่วยตัดวงจรการบริโภคยาสูบในกลุ่มผู้มีรายได้น้อย
อนึ่ง ในวันนี้พระองค์เจ้าโสมสวลีฯ ได้ประทานรางวัลขององค์การอนามัยโลกหรือเวิร์ล โน โทแบคโค เดย์ อวอร์ด ประจำปี 2560 (World No Tobacco Day Award 2017) ซึ่งเป็นรางวัลอันทรงเกียรติระดับนานาชาติ ในการรณรงค์การควบคุมการบริโภคยาสูบ องค์การอนามัยโลกจะมอบให้แก่บุคคลที่อุทิศตนดำเนินกิจกรรมส่งเสริมสนับสนุนการควบคุมการบริโภคยาสูบอย่างเข้มแข็งและมีประสิทธิภาพ ผู้ได้รับรางวัลปีนี้คือ ผู้ช่วย ศ.ดร.สุปรีดา อดุลยานนท์ ผู้จัดการกองทุนสนับสนุนการสร้างเสริมสุขภาพ (สสส.) ซึ่งมีบทบาทสำคัญในการผลักดัน และสนับสนุนการสร้างเครือข่ายเพื่อขับเคลื่อนการดำเนินงานควบคุมการบริโภคยาสูบ การสร้างสุขภาวะที่ดี รวมถึงลดปัจจัยเสี่ยงหลักจากโรคที่เกิดจากการเสพยาสูบ ตามแผนยุทธศาสตร์การควบคุมยาสูบแห่งชาติ เพื่อนำไปสู่การปฏิบัติส่งเสริมตนให้มีสุขภาพที่ดี ไม่ริ เริ่ม ลองการบริโภคยาสูบ
ในปี 2560 นี้ กระทรวงสาธารณสุข และคณะกรรมการได้ร่วมกันพิจารณาคัดเลือกบุคคลและหน่วยงาน เข้ารับโล่ประกาศเกียรติคุณ จำนวนทั้งสิ้น 36 ราย แบ่งเป็น 3 ประเภท ได้แก่ ประเภทที่ 1 คือ จังหวัดที่มีการขับเคลื่อนการดำเนินงานควบคุมยาสูบดีเด่นตามแผนยุทธศาสตร์การควบคุมยาสูบแห่งชาติ ฉบับที่ 2 พ.ศ. 2559-2562 จำนวน 11 ราย ประเภทที่ 2 คือ บุคคล/หน่วยงานที่ให้ความร่วมมือและสนับสนุนการดำเนินงานควบคุมยาสูบของเครือข่ายด้วยดีตลอดมา  20 ราย ประเภทที่ 3 คือ บุคคล/หน่วยงานที่ให้ความร่วมมือในกิจกรรมรณรงค์วันงดสูบบุหรี่โลก ประจำปี 2560 และสนับสนุนการดำเนินงานเพื่อสังคมปลอดบุหรี่ด้วยดีตลอดมา 5 ราย ทั้งนี้ กิจกรรมภายในงานประกอบด้วย การจัดแสดงนิทรรศการทางวิชาการ การให้บริการทางการแพทย์  โดยเฉพาะการให้คำปรึกษาในการเลิกบุหรี่และกิจกรรมบันเทิงต่างๆ ที่สอดแทรกความรู้เกี่ยวกับโทษ พิษ ภัยของบุหรี่
********************************* 31 พฤษภาคม 2560

ที่มา : http://www.thaigov.go.th/news/contents/details/4169
