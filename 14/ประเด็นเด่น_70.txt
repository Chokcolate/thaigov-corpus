รัฐบาลไทย-ข่าวทำเนียบรัฐบาล-สตช. ชี้แจงกรณีกลุ่มมิจฉาชีพออนไลน์ เตือนประชาชนให้ระมัดระวังการทำธุรกรรมออนไลน์ต่าง ๆ

วันอาทิตย์ที่ 3 ธันวาคม 2560
สตช. ชี้แจงกรณีกลุ่มมิจฉาชีพออนไลน์ เตือนประชาชนให้ระมัดระวังการทำธุรกรรมออนไลน์ต่าง ๆ
สตช. ชี้แจงกรณีกลุ่มมิจฉาชีพออนไลน์ เตือนประชาชนให้ระมัดระวังการทำธุรกรรมออนไลน์ต่าง ๆ
วันที่ 1 ธันวาคม 2560 พลตำรวจเอกวิระชัย ทรงเมตตา  รักษาราชการแทน รองผู้บัญชาการตำรวจแห่งชาติ/โฆษกสำนักงานตำรวจแห่งชาติ  และ พลตำรวจตรี ยิ่งยศ เทพจำนงค์ รักษาราชการแทนผู้บังคับการตำรวจปราบปรามยาเสพติด 2 ชี้แจงกรณีกลุ่มมิจฉาชีพออนไลน์  ตามที่นายกิตติเชษฐ์ พิพัฒน์เดชอุดม เจ้าของบัญชีเฟซบุ๊กชื่อ Phiminun Aowsakul เข้าประมูลแหวนเพชร ราคา 390,000 บาท ผ่านแฟนเพจร้านขายส่งเพชรแห่งหนึ่ง ซึ่งนายกิตติเชษฐ์ ประมูลได้ในราคา 120,000 บาท และผู้ไลฟ์สด ซึ่งใช้ชื่อว่า “มาดาม” ได้ปิดประมูล และให้นายกิตติเชษฐ์ แจ้งชื่อ ไปทาง Inbox เพื่อจะให้พนักงานแจ้งเลขบัญชีกลับ  และต่อมาได้มี Inbox จากเฟซบุ๊กที่มีชื่อ และรูปเช่นเดียวกับไลฟ์สดที่นายกิตติเชษฐ์ ประมูลแหวนเพชรเข้ามาติดต่อ พร้อมกับแจ้งเลขบัญชีปลายทางให้ทำการโอน  แต่โอนไม่ได้ จึงแจ้งกลับไปทาง Inbox เฟซบุ๊กดังกล่าวได้ให้เลขบัญชีใหม่มา จึงทำการโอนได้ จากนั้น 1 ช.ม. ต่อมา พนักงานของเพจร้านขายส่งเพชรที่เปิดประมูล ได้ส่งเลขบัญชีมาให้ จึงทราบว่า โดนกลุ่มมิจฉาชีพหลอกโอนเงินไปแล้ว และจะรวบรวมหลักฐานเพื่อแจ้งความดำเนินคดีต่อไป  โดยขอให้หน่วยงานที่เกี่ยวข้องติดตามเรื่องนี้และแจ้งเตือนประชาชนเกี่ยวกับแก๊งค์มิจฉาชีพออนไลน์ ซึ่งพบมากขึ้น อาจส่งผลต่อความมั่นใจในการใช้เทคโนโลยี ตามนโยบาย Thailand 4.0
สตช. ขอชี้แจงว่า เมื่อได้รับทราบเหตุที่เกิดขึ้น ก็ได้สั่งการให้กองบังคับการปราบปรามอาชญากรรมทางเศรษฐกิจ ทำการสืบสวนจับกุมตัวผู้กระทำผิดมาดำเนินคดีโดยเร่งด่วนแล้ว และมั่นใจว่าจะสามารถรู้ตัวผู้กระทำผิดที่แท้จริง และจับกุมตัวมาดำเนินการตามกระบวนการยุติธรรมให้ได้อย่างรวดเร็ว ทั้งนี้ การกระทำดังกล่าว เข้าข่ายเป็นความผิดหลายข้อหาดังนี้
1) ฉ้อโกงโดยแสดงตนเป็นคนอื่น ตามประมวลกฎหมายอาญา มาตรา 342(1) โทษจำคุกไม่เกิน 5 ปี ปรับไม่เกิน 100,000 บาท หรือทั้งจำทั้งปรับ (เป็นความผิดส่วนตัว ยอมความได้)
2) หากเล็งเห็นว่าจะทำให้เกิดความเสียหายในวงกว้าง หรือไปหลอกลวงประชาชนจำนวนหลายราย ย่อมพัฒนาข้อกล่าวหา เป็นฉ้อโกงประชาชน ตามประมวลกฎหมายอาญา มาตรา 343 โทษจำคุกไม่เกิน 5 ปี ปรับไม่เกิน 100,000 บาท หรือทั้งจำทั้งปรับ (เป็นอาญาแผ่นดิน ยอมความมิได้)
3) นำเข้าสู่ระบบคอมพิวเตอร์ซึ่งข้อมูลอันเป็นเท็จ ซึ่งอาจทำให้ผู้อื่นหรือประชาขนได้รับความเสียหาย ตาม พ.ร.บ. ว่าด้วยการกระทำความผิดเกี่ยวกับคอมพิวเตอร์ พ.ศ. 2550 มาตรา 14(1) โทษจำคุกไม่เกิน 5 ปี ปรับไม่เกิน 100,000 บาท หรือทั้งจำทั้งปรับ (เป็นอาญาแผ่นดิน ยอมความมิได้)
และขอเรียนขอประชาสัมพันธ์แจ้งเตือนมายังพี่น้องประชาชน ให้ใช้ความระมัดระวังในการทำธุรกรรมออนไลน์ต่าง ๆ เนื่องจากอาชญากรจะเรียนรู้รูปแบบพฤติกรรมการทำธุรกิจและธุรกรรมของคู่ค้า เพื่อพัฒนาช่องทางใหม่ ๆ ในการก่ออาชญากรรมขึ้นมาเสมอ ดังนั้น ในการทำธุรกรรมออนไลน์ใด ๆ จึงไม่ควรทำพฤติกรรมซ้ำเดิม หรือใช้รหัสเดิมในการ  login บัญชีต่าง ๆ เป็นระยะเวลานาน นอกจากนั้น ก่อนชำระเงินซื้อขายสินค้าใด ๆ ต้องตรวจสอบย้อนกลับก่อนทุกครั้งว่าเป็นตัวจริง และสำหรับผู้ที่เปิดร้านขายสินค้าออนไลน์นั้น ควรศึกษาหาช่องทางการชำระเงินผ่านเทคโนโลยีต่าง ๆ  ซึ่งในปัจจุบันมีให้เลือกใช้มากมาย เพื่อเป็นการอำนวยความสะดวกและความปลอดภัยแก่ผู้ซื้อยิ่งขึ้น
สำหรับกรณีนี้ มีความมั่นใจว่าจะสามารถนำตัวผู้กระทำความผิดมาดำเนินคดีได้ในไม่ช้า หากมีความคืบหน้าด้านการจับกุมผู้กระทำผิดเมื่อใด จะแจ้งให้ทราบต่อไป
----------------------------

ที่มา : http://www.thaigov.go.th/news/contents/details/8506
