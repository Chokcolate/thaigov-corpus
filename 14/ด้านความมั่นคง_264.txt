รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงกลาโหม  ต้อนรับการเยี่ยมคำนับของ  ผู้บัญชาการทหารสูงสุดสาธารณรัฐแห่งสหภาพเมียนมา

วันพุธที่ 30 สิงหาคม 2560
รองนายกรัฐมนตรีและรัฐมนตรีว่าการกระทรวงกลาโหม  ต้อนรับการเยี่ยมคำนับของ  ผู้บัญชาการทหารสูงสุดสาธารณรัฐแห่งสหภาพเมียนมา
รองนายกรัฐมนตรีและรัฐมนตรีว่าการกระทรวงกลาโหม  ต้อนรับการเยี่ยมคำนับของ  ผู้บัญชาการทหารสูงสุดสาธารณรัฐแห่งสหภาพเมียนมา
พล.ต.คงชีพ ตันตระวาณิชย์ โฆษก กห. เปิดเผยว่า เมื่อ 30 ส.ค.60 เวลา 11.30 น. พล.อ.ประวิตร วงษ์สุวรรณ รอง นรม. และ รมว.กห. ได้ให้การต้อนรับ พล.อ.อาวุโส มิน อ่อง ไหล่ (Min Aung Hlaing) ผบ.ทสส.สาธารณรัฐแห่งสหภาพเมียนมาและคณะ ณ ศาลาว่าการกลาโหม ในโอกาสเดินทางเยือนประเทศไทยเพื่อเข้าร่วมประชุมคณะกรรมการระดับสูง ( High Level Committee : HLC ) ไทย – เมียนมา ครั้งที่ 5 โดยไทยเป็นเจ้าภาพจัดขึ้น ระหว่าง 28 – 31 ส.ค.60
พล.อ.ประวิตร ได้กล่าวแสดงความขอบคุณ ที่ประธานาธิบดีเมียนมา ได้เดินทางมาถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช ที่ผ่านมา และกล่าวถึง ความสัมพันธ์ของกองทัพทั้งสองประเทศ ที่มีความร่วมมือกันใกล้ชิดในทุกระดับอย่างสม่ำเสมอ พร้อมทั้งชื่นชมความสำเร็จของการประชุมคณะกรรมการระดับสูง ( HLC ) ไทย – เมียนมา ครั้งที่ 5 โดยเชื่อมั่นว่า ผลสำเร็จจากการประชุม จะช่วยส่งเสริมให้ความสัมพันธ์และความร่วมมือระหว่าง กห.ไทย และ กห.เมียนมา เป็นไปอย่างแน่นแฟ้น อันจะนำไปสู่การสานต่อและการบูรณาการความร่วมมือทางทหารที่มีอยู่ระหว่างกันให้ก้าวหน้ายิ่งขึ้น โดยเฉพาะความร่วมมือกันแก้ปัญหาในพื้นที่ชายแดน ทั้งปัญหายาเสพติด การใช้ความรุนแรง และการค้าขายตามแนวชายแดนที่ไม่ถูกต้อง เพื่อสร้างความเข้าใจระหว่างกันไม่ให้เกิดปัญหาขึ้น
พล.อ.อาวุโส มิน อ่อง ไหล่ ได้กล่าวขอบคุณไทย ที่สนับสนุนการเจรจาสันติภาพในเมียนมาที่ผ่านมา สำหรับการประชุมคณะกรรมการระดับสูงที่จัดขึ้น สามารถตกลงร่วมมือกันได้ด้วยดีในทุกเรื่อง ซึ่งการทำงานร่วมกันของกลไกความร่วมมือในการรักษาความสงบเรียบร้อยตามแนวชายแดน ระหว่างไทย – เมียนมา ที่มีอยู่ เช่น คณะกรรมการระดับสูง (HLC) คณะกรรมการชายแดนส่วนภูมิภาค (RBC) และคณะกรรมการชายแดนส่วนท้องถิ่น (TBC) เป็นพัฒนาการที่ก่อให้เกิดความสัมพันธ์ที่ดีขึ้นของชายแดนทั้งสองประเทศอย่างต่อเนื่อง โดยไม่มีปัญหาใหญ่ที่สำคัญเกิดขึ้น สำหรับปัญหาที่เกิดในรัฐยะไข่ รัฐบาลกำลังแก้ปัญหาตามกฎหมายของประเทศ พร้อมทั้งขอยืนยัน ที่จะร่วมกันสร้างความสงบสุขตามแนวชายแดนทั้งสองประเทศและเป็นมิตรที่ดีกับไทยตลอดไป

ที่มา : http://www.thaigov.go.th/news/contents/details/6321
