รัฐบาลไทย-ข่าวทำเนียบรัฐบาล-“ยุติธรรม” ขับเคลื่อนหลักการสหประชาชาติว่าด้วยธุรกิจกับสิทธิมนุษยชน

วันจันทร์ที่ 13 พฤศจิกายน 2560
“ยุติธรรม” ขับเคลื่อนหลักการสหประชาชาติว่าด้วยธุรกิจกับสิทธิมนุษยชน
นายสุวพันธุ์  ตันยุวรรธนะ รัฐมนตรีว่าการกระทรวงยุติธรรม เป็นประธานในพิธีเปิดการอบรมระดับภูมิภาค เรื่อง “ธุรกิจกับสิทธิมนุษยชน” AICHA Training Programme On Business And Human Rights
เมื่อวันจันทร์ที่ ๑๓ พฤศจิกายน ๒๕๖๐ เวลา ๐๙.๐๐ น.
ณ ห้องดุสิตธานี ฮอลล์ โรงแรมดุสิตธานี ถนนพระราม ๔ กรุงเทพฯ
นายสุวพันธุ์  ตันยุวรรธนะ รัฐมนตรีว่าการกระทรวงยุติธรรม
เป็นประธานในพิธีเปิดการอบรมระดับภูมิภาค เรื่อง “ธุรกิจกับสิทธิมนุษยชน”
AICHA Training Programme On Business And Human Rights
โดยกรมคุ้มครองสิทธิและเสรีภาพ กระทรวงยุติธรรม ร่วมกับ คณะกรรมาธิการระหว่างรัฐบาลอาเซียน
ว่าด้วยสิทธิมนุษยชน (ASEAN Intergovernmental Commission on Human Rights : AICHR)
โครงการพัฒนาแห่งสหประชาชาติ (United Nations Development Programme : UNDP) และ
เครือข่ายความรับผิดชอบต่อสังคมอาเซียนภาคเอกชน (ASEAN CSR Network)
จัดขึ้นระหว่างวันที่ ๑๓ – ๑๖ พฤศจิกายน ๒๕๖๐
เพื่อพัฒนาศักยภาพเจ้าหน้าที่รัฐ ผู้แทนจากรัฐวิสาหกิจและภาคธุรกิจในภูมิภาคอาเซียน
ให้มีความรู้ ความเข้าใจเกี่ยวกับเรื่องธุรกิจกับสิทธิมนุษยชน หลักการสหประชาชาติว่าด้วยธุรกิจกับสิทธิมนุษยชน
(UN Guiding Principle on Business and Human Rights : UNGP) บทบาทความรับผิดชอบของรัฐ
ต่อการเยียวยาการละเมิดสิทธิมนุษยชนโดยภาคธุรกิจ  การส่งเสริมและคุ้มครองสิทธิมนุษชนในรัฐวิสาหกิจ
รวมถึงการแลกเปลี่ยนเรียนรู้เกี่ยวกับพัฒนาการ ปัญหา อุปสรรค ข้อท้าทาย
ในประเด็นธุรกิจกับสิทธิมนุษยชนในภูมิภาคอาเซียน
โดยมีผู้แทนจากหน่วยงานภาครัฐ รัฐวิสาหกิจ และภาคธุรกิจในภูมิภาคอาเซียน เข้าร่วมอบรม
โอกาสนี้ รัฐมนตรีว่าการกระทรวงยุติธรรม ได้กล่าวสรุปใจความสำคัญตอนหนึ่งว่า
เพื่อให้การขับเคลื่อนหลักการสหประชาชาติว่าด้วยธุรกิจกับสิทธิมนุษยชนเป็นไปอย่างมีประสิทธิภาพ
รัฐบาลได้มอบหมายให้กรมคุ้มครองสิทธิและเสรีภาพ กระทรวงยุติธรรม เป็นหน่วยงานรับผิดชอบ
ในการขับเคลื่อนการดำเนินงานเรื่องธุรกิจกับสิทธิมนุษยชนในประเทศไทย ซึ่งกรมคุ้มครองสิทธิและเสรีภาพ
ได้ดำเนินการขับเคลื่อนเรื่องธุรกิจกับสิทธิมนุษยชนมาอย่างต่อเนื่อง อาทิ การจัดตั้งคณะกรรมการกำหนดแนวทาง
จัดทำ ติดตาม และประเมินผลตามแผนปฏิบัติการระดับชาติว่าด้วยธุรกิจกับสิทธิมนุษยชน การลงพื้นที่ ๔ ภูมิภาค
เพื่อเผยแพร่ความรู้และสร้างความตระหนักในหลักการสหประชาชาติว่าด้วยธุรกิจกับสิทธิมนุษยชน
การจัดทำรายงานประเมินสถานการณ์สิทธิมนุษยชนในภาคธุรกิจร่วมกับภาคประชาสังคม
ผู้แทนไทยในคณะกรรมาธิการระหว่างรัฐบาลอาเซียนว่าด้วยสิทธิมนุษยชน
และ Global Compact Network Thailand เพื่อรวบรวมข้อมูลประเด็นสถานการณ์
ที่เกี่ยวข้องกับเรื่องธุรกิจกับสิทธิมนุษยชน การจัดประชุมเชิงปฏิบัติการระดับภูมิภาคอาเซียนว่าด้วยธุรกิจ
กับสิทธิมนุษยชน เป็นต้น ทั้งนี้ ประเทศไทยอยู่ระหว่างการจัดทำแผนปฏิบัติการระดับชาติว่าด้วยธุรกิจ
กับสิทธิมนุษยชน ซึ่งจะเป็นกรอบแนวทางในการดำเนินธุรกิจที่เคารพสิทธิมนุษยชนต่อไป

ที่มา : http://www.thaigov.go.th/news/contents/details/8035
