รัฐบาลไทย-ข่าวทำเนียบรัฐบาล-กระทรวงการพัฒนาสังคมและความมั่นคงของมนุษย์ชี้แจง ข้อเรียกร้องของเครือข่ายสลัม 4 ภาค

วันพุธที่ 8 พฤศจิกายน 2560
กระทรวงการพัฒนาสังคมและความมั่นคงของมนุษย์ชี้แจง ข้อเรียกร้องของเครือข่ายสลัม 4 ภาค
พม.ชี้แจงกรณีเครือข่ายสลัม 4 ภาคยื่นข้อเสนอสำหรับการแก้ปัญหาที่อยู่อาศัย ถึงเลขาธิการ UN เพื่อให้รัฐบาลไทยเคารพต่อสิทธิด้านที่อยู่อาศัยของผู้มีรายได้น้อย และให้มีมาตรการแก้ไขปัญหาที่อยู่อาศัยของผู้มีรายได้น้อยในประเทศไทยที่เป็นรูปธรรม
วันที่ 7 พ.ย.60 นายณรงค์ คงคำ รองปลัดกระทรวง ในฐานะโฆษกกระทรวง กระทรวงการพัฒนาสังคมและความมั่นคงของมนุษย์ ชี้แจงกรณีเครือข่ายสลัม 4 ภาค พร้อมด้วยภาคีเครือข่าย ยื่นข้อเสนอสำหรับการแก้ปัญหาที่อยู่อาศัย ถึงเลขาธิการองค์การสหประชาชาติ เพื่อให้รัฐบาลไทยเคารพต่อสิทธิด้านที่อยู่อาศัยของผู้มีรายได้น้อย และให้มีมาตรการแก้ไขปัญหาที่อยู่อาศัยของผู้มีรายได้น้อยในประเทศไทยที่เป็นรูปธรรม โดยมีข้อเรียกร้องให้รัฐบาลแก้ไขปัญหา ดังนี้ 1. นำที่ดินสาธารณต่างๆ ที่ไม่ได้มีการใช้ประโยชน์มาทำเป็นเป็นอยู่อาศัยของผู้มีรายได้น้อย 2. ทบทวนการไล่รื้อบ้านและที่ดินของผู้มีรายได้น้อย 3. ยกเลิกคำสั่งของ คสช.ที่มีผลกระทบต่อชุมชนและที่อยู่อาศัย 4. มีผู้มีรายได้น้อยส่วนหนึ่งไม่สามารถเข้าถึงโครงการบ้านมั่นคง
กระทรวงการพัฒนาสังคมและความมั่นคงของมนุษย์ (พม.) ขอชี้แจงต่อกรณีข้อเรียกร้องดังกล่าว ว่า  รัฐบาลได้เห็นชอบแผนแม่บทการพัฒนาที่อยู่อาศัย 20 ปี เมื่อคราวประชุม ครม. วันที่ 12 ก.ย.60 โดยให้หน่วยงานที่เกี่ยวข้องนำแผนแม่บทดังกล่าวไปดำเนินการตามอำนาจหน้าที่ให้เกิดผลในทางปฏิบัติ และได้มีการแต่งตั้งคณะกรรมการนโยบายที่อยู่อาศัยแห่งชาติขึ้น โดยมีนายกรัฐมนตรี หรือรองนายกรัฐมนตรีที่ได้รับมอบหมาย เป็นประธานกรรมการ ซึ่ง พม. ในการประชุมได้เสนอให้มีการแต่งตั้งคณะอนุกรรมการภายใต้คณะกรรมการนโยบายที่อยู่อาศัยแห่งชาติ 3 คณะ เพื่อเป็นกลไกสำคัญในการขับเคลื่อนงานในระดับนโยบายเพื่อให้บรรลุเป้าหมายตามแผนแม่บทการพัฒนาที่อยู่อาศัย ซึ่งจะรวมเรื่องที่ดินข้อกฎหมายที่เกี่ยวข้อง
ในการแก้ไขปัญหาที่อยู่อาศัย พม. ได้มีการบรรจุแผนงาน งบประมาณ การดำเนินงานการพัฒนาที่อยู่อาศัยตามแนวทางโครงการบ้านมั่นคงไว้ ในปี 2561 พอช. จะเป็นหน่วยงานที่ได้รับมอบหมายให้ดำเนินโครงการบ้านมั่นคง มีเป้าหมายในการดำเนินงานแก้ไขปัญหาที่อยู่อาศัยชุมชนเมืองและชนบท ทั่วประเทศ รวม 6,710 ครัวเรือน  โดยในการดำเนินงานใช้หลักการการดำเนินงานที่เน้นการมีส่วนร่วมขององค์กรชุมชน ประชาชนเป็นศูนย์กลาง การพัฒนาที่ไม่ทิ้งใครไว้ข้างหลัง ใช้แนวทางตามหลักปรัชญาของเศรษฐกิจพอเพียง เพื่อลดความเหลื่อมล้ำของสังคม และการสร้างโอกาสเข้าถึงบริการของรัฐ รวมถึงการบูรณการการทำงานในด้านต่าง ๆ ร่วมกับหน่วยงานที่เกี่ยวข้อง
-----------------------

ที่มา : http://www.thaigov.go.th/news/contents/details/7922
