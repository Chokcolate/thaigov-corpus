รัฐบาลไทย-ข่าวทำเนียบรัฐบาล-อดุลย์ฯ รมว.แรงงาน สวนหมัดให้เคารพมติบอร์ดค่าจ้าง อย่านำไปเคลื่อนไหวเชิงการเมือง

วันอังคารที่ 23 มกราคม 2561
อดุลย์ฯ รมว.แรงงาน สวนหมัดให้เคารพมติบอร์ดค่าจ้าง อย่านำไปเคลื่อนไหวเชิงการเมือง
อดุลย์ฯ รมว.แรงงาน สวนหมัดให้เคารพมติบอร์ดค่าจ้าง อย่านำไปเคลื่อนไหวเชิงการเมือง
วันนี้ (23 ม.ค. 61) พลตำรวจเอกอดุลย์ แสงสิงแก้ว รัฐมนตรีว่าการกระทรวงแรงงาน ได้กล่าวว่า ตามที่บอร์ดค่าจ้าง ได้ประชุมและมีมติเมื่อวันที่ 17 มกราคม 2561 ปรับขึ้นค่าจ้างทุกจังหวัด ตั้งแต่ 5-22 บาท การปรับขึ้นค่าจ้างครั้งนี้ เพิ่มสูงขึ้นถึง 5% จัดว่าสูงที่สุดในรอบ 5 ปี ซึ่งเป็นการพิจารณาด้วยข้อมูลรอบด้านอย่างรอบคอบ โดยมี ผู้แทนฝ่ายลูกจ้าง ฝ่ายนายจ้าง และภาครัฐ ซึ่งเป็นผู้ทรงคุณวุฒิรวมอยู่ด้วย อีกทั้งรัฐบาลยังมีมาตรการต่างๆ ออกมารองรับผู้ได้รับผลกระทบต่อเนื่อง และขณะนี้อยู่ในขั้นตอนนำเสนอคณะรัฐมนตรีให้ความเห็นชอบเพื่อประกาศในราชกิจจานุเบกษา ให้มีผลบังคับใช้ตั้งแต่ วันที่ 1 เมษายน 2561 เป็นต้นไป
จากการที่มีผู้ออกมาเคลื่อนไหว เรียกร้องให้ทบทวนใหม่โดยปรับเท่ากันทั่วประเทศนั้น วอนอย่านำมาเคลื่อนไหวเชิงการเมือง ขอให้เคารพมติบอร์ดค่าจ้าง และร่วมกันเดินหน้าเพื่อประเทศชาติต่อไป
+++++++++++++++++++
กองเผยแพร่และประชาสัมพันธ์
23 มกราคม 2561

ที่มา : http://www.thaigov.go.th/news/contents/details/9550
