รัฐบาลไทย-ข่าวทำเนียบรัฐบาล-ทำเนียบรัฐบาลเชิญชวนเด็กและเยาวชนร่วมกิจกรรมวันเด็กแห่งชาติปี 2561

วันศุกร์ที่ 12 มกราคม 2561
ทำเนียบรัฐบาลเชิญชวนเด็กและเยาวชนร่วมกิจกรรมวันเด็กแห่งชาติปี 2561
ทำเนียบรัฐบาล ร่วมกับกระทรวงและหน่วยงานต่าง ๆ ทั้งภาครัฐและเอกชนจัดงานฉลองวันเด็กแห่งชาติปี 2561 ภายใต้แนวคิด เด็กไทยก้าวไกล ด้วยเทคโนโลยี
ในวันเสาร์ที่ 13 มกราคม 2561 พลเอกประยุทธ์ จันทร์โอชา นายกรัฐมนตรี มีกำหนดการเป็นประธานเปิดงานฉลองวันเด็กแห่งชาติ ที่ทำเนียบรัฐบาล ในช่วงเวลาประมาณ 09.40 น. โดยมี รัฐมนตรี คณะผู้บริหาร คณะกรรมการจัดงานฯ ร่วมในพิธีเปิดงาน ด้วยการตัดริบบิ้นปล่อยป้ายผ้าแพร และการแสดงของนักเรียนโรงเรียนวัดนวลนรดิศ บริเวณสนามหญ้าหน้าตึกไทยคู่ฟ้า
ต่อจากนั้น นายกรัฐมนตรีจะนำเด็กและเยาวชนที่นำชื่อเสียงมาสู่ประเทศ และเด็กจากจังหวัดชายแดนภาคใต้ ที่มีความซื่อสัตย์หรือเด็กกตัญญู รวมถึงเด็กพิเศษหรือเด็กด้อยโอกาส จำนวน 20 คน ไปเยี่ยมชมห้องทำงานของนายกรัฐมนตรีเพื่อถ่ายภาพหมู่ร่วม ก่อนที่นายกรัฐมนตรีจะให้โอวาทและถ่ายภาพร่วมกับเด็กและเยาวชน ณ ตึกสันติไมตรี (หลังนอก) และร่วมรับชมการแสดงประเภทเต้น Classical Troupe  การชมวิดีทัศน์นำเสนอผลงานเด็กไทยที่ได้รับรางวัล ฯลฯ  และจะเดินเยี่ยมชมกิจกรรมรอบ ๆ บริเวณภายในและบริเวณสนามด้านหน้าของตึกสันติไมตรี ซึ่งกระทรวงและหน่วยงานต่าง ๆ ได้จัดเตรียมไว้ให้เด็กและเยาวชนได้รับความรู้และความสนุกสนาน เป็นจำนวนมาก  วันเด็กปีนี้ นอกจากเปิดโอกาสให้เด็กและเยาวชนได้นั่งถ่ายภาพที่โต๊ะทำงานของนายกรัฐมนตรีบนตึกไทยคู่ฟ้าเหมือนเช่นทุกปีที่ผ่านมานั้น จะมีการเปิดตึกภักดีบดินทร์ (ตึกรับรอง/ประชุมหลังใหม่)  ให้เด็กและเยาวชนได้เข้าเยี่ยมชมเป็นครั้งแรกอีกด้วย
สำหรับกิจกรรมที่จะจัดขึ้นในทำเนียบรัฐบาลนั้นมีความหลากหลาย อาทิ การจำลองห้องรายงานข่าวของสถานีโทรทัศน์ให้เด็กและเยาวชนได้ทดลองอ่านข่าว การแสดงดนตรีของโรงเรียน music for Fun การแสดงระบำกรับ การแสดงเต้น Modern Troupe ของศิลปินไทยทีวีสีช่อง 3 มายากล และคณะตลกที่จะมาให้ความบันเทิง  ตลอดจนกิจกรรมซุ้มเกมเสริมสร้างความรู้ภายใต้แนวคิด “เด็กไทย โตไปไม่โกง” การร่วมสนุกกับศิลปิน AF และ The Voice กิจกรรมต่าง ๆ ของไปรษณีย์ เช่น เกมจับคู่ภาพ จับผิดภาพ ต่อจิ๊กซอว์ภาพแสตมป์น่ารู้  เกมส์ออนไลน์  เน็ตประชารัฐ เป็นต้น
นอกจากนี้  จะมีกิจกรรมเกี่ยวกับหุ่นยนต์ให้เด็กและเยาวชนได้มีการประกอบหุ่นยนต์ ออกแบบรถยนต์และพิมพ์  กิจกรรมหุ่นยนต์อัตโนมัติ หุ่นยนต์ฮิวแมนนอย  พิพิธภัณฑ์เสมือนจริง ระบบคลังข้อมูลดิจิทัล  เกมรามเกียรติ์  กิจกรรมชวนเล่น ชวนลอง สมองหุ่นยนต์  กิจกรรมเครื่องฝึกจำลองการเดินเรือแบบเคลื่อนย้ายได้
พร้อมกันนี้ จะมีการให้บริการตัดผมฟรี  ตรวจสุขภาพช่องปาก/ทันตบริการ การสอนปฐมพยาบาลและช่วยชีวิตเบื้องต้น  กิจกรรมแป้งปั้นเสริมสร้างพัฒนาเด็ก กิจกรรมการเรียน การสอน เล่านิทาน วาดภาพ ระบายสี  กิจกรรมจิตอาสา เล่นเกมส์ ตอบคำถาม ตลอดจนการแจกของขวัญ ของรางวัล อาหาร ขนม และเครื่องดื่มจากหน่วยงานต่างๆ ด้วย
***************************************

ที่มา : http://www.thaigov.go.th/news/contents/details/9232
