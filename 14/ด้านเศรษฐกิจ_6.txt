รัฐบาลไทย-ข่าวทำเนียบรัฐบาล-เกษตรฯ เดินหน้าบางระกำโมเดล กรมชลฯ จับมือหน่วยทหารในพื้นที่เปิดศูนย์ประสานงาน "โครงการบางระกำโมเดล 60"

วันพฤหัสบดีที่ 16 มีนาคม 2560
เกษตรฯ เดินหน้าบางระกำโมเดล กรมชลฯ จับมือหน่วยทหารในพื้นที่เปิดศูนย์ประสานงาน "โครงการบางระกำโมเดล 60"
เกษตรฯ เดินหน้าบางระกำโมเดล กรมชลฯ จับมือหน่วยทหารในพื้นที่เปิดศูนย์ประสานงาน "โครงการบางระกำโมเดล 60" เพื่อเร่งจัดสรรน้ำเกษตรกรในพื้นที่เริ่มปลูกข้าวนาปี 1 เม.ย.ได้ตามแผน
พล.อ.ฉัตรชัย  สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า ตามที่ได้มีนโยบายให้พื้นที่ลุ่มต่ำโดยเฉพาะ อ.บางระกำ จ.พิษณุโลก และพื้นที่ใกล้เคียง พื้นที่ประมาณ 265,000 ไร่ ซึ่งมีความเสี่ยงน้ำท่วมน้ำหลากในช่วง ส.ค. - ต.ค. 60 จำเป็นต้องเริ่มปลูกข้าวนาปีตั้งแต่วันที่ 1 เม.ย. 60 เพื่อเก็บเกี่ยวช่วง ส.ค. 60 ก่อนน้ำหลากเป็น "โครงการบางระกำโมเดล 60" นั้น ล่าสุดกรมชลประทานได้ร่วมกับฝ่ายทหารในพื้นที่เปิดศูนย์ประสานงาน "โครงการบางระกำโมเดล 60" ที่ ประตูระบายน้ำบ้านใหม่โพธิ์ทอง และประตูระบายน้ำบางแก้ว เพื่อคอยติดตามแก้ไขปัญหาการบริหารจัดการน้ำในเขตพื้นที่ อ.บางระบำ อ.กงไกรลาศ จ.สุโขทัย และ     อ.พรหมพิราม จ.พิษณุโลก ซึ่งจะมีเจ้าหน้าที่ฝ่ายทหาร และฝ่ายปกครอง คอยรับเรื่องและแก้ไขปัญหาในพื้นที่ เพื่อให้มั่นใจว่ามีน้ำสนับสนุนการเพาะปลูกตามแผนที่วางไว้
นอกจากนี้ ยังได้นำเทคโนโลยีมาใช้ด้วย โดยติดตั้งกล้อง IP Camera เพื่อเฝ้าตรวจระบบการส่งน้ำเพาะปลูกจากแม่น้ำน่านเข้าสู่พื้นที่ "โครงการบางระกำโมเดล 60" ซึ่งจะส่งภาพแบบ Real Time ไปยัง Warroom ของฝ่ายทหาร อ.บางระกำ อ.พรหมพิราม อ.กงไกรลาศ อำเภอเมืองพิษณุโลก สำนักงานชลประทานที่ 3 และ Warroom ของจังหวัดพิษณุโลก เพื่อให้การบริหารจัดการและจัดส่งน้ำเข้าในพื้นที่เป็นไปตามแผน

ที่มา : http://www.thaigov.go.th/news/contents/details/2442
