รัฐบาลไทย-ข่าวทำเนียบรัฐบาล-“ยุติธรรม” รับเรื่องขอความเป็นธรรมจากผู้ได้รับผลกระทบจากการถูกอายัดรถยนต์หรู

วันจันทร์ที่ 7 สิงหาคม 2560
“ยุติธรรม” รับเรื่องขอความเป็นธรรมจากผู้ได้รับผลกระทบจากการถูกอายัดรถยนต์หรู
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม รับเรื่องขอความเป็นธรรมจากผู้ได้รับผลกระทบจากการถูกอายัดรถยนต์หรู
เมื่อวันศุกร์ที่ ๔ สิงหาคม ๒๕๖๐ เวลา ๑๐.๓๐ น.
ณ บริเวณด้านหน้าศูนย์บริการร่วมกระทรวงยุติธรรม ชั้น ๒
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม
รับหนังสือร้องทุกข์จากนายวรณะ สติประเสริฐ
ผู้แทนกลุ่มผู้ซื้อรถยนต์หรูจากบริษัทผู้นำเข้ารถยนต์หรูจากต่างประเทศ
เพื่อขอความเป็นธรรมจากกระทรวงยุติธรรม
กรณีรถยนต์หรูที่ซื้อจากบริษัทผู้นำเข้ารถยนต์ถูกเจ้าหน้าที่กรมสอบสวนคดีพิเศษยึดและอายัด
ทำให้ไม่สามารถจำหน่ายจ่ายโอนหรือดำเนินกิจกรรมอื่นใดได้
ส่งผลกระทบต่อผู้ซื้อซึ่งเป็นผู้บริโภคที่ซื้อรถยนต์ด้วยความสุจริต
และเสียค่าตอบแทนตามขั้นตอนการนำเข้ารถยนต์
ทั้งนี้ รองปลัดกระทรวงยุติธรรม กล่าวว่า รถยนต์หรูเลี่ยงภาษีที่กรมสอบสวนคดีพิเศษ
ได้ยึดและอายัดมีหลายกลุ่ม ทั้งจากกลุ่มรถเกรย์มาร์เก็ตและรถจดประกอบ
ซึ่งจะมีลักษณะการยึดและอายัดที่แตกต่างกัน
โดยผู้ซื้อถือว่าเป็นผู้บริสุทธิ์และขอความเป็นธรรมให้ปลดการอายัดรถ
จึงขอรับเรื่องไว้เพื่อหารือกับปลัดกระทรวงยุติธรรม อธิบดีกรมสอบสวนคดีพิเศษ
และกรมศุลกากรว่าจะดำเนินการอย่างไร

ที่มา : http://www.thaigov.go.th/news/contents/details/5746
