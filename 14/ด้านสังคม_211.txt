รัฐบาลไทย-ข่าวทำเนียบรัฐบาล-สธ.จับมือคณะแพทยศาสตร์ รามาฯ ร่วมผลิตแพทย์เวชศาสตร์ครอบครัวดูแลสุขภาพประชาชน

วันศุกร์ที่ 12 พฤษภาคม 2560
สธ.จับมือคณะแพทยศาสตร์ รามาฯ ร่วมผลิตแพทย์เวชศาสตร์ครอบครัวดูแลสุขภาพประชาชน
กระทรวงสาธารณสุข ได้รับความร่วมมือจากคณะแพทยศาสตร์รามาธิบดี พัฒนาหลักสูตรแพทย์เวชศาสตร์ครอบครัวพร้อมส่งฝึกประสบการณ์จริงในคลินิกหมอครอบครัว เพิ่มโอกาสเข้าถึงบริการสุขภาพภาครัฐตามนโยบายของรัฐบาลลดความเหลื่อมล้ำ ดูแลสุขภาพประชาชนครอบคลุมทุกครอบครัว
กระทรวงสาธารณสุข ได้รับความร่วมมือจากคณะแพทยศาสตร์รามาธิบดี พัฒนาหลักสูตรแพทย์เวชศาสตร์ครอบครัวพร้อมส่งฝึกประสบการณ์จริงในคลินิกหมอครอบครัว เพิ่มโอกาสเข้าถึงบริการสุขภาพภาครัฐตามนโยบายของรัฐบาลลดความเหลื่อมล้ำ ดูแลสุขภาพประชาชนครอบคลุมทุกครอบครัว 6,500 ทีม ในปี 2569 ร่วมทีมสหวิชาชีพ “บริการทุกคน ทุกอย่าง ทุกที่ ทุกเวลาด้วยเทคโนโลยีที่เหมาะสม”
นายแพทย์โสภณ เมฆธน ปลัดกระทรวงสาธารณสุข พร้อมคณะเดินทางเยี่ยมชมการเรียนการสอน ของภาควิชาเวชศาสตร์ครอบครัว คณะแพทยศาสตร์โรงพยาบาลรามาธิบดี มหาวิทยาลัยมหิดล โดยมีศาสตราจารย์ นายแพทย์ปิยะมิตร ศรีธรา คณบดีคณะแพทยศาสตร์โรงพยาบาลรามาธิบดี มหาวิทยาลัยมหิดล และคณะผู้บริหารคณะแพทยศาสตร์ฯ พร้อมด้วยคณาจารย์ภาควิชาเวชศาสตร์ครอบครัว ให้การต้อนรับ
นายแพทย์โสภณ กล่าวว่า การเยี่ยมชมการเรียนการสอนของภาควิชาเวชศาสตร์ครอบครัว นับเป็นความสำเร็จของความร่วมมือระหว่างกระทรวงสาธารณสุข กับคณะแพทยศาสตร์โรงพยาบาลรามาธิบดีมหาวิทยาลัยมหิดล ที่จะร่วมกันขับเคลื่อนการผลิตแพทย์เวชศาสตร์ครอบครัว ให้มีคุณภาพที่จะทำให้การดูแลประชาชนมีประสิทธิภาพ ในระดับปฐมภูมิ ที่ผ่านมาทางคณะแพทยศาสตร์ ภาควิชาเวชศาสตร์ครอบครัวโรงพยาบาลรามาธิบดี ได้ผลิตแพทย์เวชศาสตร์ครอบครัวประมาณ 100 กว่าคน ด้วยทีมอาจารย์ผู้เชี่ยวชาญในการผลิตแพทย์เวชศาสตร์ครอบครัวที่มีคุณภาพ ซึ่งสอดคล้องกับการขับเคลื่อนงานคลินิกหมอครอบครัวของกระทรวงสาธารณสุข ที่มีเป้าหมายจะผลิตแพทย์เวชศาสตร์ครอบครัวได้ครบ 6,500 ทีม อีก 10 ปีข้างหน้า เพื่อดูแลคนไทย 65 ล้านคน โดยกำหนด 1 ทีมดูแลประชาชน 10,000 คน ที่จะทำให้คนไทยทุกคนมีทีมหมอครอบครัวเป็นหมอประจำบ้าน ให้คำแนะนำดูแลสุขภาพ ไม่ใช่แค่รักษาโรคเพียงอย่างเดียว แต่เป็นการรักษาทุกมิติของคนในครอบครัว ซึ่งเป็นที่น่ายินดี ที่คณะแพทยศาสตร์โรงพยาบาลรามาธิบดี รับเป็นคู่ความร่วมมือกับกระทรวงสาธารณสุข ยินดีให้การสนับสนุนการผลิตแพทย์เวชศาสตร์ครอบครัว ทั้งเป็นแหล่งฝึกงาน เป็นที่ปรึกษาทางวิชาการ พัฒนาทักษะความเป็นครูพี่เลี้ยงให้ผู้เข้ารับการอบรม การเรียนการสอนในสถาบันสมทบเป็นต้นซึ่งทางกระทรวงสาธารณสุข จะได้นำข้อมูลจากดูงานครั้งนี้ไปปรับปรุง ระบบการทำงาน การเรียนการสอนของแพทย์เวชศาสตร์ครอบครัว ให้เกิดประโยชน์สูงสุดกับประชาชน ทำให้ประชาชนได้รับรู้และรู้จักแพทย์เวชศาสตร์ครอบครัวมากขึ้น และทางคณะแพทยศาสตร์โรงพยาบาลรามาธิบดีจะเป็นศูนย์ความร่วมมือที่จะช่วยให้การพัฒนางานปฐมภูมิคลินิกหมอครอบครัวของกระทรวงสาธารณสุขได้มากในเบื้องต้นจะสนับสนุนคลินิกหมอครอบครัว(PCC)ในเขตสุขภาพที่ 3 ประกอบด้วยจังหวัดนครสวรรค์ กำแพงเพชร ชัยนาท และอุทัยธานี และจะได้ขยายความร่วมมือกับกระทรวงสาธารณสุข ในเขตสุขภาพอื่นต่อไป รวมทั้งการพัฒนาฐานข้อมูลด้านเวชศาสตร์ครอบครัวทั้งการผลิต การศึกษาต่อเนื่อง กำลังคนและการกระจายตัว
ขณะนี้กระทรวงสาธารณสุข มีคลินิกหมอครอบครัว 48 ทีม ใน 16 จังหวัด โดยเน้นในพื้นที่ที่มีความพร้อมเพื่อให้มีคลินิกหมอครอบครัวที่มีคุณภาพมากกว่าปริมาณ อย่างไรก็ตามกระทรวงสาธารณสุขยังได้ต่ออายุราชการให้กับแพทย์เกษียณอายุราชการ  ในปีงบประมาณ 2560 ที่สมัครใจรับราชการต่อ โดยให้อบรมระยะสั้น  เป็นผู้เชี่ยวชาญด้านเวชศาสตร์ครอบครัวตามหลักสูตรมาตรฐาน เพื่อประจำคลินิกหมอครอบครัว (PCC) และกลับไปทำงานในคลินิกหมอครอบครัวในแต่ละพื้นที่

ที่มา : http://www.thaigov.go.th/news/contents/details/3694
