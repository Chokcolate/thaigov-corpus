รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 12 มกราคม 2561

วันศุกร์ที่ 12 มกราคม 2561
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 12 มกราคม 2561
พลเอก ประยุทธ์ จันทร์โอชา นายกรัฐมนตรี ได้กล่าวกับประชาชนผ่านรายการ “ศาสตร์พระราชา สู่การพัฒนาอย่างยั่งยืน”
ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 12 มกราคม 2561 เวลา 20.15 น. ในประเด็นต่าง ๆ ซึ่งสรุปสาระสำคัญได้ดังนี้
เนื่องในวันเด็กแห่งชาติ พ.ศ.2561 นี้ สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ได้ประทานคติธรรมลงในหนังสือวันเด็กของกระทรวงศึกษาธิการ ใจความสำคัญกล่าวถึงวิธีการครองตนเป็นคนดี เป็นที่รักของทุกคน วิธีหนึ่งเรียกว่า อัตถจริยา ได้แก่ การบำเพ็ญประโยชน์ การประพฤติในสิ่งที่เป็นประโยชน์แก่ผู้อื่น สอดคล้องกับปัจจุบันนิยม ที่เรียกว่า จิตอาสา ตามที่เป็นพระราโชบายของสมเด็จพระเจ้าอยู่หัว ซึ่งคนไทยทุกคนได้รับรู้รับทราบกิจกรรมตามโครงการจิตอาสา “เราทำความดี ด้วยหัวใจ”มาอย่างต่อเนื่อง
และในโอกาสเดียวกันนี้  สมเด็จพระเจ้าอยู่หัว พระราชทานพระราโชวาท สำหรับเด็กและเยาวชน ความว่า “บ้านเมืองเรามีสิ่งดีงามมากมายที่บรรพบุรุษได้สร้างสมไว้ให้เรา เด็กทุกคนผู้เป็นอนาคตของชาติจึงมีหน้าที่สืบสานและรักษาสิ่งดีงามเหล่านั้นไว้ พร้อมทั้งสร้างเสริมพัฒนาให้เจริญงอกงามยิ่ง ๆ ขึ้นไป”
นายกรัฐมนตรีจึงขอให้ลูกหลานไทยทุกคน ได้รับคติธรรม และพระราโชวาท ดังที่ได้กล่าวมานั้นเพื่อน้อมนำไปใช้ในการดำรงชีวิต และในการอยู่ร่วมกันในสังคมอย่างมีความสุขต่อไป ซึ่งเด็กและเยาวชนเป็นกำลังสำคัญที่จะพาบ้านเมืองไทยให้รุ่งเรืองสืบไปและขอให้ระลึกอยู่เสมอว่า “พลังแห่งความศรัทธา” จากจุดเล็ก ๆ จากคนตัวเล็ก ๆ แต่เมื่อรวมตัวกัน ด้วยพลังความสามัคคีแล้วย่อมมีอานุภาพสูง นายกรัฐมนตรีจึงขอให้ลูกหลานของเราแสดงออกอย่างสร้างสรรค์ ใช้พลังเหล่านั้นเพื่อสังคมและประเทศชาติ
โดยคำขวัญของนายกรัฐมนตรี เนื่องในวันเด็กปีนี้ คือ “รู้คิด รู้เท่าทัน สร้างสรรค์เทคโนโลยี”  ทั้งนี้ ผมขอให้เด็กไทยในยุค “ไทยแลนด์ 4.0” ได้รู้เท่าทันความเปลี่ยนแปลงของโลกยุคดิจิทัล และสามารถประยุกต์ใช้เทคโนโลยี ในการสร้างสรรค์นวัตกรรม สิ่งประดิษฐ์ใหม่ได้สิ่งต่าง ๆ เหล่านี้ จะไม่อาจเกิดขึ้นได้เลย ถ้าเด็กของเราขาดซึ่งครูที่มากด้วยคุณภาพ และศักยภาพ เพราะครู นักเรียน มีความผูกพัน เชื่อมโยงกัน เหมือนเหตุและผล เมื่อเหตุดี ผลก็งดงาม ตามมาด้วย ดังนั้น นายกรัฐมนตรีจึงขอมอบคำขวัญ เนื่องในโอกาสวันครู ครั้งที่ 62 ประจำปี 2561 ซึ่งตรงกับวันที่ 16 มกราคม 2561 ว่า “ศิษย์ดี ก็ด้วยครูดี มีศรัทธา” ก็คือ ต่างฝ่ายต่างมีศรัทธาให้แก่กันและกัน ที่สำคัญทั้ง 2 ฝ่ายต้องมีศรัทธาในสิ่งที่ทำ คือ ความดี และการสร้างคุณประโยชน์ให้กับส่วนรวมและประเทศชาติ
วันเด็กปีนี้ นายกรัฐมนตรีไม่เพียงแต่มีคำขวัญ และมีการจัดงานตามปกติเท่านั้น แต่รัฐบาลจะให้ของขวัญแก่เด็กและสังคมไทย เพื่อการพัฒนาอย่างยั่งยืน ด้วยการจัดให้มีสถานีวิทยุเด็กและครอบครัวเป็นช่องทางเฉพาะ ทั้งคลื่นจะมีรายการหลากหลายว่าด้วยเด็กและครอบครัว เพราะเด็กเป็นอนาคตของชาติ จะทำอย่างไรให้เด็กที่เกิดน้อยลงให้มีคุณภาพให้ได้ เพราะพวกเขาต้องเติบโตกลายมาเป็นกำลังหลักในยุคต่อไป
ขณะเดียวกัน รัฐธรรมนูญฉบับปัจจุบันบัญญัติให้ความสำคัญกับเด็กเล็กไว้เป็นครั้งแรก โดยในมาตรา 54 วรรคสองว่า “...รัฐต้องดำเนินการให้เด็กเล็กได้รับการดูแลและพัฒนาก่อนเข้ารับการศึกษาตามวรรคหนึ่งเพื่อพัฒนาร่างกาย จิตใจ วินัย อารมณ์ สังคม และสติปัญญาให้สมกับวัย...” รัฐบาลจึงจะให้ของขวัญวันเด็ก แก่เด็กและครอบครัว ด้วยการมอบความรู้ที่ถูกต้องเหมาะสมกับพัฒนาการเด็กทุกช่วงวัย ด้วยการนำร่องทำสถานีวิทยุเด็กและครอบครัวโดยเฉพาะ 1 คลื่นเต็ม ๆ ไม่มีรายการอื่นปะปน โดยมอบนโยบายให้กรมประชาสัมพันธ์ไปเร่งศึกษา มามีข้อติดขัดประการใดให้เสนอทางแก้ไขมาด้วยเพื่อเป้าหมายในการพัฒนาเด็กทุกช่วงวัยอย่างยั่งยืน
ในด้านการบังคับใช้กฎหมายและการดำเนินการด้านกระบวนการยุติธรรม เพื่อความสงบเรียบร้อยของบ้านเมือง สังคมน่าอยู่ เป็นที่ยอมรับของสากลและนานาประเทศ เป็นอีกหนึ่งงานสำคัญที่รัฐบาลให้ความสำคัญมาโดยตลอด รวมถึงมีผลการดำเนินงาน ตามภารกิจด้านกระบวนการยุติธรรมนี้ ซึ่งมีนโยบายหลัก 6 ประการ ดังนี้
1. การป้องกันและปราบปรามยาเสพติด จากสถิติ “ผู้ต้องขังคดียาเสพติด” ทั่วประเทศมากถึงร้อยละ 72 ของผู้ต้องขังทั้งหมดรัฐบาลนี้จึงต้องเร่งดำเนินการและใช้มาตรการที่เข้มงวด โดยใน 9 เดือนแรกของปี 2560 สามารถจับกุม และดำเนินคดีผู้ต้องหาในคดีเกี่ยวกับยาเสพติด ได้ถึง 2 แสนกว่าราย รัฐบาลนี้ และ คสช. ได้ดำเนินการแก้ไขปัญหานี้มาอย่างต่อเนื่อง ทั้งในระยะสั้นและระยะยาว ทั้งการป้องกันที่ต้นเหตุ และการปราบปรามเพื่อระงับเหตุ ในส่วนของการปราบปรามยาเสพติดนั้น รัฐบาลได้กระชับความร่วมมือกับประเทศเพื่อนบ้าน เพื่อปฏิบัติการเชิงรุก ณ แหล่งผลิต สกัดกั้นเส้นทางขนย้ายเข้าสู่ชายแดนไทย ด้วยการแลกเปลี่ยนข้อมูลข่าวสาร ข่าวกรอง เพื่อร่วมกันปราบปราม ทำลายขบวนการค้ายา ทั้งภายนอกและภายในประเทศ ที่สำคัญอีกด้าน คือ “โครงการช่วยฟื้นฟูผู้ติดยา เพื่อคืนคนดีสู่สังคม” ให้สามารถกลับมาเป็นคนที่ดีมีคุณภาพ ประกอบสัมมาอาชีพเพื่อเลี้ยงปากท้องของตนเองและครอบครัวได้ พร้อมสร้างบรรยากาศปลอดภัยจากยาเสพติดนอกรั้วบ้านส่วนในทุกหลังคาเรือนนั้น ความอบอุ่นในครอบครัวจะเป็นเกราะป้องกันลูกหลานให้รอดพ้นสิ่งเสพติด และอยู่ในสังคมได้อย่างมีความสุข
2. การสร้างความปลอดภัยและสงบสุขในสังคม พบว่าในปี 2560 ที่ผ่านมา มีการรับแจ้งคดีอาญา ลดลงจากปี 2559 ร้อยละ 10 โดยฝ่ายความมั่นคงได้เน้นการป้องกันที่ต้นเหตุ อาทิ  การสร้างภูมิคุ้มกันในกลุ่มเด็กและเยาวชน รวมทั้งไม่ให้กระทำความผิดทางอาญา ไม่มั่วสุมแข่งรถ ไม่รวมกลุ่มตีกัน รวมถึงสนับสนุนสถานศึกษาทำงานร่วมกับเครือข่าย ทั้งภาครัฐ ภาคเอกชน และภาคประชาสังคม ในการป้องกันการทำความผิดของเยาวชน การแก้ไขปัญหา และการฟื้นฟูผู้กระทำผิดร่วมกันอย่างยั่งยืน
3. การยกระดับการอำนวยความยุติธรรมเพื่อลดความเหลื่อมล้ำ โดยในปี 2559 ประเทศไทยมีดัชนีหลักนิติธรรม (Rule of Law index) อยู่ในลำดับที่ 46 จาก 113 ประเทศทั่วโลกโดยแม้จะมีคะแนนสูงสุดในด้านความสงบเรียบร้อยและความปลอดภัย แต่ยังจะต้องปรับปรุงในเรื่องของกระบวนการยุติธรรม ด้านประสิทธิภาพของระบบและกลไกการดำเนินการ โดยเฉพาะด้านคดีอาญาที่ผลการประเมินอยู่ที่ลำดับที่ 11 จาก 15 ประเทศในภูมิภาค พร้อมสนับสนุนและผลักดันให้มีการประกาศใช้พระราชบัญญัติกองทุนยุติธรรม พ.ศ. 2558 โดยมีวัตถุประสงค์หลัก เพื่อช่วยเหลือผู้ยากไร้ที่ได้รับความเดือดร้อนและไม่ได้รับความเป็นธรรม ให้เข้าถึงกระบวนการยุติธรรมได้อย่างเสมอภาคและเท่าเทียม ไม่ว่าจะเป็นโจทก์หรือจำเลย โดยในปี 2560 มีผู้ได้รับการอนุมัติให้ใช้เงินทุนจากกองทุนยุติธรรม จำนวน 2,500 กว่าราย นอกจากนี้ ยังมีการพัฒนาองค์ความรู้ด้านกระบวนการยุติธรรมในพื้นที่ การช่วยประชาชนในการจ่ายค่าทดแทนและค่าใช้จ่ายแก่จำเลยในคดีอาญา เกือบ  12,000 ราย รวมทั้งมีการจัดตั้งคลินิกยุติธรรม ปัจจุบันมีอยู่ 86 แห่งทั่วประเทศ และให้ความช่วยเหลือประชาชนไปแล้ว ราว 44,000 รายด้วย
4. การพัฒนากฎหมายและกระบวนการยุติธรรม ให้ทันสมัย สอดคล้องกับการเปลี่ยนแปลงทางเศรษฐกิจและสังคม และความต้องการของประชาชน รวมไปถึงการพัฒนาศักยภาพบุคลากรในการอำนวยความยุติธรรมให้แก่ประชาชนตลอดจน การเพิ่มระบบการเยี่ยมผู้ต้องขังด้วยระบบอิเล็กทรอนิกส์
5. การป้องกันและปราบปรามอาชญากรรมด้านความมั่นคง โดยเฉพาะปัญหาการค้ามนุษย์ ที่ไทยถูกจัดให้อยู่ในระดับกลุ่มที่ 2 ในบัญชีรายชื่อประเทศที่ต้องจับตามองของสหรัฐฯ ซึ่งนายกรัฐมนตรีให้ความสำคัญเร่งด่วนมาอย่างต่อเนื่อง โดยได้จัดให้เป็นวาระแห่งชาติ และมีแผนแม่บทในการดำเนินงานอย่างชัดเจน โดยจะต้องมีการพัฒนาข้อมูลให้ดีขึ้น มีการยกระดับการดำเนินคดีกับเจ้าหน้าที่ของรัฐที่ไปเกี่ยวข้องมีการสร้างกลไกการแจ้งเหตุ รวมทั้งมีการคุ้มครอง และช่วยเหลือผู้เสียหายอย่างเป็นระบบ
6. การเสริมสร้างความปรองดองสมานฉันท์ เพื่อจัดการกับความขัดแย้ง ด้วยการจัดตั้ง ศูนย์ประสานงานข้อมูลผู้ได้รับผลกระทบจากความขัดแย้ง และมีความร่วมมือกับหน่วยงานภาครัฐ ภาคเอกชน สถาบันการศึกษา และภาคีเครือข่ายต่าง ๆ ในการสร้างสภาวะที่เอื้อต่อการอยู่ร่วมกันในสังคมและชุมชน เสริมสร้างให้สังคมไทยให้เป็นสังคมที่เคารพกติกา และปลูกฝังสันติวัฒนธรรมหรือวัฒนธรรมของการอยู่ร่วมกันอย่างสงบสันติ ตั้งแต่ระดับชุมชนจนถึงระดับชาติ
สุดท้ายนี้ “ก้าวต่อไปของประเทศไทย” นั้น นอกจากการปรับปรุงและพัฒนางานด้านยุติธรรมของประเทศอย่างต่อเนื่อง ให้ได้ผลเป็นรูปธรรมแล้ว รัฐบาลได้น้อมนำพระบรมราโชวาทของในหลวงรัชกาลที่ 9 ที่ทรงให้สติย้ำเตือนความรับผิดชอบของรัฐบาล และข้าราชการทุกคน ดังนี้ “...หลักที่ว่าทุกคนต้องทราบถึงกฎหมาย และต้องทำตามกฎหมายนั้น รู้สึกว่าบางครั้งก็ใช้ไม่ได้ เพราะว่ากฎหมายไม่ถึงประชาชน ต้องนึกบ้างว่าเป็นความผิดทางราชการ ที่ไม่สามารถจะนำกฎหมายไปให้ถึงประชาชน...”
ดังนั้น นายกรัฐมนตรีขอให้ผู้ทีีเกี่ยวข้อง ทุกกระทรวง ทุกหน่วยงาน ที่มีกฎหมายในความรับผิดชอบของตนในการบังคับใช้ ต้องสร้างความรู้ความเข้าใจในเรื่องกฎหมายนั้น ๆ แบบเชิงรุกล่วงหน้า เพื่อการปฏิบัติที่ถูกต้อง ไร้ข้อสงสัย อีกทั้งให้พี่น้องประชาชนได้รับรู้สิทธิขั้นพื้นฐาน คำปรึกษา และการให้บริการด้านต่าง ๆ ที่เกี่ยวข้องกับกระบวนการยุติธรรม อย่างทั่วถึงโดยเท่าเทียมและเป็นธรรม รวมทั้งเรื่องยุทธศาสตร์ชาติและการปฏิรูปประเทศ ที่นายกรัฐมนตรีอยากให้ทุกคน ทุกฝ่ายและทุกภาคส่วนได้ให้ความสนใจประเด็นดังกล่าว
ขณะเดียวกัน ภาครัฐและผู้ที่เกี่ยวข้อง ก็ต้องพร้อมประชาสัมพันธ์และสร้างการรับรู้และความเข้าใจอย่างทั่วถึง ภาคประชาชนเองก็ต้องตระหนัก และขวนขวายเช่นกันเพราะนี่จะเป็นจุดเปลี่ยนของประเทศไทย และสำคัญต่ออนาคตของบ้านเมืองโดยเฉพาะเยาวชนและนักศึกษาควรให้ความสนใจด้วยการเข้ามามีส่วนร่วม เพราะอนาคตของชาติ ก็คือชีวิตของทุกไทยทุกคนในวันข้างหน้า
…………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9365
