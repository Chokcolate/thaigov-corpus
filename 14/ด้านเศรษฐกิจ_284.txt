รัฐบาลไทย-ข่าวทำเนียบรัฐบาล-ธ.ก.ส.ร่วมมหกรรมการเงิน ครั้งที่ 17

วันพฤหัสบดีที่ 27 เมษายน 2560
ธ.ก.ส.ร่วมมหกรรมการเงิน ครั้งที่ 17
ธ.ก.ส.นำผลิตภัณฑ์เงินฝากและสินเชื่อเข้าร่วมมหกรรมการเงิน ครั้งที่ 17 Money Expo 2017  ณ อาคารชาเลนเจอร์ 2-3 อิมแพ็ค เมืองทองธานี นนทบุรี ระหว่างวันที่ 11-14 พฤษภาคม 2560 นี้
นายนิพัฒน์  เกื้อสกุล ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.นำผลิตภัณฑ์เงินฝากและสินเชื่อเข้าร่วมมหกรรมการเงินครั้งที่ 17 ภายใต้แนวคิด การจัดงาน“Financial Innovation 4.0 หรือนวัตกรรมการเงิน 4.0”  ณ อาคารชาเลนเจอร์ 2-3 อิมแพ็ค เมืองทองธานี  จังหวัดนนทบุรี  โดย ธ.ก.ส.นำเสนอความก้าวหน้าของนวัตกรรม จำลองรูปแบบสาขาในอนาคต ของ ธ.ก.ส. “Smart Office and Branch Outlet”   มาเปิดบูธให้บริการ ทั้งสาขาบางเขน  สาขาจตุจักร  และสาขานนทบุรี   ซึ่งประชาชนที่สนใจผลิตภัณฑ์ต่าง ๆ ของธนาคารสามารถมาใช้บริการได้ในงานนี้
ไฮไลท์เด็ดของการเข้าร่วมงานในครั้งนี้  คือ ผลิตภัณฑ์สลากออมทรัพย์ทวีสิน 2560  สามารถจองสลากดังกล่าวได้ภายในงาน  โดย ธ.ก.ส.จะเปิดระดมทุน 40,000 ล้านบาท  ชิงรางวัลที่ 1 20 ล้านบาท และรางวัลอื่น ๆ อีกมากมาย  พร้อมกับเลือกชมเลือกช้อปผลิตภัณฑ์จากโครงการ สินเชื่อ 1 ตำบล 1 SME เกษตร  ที่มุ่งยกระดับคุณภาพชีวิตและสร้างความยั่งยืนให้กับภาคเกษตรไทย
นอกจากนั้น ยังพบกับผลิตภัณฑ์อื่น ๆ  อาทิ  เงินฝากออมทรัพย์ทวีโชค “ยิ่งออม ยิ่งดี ทวีโชค ลุ้นรถ ลุ้นทอง ลุ้นของรางวัล”  ลุ้นโชคระดับจังหวัดปีละ 2 ครั้ง  เดือนกรกฎาคมและเดือนมกราคมของทุกปี  ลุ้นโชคระดับประเทศอีกปีละ 1 ครั้ง  เงินฝากออมทรัพย์พิเศษ เปิดบัญชีขั้นต่ำ 10,000 บาท ฝากครั้งต่อไปขั้นต่ำ 1,000 บาท อัตราดอกเบี้ยร้อยละ  1.10  ต่อปี ไม่เสียภาษี  เงินฝากดอกเบี้ยทันใจ 19  “ฝากปุ๊บ รับดอกเบี้ยปั๊บ” ฝากขั้นต่ำ 100,000 บาท สูงสุดไม่เกิน 20 ล้านบาท ระยะเวลาฝากเงิน 10 เดือนนับจากวันรับฝากแบบวันชนวัน อัตราดอกเบี้ยร้อยละ  1.40  ต่อปี  ไม่เสียภาษี  นอกจากนี้ยังมีผลิตภัณฑ์ที่น่าสนใจอื่น ๆ เช่น  ธ.ก.ส.เพิ่มรัก 2  ส่งฝาก 10 ปี คุ้มครองนานถึง 12 ปี สามารถใช้ลดหย่อนภาษีได้  เงินฝากประจำปลอดภาษี 24  เดือน อัตราดอกเบี้ยร้อยละ 2.50 ต่อปี  ฝากขั้นต่ำเดือนละ 1,000 บาท ระยะฝาก 24 เดือน  เงินออมธนาคารต้นไม้  กองทุนการออมแห่งชาติ (กอช.) บริการรับลงทะเบียนพร้อมเพย์ บริการรับลงทะเบียนสวัสดิการแห่งรัฐ
พร้อมทั้งยังให้คำปรึกษาด้านสินเชื่อ โดยเฉพาะ สินเชื่อ 1 ตำบล 1 SME เกษตร  เพื่อยกระดับคุณภาพชีวิตและสร้างความยั่งยืนให้กับภาคเกษตรไทย ตั้งแต่ปีที่ 1-7 คิดอัตราดอกเบี้ยร้อยละ 4 ต่อปี และตั้งแต่ปีที่ 8 เป็นต้นไป คิดอัตราดอกเบี้ยปกติของธนาคาร  นอกจากนี้ ผู้ทำธุรกรรมภายในบูธ ธ.ก.ส.ไม่ว่าจะเปิดบัตร ATM หรือชำระค่าบริการต่างๆ จะได้รับ ของที่ระลึก และมีสิทธิ์ลุ้นรับรางวัลโทรศัพท์มือถือ Samsuang Galaxy S8 พร้อม Gift Set และรางวัลอื่น ๆ  พิเศษ! วันอาทิตย์ที่ 14  พฤษภาคม 2560  พบกับมินิคอนเสิร์ตจากศิลปินดาราช่อง 3 มิ้นท์ มิณฑิตา.
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3346
