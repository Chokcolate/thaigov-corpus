รัฐบาลไทย-ข่าวทำเนียบรัฐบาล-นายชาติชาย ทิพย์สุนาวี ปลัดกระทรวงคมนาคม เปิดการประชุมสัมมนาถ่ายทอดยุทธศาสตร์ชาติ ว่าด้วยการป้องกันและปราบปรามการทุจริต ระยะที่ 3

วันอังคารที่ 21 พฤศจิกายน 2560
นายชาติชาย ทิพย์สุนาวี ปลัดกระทรวงคมนาคม เปิดการประชุมสัมมนาถ่ายทอดยุทธศาสตร์ชาติ ว่าด้วยการป้องกันและปราบปรามการทุจริต ระยะที่ 3
นายชาติชาย ทิพย์สุนาวี ปลัดกระทรวงคมนาคม เป็นประธานเปิดการประชุมสัมมนาถ่ายทอดยุทธศาสตร์ชาติ ว่าด้วยการป้องกันและปราบปรามการทุจริต ระยะที่ 3 เมื่อวันที่ 20 พฤศจิกายน 2560 ณ โรงแรมปรินซ์พาเลซ
โดยมี นายกฤชเทพ สิมลี รองปลัดกระทรวงคมนาคม นายชยุตพล ลีนิวา ผู้เชี่ยวชาญเฉพาะด้านให้คำปรึกษากฎหมาย ร่วมพิธีเปิด และมีผู้เข้าร่วมการประชุมสัมมนาฯ จำนวน 100 คน ประกอบด้วย บุคลากรผู้รับผิดชอบงานด้านการป้องกันและปราบปรามการทุจริต และประมวลจริยธรรมสังกัดสำนักงานปลัดกระทรวงคมนาคม สำนักงานรัฐมนตรี และหน่วยงานในสังกัดกระทรวงคมนาคม ซึ่งได้รับเกียรติจากผู้บริหารของสำนักงาน ป.ป.ช. เป็นวิทยากร
รัฐบาลได้เห็นความสำคัญในการแก้ไขปัญหาการทุจริตคอร์รัปชั่นในภาครัฐ และกำหนดเป็นนโยบายเร่งด่วนของรัฐบาล ซึ่งคณะรัฐมนตรีได้มีมติเมื่อวันที่ 11 ตุลาคม 2559 เห็นชอบร่างแผนยุทธศาสตร์ชาติ ว่าด้วยการป้องกันและปราบปรามทุจริต ระยะที่ 3 (พ.ศ. 2560 - 2564) ให้หน่วยงานภาครัฐแปลงแนวทางและมาตรการตามยุทธศาสตร์ฯ สู่การปฏิบัติตั้งแต่ปีงบประมาณ 2560 และกำหนดไว้ในแผนปฏิบัติราชการ 4 ปี และแผนปฏิบัติราชการประจำปีของส่วนราชการ นอกจากนี้รัฐบาลได้สนับสนุนงบประมาณตามแผนงานบูรณาการป้องกันและปราบปรามการทุจริตและประพฤติมิชอบ เพื่อให้การดำเนินการตามยุทธศาสตร์บรรลุเป้าหมาย
กระทรวงคมนาคมได้ดำเนินงานโครงการขับเคลื่อนแผนยุทธศาสตร์ชาติ ว่าด้วยการป้องกันและปราบปรามการทุจริตของกระทรวงคมนาคม กิจกรรมที่ 1 ได้แก่ การประชุมสัมมนาถ่ายทอดยุทธศาสตร์ชาติ ว่าด้วยการป้องกันและปราบปรามการทุจริต ระยะที่ 3 โดยมีวัตถุประสงค์ ดังนี้
1. เพื่อถ่ายทอดความรู้ และสร้างความเข้าใจในการขับเคลื่อนแผนยุทธศาสตร์ชาติ ว่าด้วยการป้องกันและปราบปรามการทุจริต ระยะที่ 3 (พ.ศ. 2560 - 2564) ไปสู่การปฏิบัติของหน่วยงานในสังกัดกระทรวงคมนาคม
2. เพื่อพัฒนาระบบบริหารการต่อต้านการทุจริตให้มีประสิทธิภาพ และบูรณาการเชื่อมโยงแผนยุทธศาสตร์ชาติ ว่าด้วยการป้องกันและปราบปรามการทุจริต ระยะที่ 3 (พ.ศ. 2560 - 2564) กับแผนยุทธศาสตร์ของกระทรวงฯ และหน่วยงานในสังกัดกระทรวงคมนาคม รวมทั้งมีแนวทางการขับเคลื่อนและทิศทางประเมินผลที่ชัดเจนเป็นรูปธรรม

ที่มา : http://www.thaigov.go.th/news/contents/details/8249
