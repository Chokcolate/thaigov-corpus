รัฐบาลไทย-ข่าวทำเนียบรัฐบาล-กระทรวงสาธารณสุขชี้แจง รายงานการดำเนินการตามนโยบายเจ็บป่วยฉุกเฉิน ของสถาบันการแพทย์ฉุกเฉินแห่งชาติ และสำนักงานหลักประกันสุขภาพ

วันอังคารที่ 24 ตุลาคม 2560
กระทรวงสาธารณสุขชี้แจง รายงานการดำเนินการตามนโยบายเจ็บป่วยฉุกเฉิน ของสถาบันการแพทย์ฉุกเฉินแห่งชาติ และสำนักงานหลักประกันสุขภาพ
รองปลัด สธ.และโฆษก สธ. ชี้แจงกรณีรายงานการดำเนินการตามนโยบายเจ็บป่วยฉุกเฉินของสถาบันการแพทย์ฉุกเฉินแห่งชาติ และสปสช.
วันที่ 24 ตุลาคม 2560 นายแพทย์โอภาส การย์กวินพงศ์ รองปลัดกระทรวงสาธารณสุขและโฆษกกระทรวงสาธารณสุข ชี้แจงกรณี สำนักข่าวอิศราตั้งข้อสังเกตถึงรายงานการดำเนินการตามนโยบายเจ็บป่วยฉุกเฉินของสถาบันการแพทย์ฉุกเฉินแห่งชาติ และสำนักงานหลักประกันสุขภาพ ว่า นโยบาย “เจ็บป่วยฉุกเฉินวิกฤต มีสิทธิทุกที่” (UCEP) ในระยะแรกใช้ชื่อนโยบาย “เจ็บป่วยฉุกเฉินถึงแก่ชีวิต ไม่ถามสิทธิ ใกล้ที่ไหน ไปที่นั่น”เป็นการบูรณาการการทำงานร่วมกันระหว่าง สปสช. กรมบัญชีกลาง สำนักงานประกันสังคม โดย มอบหมายให้ สปสช.ทำหน้าที่เป็นผู้ชำระบัญชี (Clearing House) เริ่มดำเนินการตั้งแต่วันที่ 1 เมษายน 2555 เป็นต้นมา ซึ่งในระยะแรกพบข้อจำกัดที่สำคัญคือ ประชาชนถูกเรียกเก็บเงิน กฎหมายสถานพยาบาลไม่สามารถบังคับโรงพยาบาลเอกชนได้ รวมทั้งอัตราการจ่ายค่าบริการตามที่คณะรัฐมนตรีอนุมัติไม่สะท้อนต้นทุน  โดยในปีนี้ปัญหาต่าง ๆ ได้ถูกแก้ไขเพื่อให้ผู้ป่วยวิกฤติฉุกเฉินได้รับการรักษาทันที ไม่ต้องกังวลเรื่องค่าใช้จ่าย นอกจากนี้ ปัญหาเหล่านี้ได้ถูกแก้ไขโดยพรบ.สถานพยาบาลฉบับปรับปรุงใหม่ที่บังคับใชักับโรงพยาบาลเอกชนได้ ร่วมกับมติคณะรัฐมนตรีที่กำหนดราคาที่เหมาะสมสอดคล้องกับต้นทุน
สถาบันการแพทย์ฉุกเฉินแห่งชาติได้รับมอบหมายให้เป็นศูนย์ประสานคุ้มครองสิทธิผู้ป่วยฉุกเฉินวิกฤต (UCEP Coordinating Center) และบริหารจัดการการดำเนินงานด้านการแพทย์ฉุกเฉินทั้งระบบ ตามมติคณะรัฐมนตรี  วันที่ 28 มีนาคม 2560 เริ่มดำเนินการตั้งแต่วันที่ 1 เมษายน เป็นต้นมา โดยมีโรงพยาบาลเอกชน 364 แห่งทั่วประเทศ ดำเนินการตามประกาศของกระทรวงสาธารณสุขว่าด้วยสถานพยาบาล และยึดถือแนวทางการคัดแยกผู้ป่วยฉุกเฉินวิกฤตตามที่สถาบันการแพทย์ฉุกเฉินแห่งชาติกำหนด ด้วยโปรแกรม Pre Authorization (PA) เป็นเครื่องมือหลัก ในการช่วยแพทย์วินิจฉัยผู้ป่วย โดยมีเจ้าหน้าที่ของศูนย์ประสานคุ้มครองสิทธิผู้ป่วยฉุกเฉินวิกฤติ สพฉ. ทำหน้าที่เฝ้าติดตามผล การวินิจฉัยของแพทย์ทุกราย และมีการตั้งคณะทำงานรับเรื่องร้องเรียนเพื่อตรวจสอบข้อเท็จจริง โดยผ่านเบอร์ 02 872 1669 ตลอด 24 ชั่วโมง
ปัจจุบันมีโรงพยาบาลเอกชนที่มีรายงานผู้ป่วย ในโปรแกรม PA 255 แห่ง จากทั้งหมด 364 แห่ง จำนวนผู้รับบริการที่ลงข้อมูลในโปรแกรม PA ในรอบ 6 เดือนที่มา 15,243 ราย  มีประชาชนที่ร้องเรียน เพียง 47 ราย คิดเป็นร้อยละ 0.31 อย่างไรก็ตาม ยังต้องมีการแก้ไขปัญหาและพัฒนาโปรแกรม PA ให้มีความเที่ยงตรงยิ่งขึ้น และการติดตามประเมินผลอย่างต่อเนื่องต่อไป
---------------------------

ที่มา : http://www.thaigov.go.th/news/contents/details/7588
