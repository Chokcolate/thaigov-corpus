รัฐบาลไทย-ข่าวทำเนียบรัฐบาล-การประชุมคณะกรรมการอำนวยการขับเคลื่อนแก้ไขปัญหาการทุจริต กระทรวงศึกษาธิการ

วันพุธที่ 20 กันยายน 2560
การประชุมคณะกรรมการอำนวยการขับเคลื่อนแก้ไขปัญหาการทุจริต กระทรวงศึกษาธิการ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการอำนวยการขับเคลื่อนแก้ไขปัญหาการทุจริต กระทรวงศึกษาธิการ
เมื่อวันพุธที่ 20 กันยายน 2560 ณ ห้องประชุมสำนักงานคณะกรรมการการอาชีวศึกษา
นพ.ธีระเกียรติ เจริญเศรษฐศิลป์ กล่าวว่า ที่ประชุมได้รับทราบความก้าวหน้าการดำเนินงานแก้ไขปัญหาการทุจริตของกระทรวงศึกษาธิการ โดยมีบางประเด็นที่สำคัญโดยสรุปดังนี้
การขาดแคลนบุคลากรในตำแหน่ง "นิติกร"  ที่ประชุมได้รับทราบปัญหาการขาดแคลนบุคลากรทางการศึกษาในตำแหน่ง "นิติกร" ทุกสังกัดของกระทรวงศึกษาธิการ ซึ่งขณะนี้มีอัตราน้อยมาก ทำให้ภาระงานของนิติกรที่มีอยู่ในทุกสังกัดมีเป็นจำนวนมาก อีกทั้งนิติกรยังเป็นตำแหน่งที่มีแรงจูงใจในการปฏิบัติงานน้อย ที่ประชุมจึงได้หารือในการแก้ไขปัญหาดังกล่าว ซึ่งอาจจะต้องมีแนวทางในการเลือกสรรนิติกรที่มีความสามารถให้เข้ามาดำรงตำแหน่งมากขึ้น หรือมีการเกลี่ยอัตรากำลังใหม่ของตำแหน่งนิติกรทุกสังกัดในกระทรวงศึกษาธิการด้วย
การจัดทำระบบกำกับติดตามเรื่องร้องเรียนและการดำเนินการทางวินัย  ขณะนี้ได้มีการพัฒนาแอพพลิเคชั่นที่มีชื่อว่า “ระบบกำกับติดตามเรื่องร้องเรียนและการดำเนินการทางวินัย” ซึ่งผู้บริหารทุกสังกัดในกระทรวงศึกษาธิการสามารถใช้งานแอพดังกล่าวผ่านสมาร์ทโฟนได้ เพื่อช่วยในการกำกับติดตามเรื่องที่กำลังดำเนินการให้มีความรวดเร็วมากขึ้น อาทิ การแสดงจำนวนคดีที่มีอยู่ในระบบทั้งหมด, สถานะของคดี, การแจ้งเตือนตามขั้นตอนสืบสวนสอบสวน, การสืบค้นคดี เป็นต้น
กรณีการร้องเรียนปัญหาการรับเด็กของผู้อำนวยการโรงเรียนสามเสนวิทยาลัย ซึ่งได้มีการตั้งคณะกรรมการสอบสวนบุคคลดังกล่าวแล้ว และในการประชุมครั้งนี้มีคณะกรรมการสอบสวนที่เป็นผู้แทนจากสำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ได้รายงานให้ที่ประชุมรับทราบด้วยว่า กรณีเช่นนี้มีให้เห็นเป็นประจำ ซึ่งอาจจะเกิดจากความไม่เข้าใจกฎระเบียบหรือรายละเอียดเกี่ยวกับโควตาการรับเด็ก การออกใบเสร็จรับเงิน และกฎเกณฑ์ต่าง ๆ ที่เกี่ยวข้อง กระทรวงศึกษาธิการควรกำหนดกฎเกณฑ์ต่าง ๆ ที่มีความยุติธรรม ให้ทุกคนเข้าใจตรงกัน ซึ่งกระทรวงศึกษาธิการจะนำเรื่องปัญหาเหล่านี้ไปดำเนินการแก้ไขเพื่อป้องกันไม่ให้เหตุการณ์เช่นนี้เกิดขึ้นอีกในปีต่อ ๆ ไป เช่น การกำหนดระยะเวลาการสอบสวนการร้องเรียนการทุจริตต้องเป็นไปด้วยความรวดเร็ว, การกำหนดหลักเกณฑ์การรับเด็กโควตาพิเศษให้มีความชัดเจน, การนิยามความหมายของผู้มีอุปการคุณให้ชัดเจน เป็นต้น ซึ่งสิ่งเหล่านี้จะนำไปสู่การเปลี่ยนแปลงของกระทรวงศึกษาธิการครั้งใหญ่เกี่ยวกับการแก้ไขปัญหาเรื่องระบบโควตาพิเศษในการรับเด็กเข้าเรียนให้มีความเป็นธรรม ถูกต้องตามกฎหมาย และที่สำคัญกฎเกณฑ์ต่าง ๆ ที่กำหนดขึ้นมาต้องมีความยุติธรรมและโปร่งใส
อรพรรณ ฤทธิ์มั่น, บัลลังก์ โรหิตเสถียร
สรุป/รายงาน

ที่มา : http://www.thaigov.go.th/news/contents/details/6822
