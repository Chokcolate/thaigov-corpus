รัฐบาลไทย-ข่าวทำเนียบรัฐบาล-กรมทางหลวงชนบท เร่งซ่อมแซมถนนสาย ลย.4017 จ.เลย เบื้องต้นหลังน้ำลด

วันพฤหัสบดีที่ 25 พฤษภาคม 2560
กรมทางหลวงชนบท เร่งซ่อมแซมถนนสาย ลย.4017 จ.เลย เบื้องต้นหลังน้ำลด
กรมทางหลวงชนบท กระทรวงคมนาคมได้ดำเนินการซ่อมแซมเบื้องต้น ถนนทางหลวงชนบท สาย ลย.4017 แยกทางหลวงหมายเลข 2186 (กม.ที่ 135+700) – บ้านเชียงกลม อำเภอปากชม จังหวัดเลย
ที่ชำรุดเสียหายจากอุทกภัย ซึ่งขณะนี้สามารถใช้งานได้ตามปกติแล้ว ทั้งนี้ หลังจากเข้าสู่ภาวะปกติ นอกจากจะดำเนินการซ่อมแซมเบื้องต้น เพื่อให้ประชาชนสามารถสัญจรไปมาได้ ภายใน 7 วัน แล้ว กรมจะดำเนินการสำรวจ ออกแบบ ประมาณราคา พร้อมภาพถ่ายสภาพความเสียหายหลังน้ำลด เพื่อนำเสนอขอสนับสนุนงบประมาณแก้ไขปัญหาในระยะยาวต่อไป
ทั้งนี้ กรมทางหลวงชนบท ขอความร่วมมือประชาชน “ขับรถช้า เปิดไฟหน้า คาดเข็มขัดนิรภัย” ตามนโยบายของกระทรวงคมนาคม โปรดระมัดระวังในการใช้รถใช้ถนนเป็นพิเศษโดยเฉพาะพื้นที่ที่ประสบกับอุทกภัย และโปรดสังเกตป้ายจราจรเตือนระดับน้ำหรือป้ายหลีกเลี่ยงเส้นทาง โดยสามารถสอบถามรายละเอียดเพิ่มเติมหรือแจ้งเหตุอุทกภัยได้ที่สายด่วนทางหลวงชนบท 1146 ตลอด 24 ชั่วโมง หรือสำนักงานทางหลวงชนบท แขวงทางหลวงชนบท ในพื้นที่ ในวันและเวลาราชการ

ที่มา : http://www.thaigov.go.th/news/contents/details/4009
