รัฐบาลไทย-ข่าวทำเนียบรัฐบาล-"ม.ล.ปริยดา ดิศกุล" เป็นประธานปฐมนิเทศครูอาสาสมัครจีน รุ่นที่ 16 ประจำปี 2560

วันพุธที่ 7 มิถุนายน 2560
"ม.ล.ปริยดา ดิศกุล" เป็นประธานปฐมนิเทศครูอาสาสมัครจีน รุ่นที่ 16 ประจำปี 2560
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธานเปิดการประชุมต้อนรับและปฐมนิเทศครูอาสาสมัครจีน รุ่นที่ 16 ปีการศึกษา 2560 จำนวน 553 คน
ที่เดินทางมาเพื่อเผยแพร่ประสบการณ์และองค์ความรู้ด้านวัฒนธรรมของจีนให้กับนักเรียนไทย โดย Dr. Zhou Gaoyu (โจว เกายู่) เลขานุการเอกฝ่ายการศึกษา พร้อมด้วย Mr. Zhou Guangxu (โจว กวางยู่) กงสุลประจำสถานเอกอัครราชทูต​สาธารณรัฐประชาชนจีนประจำประเทศไทย Mr. Zhang Lizhi (จาง ลี่จื๊อ) ผู้ประสานงานโครงการครูอาสาสมัครจีน​สำนักงาน HANBANประจำประเทศไทย และครูอาสาสมัครจีน รวมทั้งผู้เกี่ยวข้อง เข้าร่วมกว่า 600 คน
ม.ล.ปริยดา ดิศกุล กล่าวในพิธีเปิดว่า มีความยินดีมากที่มีโอกาสมาร่วมงานต้อนรับและปฐมนิเทศครูอาสาสมัครจีนในวันนี้ ซึ่งเป็นวันที่มีเหตุการณ์พิเศษที่ครูอาสาสมัครจำนวน 553 คน เดินทางมาจากสาธารณรัฐประชาชนจีน มาพร้อมความตั้งใจที่แน่วแน่ในการมาสอนภาษาจีน ตลอดจนเผยแพร่ประสบการณ์และองค์ความรู้ด้านวัฒนธรรมจีนให้กับนักเรียนไทย
การเดินทางมาของทุกท่านครั้งนี้ นับเป็นโอกาสอันดีที่จะทำให้นักเรียนไทยในทุกภูมิภาคได้เรียนรู้ภาษาจีนกับครูเจ้าของภาษาโดยตรง ที่ผ่านการอบรม ทั้งด้านการสอนและการปฏิบัติตนในประเทศไทยมาเป็นอย่างดี ซึ่งจะเป็นต้นแบบที่จะสร้างแรงบันดาลใจให้กับนักเรียนไทยจำนวนมากที่ต้องการศึกษาต่อด้านภาษาจีนทั้งในประเทศไทย และในประเทศจีน หรือนำเอาภาษาจีนไปประกอบอาชีพในอนาคต
คุณครูทุกท่านนับว่าเป็นบุคคลสำคัญในการส่งเสริมการเรียนการสอนภาษาจีนของประเทศไทย เป็นกำลังสำคัญที่ทำให้การเรียนการสอนภาษาจีนเป็นที่นิยมมากที่สุดในบรรดาภาษาต่างประเทศภาษาที่สอง ครูอาสาสมัครที่ทำงานอย่างเข้มแข็งและเพียรพยายามให้งานสำเร็จลุล่วงไปด้วยดี ส่งผลให้ภาษาจีนเป็นภาษายอดนิยมในประเทศไทยในช่วงตลอดหลายปีที่ผ่านมา
ขอขอบคุณสำนักส่งเสริมการเรียนการสอนภาษาจีนนานาชาติ (HANBAN) ที่ได้คัดเลือกครูที่มีคุณภาพมาเป็นอาสาสมัครสอนภาษาจีนในประเทศไทย ขอขอบคุณครูอาสาสมัครทุกคนที่เลือก มาสอนภาษาและวัฒนธรรมจีนในประเทศไทย
ดังนั้น ดิฉันขอเป็นตัวแทนประเทศไทย ครูไทย และนักเรียนไทย ขอบคุณทุกท่านที่เลือกรับหน้าที่ “ครู” อันทรงเกียรติ อีกทั้งเลือกประเทศไทยเป็นจุดหมายในการปฏิบัติหน้าที่ครั้งนี้
ในโอกาสที่ครูอาสาสมัครจีนจะเริ่มงานสอนในประเทศไทยในปีการศึกษา 2560 นี้ ขออวยพรให้ทุกท่านมีความสุขในการทำงาน ใช้ความสามารถที่ได้เรียนมาอย่างเต็มที่ ทำหน้าที่ทั้งครูและทูตวัฒนธรรมจีนประจำทุกท้องถิ่นในประเทศไทย ทำงานที่ทรงเกียรติ และทรงคุณค่าของท่านอย่างมีความสุข

ที่มา : http://www.thaigov.go.th/news/contents/details/4328
