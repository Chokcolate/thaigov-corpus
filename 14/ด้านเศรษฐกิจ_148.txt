รัฐบาลไทย-ข่าวทำเนียบรัฐบาล-กระทรวงเกษตร ฯ โดย กยท. เปิดตัว ยางล้อประชารัฐ ภายใต้แบรนด์ TH-TYRE

วันศุกร์ที่ 7 เมษายน 2560
กระทรวงเกษตร ฯ โดย กยท. เปิดตัว ยางล้อประชารัฐ ภายใต้แบรนด์ TH-TYRE
กระทรวงเกษตรและสหกรณ์ โดย กยท. เปิดตัว ยางล้อประชารัฐ ภายใต้แบรนด์ TH-TYRE หวังให้คนไทยได้ใช้สินค้าดี ได้มาตรฐาน ISO และ มอก. ราคายุติธรรม ทั้งยังส่งเสริมให้อุตสาหกรรมไทยก้าวหน้าต่อไป
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์มีนโยบายในการผลักดันส่งเสริมการใช้ยางพาราในประเทศให้มากขึ้น เพราะประเทศไทยเป็นประเทศที่ผลิตยางธรรมชาติส่งออกรายใหญ่ของโลก อีกทั้งยังเป็นการผลักดันให้เกิดการแปรรูปในการนำยางพารามาผลิตสินค้าที่มีคุณภาพ มาตรฐาน และราคาถูก กระทรวงเกษตรและสหกรณ์ โดย การยางแห่งประเทศไทย จึงได้ริเริ่มโครงการยางล้อประชารัฐ ภายใต้แบรนด์ TH-TYRE ซึ่งเป็นหนึ่งในโครงการที่จะนำยางพาราไปใช้ให้เกิดประโยชน์มากที่สุด อีกทั้งอุตสาหกรรมยานยนต์ภายในประเทศยังมีแนวโน้มจะเติบโตขึ้นในช่วงปี 2560 เนื่องจากตลาดส่งออกได้มีการขยายสู่ภูมิภาคอาเซียนตามแผนการส่งออกรถอีโคคาร์ จากเงื่อนไขการขอรับการส่งเสริมการลงทุนจาก BOI ประกอบกับภาวะเศรษฐกิจโลกจะดีขึ้น ดังนั้น หากนำยางพาราธรรมชาติไปผลิตล้อยางที่มีส่วนผสมของยางพาราเพิ่มขึ้น จะสามารถสร้างรายได้ให้กับประเทศ และยังเป็นการส่งออกวัตถุดิบยางประเภทต่าง ๆ เพื่อเข้าสู่อุตสาหกรรมอีกด้วย
ดร. ธีธัช สุขสะอาด ผู้ว่าการยางแห่งประเทศไทย กล่าวว่า จากการที่ธุรกิจยานยนต์เป็นธุรกิจที่ใช้วัตถุดิบจากยางพาราเป็นจำนวนมาก และในช่วง 2 ปีที่ผ่านมา ไทยมีผลผลิตยางถึง 4.47 ล้านตัน สามารถนำไปใช้ภายในประเทศประมาณ 0.6 ล้านตัน คิดเป็นร้อยละ 13.42 ของผลผลิตทั้งหมด และยางส่วนใหญ่ถูกใช้ในการผลิตยางพาหนะ 0.34 ล้านตัน คิดเป็นร้อยละ 56.48 ของปริมาณยางทั้งหมด กยท. จึงร่วมมือ       บ.ดีสโตน ผลักดันการแปรรูปใช้ยางในประเทศเพื่อนำยางพารามาผลิตล้อยางรถยนต์ ในโครงการยางล้อประชารัฐ ภายใต้แบรนด์ TH-TYRE ซึ่งในปัจจุบันยางที่ใช้ในการผลิตล้อยางทั่วไปเป็นยางพาราธรรมชาติ     10 % แต่ยางในโครงการยางล้อประชารัฐ หรือ TH-TYRE จะใช้ยางพาราธรรมชาติประมาณ 45 % โดย     TH-TYRE จะผลิตล้อยางที่สามารถรองรับความต้องการของผู้ใช้ยานพาหนะ 2 ประเภท ประกอบด้วย         1. ยางล้อรถมอเตอร์ไซค์ 2. ยางล้อรถรถยนต์ (แท็กซี่ รถตู้ รถกระบะ) สิ่งสำคัญคือ ผู้บริโภคจะได้ใช้ล้อยางที่มีคุณภาพตามมาตรฐานสากล (ISO) และผ่านมาตรฐานผลิตภัณฑ์อุตสาหกรรม (มอก.) อีกทั้งยังมีความยืดหยุ่น คงทน และใช้งานได้ยาวนาน ที่สำคัญคือราคาถูกกว่าท้องตลาดทั่วไปถึง 20-30 %  นอกจากนั้นยังดีต่อเกษตรกรและยังเป็นการนำเอายางพารามาใช้ให้เกิดประโยชน์ในประเทศเพิ่มมากขึ้น
ทั้งนี้ ผู้ที่สนใจล้อยางแบรนด์ TH-TYRE สามารถติดต่อสอบถามได้ที่ กยท. ทุกสาขาทั่วประเทศ และ ตัวแทนจำหน่ายยางดีสโตนกว่า 400 สาขาทั่วประเทศ โดย TH-TYRE จะพร้อมวางจำหน่ายในเดือนเมษายนนี้
จึงอยากเชิญชวนให้คนไทยสนับสนุนเกษตรกรไทย ใช้สินค้าไทย เพื่อให้อุตสาหกรรมไทยก้าวหน้าต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2937
