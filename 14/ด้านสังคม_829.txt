รัฐบาลไทย-ข่าวทำเนียบรัฐบาล-​สธ.กำชับสถานพยาบาลในจังหวัดนครศรีธรรมราช เตรียมพร้อมรับสถานการณ์ฉุกเฉินหากเกิดภาวะน้ำท่วมฉับพลัน

วันเสาร์ที่ 4 พฤศจิกายน 2560
​สธ.กำชับสถานพยาบาลในจังหวัดนครศรีธรรมราช เตรียมพร้อมรับสถานการณ์ฉุกเฉินหากเกิดภาวะน้ำท่วมฉับพลัน
กระทรวงสาธารณสุข กำชับโรงพยาบาลในจังหวัดนครศรีธรรมราช เตรียมการป้องกันน้ำท่วมสถานพยาบาลและจัดบริการประชาชน หากเกิดฝนตกหนักและน้ำท่วมฉับพลัน
นายแพทย์โอภาส การย์กวินพงศ์ รองปลัดกระทรวงสาธารณสุขในฐานะโฆษกกระทรวงสาธารณสุข  ให้สัมภาษณ์ ว่า จากการที่กรมอุตุนิยมวิทยา พยากรณ์ว่า จะมีฝนตกหนักที่ภาคใต้ในช่วงนี้ นายแพทย์เจษฎา  โชคดำรงสุข ปลัดกระทรวงสาธารณสุข  ได้สั่งการให้สถานพยาบาลในจังหวัดนครศรีธรรมราช เตรียมป้องกันน้ำท่วมสถานพยาบาล เพื่อไม่ให้กระทบบริการผู้ป่วย โดยดำเนินการป้องกันน้ำท่วมโรงพยาบาล เช่น ทำความสะอาดรางน้ำ ท่อระบายน้ำ จัดเตรียมกระสอบทราย เครื่องสูบน้ำ สำรองน้ำมัน เป็นต้น สำรวจความแข็งแรงอาคารจอดรถ หลังคา ต้นไม้ใหญ่ ขนย้ายอุปกรณ์ทางการแพทย์ ยา-เวชภัณฑ์ ไว้ที่ปลอดภัย เตรียมการขนย้าย ส่งต่อผู้ป่วย สำรวจเส้นทาง และการบริการตรวจรักษานอกโรงพยาบาล  กรณีน้ำท่วมโรงพยาบาลหรือท่วมเส้นทางเข้าออก และสำรองยาเวชภัณฑ์  ออกซิเจน เครื่องสำรองไฟฟ้า อาหารและน้ำสำหรับผู้ป่วย นอกจากนี้ให้สำนักงานสาธารณสุขจังหวัด โรงพยาบาล เตรียมจัดหน่วยแพทย์เคลื่อนที่ และสำรวจกลุ่มเสี่ยงได้แก่ ผู้ป่วยโรคเรื้อรัง ผู้สูงอายุ ผู้พิการ หญิงตั้งครรภ์และหลังคลอด
นายแพทย์โอภาส กล่าวเพิ่มเติมว่า  สำหรับโรงพยาบาลที่เคยมีปัญหาน้ำท่วมในช่วงที่ผ่านมา เช่นที่โรงพยาบาลมหาราชนครศรีธรรมราช โรงพยาบาลชะอวด  โรงพยาบาลทุ่งสง โรงพยาบาลปากพนัง  จังหวัดนครศรีธรรมราช ได้รับรายงานว่า ขณะนี้ได้กั้นกระสอบทรายรอบๆ เพื่อกันน้ำท่วมไว้พร้อมแล้ว ทั้งนี้สำนักงานสาธารณสุขจังหวัดนครศรีธรรมราชเปิดศูนย์ปฎิบัติการด้านการแพทย์และสาธารณสุข เพื่อใช้ในการติดต่อประสานงานกับหน่วยงานที่เกี่ยวข้องในพื้นที่  หากประชาชนเจ็บป่วยฉุกเฉินโทร 1669 ได้ ตลอด 24 ชั่วโมง
********************* พฤศจิกายน 2560

ที่มา : http://www.thaigov.go.th/news/contents/details/7810
