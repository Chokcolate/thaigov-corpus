รัฐบาลไทย-ข่าวทำเนียบรัฐบาล-นายกฯ แสดงความเสียใจกรณีอุบัติเหตุรถบัสทัศนศึกษา-รถรับส่งนักเรียน กำชับหน่วยงานให้ความช่วยเหลืออย่างเต็มที่ พร้อมระบุให้สังคมรอประกาศปรับ ครม.อย่างเป็นทางการ อย่าวิจารณ์เกินสมควร

วันพฤหัสบดีที่ 16 พฤศจิกายน 2560
นายกฯ แสดงความเสียใจกรณีอุบัติเหตุรถบัสทัศนศึกษา-รถรับส่งนักเรียน กำชับหน่วยงานให้ความช่วยเหลืออย่างเต็มที่ พร้อมระบุให้สังคมรอประกาศปรับ ครม.อย่างเป็นทางการ อย่าวิจารณ์เกินสมควร
นายกฯ แสดงความเสียใจกรณีอุบัติเหตุรถบัสทัศนศึกษา-รถรับส่งนักเรียน กำชับหน่วยงานให้ความช่วยเหลืออย่างเต็มที่ พร้อมระบุให้สังคมรอประกาศปรับ ครม.อย่างเป็นทางการ อย่าวิจารณ์เกินสมควร
วันที่ 16 พ.ย.60 พลเอก ประยุทธ์ จันทร์โอชา นายกรัฐมนตรี แสดงความเสียใจต่อครอบครัวผู้เสียชีวิตและบาดเจ็บจากกรณีที่รถบัสทัศนศึกษาของโรงเรียนบ้านหนองแซง อ.ภูเขียว จ.ชัยภูมิ ประสบอุบัติเหตุบริเวณถนนสีคิ้ว-ชัยภูมิ อ.ด่านขุนทด จ.นครราชสีมา ระหว่างเดินทางกลับจากการเข้าชมนิทรรศการพระเมรุมาศ ณ ท้องสนามหลวง รวมทั้งรถรับส่งนักเรียนโรงเรียนหนองกรดพิทยาคม อ.บรรพตพิสัย จ.นครสวรรค์ ที่ประสบอุบัติเหตุพุ่งชนต้นไม้ที่ จ.พิจิตร และมีผู้บาดเจ็บจำนวนหนึ่ง
ในส่วนของอุบัติเหตุที่ จ.นครราชสีมา นั้น เบื้องต้นเลขาธิการคณะกรรมการการศึกษาขั้นพื้นฐาน และผู้ว่าราชการจังหวัดนครราชสีมาได้เดินทางไปเยี่ยมผู้บาดเจ็บ และกำชับให้แพทย์พยาบาลช่วยเหลืออย่างสุดความสามารถ พร้อมกับอำนวยความสะดวกให้ผู้ที่ไม่ได้รับบาดเจ็บเดินทางกลับบ้าน
นอกจากนี้ สำนักงานคณะกรรมการการศึกษาขั้นพื้นฐานได้มอบเงิน จำนวน 300,000 บาท ให้กับสำนักงานเขตพื้นที่การประถมศึกษาชัยภูมิ เขต 2 (สพป.ชัยภูมิ เขต 2) เพื่อนำไปช่วยเหลือครอบครับผู้ประสบอุบัติเหตุ ขณะเดียวกันสพป.ชัยภูมิ เขต 2 ได้จัดตั้งกองทุนช่วยเหลือผู้ประสบอุบัติเหตุ ซึ่งขณะนี้มีผู้ร่วมบริจาคแล้วกว่า 200,000 บาท
“นายกฯ เป็นห่วงเรื่องการเดินทางของประชาชน โดยเฉพาะรถรับส่งและรถทัศนศึกษาของโรงเรียนที่เกิดอุบัติเหตุอยู่บ่อยครั้ง ซึ่งส่วนใหญ่เกิดจากการขับรถเร็ว จึงได้กำชับไปยังกระทรวงศึกษาธิการให้ทำความเข้าใจกับโรงเรียนในสังกัด เพื่อหามาตรการควบคุมดูแลคนขับรถและสภาพรถ เพื่อป้องกันอุบัติเหตุให้ได้มากที่สุด ส่วนอุบัติเหตุที่เกิดขึ้นแล้วให้หน่วยงานที่เกี่ยวข้องให้ความช่วยเหลืออย่างเต็มที่”
นอกจากนี้ นายกรัฐมนตรียังได้กล่าวถึง กระแสข่าวการปรับคณะรัฐมนตรีด้วยว่า ไม่อยากให้สังคมวิพากษ์วิจารณ์กันจนเกินสมควร เพราะรายชื่อที่มีการเปิดเผยจากสื่อยังไม่ใช่ข้อเท็จจริง โดยยืนยันว่านายกรัฐมนตรีเป็นผู้พิจารณาหาผู้ที่มีความรู้ความสามารถเข้ามาทำงานด้วยตนเอง จึงขอให้รอประกาศอย่างเป็นทางการต่อไป
-----------------------

ที่มา : http://www.thaigov.go.th/news/contents/details/8121
