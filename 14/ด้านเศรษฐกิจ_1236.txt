รัฐบาลไทย-ข่าวทำเนียบรัฐบาล-กอช. เชิญชวนประชาชนสมัครออมเงิน รับผลประโยชน์ตอบแทนสุดคุ้ม

วันจันทร์ที่ 11 กันยายน 2560
กอช. เชิญชวนประชาชนสมัครออมเงิน รับผลประโยชน์ตอบแทนสุดคุ้ม
กองทุนการออมแห่งชาติ (กอช.) เชิญชวนแรงงานนอกระบบทั่วประเทศ สมัครสมาชิกกองทุน ยิ่งออมเร็วยิ่งได้รับผลประโยชน์ตอบแทนสุดคุ้มจากพลังดอกเบี้ยทบต้น และเงินสมทบจากรัฐบาล
นางสาวโสภาวดี เลิศมนัสชัย รักษาการแทนเลขาธิการคณะกรรมการกองทุนการออมแห่งชาติ หรือ กอช. กล่าวว่า กอช. เป็นโอกาสการออมของผู้มีรายได้น้อยหรือผู้มีอาชีพอิสระที่ไม่ได้มีเงินเดือนประจำ โดยมีกลไกคือเริ่มออมให้เร็ว เมื่อมีเวลาออมนานเงินออมก็จะงอกเงยขึ้นทั้งส่วนที่เป็นเงินสะสมของสมาชิกเอง เงินสมทบที่ได้จากรัฐบาล และดอกผลจากการลงทุนของทั้งเงินสะสมและเงินสมทบ เพื่อให้สมาชิกมีเงินออมมากพอจนมีสิทธิได้รับบำนาญเมื่ออายุครบ 60 ปี และรับทุกเดือนตลอดชีวิต
“หัวใจของการออมกับ กอช. คือ พลังของดอกเบี้ยทบต้น ที่ถ้าสมาชิกเริ่มออมเร็วเท่าไหร่ กอช. ก็จะนำเอาเงินออมของสมาชิก รวมทั้งเงินสมทบที่สมาชิกได้จากรัฐบาล เป็นต้นเงินเอาไปลงทุนหาผลตอบแทนให้ อธิบายง่ายๆ คือผลตอบแทนที่เกิดขึ้นจะทบเข้ากับเงินต้นซึ่งทำให้เงินต้นมีก้อนใหญ่ขึ้น เมื่อเงินต้นมีก้อนใหญ่ขึ้นเวลานำไปลงทุนก็จะได้ผลตอบแทนก้อนใหญ่ขึ้นด้วย นอกจากนี้ เงินต้นการลงทุนจะเป็นก้อนใหญ่ขึ้นได้อีกทางคือเมื่อมีเงินใหม่เข้ามาจากการที่สมาชิกส่งเงินออมอย่างต่อเนื่อง รวมกับเงินที่รัฐสมทบให้ทุกครั้งที่สมาชิกออม ซึ่งมีอัตราเงินสมทบตามที่กฎหมายกำหนด นี่คือกลไกการทำงานของดอกเบี้ยทบต้นที่จะทำให้สมาชิก กอช. ได้รับผลตอบแทนจากการออมอย่างคุ้มค่า ส่งเงินออมเพียงจำนวนหนึ่งแต่สุดท้ายจะได้มีปริมาณเงินในบัญชีกองทุนก้อนใหญ่ขึ้นกว่าเดิมมากเมื่อเทียบกับเงินที่สมาชิกออมเข้ามาเอง” นางสาวโสภาวดีกล่าว
กอช. จึงขอเชิญชวนให้ผู้เป็นแรงงานนอกระบบสมัครสมาชิก กอช. โดยผู้มีสิทธิสมัครจะต้องประกอบอาชีพอิสระ ไม่ว่าจะเป็นนักเรียนนักศึกษา อาชีพรับจ้างทั่วไป พ่อค้าแม่ค้า เกษตรกร หรือประกอบอาชีพใดก็ตาม แต่ไม่เคยได้รับประโยชน์จากการออมเพื่อการชราภาพตามกฎหมายอื่น ผู้สนใจสามารถสอบถามรายละเอียดเพิ่มเติมได้ที่ ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ หรือโทร.สอบถามที่ กอช. สายด่วนเงินออม 02-017-0789 ในวันและเวลาทำการ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 224
Email : info@nsf.or.th

ที่มา : http://www.thaigov.go.th/news/contents/details/6563
