รัฐบาลไทย-ข่าวทำเนียบรัฐบาล-นรม. เป็นประธานในพิธีมอบรางวัล องค์กรที่มีความเป็นเลิศในการบริหารจัดการด้านการเงินการคลัง ครั้งที่ 4 ประจำปีงบประมาณ พ.ศ. 2560

วันพฤหัสบดีที่ 8 กุมภาพันธ์ 2561
นรม. เป็นประธานในพิธีมอบรางวัล องค์กรที่มีความเป็นเลิศในการบริหารจัดการด้านการเงินการคลัง ครั้งที่ 4 ประจำปีงบประมาณ พ.ศ. 2560
นายกรัฐมนตรี เป็นประธานในพิธีมอบรางวัลองค์กรที่มีความเป็นเลิศในการบริหารจัดการด้านการเงินการคลัง ครั้งที่ 4 ประจำปีงบประมาณ พ.ศ. 2560 เพื่อส่งเสริมให้การปฏิบัติงานราชการมีประสิทธิภาพและประสิทธิผล
วันนี้ (8 กุมภาพันธ์ 2561) เวลา 09.30 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานในพิธีมอบรางวัลองค์กรที่มีความเป็นเลิศในการบริหารจัดการด้านการเงินการคลัง ครั้งที่ 4 ประจำปีงบประมาณ พ.ศ. 2560 จัดโดยกรมบัญชีกลาง กระทรวงการคลัง โดยมีนายอภิศักดิ์ ตันติวรวงศ์ รัฐมนตรีว่าการกระทรวงการคลัง รัฐมนตรีช่วยว่าการกระทรวงการคลัง ปลัดกระทรวงการคลัง อธิบดีกรมบัญชีกลาง ผู้บริหาร และเจ้าหน้าที่ส่วนราชการและมหาวิทยาลัยที่เกี่ยวข้อง ตลอดจนสื่อมวลชนร่วมงานเป็นสักขีพยาน
รัฐมนตรีว่าการกระทรวงการคลัง ได้กล่าวรายงานว่า  กรมบัญชีกลาง กระทรวงการคลัง ได้จัดงานมอบรางวัลองค์กรที่มีความเป็นเลิศของส่วนราชการ จำนวน 22 หน่วยงาน 24 รางวัล จากส่วนราชการระดับกรมและมหาวิทยาลัย ทั้งหมดจากทั่วประเทศ จำนวน 225 หน่วยงาน โดยการประเมินผลการปฏิบัติงานของส่วนราชการตามขั้นตอนการบริหารด้านการเงินการคลัง 5 มิติ คือ มิติด้านการจัดซื้อจัดจ้าง มิติด้านการเบิกจ่าย มิติด้านการบัญชี มิติด้านการตรวจสอบภายใน และมิติด้านความรับผิดทางละเมิด ตามลำดับ
โอกาสนี้ นายกรัฐมนตรีได้มอบโล่รางวัลแก่องค์กรที่มีความเป็นเลิศฯ พร้อมกล่าวแสดงความยินดีกับผู้ที่ได้รับรางวัลองค์กรที่มีความเป็นเลิศด้านการบริหารจัดการทางด้านการเงินการคลัง ได้อย่างมีประสิทธิภาพและประสิทธิผล เพื่อส่งผลให้ประชาชนเกิดความเชื่อมั่นและมั่นใจในการใช้จ่ายเงินงบประมาณภาครัฐ และขอให้หน่วยงานต่าง ๆ ตั้งใจปฏิบัติงานด้านการบริหารงบประมาณอย่างมีธรรมาภิบาลและมีคุณภาพ มาตรฐาน เพื่อรักษาผลประโยชน์ของชาติ โดยมีการบูรณาการ มีความรอบคอบ ไม่มีการละเมิด อีกทั้งเป็นแบบอย่างที่ดี โดยยึดมั่นตามกติกา การจัดทำงบประมาณโครางการให้คำนึงถึงความโปร่งใส และมีประสิทธิภาพ มีการกระจายงบประมาณเชื่อมโยงตามจริง ครอบคลุมทุกพื้นที่ทั่วประเทศ ซึ่งนายกรัฐมนตรีขอให้เน้นการยึดหลักการของกฎหมายในการบริหารจัดการการเงิน การคลัง ให้ถูกต้อง
พร้อมกันนี้ นายกรัฐมนตรีได้กล่าวให้กำลังใจทุกหน่วยงานที่ปฏิบัติหน้าที่เพื่อประโยชน์ของส่วนรวมอย่างต็มที่ ซึ่งผลประโยชน์ทั้งหมดจะส่งผลดีต่อประชาชนและประเทศชาติให้มีความเจริญก้าวหน้า ต่อไป
อนึ่ง การจัดพิธีมอบรางวัลฯ ดังกล่าว เพื่อส่งเสริมให้การปฏิบัติงานด้านการเงินการคลังในภาพรวมของส่วนราชการมีประสิทธิภาพและประสิทธิผล รวมทั้งเป็นขวัญและกำลังใจให้กับส่วนราชการที่มีการบริหารจัดการด้านการเงินการคลังให้ที่ดีมากได้รับการเชิดชูและเป็นที่ยอมรับ สามารถสอบถามข้อมูลเพิ่มเติมได้ที่ กรมบัญชีกลาง กระทรวงการคลัง 02-127-7000 www.cgd.go.th
...................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9940
