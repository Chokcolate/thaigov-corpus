รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ (ศตส.)

วันพฤหัสบดีที่ 3 สิงหาคม 2560
รมต.นร. ออมสินฯ เป็นประธานการประชุมศูนย์บัญชาการติดตามสถานการณ์ (ศตส.)
พิจารณาเรื่องการเตรียมการส่งมอบงานของ ศตส. มอบให้คณะกรรมการฯ ซึ่งพลเอกประวิตร วงศ์สุวรรณ รองนายกรัฐมนตรี เป็นประธานต่อไป
วันนี้ (3 สิงหาคม 2560) เวลา 14:00 น. ณ ตึกสันติไมตรี (หลังใน) ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมศูนย์บัญชาการติดตามสถานการณ์ (ศตส.)
ภายหลังเลิกประชุมเวลาประมาณ 16.30 น.รัฐมนตรีประจำสำนักนายกรัฐมนตรี ได้แถลงข่าวสรุปผลการประชุมฯ ดังนี้
ที่ประชุมได้พิจารณาเรื่องการเตรียมการส่งมอบงานของ ศตส. มอบให้คณะกรรมการฯ ซึ่งพลเอกประวิตร วงศ์สุวรรณ รองนายกรัฐมนตรี เป็นประธานต่อไป นอกจากนี้ที่ประชุมได้รับทราบรายงานผลการดำเนินงานของหน่วยงานต่าง ๆ ที่เกี่ยวข้อง ซึ่งรายงานว่า ช่วงนี้มีพี่น้องประชาชนจากทุกภูมิภาคเข้ามาถวายบังคมพระบรมศพพระบาทสมเด็จพระปรมินทรมหาภูมิพลอดุลยเดช รัชการที่ 9 ณ พระที่นั่งดุสิตมหาปราสาท ภายในพระบรมมหาราชวังอย่างต่อเนื่องและมีจำนวนมากกว่าปกติ ในแต่ละวันจำนวนประมาณ 30,000-40,000 คน ซึ่ง ศตส. ได้มอบหมายให้หน่วยงานต่าง ๆ ที่เกี่ยวข้องบริการอาหารเพื่อประชาชนผ่านครัวอาสาอย่างสม่ำเสมอ
อนึ่ง ที่ประชุมได้พิจารณาถึงการบริการขนส่งมวลชนแก่พี่น้องประชาชนในช่วงวันสำคัญในเดือน ตุลาคม 2560 พร้อมพิจารณาให้ข้อสังเกตและความคิดเห็นที่เป็นประโยชน์ให้คณะกรรมการฯ ดังกล่าวเพื่อเป็นแนวทางในการดำเนินงานต่อไป
.................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5691
