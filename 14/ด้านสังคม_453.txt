รัฐบาลไทย-ข่าวทำเนียบรัฐบาล-รมว.พม. ให้การต้อนรับ นางวีรวรรณ มอสบี้ ผู้อำนวยการโครงการฮัก (HUG) ที่ได้รับรางวัล TIP Report Hero ประจำปี 2560 พร้อมหารือเกี่ยวกับความร่วมมือในการทำงานด้านการป้องกันการค้ามนุษย์

วันพุธที่ 19 กรกฎาคม 2560
รมว.พม. ให้การต้อนรับ นางวีรวรรณ มอสบี้ ผู้อำนวยการโครงการฮัก (HUG) ที่ได้รับรางวัล TIP Report Hero ประจำปี 2560 พร้อมหารือเกี่ยวกับความร่วมมือในการทำงานด้านการป้องกันการค้ามนุษย์
รมว.พม. ให้การต้อนรับ นางวีรวรรณ มอสบี้ ผู้อำนวยการโครงการฮัก (HUG) ที่ได้รับรางวัล TIP Report Hero และกล่าวสุนทรพจน์ในงานเผยแพร่ TIP Report ประจำปี 2560 ณ กรุงวอชิงตัน พร้อมหารือเกี่ยวกับความร่วมมือในการทำงานด้านการป้องกันและแก้ไขการค้ามนุษย์
วันนี้ (19 ก.ค. 60) เวลา 09.30 น. ณ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) ให้การต้อนรับ นางวีรวรรณ มอสบี้ ผู้อำนวยการโครงการฮัก (HUG) จังหวัดเชียงใหม่ ซึ่งได้รับคัดเลือกจากกระทรวงการต่างประเทศ สหรัฐอเมริกา ในนามองค์กรพัฒนาเอกชน ตัวแทน ของประเทศไทย เข้ารับรางวัล TIP Report Hero เนื่องในโอกาสสหรัฐอเมริกา เผยแพร่ TIP Report ประจำปี 2560 ณ กรุงวอชิงตัน เมื่อวันที่ 27 มิถุนายน ที่ผ่านมา ที่ ห้องรับรอง ชั้น 9 กระทรวงการพัฒนาสังคมและความมั่นคง ของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า นางวีรวรรณ มอสบี้ เป็นผู้แทนจากประเทศไทย และเป็น 1 ใน 8 คน จากประเทศต่างๆ ทั่วโลก ที่ได้รับรางวัล TIP Report Hero และกล่าวสุนทรพจน์ในงานเผยแพร่ TIP Report ประจำปี 2560 ณ กรุงวอชิงตัน เมื่อวันที่ 27 มิถุนายน ที่ผ่านมา โดยได้เล่าประสบการณ์การทำงานด้านการต่อต้านการค้ามนุษย์ ซึ่งเริ่มต้นจากการมีโอกาสได้เข้าช่วยเหลือเด็กหญิงที่เป็นผู้เสียหายจากการค้ามนุษย์ และช่วยให้เด็กหญิงดังกล่าวสามารถกลับคืนสู่สังคมได้ เมื่อ 6 ปีที่แล้ว จึงเป็นแรงบันดาลใจในการทำงานช่วยเหลือเด็กและผู้เสียหายจาก การค้ามนุษย์ตั้งแต่บัดนั้นเป็นต้นมา และเมื่อวันที่ 5 มิถุนายน 2560 ในงานวันต่อต้านการค้ามนุษย์ ประจำปี 2560 ณ ทำเนียบรัฐบาล กรุงเทพฯ นางวีรวรรณฯ ได้รับรางวัลจาก พลเอก ประยุทธ์ จันทร์โอชา นายกรัฐมนตรี ในฐานะหนึ่งในคณะทำงานปราบปรามอาชญากรรมทางอินเตอร์เน็ตที่เกี่ยวข้องกับการล่วงละเมิดเด็ก ซึ่งสะท้อนให้เห็นถึง ความมุ่งมั่นและการอุทิศตนในการต่อต้านการค้ามนุษย์
พลตำรวจเอก อดุลย์ กล่าวต่อไปว่า กระทรวง พม. ในฐานะหน่วยงานภาครัฐที่เป็นผู้ประสานงานหลัก ในการป้องกันและปราบปรามการค้ามนุษย์ทั้งในระดับประเทศและระหว่างประเทศ พร้อมให้การสนับสนุนโครงการ HUG และนางวีรวรรณฯ สำหรับการช่วยเหลือเด็กที่ถูกล่วงละเมิด และที่ถูกหลอกลวงเข้าสู่ขบวนการค้ามนุษย์ เนื่องจากได้ตระหนักถึงความสำคัญขององค์กรพัฒนาเอกชน ซึ่งเป็นกลไกและภาคีเครือข่ายที่สำคัญในขับเคลื่อน การดำเนินงานด้านการป้องกันและแก้ไขปัญหาการค้ามนุษย์ ตามแนวทางของรัฐบาลที่มุ่งเน้นการทำงานอย่าง บูรณาการร่วมกันในรูปแบบของประชารัฐร่วมใจต้านภัยของการค้ามนุษย์ และขอยกย่องนางวีรวรรณฯ ที่สร้างชื่อเสียงให้แก่ประเทศไทยอย่างเป็นที่ประจักษ์ ตลอดจนเป็นแบบอย่างที่ดีแก่ผู้ปฏิบัติงานที่อุทิศตนในการป้องกันและแก้ไขปัญหาการค้ามนุษย์อย่างต่อเนื่อง
"ทั้งนี้ กระทรวง พม. ได้ทำงานร่วมกับภาคีเครือข่ายอย่างเข้มแข็งมาโดยตลอด โดยที่ผ่านมา ได้มีการจัดประชุมประชารัฐร่วมใจต้านภัยการค้ามนุษย์แล้วเป็นจำนวนถึง 8 ครั้ง เพื่อเปิดโอกาสให้ภาคีเครือข่ายได้แลกเปลี่ยนเรียนรู้ประสบการณ์และความคิดเห็นต่างๆ รวมทั้งการให้ข้อเสนอแนะในการทำงานอย่างบูรณาการร่วมกับส่วนราชการ ที่เกี่ยวข้อง ถือเป็นตัวอย่างที่ดีของประเทศไทยในการป้องกันและแก้ไขปัญหาการค้ามนุษย์ร่วมกับพลังประชารัฐในทุกมิติ เพื่อนำตัวผู้กระทำความผิดมาลงโทษให้ถึงที่สุด และที่สำคัญเพื่อช่วยเหลือผู้เสียหายจากการค้ามนุษย์ทุกเพศ ทุกวัย ให้ได้รับการคุ้มครองตามหลักมาตรฐานสากลต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5315
