รัฐบาลไทย-ข่าวทำเนียบรัฐบาล-ผลประชุมคณะกรรมการส่งเสริมการศึกษาเอกชน 3/2560

วันพฤหัสบดีที่ 7 กันยายน 2560
ผลประชุมคณะกรรมการส่งเสริมการศึกษาเอกชน 3/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการส่งเสริมการศึกษาเอกชน (กช.) ครั้งที่ 3/2560
ภายหลังการประชุม รมว.ศึกษาธิการ พร้อมด้วยนายพะโยม ชิณวงศ์ เลขาธิการคณะกรรมการส่งเสริมการศึกษาเอกชน ได้แถลงผลการประชุม โดยสรุปดังนี้
● รับทราบแนวทางการพัฒนาการศึกษาเอกชน "เชียงใหม่โมเดล"
ที่ประชุมได้รับทราบแนวทาง "การพัฒนาการศึกษาเอกชนของจังหวัดเชียงใหม่ (Chiangmai Private Education  Model)" ซึ่งเป็นตัวอย่างที่ดีในการจัดการศึกษาเอกชนในแต่ละบริบทของแต่ละจังหวัด ที่สามารถให้หน่วยงานทางการศึกษาเอกชนและสำนักงานศึกษาธิการจังหวัดอื่น ๆ นำไปเป็นแนวทางพัฒนาได้
"เชียงใหม่โมเดล" ได้กำหนดวิสัยทัศน์ว่า "การศึกษาเอกชนเชียงใหม่มีคุณภาพมาตรฐานในระดับสากล" พร้อมกำหนดประเด็นยุทธศาสตร์ 3 ข้อ คือ
1) พัฒนาครูให้มีความเชี่ยวชาญในการจัดการเรียนการสอนที่ส่งเสริมผู้เรียนให้เกิดทักษะที่จำเป็นในศตวรรษที่ 21 และบูรณาการวัฒนธรรมล้านนา รวมทั้งสำนึกรับผิดชอบต่อสังคมและสิ่งแวดล้อมในกระบวนการจัดการเรียนรู้
2) พัฒนาผู้บริหารด้านภาวะผู้นำทางการศึกษาและการบริหารจัดการ ที่ส่งเสริมผู้เรียนให้เกิดทักษะและสมรรถนะที่จำเป็นในศตวรรษที่ 21
3) สร้างเครือข่ายความร่วมมือกับองค์กรภายนอก เพื่อส่งเสริมสนับสนุนครู ผู้บริหาร ให้จัดการศึกษาที่เอื้อต่อการพัฒนาทักษะและสมรรถนะของผู้เรียนในระดับสากล
โดยยุทธศาสตร์ดังกล่าวตอบโจทย์เป้าหมายที่จะเกิดกับผู้เรียน 7 ด้าน คือ
1) ทักษะด้านเทคโนโลยี
2) ทักษะชีวิตและทักษะอาชีพ
3) การสืบสานวัฒนธรรมและภูมิปัญญาท้องถิ่น ทักษะการเรียนรู้ข้ามวัฒนธรรม
4) ทักษะด้านนวัตกรรมและการผลิตชิ้นงาน
5) ทักษะด้านการเรียนรู้และการคิดชั้นสูง มีคะแนน O-NET และ PISA เพิ่มขึ้น
6) ทักษะสื่อสารภาษาต่างประเทศ ภาษาเพื่อนบ้าน
7) คุณลักษณะที่พึงประสงค์ มีคุณธรรมจริยธรรม และ Growth Mindset
ทั้งนี้ เชียงใหม่โมเดลได้กำหนดกลยุทธ์ใหม่ในปี 2560-2564 ว่า "Quality in Diversity" ที่จะดำเนินการภายใต้แนวคิด 4S คือ
Support (ส่งเสริมสนับสนุน) แผนนโยบายและจุดเน้นของหน่วยงานต้นสังกัด รวมทั้งการสร้างและพัฒนาเอกลักษณ์คุณภาพของแต่ละโรงเรียน
Strenghten (ทำให้เข้มแข็ง มีพลังมากขึ้น) โดยมีการสร้างจุดเด่น ความเชี่ยวชาญพิเศษ และลบจุดอ่อน หรือก้าวข้ามข้อจำกัด
Share (ช่วยเหลือ แบ่งปัน) ดูได้กำหนดให้มี Best Practice ตามศักยภาพของโรงเรียนเอกชนที่มีคุณภาพ
Sustain (รักษาไว้ ค้ำจุน ดำรงอยู่ต่อไป) ดูได้ดำเนินการจัดทำแผนติดตาม และการประเมินผลอย่างต่อเนื่อง สร้างระบบความเข้มแข็งของ IQA และการพัฒนาที่ยั่งยืน
● รับทราบผลการดำเนินงานส่งเสริมการศึกษานอกระบบ ของ สช.
ที่ประชุมได้รับทราบผลการดำเนินงานการส่งเสริมการศึกษานอกระบบ ของสำนักงานคณะกรรมการส่งเสริมการศึกษาเอกชน (สช.) ซึ่งเป็นแนวทางที่ต้องการให้โรงเรียนเอกชนนอกระบบ มีส่วนสำคัญในการสร้างคน สร้างงาน สร้างอาชีพ รองรับประเทศไทย 4.0 โดยได้กำหนดแนวทางการดำเนินงาน ดังนี้
ศึกษาแนวทางสนับสนุนค่าใช้จ่ายสำหรับผู้ด้อยโอกาสในการศึกษาวิชาชีพ
การเทียบโอนความรู้และการสะสมหน่วยกิตการศึกษานอกระบบกับการศึกษาในระบบ เพื่อหาแนวทางและหลักเกณฑ์การเทียบโอนและการสะสมหน่วยกิตให้ชัดเจนและเป็นไปในทิศทางเดียวกัน
การพัฒนาการจัดกลุ่มการศึกษานอกระบบในรูปแบบคลัสเตอร์ เพื่อยกระดับบทบาทและคุณภาพมาตรฐานการศึกษาของโรงเรียนเอกชนนอกระบบ และเพื่อส่งเสริมการพัฒนาระบบทรัพยากรการศึกษาร่วมกัน
การพัฒนาหลักสูตรต้นแบบ วิชาภาษาอังกฤษและภาษาจีน ทั้งระดับพื้นฐาน ระดับต้น ระดับกลาง จนถึงระดับสูง
จัดทำและปรับปรุงระเบียบ ประกาศ ข้อบังคับที่เกี่ยวข้องกับโรงเรียนนอกระบบ โดยเน้นการจัดการเรียนการสอนแบบออนไลน์ และกำหนดเป็นร่างประกาศหลักเกณฑ์ฯ ในการใช้สื่อการสอนในบางวิชาเป็นภาษาต่างประเทศ
● เห็นชอบการปรับปรุงแก้ไขระเบียบฯ กองทุนส่งเสริมโรงเรียนในระบบ ให้เปิดกว้างมากขึ้น
ที่ประชุมเห็นชอบการปรับปรุงแก้ไขระเบียบและประกาศการดำเนินงานของกองทุนส่งเสริมโรงเรียนในระบบ ซึ่งเป็นกองทุนหมุนเวียนที่มีวงเงินกว่า 700 ล้านบาท โดย รมว.ศึกษาธิการ ได้ให้ข้อสังเกตว่า ที่ผ่านมามีเฉพาะโรงเรียนที่ได้รับการอุดหนุนที่สามารถกู้เงินจากกองทุนได้ จึงต้องการให้กองทุนนี้เปิดกว้างสำหรับโรงเรียนที่ไม่ได้รับการอุดหนุนด้วย โดยมอบให้สำนักงานคณะกรรมการส่งเสริมการศึกษาเอกชน (สช.) และผู้ที่ดูแลกองทุนฯ ศึกษากฎหมาย ระเบียบ หลักเกณฑ์ และเงื่อนไขต่าง ๆ
● เห็นชอบในหลักการแนวทางการสนับสนุนอาหารกลางวันและนมโรงเรียนให้เด็กนักเรียนในโรงเรียนเอกชน 100%
ที่ประชุมเห็นชอบแนวทางการสนับสนุนอาหารกลางวันและนมโรงเรียนให้เด็กนักเรียนในโรงเรียนเอกชน เช่นเดียวกับเด็กนักเรียนในโรงเรียนของรัฐ เพราะในปัจจุบันมีเด็กนักเรียนในโรงเรียนสามัญของเอกชนที่ได้รับเงินอุดหนุนจากภาครัฐร้อยละ 70 จำนวน 3,034 แห่ง ที่ได้รับการอุดหนุนนมโรงเรียนทุกคน แต่มีเพียงนักเรียนที่มีภาวะทุพโภชนาการหรือเด็กที่มีความยากจนที่ได้รับการอุดหนุนอาหารกลางวัน ที่ประชุมจึงได้หารือถึงความเป็นไปได้ในการสนับสนุนให้เด็กทุกคนได้รับการอุดหนุนอาหารกลางวันด้วย โดยเน้นย้ำว่าการดำเนินการต่าง ๆ ต้องปฏิบัติตามกฎหมายและนโยบาย และต้องไม่แบ่งแยกว่าเป็นโรงเรียนรัฐหรือเอกชน ให้คำนึงถึงการดูแลเด็กเป็นเรื่องสำคัญ โดยให้เร่งนำเรื่องนี้ไปหารือกับองค์กรปกครองส่วนท้องถิ่น (อปท.) ต่อไป
● หารือแนวทางการฝึกอบรมครูเอกชน
ที่ประชุมได้หารือแนวทางการฝึกอบรมครู ซึ่งขณะนี้ข้าราชการครูสังกัดสำนักงานคณะกรรมการการศึกษาขั้นพื้นฐาน (สพฐ.) ได้รับคูปองในการฝึกอบรมและพัฒนาตนเองคนละ 10,000 บาทต่อปี จึงต้องการให้ สช. รับข้อคิดเห็นนี้ไปพิจารณา เพื่อให้ครูโรงเรียนเอกชนได้รับการสนับสนุนในเรื่องดังกล่าวเช่นเดียวกันด้วย
● หารือผลกระทบการแยกอาชีวะเอกชน
ที่ประชุมได้หารือถึงผลกระทบในด้านต่าง ๆ หลังจากที่สถานศึกษาอาชีวศึกษาเอกชนได้แยกตัวออกจาก สช. ไปสังกัดสำนักงานคณะกรรมการการอาชีวศึกษา (สอศ.) ว่าได้รับผลกระทบอะไรบ้าง เพื่อหาแนวทางแก้ไข โดย รมว.ศึกษาธิการ จะได้หารือกับผู้บริหารสถานศึกษาอาชีวศึกษาเอกชนในโอกาสต่อไป
อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ

ที่มา : http://www.thaigov.go.th/news/contents/details/6491
