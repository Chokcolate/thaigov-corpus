รัฐบาลไทย-ข่าวทำเนียบรัฐบาล-รอง ลธน.ม.เรณูฯ เชิญชวนประชาชน ชม ชิม ช้อป งานตลาดคลองผดุงกรุงเกษม “Thailand’s Best Local Product” ประจำเดือนกรกฎาคม 2560 พร้อมเปิดบริการด้วยสินค้าโดดเด่นประจำหมู่บ้าน

วันอังคารที่ 11 กรกฎาคม 2560
รอง ลธน.ม.เรณูฯ เชิญชวนประชาชน ชม ชิม ช้อป งานตลาดคลองผดุงกรุงเกษม “Thailand’s Best Local Product” ประจำเดือนกรกฎาคม 2560 พร้อมเปิดบริการด้วยสินค้าโดดเด่นประจำหมู่บ้าน
รอง ลธน.ม.เรณูฯ เชิญชวนประชาชน ชม ชิม ช้อป งานตลาดคลองผดุงกรุงเกษม “Thailand’s Best Local Product” ประจำเดือนกรกฎาคม 2560 พร้อมเปิดบริการด้วยสินค้าโดดเด่นประจำหมู่บ้าน
วันนี้ (7 กรกฎาคม 2560) เวลา 16.00 น. ณ ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม เปิดเผยว่าในเดือนกรกฎาคม 2560 ตลาดคลองผดุงกรุงเกษม ข้างทำเนียบรัฐบาล จัดโดยกรมการพัฒนาชุมชน กระทรวงมหาดไทย ร่วมกับทุกภาคส่วน ได้แก่ บริษัท ประชารัฐรักสามัคคี จำกัด พร้อมด้วยเครือข่ายองค์กรเอกชนได้แก่สมาคมพัฒนาประชากรและชุมชน เป็นองค์กรสาธารณประโยชน์ที่มีโครงการธุรกิจเพื่อสังคม ซึ่งเป็นการส่งเสริมภาคเอกชนให้มีการจัดทำกิจกรรมเพื่อส่วนรวมอันจะนำไปสู่การสร้างเสริมรายได้ เพื่อพัฒนาคุณภาพชีวิตของประชาชนให้ดีขึ้น ซึ่งได้นำสินค้าชื่อดังของจังหวัดต่าง ๆ ในทุกภูมิภาคมาจำหน่ายภายใต้การจัดงาน “Thailand’s Best Local Product สุดยอดสินค้าหลากหลายทั่วไทย หาได้ในที่เดียว” โดยในเดือนกรกฎาคม 2560 จัดขึ้นระหว่างวันที่ 1-24 กรกฎาคม 2560 ระหว่างเวลา 10.00 น. - 19.00 น. ทุกวัน โดยไม่เว้นวันหยุดราชการ และวันนักขัตฤกษ์
นอกจากนี้ ภายในเดือนกรกฎาคม 2560 ซึ่งเป็นเดือนที่ 3 ของการจัดงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” กระทรวงมหาดไทย จะยังคงนำเสนอผลิตภัณฑ์ที่มีความน่าสนใจอย่างต่อเนื่อง ซึ่งไฮไลท์ของเดือนกรกฎาคมจะแบ่งออกเป็น 7 หมวด ได้แก่ (1) สินค้าเด่น อาทิ ทอง จ.สุโขทัย ผ้าหมักโคลน จ.มุกดาหาร ผ้าไหมนาโพธิ์ จ.บุรีรัมย์ ผ้าตีนจก จ.อุตรดิตถ์ ผ้าบาติก จ.นราธิวาส เสื่อกกจันทบูร จ.จันทบุรี หมอนขิดยางพารา จ.ยโสธร จักสาน จ.เลย สบู่รังไหม จ.อุบลราชธานี (2) OTOP ขึ้นเครื่องบิน อาทิ ผลิตภัณฑ์จากกะลา จ.เชียงใหม่ เซรามิค จ.ลำปาง (3) OTOP ส่งออก อาทิ ผลไม้แปรรูป   จ.เพชรบุรี กล้วยฉาบ จ.สุโขทัย (4) อาหารชวนชิม อาทิ ซี่โครงหมูอบน้ำผึ้ง จ.ภูเก็ต ,หมี่เบตง จ.ยะลา ปูนิ่มทอด จ.ระนอง,ผัดหมี่ จ.นครราชสีมา ไก่ย่างเขาสวนกวาง จ.ขอนแก่น อาหารเด่นเมนูเด็ดจากหมู่บ้าน OTOP เพื่อการท่องเที่ยว ตลอดจนหมูยอจาก จ.อุบลราชธานี ขนมจีนผสมดอกอัญชัน พร้อมน้ำเงี้ยว น้ำกะทิ น้ำป่า และน้ำพริก ซึ่งรสชาติดีมาก รวมทั้งขนมผสมกล้วยหรือฟักทองหรือมันแกว เป็นต้น (5) สินค้าผลผลิตทางการเกษตร อาทิ ลำไยปลอดสาร จ.ลำพูน ทุเรียน จ.ระยอง สับปะรดห้วยมุ่น จ.อุตรดิตถ์ เงาะนาสาร จ.สุราษฎร์ธานี สับปะรด จากจังหวัดราชบุรี พร้อมมังคุด จากจังหวัดจันทบุรี (6) กระเป๋าแบรนด์เนม จากสินค้าOTOP ระดับขึ้นเครื่องสายการบินไทย รอบละ 5 แบรนด์ (7) สินค้าที่บริษัทประชารัฐรักสามัคคีประเทศไทยจำกัดเข้าไปส่งเสริมและสนับสนุนอีกมากมาย
ในส่วนไฮไลท์ภายในงาน ในส่วนบริษัทประชารัฐได้กำหนดธีมงาน คือ “หมู่บ้านเพื่อการท่องเที่ยว” ดังนั้นสินค้าที่จะนำมาจำหน่ายจะเป็นสินค้าจากหมู่บ้านท่องเที่ยวโดยชุมชนที่บริษัทประชารัฐฯ (ปชร.) ได้เข้าไปส่งเสริม ซึ่งจะยกขบวนกันมาจำหน่ายในราคาถูก อาทิ ผักปลอดสาร ข้าวสาร มะม่วงกวน มะม่วงดิบ กล้วยตาก ยาหม่องหัวโต จากชุมชนบ้านดงเย็น โดย ปชร.สุพรรณบุรี กระดาษสา ลำไยอบแห้ง ยาหอมสมุนไพร น้ำปลาหวานโบราณเครื่องจักสาน มีดเหล็กแหนบ พระหยกแกะสลัก จากชุมชนท่องเที่ยวบ้านปางห้าและบ้านม่วงคำ โดย ปชร.เชียงราย ทองม้วนน้ำตาลโตนด จากชุมชนบ้านถ้ำเสือ โดย ปชร.เพชรบุรี ผลิตภัณฑ์จากสมุนไพร อาทิ สบู่ แชมพู ครีมนวดผม และโลชั่นจากใบย่านาง จากท่องเที่ยวโดยชุมชนบ้านดง บ้านคีรีวัน บ้านทุ่งกระโปรง โดย ปชร.นครนายก ขนมไทยมงคล น้ำพริก กะลานวดฝ่าเท้า จากชุมชนไทรน้อย โดย ปชร.พระนครศรีอยุธยา กุ้งเสียบกะปิ จิ้งจั้งกรอบ จากชุมชนบ้านบางยวน โดย ปชร.พังงา
ดังนั้น จึงขอเชิญชวนประชาชนที่สนใจมาเข้าชมไฮไลท์ต่าง ๆ พร้อม ชม ชิม ช้อป สินค้าดี ราคาย่อมเยาได้ภายในงาน โดยจะมีผู้ประกอบการอีกจำนวนมากที่จะทยอยมาร่วมจัดแสดง และจำหน่ายผลิตภัณฑ์ ซึ่งจะเป็นการเชื่อมโยงตลาดจากผู้ผลิตสู่ผู้บริโภคโดยตรง ก่อให้เกิดรายได้จำนวนมากกระจายไปยังผู้ประกอบการและเกษตรกรทั่วทุกภูมิภาคได้อย่างแท้จริง อีกทั้งส่งผลต่อการขยายตัวของเศรษฐกิจฐานรากตามนโยบายของ พลเอก ประยุทธ์ จันทร์โอชา นายกรัฐมนตรี ได้อีกทางหนึ่งด้วย ดังนั้นจึงขอเชิญชวนประชาชน มาร่วมชมและสนับสนุนผลิตภัณฑ์ดี ๆ ภายในงาน “Thailand’s Best Local Product สุดยอดสินค้า หลากหลายทั่วไทย หาได้ในที่เดียว” ตั้งแต่วันนี้ 1 - 24 กรกฎาคม 2560 ทุกวันระหว่างเวลา 10.00 - 19.00 น. ณ ตลาดคลองผดุงกรุงเกษม ข้างทำเนียบรัฐบาล
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5105
