รัฐบาลไทย-ข่าวทำเนียบรัฐบาล-สำนักงานเศรษฐกิจการเกษตรชี้แจง กรณีนโยบายไทยแลนด์ 4.0 ภาคการเกษตรของไทย

วันอังคารที่ 28 พฤศจิกายน 2560
สำนักงานเศรษฐกิจการเกษตรชี้แจง กรณีนโยบายไทยแลนด์ 4.0 ภาคการเกษตรของไทย
สศก. ชี้แจงกรณีนโยบายของไทยแลนด์ 4.0 ภาคการเกษตร ระบุ กษ. กำหนดแนวทางรองรับการพัฒนาเกษตรกรในแต่ละกลุ่ม วางรากฐานทำการเกษตรด้วยการใช้เทคโนโลยีเข้าช่วยเพิ่มประสิทธิภาพ-ผลิตภาพภาคการเกษตร ควบคู่กับใช้ศาสตร์พระราชาเป็นภูมิคุ้มกันให้เกษตรกร
วันที่ 27 พฤศจิกายน 2560 นายวิณะโรจน์ ทรัพย์ส่งสุข เลขาธิการสำนักงานเศรษฐกิจการเกษตร กระทรวงเกษตรและสหกรณ์ (กษ.) แจงตามที่ นายธีรยุทธ บุญมี อาจารย์ประจำวิทยาลัยสหวิทยาการ มหาวิทยาลัยธรรมศาสตร์ และผู้ประสาน เครือข่ายวัฒนธรรมข้าวใหม่ กล่าวในงานเสวนา “มองการณ์ไกลประเทศไทย ทิศทางเกษตรยั่งยืน” ว่า จากนโยบายของไทยแลนด์ 4.0 ภาคการเกษตรของไทยปัจจุบันยังไม่สามารถก้าวพ้นจากยุค 2.0 ได้ เนื่องจากเกษตรกรไทยติดปัญหาหลายเรื่อง โดยเฉพาะการเข้าถึงเทคโนโลยีของภาคแรงงาน พร้อมระบุหลังปี 2540 ไทยมีนโยบายแยก 2 ทาง คือ 1. นโยบายประชานิยม เน้นสร้างความนิยม ไม่ได้มุ่งสู่การยกระดับคุณภาพภาคการเกษตร เห็นเด่นชัดในยุคของนายทักษิณฯ อดีตนายกฯ จนถึงปัจจุบัน ซึ่งรัฐบาล คสช. ยังคงเลือกนโยบายแบบนี้อยู่ และ 2. นโยบายแบบเศรษฐกิจพอเพียง ดังนั้นการก้าวสู่ 4.0 จึงเปรียบเหมือนกับการหวังผลสำเร็จของรัฐบาลชุดนี้ และไม่ใช่ทางออกของภาคเกษตรไทย นั้น
สำนักงานเศรษฐกิจการเกษตร  ขอชี้แจงข้อเท็จจริงว่า จากการที่เกษตรกรของประเทศส่วนใหญ่เป็นรายย่อยและมีระดับการพัฒนาที่หลากหลาย ทำให้การพัฒนาและยกระดับภาคการเกษตรต้องอาศัยการกำหนดนโยบายและแผนที่สอดคล้องกับลักษณะของเกษตรกรแต่ละกลุ่ม กระทรวงเกษตรและสหกรณ์ได้ตระหนักถึงข้อจำกัดนี้ จึงได้กำหนดแนวทางรองรับการพัฒนาเกษตรกรในแต่ละกลุ่ม โดยเกษตรกรขนาดกลางและขนาดใหญ่มีความก้าวหน้าในการทำการเกษตร จึงมีศักยภาพที่จะพัฒนาต่อยอดไปสู่เกษตร 4.0 ได้ อย่างไรก็ตาม จากข้อมูลผลการศึกษาของสถาบันการศึกษาหลายสถาบันเห็นพ้องต้องกันว่าเกษตรรายย่อยซึ่งมีจำนวนมาก ยังไม่สามารถก้าวข้ามเกษตร 2.0 ไปได้ จึงจำเป็นต้องมีแนวทางและนโยบายในการพัฒนาเฉพาะ เช่น การสนับสนุนการรวมกลุ่มสร้างความเข้มแข็ง ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) การใช้กลไกสหกรณ์การเกษตรเป็นตัวขับเคลื่อนและสนับสนุนการพัฒนาของเกษตรกรรายย่อย และมีการดูแลตามสถานการณ์ เช่น อุทกภัยและภัยแล้งในช่วงที่ผ่านมา ภาครัฐจำเป็นต้องให้ความช่วยเหลือและเยียวยาเร่งด่วนเพื่อลดผลกระทบที่จะเกิดกับเกษตรกร การดำเนินการดังกล่าวอาจมีลักษณะคล้ายกับการดำเนินนโยบายประชานิยม แต่กระทรวงเกษตรและสหกรณ์ มีวัตถุประสงค์เพื่อสนับสนุนและยกระดับคุณภาพชีวิตของเกษตรกรของไทยให้ดีขึ้น
แนวคิดเกษตร 4.0 ของกระทรวงเกษตรและสหกรณ์ มีที่มาจากพื้นที่ทางการเกษตรที่มีอยู่อย่างจำกัด จึงจำเป็นต้องกำหนดแนวทางการทำการเกษตรอย่างมีประสิทธิภาพ กระทรวงเกษตรและสหกรณ์จึงได้วางรากฐานการทำการเกษตรด้วยเทคโนโลยีเข้ามาช่วยเพิ่มประสิทธิภาพและผลิตภาพในภาคการเกษตรควบคู่กับการใช้ศาสตร์พระราชามาเป็นภูมิคุ้มกันให้เกษตรกร ทั้งนี้ ตัวอย่างของการนำวิธีการบริหารจัดการสมัยใหม่และการใช้เทคโนโลยีนวัตกรรมมาประยุกต์ใช้ตลอด Supply Chain ได้แก่ โครงการส่งเสริมให้เกษตรกรทำการเกษตรแบบแปลงใหญ่ซึ่งเป็นการสนับสนุนให้เกษตรกรรายย่อยมารวมกลุ่มรวมพื้นที่กันทำการเกษตรภายใต้การบริหารจัดการปัจจัยการผลิต การใช้เทคโนโลยีเครื่องจักรกล และการวางแผนการผลิตร่วมกันเพื่อให้เกิดประสิทธิภาพสูงสุด โครงการปรับเปลี่ยนการผลิตในพื้นที่ที่ไม่เหมาะสมไปปลูกพืชที่เหมาะสมกับสภาพพื้นที่โดยการทำ Zoning จากแผนที่ Agi-map ควบคู่กับการยกระดับคุณภาพสินค้าเกษตรให้ได้มาตรฐาน อาทิ GAP และเกษตรอินทรีย์ และโครงการจัดตั้งศูนย์เกษตรอัจฉริยะ ซึ่งกระทรวงเกษตรและสหกรณ์ ยังได้ร่วมมือกับมหาวิทยาลัยจากญี่ปุ่นในการนำเทคโนโลยีสมัยใหม่มาใช้ในการทำการเกษตรในประเทศไทย โดยจะทดลองใช้กับพืชสำคัญก่อน คือ ข้าว มันสำปะหลัง และข้าวโพดเลี้ยงสัตว์ พร้อมกันนี้ กษ. ยังได้ส่งเสริมการทำเกษตรทฤษฎีใหม่ควบคู่ไปกับการทำการเกษตรสมัยใหม่ด้วยเพื่อสร้างภูมิคุ้มกันและลดความเสี่ยงให้เกษตรกรจากสภาวะของตลาดที่เปลี่ยนแปลงอย่างรวดเร็ว
-------------------------------------------

ที่มา : http://www.thaigov.go.th/news/contents/details/8397
