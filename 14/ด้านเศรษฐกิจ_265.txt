รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจเยี่ยมด่านพรมแดนเชียงของและสะพานมิตรภาพไทย - ลาว แห่งที่ 4 จังหวัดเชียงราย

วันพุธที่ 26 เมษายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจเยี่ยมด่านพรมแดนเชียงของและสะพานมิตรภาพไทย - ลาว แห่งที่ 4 จังหวัดเชียงราย
พร้อมรับฟังปัญหาอุปสรรคการทำงาน เมื่อวันที่ 22 เมษายน 2560 โดยมีหัวหน้าหน่วยงานในสังกัดกระทรวงฯ และหน่วยงานที่เกี่ยวข้อง อาทิ สำนักงานทางหลวง ขนส่งจังหวัด ศุลกากร ตรวจคนเข้าเมืองเชียงแสน เป็นต้น ให้การต้อนรับและรายงานการดำเนินงาน
นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจเยี่ยมด่านพรมแดนเชียงของ พร้อมรับฟังปัญหาอุปสรรคการทำงาน เมื่อวันที่ 22 เมษายน 2560 โดยมีหัวหน้าหน่วยงานในสังกัดกระทรวงฯ และหน่วยงานที่เกี่ยวข้อง อาทิ สำนักงานทางหลวง ขนส่งจังหวัด ศุลกากร ตรวจคนเข้าเมืองเชียงแสน เป็นต้น ให้การต้อนรับและรายงานการดำเนินงาน ณ ห้องประชุมอาคารด่านพรมแดนเชียงของ สะพานมิตรภาพไทย - ลาว แห่งที่ 4 (เชียงของ - ห้วยทราย)
นายพิชิต อัคราทิตย์ กล่าวว่า จังหวัดเชียงรายเป็นจังหวัดในพื้นที่ภาคเหนือที่มีศักยภาพทางเศรษฐกิจ การลงทุน และการท่องเที่ยว มีโครงข่ายสามารถเชื่อมโยงกับประเทศเพื่อนบ้าน ทั้ง สปป.ลาว เมียนมา และจีนตอนใต้ เชื่อมโยงกับกลุ่มอนุภูมิภาคกลุ่มแม่น้ำโขง รวมถึงอาเซียนและเอเชียได้ ซึ่งกระทรวงฯ มีแผนพัฒนาโครงสร้างพื้นฐาน ได้แก่ ทางหลวงหมายเลข 1129 (เชียงแสน - เชียงของ) ตอนที่ 1 - 2 ทางหลวงหมายเลข 1290 (เชียงแสน - เชียงของ) ตอนที่ 3 ทางหลวงหมายเลข 1020 (เชียงราย - เชียงของ) ตอนที่ 3 ทางเลี่ยงเมืองเชียงรายด้านตะวันตก ตอนที่ 1 รถไฟทางคู่ สายเด่นชัย - เชียงราย - เชียงของ และศูนย์เปลี่ยนถ่าย รูปแบบการขนส่งสินค้าเชียงของ
กระทรวงคมนาคม โดย กรมทางหลวง (ทล.) ดำเนินโครงการก่อสร้างสะพานมิตรภาพไทย - ลาว แห่งที่ 4 (เชียงของ - ห้วยทราย) เป็นสะพานข้ามแม่น้ำโขงเชื่อมประเทศไทยที่บ้านดอนมหาวัน อ.เชียงของ จ.เชียงราย กับ สปป.ลาว ที่บ้านดอน เมืองห้วยทราย แขวงบ่อแก้ว ระยะทาง 2.48 กิโลเมตร รูปแบบสะพานเป็นคอนกรีตรูปกล่อง (Segmental Concrete Box Girder) มีเสา 4 เสา กว้าง 14.70 เมตร เป็นสะพานขนาด 2 ช่องจราจร กว้าง 3.50 เมตร พร้อมก่อสร้างถนนลาดยางขนาดสองเลน ระยะทาง 6 กิโลเมตร เข้าในเขตเมืองห้วยทราย ก่อสร้างด่านตรวจคนเข้าเมืองด้วยสถาปัตยกรรมแบบล้านช้าง เปิดให้บริการเมื่อวันที่ 11 ธันวาคม 2556 โดยมีผลการดำเนินงาน ตั้งแต่วันที่ 12 ธันวาคม 2556 - 31 มีนาคม 2560 คือมีปริมาณการจราจร 188,812 คัน เฉลี่ยวันละ 157 คัน รวมเงินรายได้ 59,015,300 บาท เฉลี่ยวันละ 48,935 บาท
นอกจากนี้ ทล. ได้ดำเนินโครงการก่อสร้างทางหลวงหมายเลข 1290 สาย อ.เชียงแสน - อ.เชียงของ ตอน 3 ระหว่าง กม.72+027 - 93+027 ระยะทาง 21 กิโลเมตร งบประมาณ 653,120,000.00 บาท ลักษณะงานมาตรฐานทางชั้น 1 และการก่อสร้างช่องทางพิเศษสำหรับรถขนาดใหญ่ในทางช่วงที่มีความลาดชัน (Climbing Lane) ช่วงทางขึ้นเขาเป็นช่วง ๆ ผิวทางแบบแอลฟัสต์คอนกรีต 2 ชั้น กำหนดแล้วเสร็จในปี 2561 เมื่อโครงการแล้วเสร็จจะช่วยเพิ่มศักยภาพสายทาง เชื่อมโยงโครงข่ายการค้าการลงทุนตามแนวชายแดน ด่านแม่สาย ด่านท่าเรือเชียงแสน และด่านเชียงของ ช่วยอำนวยความสะดวก ปลอดภัยในการเดินทาง การขนส่งสินค้า และการท่องเที่ยว ตลอดจนช่วยเพิ่มมูลค่าทางเศรษฐกิจของจังหวัดเชียงรายและจังหวัดใกล้เคียง
ทั้งนี้ นายพิชิต อัคราทิตย์ ได้เดินทางไปตรวจเยี่ยมการดำเนินงานด่านพรมแดนแม่สาย เพื่อตรวจติดตามผลการบูรณะสะพานข้ามแม่น้ำสาย แห่งที่ 1 บนทางหลวงหมายเลข 1 บริเวณ กม. 994 ซึ่งได้รับผลกระทบจากเหตุอุทกภัยเมื่อปี 2557 พื้นสะพานเคลื่อนไปด้านข้าง ปัจจุบัน ทล. ได้ดำเนินการซ่อมแซมแล้วเสร็จ สามารถใช้งานได้อย่างเต็มประสิทธิภาพ สำหรับด่านพรมแดนอำเภอแม่สาย เป็นด่านพรมแดนที่จัดระเบียบการดำเนินงาน โดยแยกให้สะพานข้ามแม่น้ำแห่งที่ 1 เป็นเส้นทางเข้า - ออกของประชาชนและนักท่องเที่ยว และใช้เส้นทางสะพานข้ามแม่น้ำแห่งที่ 2 เพื่อการขนส่งสินค้าข้ามแดน เนื่องจากมีความพร้อมด้านพิธีการศุลกากร เพื่อเพิ่มความคล่องตัวของการจราจร และรองรับปริมาณการค้าที่มีแนวโน้มสูงขึ้นในอนาคต รวมทั้งจัดอบรมภาษาจีน ภาษาอังกฤษ และระบบไอที ให้กับบุคคลากรที่ปฏิบัติหน้าที่ เพื่อเพิ่มประสิทธิภาพการให้บริการประชาชน นักท่องเที่ยวและผู้ประกอบการ

ที่มา : http://www.thaigov.go.th/news/contents/details/3309
