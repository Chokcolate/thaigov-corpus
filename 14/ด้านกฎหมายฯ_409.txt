รัฐบาลไทย-ข่าวทำเนียบรัฐบาล- รมว.ยุติธรรม เปิดเวทีระดมความคิด “การวิจัยและพัฒนาสารสกัดกัญชาและกัญชงทางการแพทย์ เพื่อการพัฒนาประเทศ”

วันพฤหัสบดีที่ 8 กุมภาพันธ์ 2561
รมว.ยุติธรรม เปิดเวทีระดมความคิด “การวิจัยและพัฒนาสารสกัดกัญชาและกัญชงทางการแพทย์ เพื่อการพัฒนาประเทศ”
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานในพิธีเปิดการประชุมวิชาการและปาฐกถาพิเศษ เรื่อง
“การวิจัยและพัฒนาสารสกัดกัญชาและกัญชงทางการแพทย์เพื่อการพัฒนาประเทศ”
ในวันพฤหัสบดีที่ ๘ กุมภาพันธ์ ๒๕๖๑ เวลา ๐๘.๔๕ น.
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานในพิธีเปิดการประชุมวิชาการและปาฐกถาพิเศษ เรื่อง
“การวิจัยและพัฒนาสารสกัดกัญชาและกัญชงทางการแพทย์เพื่อการพัฒนาประเทศ”
ซึ่งองค์การเภสัชกรรม ร่วมกับภาคีเครือข่าย จัดขึ้นเพื่อเป็นเวทีแลกเปลี่ยนความรู้
และสร้างเครือข่ายความร่วมมือด้านการวิจัยและพัฒนาระหว่างนักวิจัย
ในแต่ละสาขาความเชี่ยวชาญ อันจะนำไปสู่การสร้างผลงานวิจัย การควบคุมมาตรฐาน
และการพัฒนาสารสกัดกัญชาและกัญชงมาใช้ทางการแพทย์
เพื่อให้ประชาชนสามารถเข้าถึงยาจากสมุนไพรที่มีคุณภาพและมาตรฐาน
โดยมีนายธวัชชัย ไทยเขียว รองปลัดกระทรวงยุติธรรม
ดร.ภญ.นันทกาญจน์ สุวรรณปิฎกกุล ผู้อำนวยการสถาบันวิจัยและพัฒนาองค์การเภสัชกรรม
พร้อมด้วย นักวิจัย นักวิชาการ แพทย์ และผู้สนใจ จำนวนกว่า ๑๖๐ คน เข้าร่วมฯ
ณ ห้องแกรนด์ฮอลล์ ๒ โรงแรมรามาการ์เด้นส์ กรุงเทพมหานคร
โอกาสนี้ รองนายกรัฐมนตรี และรัฐมนตรีว่าการกระทรวงยุติธรรม ได้กล่าวว่า
การที่จะนำเรื่องพืชกัญชาและกัญชง ซึ่งเป็นพืชที่มีสารเสพติดและส่งผลต่อระบบสมองมาใช้ประโยชน์นั้น
จำเป็นต้องมีมาตรการควบคุมตั้งแต่การผลิต การเคลื่อนย้าย โดยต้องป้องกันไม่ให้เกิดการแพร่กระจาย
และนำไปจำหน่ายได้ ไม่ว่าจะนำไปใช้ทางการแพทย์ หรือประชาชนจะนำไปปรับเปลี่ยนสูตรต่างๆ ก็ตาม
ทั้งนี้ ผู้ที่เกี่ยวข้องจะต้องมีแนวคิดเรื่องการป้องกันควบคู่กันไปด้วย
อย่างไรก็ตามถ้าสามารถวิจัยและนำองค์ความรู้ในเรื่องดังกล่าว ไปใช้และลดค่าใช้จ่าย
จากการนำเข้ายาจากต่างประเทศ ก็จะเป็นประโยชน์ในภาพรวมของประเทศได้
หากเป็นประโยชน์ต่อประชาชน สังคม และประเทศชาติ รัฐบาลพร้อมจะให้การสนับสนุนอย่างเต็มที่
และหวังว่าเวทีการสัมมนาในครั้งนี้ จะนำความรู้ที่เป็นประโยชน์ไปศึกษาในขั้นตอนต่อไป

ที่มา : http://www.thaigov.go.th/news/contents/details/9961
