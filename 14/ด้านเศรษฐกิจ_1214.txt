รัฐบาลไทย-ข่าวทำเนียบรัฐบาล-พาณิชย์จับมือมหาดไทยพัฒนาผู้ประกอบการรายย่อยเสริมแกร่งเศรษฐกิจฐานราก

วันอังคารที่ 5 กันยายน 2560
พาณิชย์จับมือมหาดไทยพัฒนาผู้ประกอบการรายย่อยเสริมแกร่งเศรษฐกิจฐานราก
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยถึงการร่วมมือระหว่างกระทรวงพาณิชย์กับกระทรวงมหาดไทย และสถาบันการศึกษาเพื่อพัฒนาผู้ประกอบการรายย่อยให้มีทักษะ มีความคิดสร้างสรรค์
สามารถผลิตภัณฑ์และบริการให้มีความแตกต่าง โดดเด่น ตรงกับความต้องการของตลาด โดยใช้ภูมิปัญญาเป็นเครื่องมือต่อยอดในการพัฒนาเศรษฐกิจฐานราก
ทั้งนี้ สำนักงานพาณิชย์จังหวัดนครปฐม และสำนักงานพาณิชย์จังหวัดในกลุ่มภาคกลางด้านตะวันตกรวม 6 จังหวัด ประกอบด้วยจังหวัดนครปฐม ราชบุรี กาญจนบุรี สุพรรณบุรี สมุทรสาคร สมุทรสงคราม และสำนักงานพัฒนาชุมชนในกลุ่มจังหวัดดังกล่าวได้มีพิธีลงนามร่วมกับมหาวิทยาลัยราชภัฏนครปฐมไป เมื่อวันที่ 9 กุมภาพันธ์ 2560 เพื่อดำเนินโครงการประกวดผลิตภัณฑ์ SMEs ผลิตภัณฑ์ OTOP เพื่อพัฒนาเศรษฐกิจของชุมชนในพื้นที่กลุ่มจังหวัดกำหนดจัดงานประกวดผลิตภัณฑ์ SMEs และ OTOP ตามโครงการฯ เมื่อวันที่ 31 สิงหาคม 2560 ณ ห้องประชุมปิ่นเกลียว มหาวิทยาลัยราชภัฏนครปฐม โดยมี นายอดิศักดิ์ เทพอาสน์ ผู้ว่าราชการจังหวัดนครปฐม เป็นประธานเปิดงาน ร่วมกับผู้บริหารของกระทรวงพาณิชย์และกรมพัฒนาชุมชน ในงานดังกล่าวมีการนำเสนอผลงานการพัฒนาผลิตภัณฑ์ การประกวดผลิตภัณฑ์ประเภทอาหารและเครื่องดื่ม ของใช้ของตกแต่ง เสื้อผ้า และเครื่องแต่งกาย สมุนไพรและเครื่องสำอาง และผลิตภัณฑ์ยอดเยี่ยม โดยผู้ชนะการประกวดผลิตภัณฑ์จะได้รับอนุญาตให้ใช้ตราของกระทรวงพาณิชย์ กรมพัฒนาชุมชน และจังหวัดนครปฐม บนหีบห่อของผลิตภัณฑ์ เพื่อตอกย้ำการเป็นสินค้าที่มีคุณภาพประจำกลุ่มจังหวัดภาคกลางด้านตะวันตก 6 จังหวัด เป็นการประชาสัมพันธ์สินค้าคุณภาพให้กับผู้บริโภคอีกทางหนึ่งด้วย
ผลการประกวดผลิตภัณฑ์ SMEs ผลิตภัณฑ์ OTOP เพื่อพัฒนาเศรษฐกิจฐานรากในจังหวัดภูมิภาคตะวันตก ซึ่งมีผู้เข้าร่วมประกวดผลิตภัณฑ์จำนวน 24 ราย จำแนกตามกลุ่มสินค้า 4 รางวัล และผลิตภัณฑ์ ยอดเยี่ยม 1 รางวัล ดังนี้
จำแนกตามกลุ่มสินค้าจำนวน 4 รางวัล
• รางวัลชนะเลิศประเภทอาหารและเครื่องดื่ม ได้แก่ ซีเรียลจมูกข้าวการ์บาเฟล็กซ์ กลุ่มพัฒนาสตรีเกษตรกร ต.ทุ่งสมอ จ.กาญจนบุรี
• รางวัลชนะเลิศประเภทเสื้อผ้าและเครื่องแต่งกาย ได้แก่ ผลิตภัณฑ์ผ้าทอบ้านสระบัวก่ำ จ.สุพรรณบุรี
• รางวัลชนะเลิศประเภทเครื่องสำอาง ได้แก่ ผลิตภัณฑ์สมุนไพร มิสโคโค่ จ.สมุทรสาคร
• รางวัลชนะเลิศประเภทของใช้ของตกแต่ง ได้แก่ ผลิตภัณฑ์ Oriental Motifs จ.นครปฐม ประเภทผลิตภัณฑ์ยอดเยี่ยมจำนวน 1 รางวัล
• รางวัลชนะเลิศผลิตภัณฑ์ยอดเยี่ยม ได้แก่ ซีเรียลจมูกข้าวการ์บาเฟล็กซ์ กลุ่มพัฒนาสตรีเกษตรกร ต.ทุ่งสมอ จ.กาญจนบุรี

ที่มา : http://www.thaigov.go.th/news/contents/details/6429
