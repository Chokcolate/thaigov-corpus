รัฐบาลไทย-ข่าวทำเนียบรัฐบาล-ก.อุตฯ จัดกิจกรรม“ประดับต้นดาวเรือง” เป็นตัวเลข ๙ เพื่อถวายความจงรักภักดีและรำลึก  ในพระมหากรุณาธิคุณพระบาทสมเด็จพระปรมินทรมหาภูมิพลอดุลยเดช

วันพุธที่ 11 ตุลาคม 2560
ก.อุตฯ จัดกิจกรรม“ประดับต้นดาวเรือง” เป็นตัวเลข ๙ เพื่อถวายความจงรักภักดีและรำลึก  ในพระมหากรุณาธิคุณพระบาทสมเด็จพระปรมินทรมหาภูมิพลอดุลยเดช
รัฐมนตรีว่าการกระทรวงอุตสาหกรรม  พร้อมด้วยผู้บริหารระดับสูง ข้าราชการ และเจ้าหน้าที่กระทรวงอุตสาหกรรม ร่วมเปิดกิจกรรม“ประดับต้นดาวเรือง” เป็นตัวเลข ๙ จำนวน 999 ต้น  เพื่อแสดงความจงรักภักดีและสำนึกในพระมหากรุณาธิคุณอย่างหาที่สุดมิได้
วันนี้ (11ต.ค.60) กระทรวงอุตสาหกรรม นำโดยนายอุตตม สาวนายน รัฐมนตรีว่าการกระทรวงอุตสาหกรรม  พร้อมด้วยผู้บริหารระดับสูง ข้าราชการ และเจ้าหน้าที่กระทรวงอุตสาหกรรม ร่วมเปิดกิจกรรม“ประดับต้นดาวเรือง” เป็นตัวเลข ๙ จำนวน 999 ต้น  เพื่อแสดงความจงรักภักดีและสำนึกในพระมหากรุณาธิคุณอย่างหาที่สุดมิได้ ของพระบาทสมเด็จพระปรมินทรมหาภูมิพลอดุลยเดช พร้อมเปิดเผยว่า การจัดกิจกรรมครั้งนี้มีวัตถุประสงค์เพื่อเป็นการรวมพลัง ร่วมแรง ร่วมใจของคณะผู้บริหาร ข้าราชการ และเจ้าหน้าที่ของกระทรวงอุตสาหกรรม ที่ร่วมกันประดับต้นดาวเรือง หรือดอกไม้สีเหลือง ซึ่งเป็นสีประจำวันพระราชสมภพพระบาทสมเด็จพระปรมินทรมหาภูมิพลอดุลยเดช ให้บานสะพรั่งพร้อมกับหน่วยงานอื่นทั่วประเทศในช่วงพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช ระหว่างวันที่ 25-29 ตุลาคม 2560
“การประดับดอกดาวเรือง ซึ่งเป็นดอกไม้ประจำพระองค์ พระบาทสมเด็จพระปรมินทรมหาภูมิพลอดุลยเดช เพื่อน้อมรำลึกถึงองค์พระมหากษัตริย์ผู้ทรงคุณอันประเสริฐยิ่งต่อปวงชนชาวไทยอย่างหาที่สุดมิได้ นอกจากนี้ ดอกดาวเรืองยังมีความหมายที่ลึกซึ้ง คือ ทรงนำความชื่นบาน ความเจริญ มาสู่ประเทศชาติบ้านเมือง และดอกดาวเรืองยังถือเป็นต้นไม้มงคลที่เชื่อกันว่าเป็นดอกไม้ที่มาจากสรวงสวรรค์อีกด้วย” รัฐมนตรีว่าการกระทรวงอุตสาหกรรม กล่าว
กระทรวงอุตสาหกรรม ได้ประดับดอกดาวเรืองเป็นตัวเลข ๙ จำนวน 999 ต้น เพื่อใช้ในช่วงพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช โดยจัดไว้ที่บริเวณด้านนอกอาคารสำนักงานปลัดกระทรวงอุตสาหกรรม ฝั่งติดกับอาคารสำนักงานมาตรฐานผลิตภัณฑ์อุตสาหกรรม (สมอ.)
นอกจากนี้ ข้าราชการและเจ้าหน้าที่ สังกัดกระทรวงอุตสาหกรรม ยังได้ร่วมเป็นจิตอาสา จำนวนทั้งสิ้น 1,166 คน เพื่อให้บริการและอำนวยความสะดวกแก่ประชาชนในงานพระราชพิธีถวายพระเพลิงพระบรมศพฯ อีกทั้งยังได้จัดรถยนตร์ไฟฟ้าบริการรับ-ส่ง ผู้มาร่วมกิจกรรม ณ บริเวณมณฑลพิธีท้องสนามหลวง เพื่ออำนวยความสะดวกในการเดินทางให้กับประชาชน จำนวนทั้งสิ้น 20 คัน

ที่มา : http://www.thaigov.go.th/news/contents/details/7345
