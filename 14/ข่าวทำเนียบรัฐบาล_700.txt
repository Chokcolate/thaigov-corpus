รัฐบาลไทย-ข่าวทำเนียบรัฐบาล-เลขาธิการ OECD เข้าเยี่ยมคารวะรองนายกรัฐมนตรี

วันพุธที่ 23 สิงหาคม 2560
เลขาธิการ OECD เข้าเยี่ยมคารวะรองนายกรัฐมนตรี
เลขาธิการ OECD เข้าเยี่ยมคารวะรองนายกรัฐมนตรี
วันนี้ (23 สิงหาคม 2560) เวลา 13.00 น. นายอังเคล กูเรีย เลขาธิการองค์การเพื่อความร่วมมือทางเศรษฐกิจและการพัฒนา เข้าเยี่ยมคารวะรองนายกรัฐมนตรี (นายสมคิด จาตุศรีพิทักษ์) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญ ดังนี้
รองนายกรัฐมนตรีแสดงความยินดีที่ได้ต้อนรับนายอังเคล กูเรีย เลขาธิการองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development : OECD) ในวันนี้ และยินดีที่ไทยได้เป็นเจ้าภาพจัดการประชุม OECD Southeast Asia Regional Forum 2017 โดยหวังว่าการประชุมดังกล่าวจะผ่านไปด้วยความเรียบร้อยและประสบความสำเร็จตามวัตถุประสงค์ นับว่าเป็นโอกาสอันดีที่จะช่วยประชาสัมพันธ์ให้ประชาชนไทยรู้จัก OECD และรับทราบถึงความร่วมมืออย่างใกล้ชิดของฝ่ายไทยและOECD ซึ่งเลขาธิการ OECD กล่าวขอบคุณที่รองนายกรัฐมนตรีอนุญาตให้เข้าพบในวันนี้ พร้อมยืนยันว่า OECD ให้ความสำคัญกับไทยอย่างมาก โดยเลือกให้ไทยเป็น 1 ใน 4 ประเทศ (อีก 3 ประเทศ คือ โมร็อกโก เปรู และคาซัคสถาน) ที่ OECD ประสงค์จะพัฒนาความร่วมมือผ่านโครงการ Thailand - OECD Country Programme (CP) เพื่อกระชับความร่วมมือกับไทยอย่างบูรณาการ
ทั้งสองฝ่ายแสดงความยินดีที่คณะรัฐมนตรีไทยมีมติเห็นชอบความร่วมมือระหว่างรัฐบาลไทยกับ OECD เพื่อสะท้อนเจตนารมณ์ของทั้งสองฝ่ายในการร่วมมือในการดำเนินโครงการ Country Programme (CP) เมื่อวันที่ 22 สิงหาคม 2560 ซึ่งประกอบด้วยโครงการความร่วมมือจำนวน 16 โครงการ ทั้งนี้ รองนายกรัฐมนตรีหวังเป็นอย่างยิ่งว่าโครงการ CP จะสามารถช่วยตอบโจทย์การพัฒนาประเทศตามแผนยุทธศาสตร์ชาติระยะ 20 ปี แผนพัฒนาเศรษฐกิจและสังคมแห่งชาติ ฉบับที่ 12 และนโยบายประเทศไทย 4.0 รวมทั้งสอดรับกับเป้าหมายการพัฒนาที่ยั่งยืนของสหประชาชาติได้
โอกาสนี้ เลขาธิการ OECD ได้ทาบทามให้ไทยพิจารณารับเป็นประธานร่วม (Co-Chair) ฝ่ายอาเซียนลำดับต่อไปของการประชุม Steering Group Meeting of SEARP ที่มีวาระ 3 ปี ซึ่งญี่ปุ่นและอินโดนีเซียจะครบวาระลงในปี 2560 โดยรองนายกรัฐมนตรีแสดงความประทับใจที่ฝ่าย OECD เห็นถึงความสำคัญของไทยที่มีศักยภาพอย่างมากในภูมิภาคอาเซียน ทั้งนี้ ทั้งสองฝ่ายเห็นพ้องต้องกันว่าการเป็นเจ้าภาพจัดการกระชุม OECD Southeast Asia Regional Forum 2017 และการประชุม Steering Group Meeting of the Southeast Asia Regional Programme ครั้งที่ 3 ตลอดจนความร่วมมือในโครงการ CP แสดงถึงบทบาทที่สำคัญของไทยในภูมิภาคและอาจจะนำไปสู่การตัดสินใจเข้าเป็นสมาชิก OECD ของไทยในอนาคต

ที่มา : http://www.thaigov.go.th/news/contents/details/6151
