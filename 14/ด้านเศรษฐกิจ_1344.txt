รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจความก้าวหน้าโครงการก่อสร้างสถานีขนส่งสินค้า จังหวัดอุดรธานี

วันจันทร์ที่ 25 กันยายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจความก้าวหน้าโครงการก่อสร้างสถานีขนส่งสินค้า จังหวัดอุดรธานี
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจความก้าวหน้าโครงการก่อสร้างสถานีขนส่งสินค้าหรือคอนเทนเนอร์ยาร์ด เมื่อวันที่ 23 กันยายน 2560
โดยมี นายทนงศักดิ์ พงษ์ประเสริฐ รองผู้ว่าการรถไฟแห่งประเทศไทย (รฟท.) นายสิธิชัย จินดาหลวง รองผู้ว่าราชการจังหวัดอุดรธานี ผู้แทนภาคเอกชน และเจ้าหน้าที่ รฟท. ให้การต้อนรับ ณ สถานีรถไฟหนองตะไก้ ตำบลหนองไผ่ อำเภอเมือง จังหวัดอุดรธานี
นายอาคม เติมพิทยาไพสิฐ กล่าวว่า กระทรวงคมนาคมให้ความสำคัญด้านการพัฒนาโครงข่ายคมนาคมขนส่ง โดยเฉพาะทางรางอย่างจริงจัง เนื่องจากเป็นปัจจัยสำคัญต่อการเพิ่มขีดความสามารถด้านเศรษฐกิจช่วยประหยัดน้ำมันเชื้อเพลิงไม่น้อยกว่า 100,000 ล้านบาทต่อปี ลดความสูญเสียจากอุบัติเหตุไม่น้อยกว่า 200 ล้านบาทต่อปี ลดระยะเวลาในการเดินทางทางรถไฟ ลดต้นทุนโลจิสติกส์ เพิ่มสัดส่วนการขนส่งทางรางจากร้อยละ 2 เป็นร้อยละ 5 จึงเร่งผลักดันให้เกิดความร่วมมือด้านการพัฒนาระบบราง เพื่อเพิ่มศักยภาพด้านการขนส่งทางรถไฟของไทยและพัฒนาการให้บริการขนส่งทางราง โดยพัฒนาเส้นทางรถไฟเป็นระบบทางคู่หรือระบบไฟฟ้า สอดคล้องกับนโยบายรัฐบาลที่ให้ความสำคัญกับการเปลี่ยนรูปแบบการขนส่ง (Modal Shift) โดยนำระบบเทคโนโลยีมาใช้ปรับปรุงการเชื่อมโยงโครงข่าย เพื่อเพิ่มความปลอดภัยช่วยลดความคับคั่ง ลดต้นทุน ลดระยะเวลาการเดินทาง และการบำรุงรักษาระบบให้เป็นไปตามมาตรฐาน โดย รฟท. มีแผนดำเนินโครงการก่อสร้างรถไฟทางคู่ระยะที่ 2 ช่วงขอนแก่น - หนองคาย รวมงานก่อสร้างคอนเทนเนอร์ยาร์ดที่สถานีรถไฟหนองตะไก้ อำเภอเมือง จังหวัดอุดรธานี พื้นที่ 18 ไร่ ซึ่งอยู่ห่างจากนิคมอุตสาหกรรมอุดรธานี 2 กิโลเมตร การวางรางรถไฟเข้าไปพื้นที่นิคมอุตสาหกรรมอุดรธานี เพื่อตั้งศูนย์กระจายสินค้าทางรางจึงทับซ้อนกับคอนเทนเนอร์ยาร์ดที่สถานีรถไฟหนองตะไก้โดยตรง ทั้งนี้ รฟท. อยู่ระหว่างการศึกษาความเหมาะสมของโครงการ (Feasibility Study) ทั้งในด้านปริมาณความต้องการขนส่งสินค้า ความเชื่อมโยงกับโครงข่ายถนนสายหลัก ด้านวิศวกรรม ด้านการบริหารการเดินรถ และความคุ้มค่าในเชิงเศรษฐศาสตร์ เพื่อให้การดำเนินโครงการเกิดประโยชน์สูงสุด ซึ่งโครงการดังกล่าวจะช่วยลดต้นทุนการขนส่งสินค้าของผู้ประกอบการในกลุ่มจังหวัดภาคอีสานตอนบน เชื่อมต่อไปยัง สปป.ลาว เวียดนาม และจีน

ที่มา : http://www.thaigov.go.th/news/contents/details/6928
