รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานประชุมคณะกรรมการดำเนินโครงการ ตลาดคลองผดุงกรุงเกษม ครั้งที่ 8/2560

วันพฤหัสบดีที่ 17 สิงหาคม 2560
รอง ลธน.ม.เรณูฯ เป็นประธานประชุมคณะกรรมการดำเนินโครงการ ตลาดคลองผดุงกรุงเกษม ครั้งที่ 8/2560
รอง ลธน.ม.เรณูฯ เป็นประธานประชุมคณะกรรมการดำเนินโครงการ ตลาดคลองผดุงกรุงเกษม ครั้งที่ 8/  2560 พร้อมรับทราบผลสำเร็จของการจัด “ตลาดของดี SMEs เกษตรกรไทย” โดย ธ.ก.ส. 4-17 สิงหาคม 2560 มีรายได้กระจายสู่ชุมชนกว่า 17 ล้านบาท
วันนี้ (17 สิงหาคม 2560) เวลา 13.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 8/2560
ที่ประชุมรับทราบผลการจัดงาน “ตลาดของดี SMEs เกษตรกรไทย” โดย ธ.ก.ส. ซึ่งตลอดการจัดงานตั้งแต่วันที่ 4 สิงหาคม 2560 จนกระทั่งถึงปัจจุบัน (17 สิงหาคม 2560) นั้น ธ.ก.ส. ได้นำสินค้าคุณภาพ จากผู้ผลิตเองทุกภูมิภาคมาจำหน่ายโดยตรง โดย ธ.ก.ส. เน้นทำผลไม้สด ขนมไทยโบราณซึ่งคุณภาพดี รสชาติอร่อยและราคาย่อมเยา ตลอดจน ผลไม้แปรรูปในบรรจุภัณฑ์ที่สวยงาม อีกทั้งยังมีเครื่องประดับ สินค้าหัตถกรรม และสมุนไพรสำหรับสุขภาพที่ดีแก่ประชาชนมาจำหน่ายภายในงานอีกด้วย ซึ่งขณะนี้มีประชาชนที่สนใจแวะเวียนมาอุดหนุนสินค้ากันอย่างต่อเนื่อง ส่งผลให้มีรายได้กระจายสู่ชุมชนกว่า 17 ล้านบาท
นอกจากนี้ ที่ประชุมได้พิจารณาและมีมติเห็นชอบ การจัดงานตลาดคลองผดุงกรุงเกษม ข้างทำเนียบรัฐบาลของเดือนกันยายน 2560 โดยมอบหมายให้ สำนักงานส่งเสริมวิสาหกิจขนาดกลางและขนาดย่อม (สสว.) เป็นผู้ดำเนินการด้วยความร่วมมือจากสำนักเลขาธิการนายกรัฐมนตรี จัดงานตลาดคลองผดุงกรุงเกษมภายใต้แนวคิด “รวมสุดยอดสินค้าดี SMEs ทั่วถิ่นไทย” ซึ่งจะจัดขึ้นระหว่างวันที่ 6 - 27 กันยายน 2560 ระหว่างเวลา 10.00 - 19.00 น. ทุกวันไม่เว้นวันหยุดเสาร์ อาทิตย์ และ วันหยุดนักขัตฤกษ์ ณ ตลาดคลองผดุงกรุงเกษม ข้างทำเนียบรัฐบาล
ทั้งนี้ วัตถุประสงค์ของการจัดงานในเดือนกันยายน ต้องการให้ตลาดคลองผดุงกรุงเกษมเป็นช่องทางหนึ่งของการจำหน่ายสินค้าและบริการของผู้ประกอบการเอสเอ็มอีจากทั่วประเทศตลอดจนเพื่อเผยแพร่ และประชาสัมพันธ์บทบาท ภารกิจ แผนงาน โครงการ ผลการดำเนินงาน รวมทั้งองค์ความรู้ และบริการต่าง ๆ เพื่อเสริมสร้างภาพลักษณ์ที่ดีในการเป็นหน่วยงานส่งเสริมเอสเอ็มอีระดับประเทศ โดยทาง สสว. จะเป็นผู้นำในการขับเคลื่อนและเพิ่มศักยภาพ SME ไทยสู่ความมั่นคั่ง และมั่นคงอย่างยั่งยืน พร้อมผนึกพลัง SME จากทั่วประเทศสู่ตลาดคลองผดุงฯ อย่างเป็นรูปธรรม
โดยการจัดงานจะแบ่งออกเป็น 5 โซน ซึ่งในแต่ละโซนจะมีสินค้ามาจำหน่ายด้วยกันมากมาย โดยมีสินค้าแนะนำที่โดดเด่นในแต่ละโซน ดังนี้
(1) โซน SMEs FOOD&DRINK (อาหารและเครื่องดื่ม) เช่น ซุปสาหร่าย บะหมี่ผักรวมผสมถั่วเหลืองรสซุปผัก  และลูกตาลนมสด
(2) โซน SMEs COSMETIC (เครื่องสำอางและความงาม) เช่น whiting cream ครีมไข่มุกผสมโสมสะกัด มาดามบัวเช่  Essence eye gel และ Cordy - ผงถั่งเช่าผสมผงพลูคาว
(3) โซน SMEs FASHION SHOPPING (เสื้อผ้าแฟชั่นและเครื่องประดับ) เช่น กระเป๋าถือผ้าฝ้าย Indigo Small Clutch Purse  ชุดแซกย้อมครามผ้าฝ้าย  พฤกษาสะเร็น และ สร้อยคอประทุมมาศ
(4) โซน SMEs HOME DECORATION (อุปกรณ์แต่งบ้านและของใช้ในบ้าน) เช่น หมอนสุขภาพกันไรฝุ่นเปลโต  โคมไฟเชรามิก และ พะยูนไม้ เทพธาโร-เรวัฒน์
(5) โซน SMEs AGRICULTURAL PRODUCTS (สินค้าเกษตร) เช่น Thai tea mix  ผลิตภัณฑ์ข้าว PREMUIM สเปรย์ปรับอากาศอัญชัญ พันธุ์ปลา และ ผลไม้
นอกจากนั้น ภายในงานยังจะมีกิจกรรมบนเวทีต่าง ๆ ที่น่าสนใจมาจัดแสดงให้ชมเป็นจำนวนมาก ได้แก่ SMEs ของดี นาทีทอง - SMEs รู้ รอบ ขอบ ชิด - SMEs ดนตรี สร้างสุข และ SMEs ปั้นฝัน สร้างอาชีพ
อนึ่ง นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการตลาดคลองผดุงฯ ได้เปิดเผยเพิ่มเติมว่า ขอเชิญชวนพี่น้องประชาชนชาวกรุงเทพมหานครและปริมณฑล มาร่วมชมและสนับสนุนผลิตภัณฑ์ดี ๆ ภายในงาน “ตลาดของดี SMEs เกษตรไทย” เพื่อยกระดับ SMEs ไทย ก้าวไกลสู่สากลได้ ตั้งแต่วันที่ 17 - 27 สิงหาคม 2560 ระหว่างเวลา 10.00 - 19.00 น. ณ ตลาดคลองผดุงกรุงเกษม ข้างทำเนียบรัฐบาล ทุกวันไม่เว้นวันหยุดเสาร์ อาทิตย์ และ วันหยุดนักขัตฤกษ์ เพื่อสนับสนุนเศรษฐกิจชุมชนฐานรากให้มีความเข้มแข็ง พร้อมกระจายรายได้สู่ชุมชนทั่วประเทศให้มีคุณภาพชีวิตที่ดีอย่างยั่งยืน
************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6005
