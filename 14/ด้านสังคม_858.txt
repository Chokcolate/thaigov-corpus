รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งเยียวยาฟื้นฟูสภาพจิตใจเด็กนักเรียน ชั้น ป.3 ที่ถูกกลุ่มนักเรียนรุ่นพี่จุดไฟเผา จนได้รับบาดเจ็บ ที่ จ.ลพบุรี และช่วยเหลือผู้ที่ประสบปัญหาทางสังคม ที่ จ.แพร่

วันศุกร์ที่ 10 พฤศจิกายน 2560
ปลัด พม. กำชับ จนท. เร่งเยียวยาฟื้นฟูสภาพจิตใจเด็กนักเรียน ชั้น ป.3 ที่ถูกกลุ่มนักเรียนรุ่นพี่จุดไฟเผา จนได้รับบาดเจ็บ ที่ จ.ลพบุรี และช่วยเหลือผู้ที่ประสบปัญหาทางสังคม ที่ จ.แพร่
ปลัด พม. กำชับ จนท. เร่งเยียวยาฟื้นฟูสภาพจิตใจเด็กนักเรียน ชั้น ป.3 ที่ถูกกลุ่มนักเรียนรุ่นพี่จุดไฟเผา จนได้รับบาดเจ็บ ที่ จ.ลพบุรี และช่วยเหลือผู้ที่ประสบปัญหาทางสังคม ที่ จ.แพร่
วันนี้ (10 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 751/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุมณ ห้องประชุม ชั้น 8 กระทรวง พม. สะพานขาว กรุงเทพฯ
นายพุฒิพัฒน์ กล่าวว่า จากกรณีเด็กนักเรียนชั้น ป.6 จำนวน 4 คน จับนักเรียนชาย ชั้น ป.3 และได้นำแอลกอฮอล์เหลวราดที่ตัวแล้วจุดไฟเผา โดยที่ไม่มีการเข้าไปช่วยเหลือ ทำให้นักเรียนชายคนดังกล่าวได้รับบาดเจ็บ ที่จังหวัดลพบุรี นั้น นับว่าเป็นอีกหนึ่งปัญหาการใช้ความรุนแรงในเด็ก ซึ่งตนมีความห่วงใยถึงปัญหาดังกล่าว เนื่องจากผู้ก่อเหตุยังเป็นเยาวชน และเกิดจากความคึกคะนอง การลอกเลียนแบบจากข่าวที่เกิดขึ้นในสังคมเป็นประจำอย่างต่อเนื่อง จึงขอฝากผู้ปกครอง และครู ร่วมกันสอดส่องดูแล และปลูกฝังพฤติกรรมนักเรียนในการไม่ใช้ความรุนแรง ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดลพบุรี (พมจ.ลพบุรี) พร้อมหน่วยงานที่เกี่ยวข้อง เร่งลงพื้นที่เยี่ยมครอบครัว เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก พร้อมเร่งเยียวยาฟื้นฟูสภาพจิตใจเด็กชายและครอบครัวโดยด่วน อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กนักเรียนคนดังกล่าวอย่างใกล้ชิด ซึ่งขณะนี้ นักเรียนชายคนดังกล่าว ได้รับการรักษาตัวอยู่ที่โรงพยาบาลแล้ว และมีอาการดีขึ้น ซึ่งหลังจากนี้ จะมีการประสานหน่วยงานที่เกี่ยวข้องในพื้นที่ร่วมกันหาแนวทางการช่วยเหลือ และมาตรการป้องกันการเกิดเหตุการณ์ดังกล่าวในระยะยาวต่อไป
นายพุฒิพัฒน์ กล่าวต่อไปว่า สำหรับกรณีชายวัย 58 ปี ซึ่งเป็นอดีตดาบตำรวจ ป่วยเป็นอัมพฤกษ์ครึ่งตัว เนื่องจากประสบอุบัติเหตุจนได้รับบาดเจ็บสาหัส อาศัยอยู่เพียงลำพังในบ้านสภาพเก่าทรุดโทรม ด้านภรรยาได้พาลูก 2 คน หนีหายไป มีเพียงเบี้ยยังชีพคนพิการใช้ประทังชีวิต ที่อำเภอเมือง จังหวัดแพร่ นั้น ตนได้กำชับให้พัฒนาสังคมและความมั่นคงของมนุษย์จังหวัดแพร่ (พมจ.แพร่) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของชายดังกล่าว เพื่อให้การช่วยเหลือในเบื้องต้นตามภารกิจด้านคนพิการ พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายดังกล่าวอย่างใกล้ชิด และกำชับเจ้าหน้าที่ของกระทรวง พม. ในพื้นที่ ให้ติดตามเยี่ยมบ้านของชายดังกล่าวอย่างเป็นระยะ และการซ่อมแซมปรับปรุงบ้านให้มีสภาพแข็งแรง ถูกสุขลักษณะ เหมาะสมกับผู้ป่วย รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป

ที่มา : http://www.thaigov.go.th/news/contents/details/7984
