รัฐบาลไทย-ข่าวทำเนียบรัฐบาล-โครงการให้สิทธิเอกชนร่วมลงทุนในสิทธิการเช่าอาคารศูนย์ประชุมและโรงแรม ณ ศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐

วันอังคารที่ 8 สิงหาคม 2560
โครงการให้สิทธิเอกชนร่วมลงทุนในสิทธิการเช่าอาคารศูนย์ประชุมและโรงแรม ณ ศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐
โครงการให้สิทธิเอกชนร่วมลงทุนในสิทธิการเช่าอาคารศูนย์ประชุมและโรงแรม ณ ศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐
ด้วยรัฐมนตรีว่าการกระทรวงการคลังได้เห็นชอบโครงการฯ เมื่อวันที่ 20 กุมภาพันธ์ 2560 และคณะกรรมการนโยบายการให้เอกชนร่วมลงทุนในกิจการของรัฐ (คกก. PPP) มีมติเมื่อวันที่ 28  มิถุนายน 2560 เห็นชอบให้โครงการฯ ดำเนินการตามหลักเกณฑ์และวิธีการที่กำหนดไว้ในประกาศคณะกรรมการนโยบายฯ โดยโครงการฯ นี้มีวัตถุประสงค์สำคัญเพื่อลดภาระของ ธพส. โดยให้ผู้ยื่นข้อเสนอร่วมลงทุนซึ่งเป็นผู้ที่มีความเชี่ยวชาญในการจัดการอสังหาริมทรัพย์ เข้าดำเนินการบริหารจัดการพื้นที่โครงการฯ แทน ธพส. ซึ่งบุคคลทั่วไปทั้งภาครัฐและภาคเอกชน จะได้รับประโยชน์สูงสุดจากการใช้พื้นที่โครงการฯ อันเนื่องมาจากการบริหารจัดการที่ต่อเนื่องและมีประสิทธิภาพของผู้ยื่นข้อเสนอร่วมลงทุน
สำหรับการให้สิทธิเอกชนร่วมลงทุนในสิทธิการเช่าอาคารศูนย์ประชุมและโรงแรม มีกำหนดระยะเวลาโครงการฯ เริ่มต้นในวันที่ 26 พฤศจิกายน 2560 และสิ้นสุดลงในวันที่ 30 มิถุนายน 2581 โดยไม่มีการขยายระยะเวลาโครงการฯ  และการให้สิทธิฯ มีจำนวนพื้นที่กว่า 40,000 ตารางเมตร ประกอบด้วย อาคารศูนย์ประชุมวายุภักษ์ทรงกลม  อาคารศูนย์ประชุมวายุภักษ์ทรงเหลี่ยม และอาคารโรงแรม ซึ่งเป็นอาคารหลักต่อเนื่องกัน  และพื้นที่ให้เอกชนใช้สอยเช่น พื้นที่จอดรถ ถนนภายในโครงการศูนย์ราชการฯ  โดยมีรายละเอียด ดังนี้ 1) อาคารศูนย์ประชุมวายุภักษ์ทรงกลม ตั้งอยู่บนสวนน้ำ ล้อมด้วยผนังกระจกมองเห็นวิวโดยรอบมีโถงต้อนรับบริเวณชั้น 1 และห้องประชุมออดิทอเรี่ยม บริเวณชั้น 2 จำนวน 250 ที่นั่ง 2) อาคารศูนย์ประชุมวายุภักษ์ทรงเหลี่ยม เป็นอาคารสูง 5 ชั้น อยู่ติดกับอาคารโรงแรม และมีทางเชื่อมระหว่างอาคารศูนย์ประชุมวายุภักษ์ทรงกลม และอาคารโรงแรม สามารถรองรับผู้เข้าร่วมประชุมประมาณ 7,285 ที่นั่ง 3) อาคารโรงแรม เป็นโรงแรมระดับกลางที่มีคุณภาพมาตรฐานเป็นอาคารสูง 10 ชั้น มีจำนวนห้องพักจำนวน 204 ห้อง  4) ที่จอดรถ จำนวนประมาณ 300 คัน
ผู้สนใจจะยื่นข้อเสนอร่วมลงทุนสามารถติดต่อซื้อเอกสารข้อเสนอร่วมลงทุนในราคาชุดละ 20,000 บาท ได้ที่ บริษัท ธนารักษ์พัฒนาสินทรัพย์ จำกัด ตั้งอยู่เลขที่ 120 ชั้น 1 อาคารศูนย์ประชุมศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ ถนนแจ้งวัฒนะ แขวงทุ่งสองห้อง เขตหลักสี่ กรุงเทพมหานคร 10210 ตั้งแต่วันที่ 8 สิงหาคม 2560 ถึงวันที่ 18 สิงหาคม 2560 ในวันและเวลาราชการ ตั้งแต่เวลา 8.30 น. - 16.30 น. และเปิดรับการยื่นเอกสารข้อเสนอร่วมทุนในวันที่ 12 กันยายน  2560 เวลา 9.00-16.30 น. ณ ห้องประชุม 203 ชั้น 2 อาคารศูนย์ประชุมวายุภักษ์ทรงเหลี่ยม ศูนย์ราชการเฉลิมพระเกียรติ ถนนแจ้งวัฒนะ โดยดูประกาศเชิญชวนฯ ได้ที่เว็บไซต์ บริษัท ธนารักษ์พัฒนาสินทรัพย์ จำกัด www.dad.co.th  และที่ทำการ บริษัท ธนารักษ์พัฒนาสินทรัพย์ จำกัด ตั้งแต่วันที่ 1 สิงหาคม 2560เป็นต้นไป ทั้งนี้ สามารถสอบถามข้อมูลเพิ่มเติมได้ที่ฝ่ายพัฒนาธุรกิจ โทรศัพท์  0 2142 2259 , 0 2142 2286  และ 0 2142 2256  โทรสาร 0 2143 8889 ในวันและเวลาทำการตั้งแต่เวลา 8.30 น.-17.00 น.
ฝ่ายสื่อสารองค์กร  บริษัท ธนารักษ์พัฒนาสินทรัพย์ จำกัด
โทรศัพท์ 0 2142 2262

ที่มา : http://www.thaigov.go.th/news/contents/details/5756
