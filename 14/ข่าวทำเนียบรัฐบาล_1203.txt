รัฐบาลไทย-ข่าวทำเนียบรัฐบาล-นายกรัฐมนตรีลงพื้นที่ตรวจราชการ จ.กาฬสินธุ์ แนะให้ช่วยกันอนุรักษ์การทอผ้าไหมแพรวาบ้านโพน ผ้าพื้นบ้านของชาวผู้ไทย โดยรัฐบาลพร้อมส่งเสริมนำเทคโนโลยีมาพัฒนา สร้างนวัตกรรมเพิ่มมูลค่า

วันศุกร์ที่ 15 ธันวาคม 2560
นายกรัฐมนตรีลงพื้นที่ตรวจราชการ จ.กาฬสินธุ์ แนะให้ช่วยกันอนุรักษ์การทอผ้าไหมแพรวาบ้านโพน ผ้าพื้นบ้านของชาวผู้ไทย โดยรัฐบาลพร้อมส่งเสริมนำเทคโนโลยีมาพัฒนา สร้างนวัตกรรมเพิ่มมูลค่า
นายกรัฐมนตรีลงพื้นที่ตรวจราชการ จ.กาฬสินธุ์ แนะให้ช่วยกันอนุรักษ์การทอผ้าไหมแพรวาบ้านโพน ผ้าพื้นบ้านของชาวผู้ไทย โดยรัฐบาลพร้อมส่งเสริมนำเทคโนโลยีมาพัฒนา สร้างนวัตกรรมเพิ่มมูลค่าต่อยอดสู่ตลาดทั้งในและต่างประเทศ
วันนี้ (13 ธ.ค. 60) เวลา 07.00 น. พลเอก ประยุทธ์ จันทร์โอชา นายกรัฐมนตรีและคณะ ออกเดินทางจากท่าอากาศยานทหาร 2 กองบิน 6 ดอนเมือง กรุงเทพฯ ไปยังท่าอากาศยานร้อยเอ็ด อำเภอธวัชบุรี จ.ร้อยเอ็ด โดยเครื่องบิน Embrarer บ.ท.135 แล้วเดินทางต่อโดย ฮ.ท. 139 ไปยัง จ.กาฬสินธุ์ เพื่อเดินทางไปตรวจราชการ จ.กาฬสินธุ์
ในเวลา 08.50 น. นายกรัฐมนตรีและคณะ เดินทางมาถึงสนามกีฬากลางบ้านโพน ได้นั่งรถไถนาเดินตาม (รถอีแต๊ก) มายังศูนย์วัฒนธรรมภูไท หมู่บ้านโพน หมู่ที่ 5 ต.โพน  อ.คำม่วง จ.กาฬสินธุ์  เพื่อเยี่ยมชมวิถีชีวิตการทอผ้าไหมแพรวากาฬสินธุ์  โดยมีนายไกรสร กองฉลาด ผู้ว่าราชการจังหวัดกาฬสินธุ์  เจ้าหน้าที่ และประชาชนมารอให้การต้อนรับ
โอกาสนี้  นายกรัฐมนตรี ได้สวมเสื้อภูไท ไหมแพรวาบ้านโพน กาฬสินธุ์ และชมการแสดงและร่วมฟ้อนรำภูไทอย่างเป็นกันเอง พร้อมเดินเยี่ยมชมผลิตภัณฑ์เครื่องจักสาน และผ้าไหมแพรวา ซึ่งเป็นฝีมือของชาวบ้าน พร้อมกล่าวพบปะประชาชนตอนหนึ่งว่า รู้สึกดีใจที่ได้มาพบปะกับประชาชนชาวบ้านโพน ซึ่งการเดินทางมาในวันนี้ มาเพื่อแก้ไขปัญหาความยากจนของประชาชน การบริหารจัดการน้ำ และความเป็นอยู่ของพี่น้องประชาชน ซึ่งรัฐบาลกำลังดำเนินการหาแนวทางพัฒนาเพื่อยกระดับคุณภาพชีวิตของประชาชนให้ดียิ่งขึ้น
นายกรัฐมนตรี ขอให้ชาวบ้านโพนช่วยกันอนุรักษ์ศิลปหัตถกรรมการทอผ้าพื้นบ้านของชาวผู้ไทย ผ้าไหมแพรวาบ้านโพน ราชินีแห่งไหม ผลิตภัณฑ์ที่มาจากภูมิปัญญา ซึ่งมีชื่อเสียงเป็นที่รู้จัก และมีลวดลายที่มีความสวยงาม วิจิตร ให้เป็นประเพณีวัฒนธรรมดั้งเดิมไว้แก่ลูกหลาน ส่งต่อรุ่นต่อรุ่นมาจนเป็นเอกลักษณ์ประจำท้องถิ่นที่ทำรายได้ให้ชาวบ้านโพน ให้มีความโดดเด่น และเป็นเอกลักษณ์ของจังหวัดกาฬสินธุ์  รวมทั้งส่งเสริมให้ก้าวไปสู่ศูนย์กลางแฟชั่นในระดับภูมิภาค โดยเฉพาะสินค้าพื้นเมืองในกลุ่มผ้าไหมที่มีคุณภาพและมีความหลากหลาย ซึ่งรัฐบาลพร้อมส่งเสริมให้มีการพัฒนาคุณภาพสินค้า ทั้งการออกแบบ และการนำเทคโนโลยีมาพัฒนาสินค้าและสร้างนวัตกรรมเพิ่มมูลค่า และพัฒนาต่อยอดให้เข้าสู่ตลาดภายในประเทศและตลาดต่างประเทศ
สำหรับศูนย์วัฒนธรรมภูไท เป็นโครงการตามพระราชดำริของสมเด็จพระนางเจ้าสิริกิติ์ พระบรมราชินีนาถในรัชกาลที่ 9 ที่ทรงรับไว้ในโครงการส่งเสริมการทอผ้าไหมแพรวาบ้านโพน มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ เมื่อปี พ.ศ. 2521 โดยใช้ชื่อว่า กลุ่มแม่บ้านเกษตรกร มีสมาชิก 70 คน ต่อมาปี 2538 ได้จัดตั้งเป็นกลุ่มอาชีพสตรีทอผ้าไหมแพรวาบ้านโพน มีสมาชิก 450 คน และในปี 2551 ได้ขอจดทะเบียนเป็นสหกรณ์ศูนย์ศิลปาชีพทอผ้าไหมแพรวาบ้านโพนกาฬสินธุ์ จำกัด ปัจจุบันมีสมาชิกทั้งหมด 825 คน ครอบคลุม 4 อำเภอได้แก่ อำเภอคำม่วง สมเด็จ สามชัย และอำเภอสหัสขันธ์ เป็นสหกรณ์ศูนย์ศิลปาชีพทอผ้าไหมแพรวาบ้านโพนกาฬสินธุ์ จำกัด เป็นสหกรณ์ฯ ที่สร้างงาน สร้างอาชีพ สร้างรายได้พัฒนาคุณภาพชีวิตดีขึ้น มีความเป็นอยู่ที่ดีขึ้นตามวิถีแห่งหลักปรัชญาเศรษฐกิจพอเพียงตามแนวพระราชดำริของในหลวงรัชกาลที่ 9 ซึ่งศูนย์ฯ ดังกล่าว เป็นแหล่งเรียนรู้วัฒนธรรมของคนผู้ไทย การสาธิตการผลิตผ้าไหมแพรวา และเปิดให้เป็นสถานที่ท่องเที่ยว และศูนย์จำหน่ายสินค้าโดยเฉพาะผ้าไหมแพรวา ซึ่งได้ขึ้นชื่อว่าเป็นราชินีแห่งไหม
------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8725
