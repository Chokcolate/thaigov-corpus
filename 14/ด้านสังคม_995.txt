รัฐบาลไทย-ข่าวทำเนียบรัฐบาล-พม. เร่งเยียวยาจิตใจครอบครัวหญิงวัย 26 ปี ที่เพิ่งเลิกรากับสามี เกิดอาการคลุ้มคลั่งใช้อาวุธมีดทำร้ายร่างกายลูกชายลูกสาว ได้รับบาดเจ็บสาหัส และพยายามฆ่าตัวตาม

วันพฤหัสบดีที่ 14 ธันวาคม 2560
พม. เร่งเยียวยาจิตใจครอบครัวหญิงวัย 26 ปี ที่เพิ่งเลิกรากับสามี เกิดอาการคลุ้มคลั่งใช้อาวุธมีดทำร้ายร่างกายลูกชายลูกสาว ได้รับบาดเจ็บสาหัส และพยายามฆ่าตัวตาม
พม. เร่งเยียวยาจิตใจครอบครัวหญิงวัย 26 ปี ที่เพิ่งเลิกรากับสามี เกิดอาการคลุ้มคลั่งใช้อาวุธมีดทำร้ายร่างกายลูกชายวัย 8 เดือน และลูกสาววัย 8 ขวบ ได้รับบาดเจ็บสาหัส และพยายามฆ่าตัวตายตาม ที่ จ.ฉะเชิงเทรา
วันนี้ (14 ธ.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัล รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 6/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนจากหน่วยงานที่เกี่ยวข้อง ณ ห้องประชุมชั้น 8 กระทรวง พม. สะพานขาว กรุงเทพฯ
นางไพรวรรณ กล่าวว่า จากกรณีหญิงสาววัย 26 ปี เพิ่งเลิกรากับสามี ต้องเลี้ยงลูกคนเดียว ทำให้เกิดอาการเครียดและคลุ้มคลั่งใช้อาวุธมีดทำร้ายร่างกายลูกชายวัย 8 เดือน และลูกสาววัย 8 ขวบ ได้รับบาดเจ็บสาหัส และพยายามฆ่าตัวตายตาม แต่ไม่สำเร็จ ได้รับบาดเจ็บสาหัส ที่อำเภอบางปะกง จังหวัดฉะเชิงเทรา และกรณีสามี-ภรรยา เกิดปัญหาทะเลาะวิวาท ด้านสามีทิ้งให้ภรรยาอยู่กับลูกชายวัย 2 ขวบ ตามลำพัง ทำให้ภรรยาเกิดอาการเครียด ขับรถหนีหายไป ทิ้งลูกชายวัย 2 ขวบ ให้อยู่ในบ้านตามลำพังนานหลายชั่วโมง จนเพื่อนบ้านได้ยินเสียงเด็กร้องไห้ เป็นเวลานาน จึงโทรแจ้งเจ้าหน้าที่เข้าช่วยเหลือได้อย่างปลอดภัย ซึ่งเด็กอยู่ในอาการหวาดกลัวและอ่อนเพลีย เนื่องจากขาดน้ำเป็นเวลานาน ที่อำเภอเมือง จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ฉะเชิงเทรา และ พมจ.นครราชสีมา พร้อมหน่วยงานที่เกี่ยวข้อง เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กที่ได้รับผลกระทบจากการใช้ความรุนแรงภายในครอบครัวทั้งหมดอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมต่อไปได้อย่างปกติสุข อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาอาการบาดเจ็บของเด็กทั้งหมดอย่างใกล้ชิด ทั้งนี้ หากตรวจสอบพบว่าครอบครัวไม่พร้อมดูแลเด็ก ทางกระทรวง พม. มีบ้านพักเด็กและครัวจังหวัดฉะเชิงเทรา และจังหวัดนครราชสีมา พร้อมรับเด็กเข้ามาดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ต่อไป ทั้งนี้ ตนขอความร่วมมือบุคคลใกล้ชิดที่เกี่ยวข้องและทุกคนในสังคม หากพบเบาะแสการกระทำความรุนแรง ต่อเด็กในลักษณะดังกล่าว สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง เพื่อให้การช่วยเหลือดูแลและคุ้มครองสวัสดิภาพเด็กต่อไป
นางไพรวรรณ กล่าวเพิ่มเติมว่า สำหรับกรณีหญิงชราวัย 65 ปี ป่วยเป็นโรคความจำเสื่อม ไม่มีบัตรประชาชนและเอกสารประจำตัว จึงไม่สามารถรับสิทธิการช่วยเหลือใดๆจากรัฐ ที่อำเภอเมือง จังหวัดลำปาง นั้น ตนได้กำชับให้พัฒนาสังคมและความมั่นคงของมนุษย์จังหวัดลำปาง (พมจ.ลำปาง) พร้อมหน่วยงานที่เกี่ยวข้องเร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ช่วยเหลือดูแลในเรื่องการรักษาอาการป่วยในระยะยาว และประสานหน่วยงานที่เกี่ยวข้องช่วยเหลือในเรื่องการทำบัตรประชาชนและเอกสารประจำตัว พร้อมให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตในระยะยาวต่อไป

ที่มา : http://www.thaigov.go.th/news/contents/details/8774
