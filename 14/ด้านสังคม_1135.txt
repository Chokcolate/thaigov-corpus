รัฐบาลไทย-ข่าวทำเนียบรัฐบาล-พม. กำชับทีม One Home ช่วยเหลือเด็กชายวัย 3 ขวบ ป่วยเป็นโรคเนื้อเยื่อในสมองบาง ศีรษะบวมโต ที่ จ.ลพบุรี

วันศุกร์ที่ 2 กุมภาพันธ์ 2561
พม. กำชับทีม One Home ช่วยเหลือเด็กชายวัย 3 ขวบ ป่วยเป็นโรคเนื้อเยื่อในสมองบาง ศีรษะบวมโต ที่ จ.ลพบุรี
พม. กำชับทีม One Home ช่วยเหลือเด็กชายวัย 3 ขวบ ป่วยเป็นโรคเนื้อเยื่อในสมองบาง ศีรษะบวมโต ที่ จ.ลพบุรี พร้อมชื่นชม 2 สามี-ภรรยาพิการสู้ชีวิต ตระเวนขี่ จยย.พ่วงข้างขายปลาหมึกหารายได้เลี้ยงชีพ ที่ จ.ชุมพร
วันนี้ (2 ก.พ. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 31/2561 เพื่อรับทราบปัญหาทางสังคมที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กชายวัย 3 ขวบ ป่วยเป็นโรคเนื้อเยื่อในสมองบางตั้งแต่กำเนิด ศีรษะบวมโตขนาดใหญ่ มีอาการแขน-ขาเกร็ง และชักบ่อยครั้ง ไม่สามารถช่วยเหลือตัวเองได้ ต้องให้อาหารทางสายยาง ด้านผู้เป็นแม่ต้องอยู่ดูแลอย่างใกล้ชิด ไม่ได้ประกอบอาชีพ มีเพียงผู้เป็นสามีที่ทำงานหารายได้จุนเจือครอบครัวเพียงคนเดียว อีกทั้ง ต้องรับภาระดูแลลูกสาวคนโตวัย 10 ขวบ รายได้ไม่เพียงพอค่าใช้จ่าย ครอบครัวมีฐานะยากจน ที่จังหวัดลพบุรี นั้น ได้กำชับให้พัฒนาสังคมและความมั่นคงของมนุษย์จังหวัดลพบุรี (พมจ.ลพบุรี) พร้อมทีม One Home จังหวัดลพบุรี เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กชายดังกล่าวอย่างใกล้ชิด และดูแลเรื่องการศึกษาของเด็กหญิงอย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิ ตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
และกรณี 2 สามี-ภรรยาพิการสู้ชีวิต วัย 57 ปี และ 60 ปี ด้านสามีพิการแขนซ้ายลีบตั้งแต่กำเนิด ส่วนภรรยาตาบอดทั้ง 2 ข้าง ขี่รถจักรยานยนต์พ่วงข้างออกตระเวนขายปลาหมึกตากแห้งตามงานต่างๆ เพื่อหารายได้เลี้ยงชีพ ครอบครัวมีฐานะยากจน ที่จังหวัดชุมพร นั้น ได้กำชับพัฒนาสังคมและความมั่นคงของมนุษย์จังหวัดชุมพร (พมจ.ชุมพร) พร้อมทีม One Home จังหวัดชุมพร เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น และเงินสงเคราะห์ฟื้นฟูสมรรถภาพคนพิการ รวมทั้ง ประสานหน่วยงานที่เกี่ยวข้องในพื้นที่ และดูแลในเรื่องการพาไปตรวจสุขภาพ พร้อมให้คำปรึกษาในเรื่องของกองทุนส่งเสริมและพัฒนาคุณภาพชีวิตคนพิการ เพื่อใช้เป็นเงินทุนสำหรับการประกอบอาชีพในการสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายชราวัย 77 ปี เก็บของเก่าขายหารายได้ประทังชีวิต ที่จังหวัดชัยภูมิ นั้น ทางทีม One Home ลงพื้นที่ มอบสิ่งของเครื่องใช้ที่จำเป็น และมอบเงินสงเคราะห์ อีกทั้ง ปรับปรุงสภาพที่อยู่อาศัยให้มีความเหมาะสม ถูกสุขลักษณะ 2) กรณีเด็กชายวัย 12 ปี พิการข้อเท้าผิดรูป มีพัฒนาการทางสมองช้า ที่จังหวัดชลบุรี และกรณีหญิง วัย 38 ปีต้องเลี้ยงลูกพิการ 3 คน วัย 11 , 16 และ 18 ปี ที่จังหวัดกำแพงเพชร นั้น ทางทีม One Home จังหวัดชลบุรี และกำแพงเพชร ได้ลงพื้นที่เยี่ยมบ้านเพื่อตรวจสอบข้อเท็จจริงเพิ่มเติม พร้อมมอบสิ่งของเครื่องใช้อุปโภคบริโภค อุปกรณ์ทางการศึกษา และมอบเงินสงเคราะห์ พร้อมทั้ง ให้คำปรึกษาในการศึกษาของเด็กทั้งหมดในระยะยาว และ 3) กรณีพ่อและพี่ชายแท้ๆ ร่วมกันล่วงละเมิดทางเพศเด็กหญิงวัย 14 ปี ที่จังหวัดชัยภูมิ นั้น ทางทีม One Home จังหวัดชัยภูมิ เห็นควรให้เด็กหญิงเข้ารับการประเมินสภาพจิตใจและอยู่ในการคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546
ทั้งนี้ ได้ย้ำถึงปัญหาเด็กที่ถูกล่วงละเมิดทางเพศ และกระทำความรุนแรงที่เกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลบุตรหลานหรือคนในครอบครัวอย่างใกล้ชิด ติดตามพฤติกรรมความผิดปกติเป็นระยะ หากพบเบาะแสเด็กถูกล่วงละเมิด และกระทำความรุนแรง สามารถแจ้งศูนย์ช่วยเหลือสังคม สายด่วน 1300 โทรฟรี 24 ชั่วโมง

ที่มา : http://www.thaigov.go.th/news/contents/details/9813
