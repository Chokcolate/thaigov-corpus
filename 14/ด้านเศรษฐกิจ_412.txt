รัฐบาลไทย-ข่าวทำเนียบรัฐบาล-สิ้นเม.ย. 60 เบิกจ่ายเกินเป้า 1.94%

วันอังคารที่ 16 พฤษภาคม 2560
สิ้นเม.ย. 60 เบิกจ่ายเกินเป้า 1.94%
กรมบัญชีกลาง รายงานผลการเบิกจ่ายงบประมาณประจำปี 2560 สิ้นเดือนเมษายน 2560 เบิกจ่ายได้ 60.46% สูงกว่าเป้าหมาย 1.94% และสูงกว่าช่วงเดียวกันของปีก่อน 0.86% คาดสิ้นปีงบประมาณจะเบิกจ่ายได้ตามเป้าหมาย
นางสาวอรนุช ไวนุสิทธิ์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง เปิดเผยถึงผลการเบิกจ่ายงบประมาณรายจ่ายประจำปี 2560 ตั้งแต่วันที่ 1 ตุลาคม 2559 ถึงวันที่ 28 เมษายน 2560 เบิกจ่ายงบประมาณภาพรวมได้จำนวน 1,652,367 ล้านบาท ของวงเงินงบประมาณ 2,733,000 ล้านบาท หรือคิดเป็นร้อยละ 60.46 ซึ่งสูงกว่าเป้าหมายร้อยละ 1.94 (เป้าหมายร้อยละ 58.52) และสูงกว่าช่วงเดียวกันของปีก่อนร้อยละ 0.86 (ปีก่อนเบิกจ่ายได้ร้อยละ 59.60) โดยเป็นการเบิกจ่ายรายจ่ายประจำ จำนวน 1,439,523 ล้านบาท ของวงเงินงบประมาณ 2,184,128 ล้านบาท หรือคิดเป็นร้อยละ 65.91 ขณะที่การเบิกจ่ายรายจ่ายลงทุน (กรณีไม่รวมงบกลาง) ได้จำนวน 212,706 ล้านบาท ของวงเงินงบประมาณ 464,226 ล้านบาท หรือคิดเป็นร้อยละ 45.82 และสูงกว่าช่วงเดียวกันของปีก่อนร้อยละ 4.73 (ปีก่อนเบิกจ่ายได้ร้อยละ 41.09) ซึ่งมีการก่อหนี้รายจ่ายลงทุนได้แล้วจำนวน 357,356 ล้านบาท หรือคิดเป็นร้อยละ 76.98
สำหรับเงินงบประมาณที่กันไว้เบิกเหลื่อมปี มีการก่อหนี้แล้วจำนวนทั้งสิ้น 233,952 ล้านบาท หรือคิดเป็นร้อยละ 84.76 และได้เบิกจ่ายแล้วจำนวน 159,935 ล้านบาท ของวงเงินงบประมาณ 276,008 ล้านบาท หรือคิดเป็นร้อยละ 57.95
โฆษกกรมบัญชีกลาง กล่าวต่อว่า ในส่วนของมาตรการกระตุ้นการลงทุนขนาดเล็กทั่วประเทศ เบิกจ่ายแล้วจำนวน 44,021 ล้านบาท ของวงเงิน 54,270 ล้านบาท หรือคิดเป็นร้อยละ 81.11 แบ่งเป็น มาตรการกระตุ้นการลงทุนขนาดเล็กทั่วประเทศ จากงบกลางปี 2559 วงเงิน 23,000 ล้านบาท เบิกจ่ายแล้วจำนวน 19,592 ล้านบาท ของวงเงินที่ได้รับจัดสรร 21,711 ล้านบาท หรือคิดเป็นร้อยละ 90.24 โดยมีการก่อหนี้แล้วจำนวนทั้งสิ้น 20,680 ล้านบาท หรือคิดเป็นร้อยละ 95.25 และโครงการลงทุนที่มีวงเงินไม่เกิน 2 ล้านบาท ของงบประมาณประจำปี 2560 เบิกจ่ายแล้วจำนวน 24,429 ล้านบาท ของวงเงินที่ได้รับจัดสรร 32,559 ล้านบาท หรือคิดเป็นร้อยละ 75.03
“กรมบัญชีกลางพร้อมกำกับและติดตามผลการเบิกจ่ายเงินงบประมาณรายจ่ายประจำปี 2560 ที่เหลืออีกเพียง 5 เดือนเท่านั้น เพื่อให้เป็นไปตามแผนและเบิกจ่ายได้ตามเป้าหมาย คาดว่าจะสามารถเบิกจ่ายได้สูงกว่าปีที่ผ่านมา” นางสาวอรนุช กล่าว
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3748
