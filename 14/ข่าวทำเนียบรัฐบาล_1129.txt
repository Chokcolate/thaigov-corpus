รัฐบาลไทย-ข่าวทำเนียบรัฐบาล-นายกฯ เสียใจอย่างสุดซึ้งต่อครอบครัว นร.เตรียมทหาร พร้อมขอโทษหากประชาชนไม่สบายใจ ยืนยันแสวงหาข้อเท็จจริงทั้งทางลับและเปิดเผย วอนสังคมเข้าใจ ย้ำทุกกองทัพระมัดระวังให้มากขึ้น

วันศุกร์ที่ 24 พฤศจิกายน 2560
นายกฯ เสียใจอย่างสุดซึ้งต่อครอบครัว นร.เตรียมทหาร พร้อมขอโทษหากประชาชนไม่สบายใจ ยืนยันแสวงหาข้อเท็จจริงทั้งทางลับและเปิดเผย วอนสังคมเข้าใจ ย้ำทุกกองทัพระมัดระวังให้มากขึ้น
นายกฯ เสียใจอย่างสุดซึ้งต่อครอบครัว นร.เตรียมทหาร พร้อมขอโทษหากประชาชนไม่สบายใจ ยืนยันแสวงหาข้อเท็จจริงทั้งทางลับและเปิดเผย วอนสังคมเข้าใจ ย้ำทุกกองทัพระมัดระวังให้มากขึ้น
วันที่ 24 พ.ย.60 พลเอก ประยุทธ์ จันทร์โอชา นายกรัฐมนตรี แสดงความเสียใจอย่างสุดซึ้งต่อครอบครัวของนักเรียนเตรียมหาร ภคพงศ์ ตัญกาญจน์ ผู้เสียชีวิต และขอโทษแทนผู้เกี่ยวข้องทุกฝ่ายหากทำให้ประชาชนรู้สึกไม่สบายใจ โดยยืนยันว่าไม่ต้องการปกป้องใคร เพราะหากปกป้องอย่างที่มีการวิพากษ์วิจารณ์ ก็คงหาความสุขไม่ได้เช่นกัน ขณะนี้กำลังพยายามหาข้อเท็จจริงทั้งทางลับและเปิดเผย เพราะไม่อยากให้กระทบต่อการสอบสวน
“นายกฯ เน้นย้ำว่า เราสูญเสียหนึ่งชีวิตที่มีคุณค่าของชาติ โดยที่ไม่มีใครอยากให้เกิดขึ้น ดังนั้น ทุกฝ่ายจะต้องร่วมกันระมัดระวังเรื่องเหล่านี้ โดยหน่วยฝึกของทุกกองทัพจะต้องดูแลเอาใจใส่ให้ดี มีความรับผิดชอบต่อทุกชีวิตเช่นคนในครอบครัว และอย่าทำสิ่งใดเกินเลยเด็ดขาด”
ทั้งนี้ นายกรัฐมนตรีจะฟังข้อมูลอย่างรอบด้าน ทั้งจากแพทย์ ครอบครัว อาจารย์ รุ่นพี่ เพื่อนของผู้เสียชีวิต และผู้เกี่ยวข้องตลอดทั้งกระบวนการ โดยจะแสวงหาความจริงให้ได้ และจะต้องมีผู้รับผิดชอบหากมีการกระทำที่ไม่ถูกต้องจริง จึงขอวิงวอนให้สังคมเข้าใจและให้เวลากับเจ้าหน้าที่ พร้อมทั้งหยุดการวิพากษ์วิจารณ์อย่างเกินเลย เพราะไม่เป็นผลดีแก่ผู้ใด โดยเฉพาะจิตใจของครอบครัวผู้สูญเสียในครั้งนี้
อย่างไรก็ตาม ในระหว่างการตรวจสอบข้อเท็จจริง ทางกองทัพได้มีคำสั่งให้นายทหารที่มีหน้าที่รับผิดชอบดูแลนักเรียนเตรียมทหารไปปฏิบัติหน้าที่อื่น เพื่อให้เกิดความโปร่งใส และประชาชนเกิดความสบายใจ
--------------------

ที่มา : http://www.thaigov.go.th/news/contents/details/8339
