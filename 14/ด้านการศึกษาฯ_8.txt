รัฐบาลไทย-ข่าวทำเนียบรัฐบาล-ผลการประชุม ก.ค.ศ. 3/2560

วันอังคารที่ 21 มีนาคม 2560
ผลการประชุม ก.ค.ศ. 3/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 3/2560
ณ ห้องประชุมสำนักงานคณะกรรมการการอาชีวศึกษา ว่าที่ประชุมได้มีการพิจารณาเรื่องที่เกี่ยวข้องกับการสรรหาบุคคลเพื่อบรรจุและแต่งตั้งเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย
● ปรับปรุงหลักเกณฑ์การรับสมัครครูผู้ช่วย สำหรับผู้ที่ยังไม่มีใบอนุญาตปฏิบัติการสอนที่คุรุสภาออกให้  สามารถสมัครสอบแข่งขันได้ก่อน
นพ.ธีระเกียรติ เจริญเศรษฐศิลป์ กล่าวว่า ที่ประชุมได้อนุมัติให้ปรับปรุงมาตรฐานตำแหน่งครูผู้ช่วย ตามที่ ก.ค.ศ. กำหนดไว้เดิมในข้อ 2 ของคุณสมบัติเฉพาะสำหรับผู้ดำรงตำแหน่ง จากเดิมกำหนดว่า "มีใบอนุญาตประกอบวิชาชีพครู หรือหลักฐานที่ใช้แสดงในการประกอบวิชาชีพครู ตามที่คุรุสภาออกให้เพื่อปฏิบัติหน้าที่สอน" โดยกำหนดใหม่เป็น "มีใบอนุญาตประกอบวิชาชีพครู หรือหลักฐานที่ใช้แสดงในการประกอบวิชาชีพครู ตามที่คุรุสภาออกให้เพื่อปฏิบัติหน้าที่สอน ก่อนการบรรจุและแต่งตั้งเป็นข้าราชการครูและบุคลากรทางการศึกษา"
ทั้งนี้ เพื่อให้หน่วยงานการศึกษาสามารถสรรหาบุคคลที่มีความรู้ ความสามารถเหมาะสม เป็นไปตามความจำเป็นในการใช้ครูของส่วนราชการ ซึ่งจะเป็นประโยชน์ต่อทางราชการ แต่ผู้นั้นยังไม่มีใบอนุญาตประกอบวิชาชีพครูหรือหลักฐานที่ใช้แสดงในการประกอบวิชาชีพครูตามที่คุรุสภาออกให้เพื่อปฏิบัติหน้าที่สอน สามารถสมัครสอบแข่งขันหรือสมัครเข้ารับการคัดเลือกเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วยได้
แต่ทั้งนี้ผู้สอบแข่งขันได้หรือผู้ผ่านการคัดเลือก ต้องมีใบอนุญาตประกอบวิชาชีพครูหรือหลักฐานที่ใช้แสดงในการประกอบวิชาชีพครูตามที่คุรุสภาออกให้ เพื่อปฏิบัติหน้าที่สอนตั้งแต่วันที่บรรจุและแต่งตั้งเป็นข้าราชการครูและบุคลากรทางการศึกษา ตำแหน่งครูผู้ช่วย
● เห็นชอบแก้ไขหลักเกณฑ์และวิธีการสอบแข่งขันครูผู้ช่วย สพฐ. เริ่มรับสมัคร 21 มีนาคมนี้
ที่ประชุมเห็นชอบการแก้ไขหลักเกณฑ์และวิธีการสอบแข่งขันเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย สังกัดสำนักงานคณะกรรมการการศึกษาขั้นพื้นฐาน ตามหนังสือสำนักงาน ก.ค.ศ. ที่ ศธ 0206.6/ ว14 ลงวันที่ 24 กรกฎาคม 2558 ซึ่งจะใช้สำหรับสอบแข่งขันเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย สังกัดสำนักงานคณะกรรมการการศึกษาขั้นพื้นฐาน ครั้งที่ 1/2560 โดยจะเริ่มประกาศรับสมัครในวันที่ 21 มีนาคม 2560 ในประเด็นที่เกี่ยวข้องจากการปรับปรุงมาตรฐานตำแหน่งครูผู้ช่วย ดังนี้
1) กำหนดคุณสมบัติของผู้มีสิทธิสมัครสอบแข่งขันใหม่  จากเดิมที่กำหนดว่า ผู้มีสิทธิ์สมัครสอบต้องมีคุณสมบัติทั่วไปตามมาตรา 30 และต้องมีคุณสมบัติเฉพาะสำหรับตำแหน่ง ตามมาตรฐานตำแหน่งครบถ้วนในวันสมัคร กำหนดใหม่เป็น “ผู้มีสิทธิ์สมัครสอบต้องมีคุณสมบัติทั่วไปตามมาตรา 30 และต้องมีคุณสมบัติเฉพาะสำหรับตำแหน่ง ตามมาตรฐานตำแหน่งครูผู้ช่วย”
2) กำหนดการเรียกตัวผู้สอบแข่งขันได้ให้มารายงานเพื่อบรรจุและแต่งตั้งใหม่  จากเดิมกำหนดว่าการเรียกตัวผู้สอบแข่งขันได้มารายงานตัวเพื่อบรรจุและแต่งตั้งครั้งแรก ให้ใช้ประกาศขึ้นบัญชีผู้สอบแข่งขันได้เป็นการเรียกตัวผู้มีสิทธิ์ได้รับการบรรจุและแต่งตั้งตามลำดับที่ที่ประกาศผลการสอบแข่งขันไว้  กำหนดใหม่เป็น  “การเรียกตัวผู้สอบแข่งขันได้เพื่อบรรจุและแต่งตั้งครั้งแรก ให้ใช้ประกาศขึ้นบัญชีผู้สอบแข่งขันได้เป็นการเรียกตัวผู้มีสิทธิ์ได้รับการบรรจุและแต่งตั้งตามลำดับที่ที่ประกาศผลการสอบแข่งขันไว้ โดยกำหนดวันรายงานตัวไม่น้อยกว่าเจ็ดวัน แต่ไม่เกินนับแต่วันประกาศผลการสอบแข่งขัน”
ทั้งนี้ มาตรฐานตำแหน่งและหลักเกณฑ์ฯ ที่แก้ไข ให้มีผลใช้บังคับตั้งแต่วันที่ 20 มีนาคม 2560 และให้สำนักงาน ก.ค.ศ. ดำเนินการแก้ไขหลักเกณฑ์และวิธีการสรรหาเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย สังกัดอื่น (นอกเหนือจาก สพฐ.) ในประเด็นที่เกี่ยวข้องทุกหลักเกณฑ์ฯที่ ก.ค.ศ. กำหนดไว้ เพื่อให้เป็นแนวทางเดียวกันและแจ้งเวียนให้ส่วนราชการและหน่วยงานการศึกษาทราบและถือปฏิบัติต่อไป
นพ.ธีระเกียรติ กล่าวด้วยว่า เป็นครั้งแรกที่มีการปรับแก้หลักเกณฑ์การรับสมัครครูผู้ช่วย เพื่อให้ผู้ที่ยังไม่มีใบอนุญาตฯ หรือใบอนุญาตปฏิบัติการสอนที่คุรุสภาออกให้ สามารถสมัครสอบแข่งขันได้ จากเดิมที่ต้องมีใบอนุญาตฯ จึงจะสามารถสมัครได้ ซึ่งจะเริ่มประกาศรับสมัครในวันที่ 21 มีนาคม โดยสาขาที่ยังมีความต้องการจำนวนมากคือ สาขาด้านวิทยาศาสตร์และคณิตศาสตร์ ดังนั้น ผู้ใดที่มีความรู้ความสามารถก็ขอให้มาสมัคร เพราะเราต้องการได้คนเก่งมาเป็นครู เมื่อสอบได้แล้วก็จะต้องเข้าสู่กระบวนการเพื่อให้ได้ใบอนุญาตฯ ที่ถูกต้องตามหลักเกณฑ์และขั้นตอนคุรุสภาต่อไป

ที่มา : http://www.thaigov.go.th/news/contents/details/2524
