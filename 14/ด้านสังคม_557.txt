รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.ขอนแก่น เพื่อตรวจเยี่ยมและบรรเทาความเดือดร้อนชาวบ้านที่ประสบอุทกภัย พร้อมมอบเงินบริจาคจากกิจกรรม “รวมน้ำใจคนไทยไม่ทิ้งกัน ช่วยผู้ประสบภัยน้ำท่วมภาคอีสาน"

วันจันทร์ที่ 21 สิงหาคม 2560
รมว.พม. ลงพื้นที่ จ.ขอนแก่น เพื่อตรวจเยี่ยมและบรรเทาความเดือดร้อนชาวบ้านที่ประสบอุทกภัย พร้อมมอบเงินบริจาคจากกิจกรรม “รวมน้ำใจคนไทยไม่ทิ้งกัน ช่วยผู้ประสบภัยน้ำท่วมภาคอีสาน"
รมว.พม. ลงพื้นที่ อ.เมือง จ.ขอนแก่น เพื่อตรวจเยี่ยมและบรรเทาความเดือดร้อนชาวบ้าน 250 ราย ที่ประสบอุทกภัย พร้อมมอบเงินบริจาคจากกิจกรรม “รวมน้ำใจคนไทยไม่ทิ้งกัน ช่วยผู้ประสบภัยน้ำท่วมภาคอีสาน” เพื่อนำไปช่วยเหลือผู้ประสบอุทกภัย
วันนี้ (21 ส.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวง พม. ลงพื้นที่ตรวจเยี่ยมและให้กำลังใจประชาชนผู้ได้รับผลกระทบจากอุทกภัยในพื้นที่จังหวัดขอนแก่น พร้อมให้ความช่วยเหลือในเบื้องต้น อาทิ มอบถุงยังชีพ เครื่องอุปโภคบริโภค และเงินสงเคราะห์ครอบครัวช่วยเหลือผู้ประสบภัยกรณีฉุกเฉิน ทุนการศึกษาแก่เด็ก เป็นต้น และมอบเงินบริจาคจากกิจกรรม "รวมน้ำใจคนไทยไม่ทิ้งกัน ช่วยผู้ประสบภัยน้ำท่วมภาคอีสาน” ณ โรงเรียนการศึกษาพิเศษสอนคนตาบอดจังหวัดขอนแก่น และวัดไทรทอง ตำบลบ้านเป็ด อำเภอเมือง จังหวัดขอนแก่น
พลตำรวจเอก อดุลย์ กล่าวว่า จากสถานการณ์ฝนตกหนักอย่างต่อเนื่อง ส่งผลให้เกิดอุทกภัยในหลายจังหวัด โดยเฉพาะในพื้นที่ภาคตะวันออกเฉียงเหนือ ทำให้ประชาชนเป็นจำนวนมากได้รับความเดือดร้อนและเกิดผลกระทบในวงกว้าง รัฐบาลมีความห่วงใยประชาชนที่ได้รับความเดือดร้อนและผลกระทบจากสถานการณ์ดังกล่าว จึงได้มอบหมายให้ตนเป็นผู้แทนลงพื้นที่เยี่ยมและกำลังใจผู้ประสบภัย ซึ่งในวันนี้ตนพร้อมด้วยคณะผู้บริหารกระทรวงการพัฒนาสังคมและความมั่นคงของมนุษย์ (พม.) ได้ลงพื้นที่วัดไทรทอง อำเภอเมือง จังหวัดขอนแก่น เพื่อเยี่ยมประชาชนผู้ที่ได้รับผลกระทบจากอุทกภัย พร้อมให้กำลังใจ ซึ่งเป็นการบรรเทาความเดือดร้อนของผู้ได้รับผลกระทบในเบื้องต้น จึงได้นำถุงยังชีพ เครื่องอุปโภคบริโภค และเงินสงเคราะห์ครอบครัวช่วยเหลือผู้ประสบภัยกรณีฉุกเฉิน มามอบให้ประชาชน จำนวน 250 ราย พร้อมมอบทุนการศึกษาแก่เด็ก จำนวน 100 ทุน อีกทั้ง ได้มอบเงินบริจาคจากกิจกรรม "รวมน้ำใจคนไทยไม่ทิ้งกัน ช่วยผู้ประสบภัยน้ำท่วมภาคอีสาน” ร่วมกับบริษัท ทรูคอร์ปอเรชั่น จำกัด(มหาชน) เครือเจริญโภคภัณฑ์ และสมาคมคนตาบอดแห่งประเทศไทย เพื่อนำไปช่วยเหลือผู้ประสบอุทกภัย นอกจากนี้ ได้เดินทางไปลงพื้นที่ ณ โครงการบ้านมั่นคง 95 ก้าวหน้าแก่นนคร อำเภอเมือง จังหวัดขอนแก่น เพื่อมอบทะเบียนบ้านตัวอย่าง จำนวน 10 ราย และมอบงบประมาณก่อสร้างบ้าน จำนวน 10 ราย อีกทั้ง ลงพื้นที่ตรวจเยี่ยมให้กำลังใจ และมอบนโยบายการช่วยเหลือประชาชนผู้ประสบอุทกภัยและภัยพิบัติต่างๆ แก่ข้าราชการเจ้าหน้าที่ พม. ทีมงาน One Home จังหวัดขอนแก่น ณ สถานสงเคราะห์เด็กบ้านแคนทอง อำเภอเมืองขอนแก่น รวมทั้ง ครัว พม. ที่ประกอบอาหารเพื่อแจกจ่ายให้กับประชาชนผู้ประสบอุทุกภัย
พลตำรวจเอก อดุลย์ กล่าวต่อไปว่า สำหรับแนวทางการช่วยเหลือผู้ประสบอุทกภัยของหน่วยงานในพื้นที่จังหวัดขอนแก่น สังกัดกระทรวง พม. นั้น มีการเตรียมแนวทางการฟื้นฟูให้กับผู้ประสบอุทกภัย ดังนี้ 1) พมจ. และหน่วยงานในพื้นที่จังหวัดขอนแก่น เตรียมแผนการฟื้นฟูเยียวยาช่วยเหลือผู้ประสบอุทกภัยภายหลังน้ำลด เช่น โครงการลอกท่อเยาวชนจิตอาสาฟื้นฟูสถานที่สาธารณะ และโครงการคัดแยกขยะ เป็นต้น 2) การประสานข้อมูลร่วมกับอำเภอที่ได้รับมอบหมาย เพื่อสำรวจปัญหาความต้องการการช่วยเหลือในเรื่องการปรับปรุงที่อยู่อาศัยให้กับกลุ่มผู้สูงอายุ คนพิการ 3) การฟื้นฟูด้านอาชีพและการจ้างงานในพื้นที่แก่สตรี ผู้สูงอายุ คนพิการ และ 4) การเตรียมเจ้าหน้าที่ นักสังคมสงเคราะห์ ให้บริการด้านจิตใจเพื่อคลายเครียดจากปัญหาความกังวลเรื่องรายได้ การซ่อมแซมบ้านเรือน และพื้นที่การเกษตรเสียหายภาวะหนี้สิน

ที่มา : http://www.thaigov.go.th/news/contents/details/6092
