รัฐบาลไทย-ข่าวทำเนียบรัฐบาล-กระทรวงคมนาคมจัดกิจกรรมเนื่องในวันพระราชทานธงชาติไทย และครบรอบ 100 ปี ธงชาติไทย

วันพฤหัสบดีที่ 28 กันยายน 2560
กระทรวงคมนาคมจัดกิจกรรมเนื่องในวันพระราชทานธงชาติไทย และครบรอบ 100 ปี ธงชาติไทย
กระทรวงคมนาคมจัดกิจกรรมเนื่องในวันพระราชทานธงชาติไทย และครบรอบ 100 ปี ธงชาติไทย ในวันที่ 28 กันยายน 2560
โดยมี นายพีระพล ถาวรสุภเจริญ นายกฤชเทพ สิมลี รองปลัดกระทรวงคมนาคม ผู้บริหาร ข้าราชการ พนักงานราชการ และลูกจ้างกระทรวงคมนาคม เข้าร่วมกิจกรรม ณ บริเวณหน้าอาคาร 1 กระทรวงคมนาคม
คณะรัฐมนตรีมีมติ เมื่อวันที่ 20 กันยายน 2559 เห็นชอบให้วันที่ 28 กันยายนของทุกปี เป็นวันพระราชทานธงชาติไทย และกำหนดให้เชิญและประดับธงชาติในวันดังกล่าว เพื่อน้อมรำลึกถึงพระมหากรุณาธิคุณของล้นเกล้าฯ รัชกาลที่ 6 ที่ทรงพระราชทานธงไตรรงค์เป็นธงชาติไทย ถือเป็นอีกหนึ่งวันสำคัญของไทย การประกาศให้เป็นวันพระราชทานธงชาติไทย (Thai National Flag Day) เริ่มตั้งแต่วันที่ 28 กันยายน 2560 เป็นวันแรก โดยไม่ถือเป็นวันหยุดราชการ รวมทั้งกำหนดให้มีการชักธงและประดับธงชาติไทยในวันดังกล่าวด้วย เพื่อเป็นการสร้างความภาคภูมิใจของคนในชาติ และน้อมรำลึกถึงพระมหากรุณาธิคุณในพระบาทสมเด็จพระมงกุฎเกล้าเจ้าอยู่หัว โดยรัฐบาลได้กำหนดจัดกิจกรรมพร้อมกันทั่วประเทศ ส่วนกลางจัดที่บริเวณหน้าเสาธง และตึกสันติไมตรี ทำเนียบรัฐบาล สำหรับกิจกรรมประกอบด้วย
1.การเชิญธงชาติไทยขึ้นสู่ยอดเสา และร้องเพลงชาติไทย โดยพร้อมเพรียงกัน ณ บริเวณเสาธงชาติ ในทำเนียบรัฐบาล เวลา 08.00 น. พิธีเชิญธง โดยทหารหมู่เชิญธงชาติไทย 3 เหล่าทัพ วงดุริยางค์ 3 เหล่าทัพ บรรเลงเพลงชาติไทย และนายกรัฐมนตรี คณะรัฐมนตรี ปลัดกระทรวงทุกกระทรวงผู้บัญชาการเหล่าทัพและตำรวจ ผู้แทนศาสนา ข้าราชการ ทหาร ตำรวจ รัฐวิสาหกิจ ภาคเอกชน สื่อมวลชน จิตอาสาสมเด็จพระเจ้าอยู่หัว มูลนิธิ นักเรียน นักศึกษา และผู้แทนประชาชนทุกหมู่เหล่า ร่วมร้องเพลงชาติไทย
2. การจัดนิทรรศการวันพระราชทานธงชาติไทย “100 ปี ธงชาติไทย ร้อยดวงใจ ไทยทั้งชาติ” เพื่อเผยแพร่ประวัติความเป็นมาเกี่ยวกับธงชาติไทยตั้งแต่อดีตถึงปัจจุบัน ความสำคัญและข้อปฏิบัติต่อธงชาติไทย ค่ามาตรฐานแถบสีธงชาติไทย ค่ามาตรฐานสีตามหน่วยสากล และระเบียบเกี่ยวกับการใช้การชัก และประดับธงชาติไทย เพื่อเสริมสร้างความรู้ความเข้าใจ ที่ถูกต้อง ณ ตึกสันติไมตรี (โถงกลาง) และตามสถานที่ของหน่วยงาน และจังหวัดต่าง ๆ
3. การมอบตราสัญลักษณ์ “100 ปี ธงชาติไทย ร้อยดวงใจไทยทั้งชาติ” ให้แก่ผู้แทนส่วนราชการ วิทยากร และผู้แทนศิลปิน นักร้อง นักแสดง นักกีฬา รัฐบาลจึงขอเชิญชวนหน่วยงานภาครัฐ ภาคเอกชน และประชาชนทั่วไป ร่วมจัดกิจกรรม รวมทั้งประดับธงชาติไทย ณ อาคาร บ้านเรือน และสถานที่ต่าง ๆ ตามความเหมาะสมโดยพร้อมเพรียงกัน
สำหรับวิวัฒนาการของธงชาติไทย จากในอดีตไทยเคยใช้ธงชาติในหลายรูปแบบ แต่หลักฐานทางประวัติศาสตร์เริ่มตั้งแต่ก่อน ปี 2325 ประเทศไทยเคยใช้ธงพื้นแดงเป็นสัญลักษณ์ เพื่อติดต่อการค้าตั้งแต่สมัยอยุธยา จากนั้นวิวัฒนาการของธงชาติไทย เริ่มเปลี่ยนรูปแบบมาจนถึงปี 2394 เริ่มใช้ช้าง สัตว์คู่บ้านคู่เมืองมาเป็นสัญลักษณ์ ปี 2460 พระบาทสมเด็จพระมงกุฎเกล้าเจ้าอยู่หัวทรงพระกรุณาโปรดเกล้าโปรดกระหม่อมให้ตราพระราชบัญญัติธง พ.ศ. 2460 ลงวันที่ 28 กันยายน พ.ศ. 2460 โดยเรียกว่า “ธงไตรรงค์” ซึ่งการพระราชทานธงชาติไทย สะท้อนถึงความเป็นศูนย์รวมจิตใจของคนไทย ทั้งสถาบันชาติ ศาสนา และพระมหากษัตริย์

ที่มา : http://www.thaigov.go.th/news/contents/details/7036
