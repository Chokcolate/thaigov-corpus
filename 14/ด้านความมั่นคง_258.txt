รัฐบาลไทย-ข่าวทำเนียบรัฐบาล-ปลัดกระทรวงมหาดไทย ประชุมผ่านระบบ VCS ซักซ้อมแนวทางการจัดงานพระราชพิธีงานพระบรมศพฯ พร้อมติดตามความคืบหน้าการเตรียมงานพิธีถวายดอกไม้จันทน์ในส่วนภูมิภาคฯ

วันศุกร์ที่ 25 สิงหาคม 2560
ปลัดกระทรวงมหาดไทย ประชุมผ่านระบบ VCS ซักซ้อมแนวทางการจัดงานพระราชพิธีงานพระบรมศพฯ พร้อมติดตามความคืบหน้าการเตรียมงานพิธีถวายดอกไม้จันทน์ในส่วนภูมิภาคฯ
ปลัดกระทรวงมหาดไทย ประชุมผ่านระบบ VCS ซักซ้อมแนวทางการจัดงานพระราชพิธีงานพระบรมศพฯ พร้อมติดตามความคืบหน้าการเตรียมงานพิธีถวายดอกไม้จันทน์ในส่วนภูมิภาค เน้นความถูกต้อง เรียบร้อย งดงาม และสมพระเกียรติ พร้อมเชิญชวนทุกภาคส่วนเข้ามีส่วนร่วม
วันนี้ (24 ส.ค. 60) เวลา 13.30 น. ณ ห้องประชุม 1 ศาลาว่าการกระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานการประชุมผ่านระบบวีดิทัศน์ทางไกล (Video conference) ไปยังจังหวัดทั่วประเทศ เพื่อซักซ้อมแนวทางอันเกี่ยวเนื่องกับงานพระบรมศพพระบาทสมเด็จพระปรมินทรมหาภูมิพลอดุลยเดช พร้อมทั้งติดตามความคืบหน้าในการจัดเตรียมงานพิธีถวายดอกไม้จันทน์ของภาคประชาชนในส่วนภูมิภาค โดยการประชุมครั้งนี้ มีผู้แทนของสำนักงานปลัดสำนักนายกรัฐมนตรี ผู้แทนกระทรวงวัฒนธรรม ผู้แทนสำนักพระราชวัง และผู้แทนกรุงเทพมหานคร เข้าร่วมชี้แจงเพื่อให้ข้อมูลด้วย
ปลัดกระทรวงมหาดไทย กล่าวว่า การประชุมในครั้งนี้ กระทรวงมหาดไทยได้เชิญผู้แทนหน่วยงานที่เกี่ยวข้อง เช่น สำนักงานปลัดสำนักนายกรัฐมนตรี กระทรวงวัฒนธรรม สำนักพระราชวัง และกรุงเทพมหานคร เข้าร่วมประชุมเพื่อชี้แจงแนวทางการดำเนินงานและความคืบหน้าเกี่ยวกับงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ซึ่งมีหมายกำหนดการพระราชพิธีถวายพระเพลิงพระบรมศพฯ ระหว่างวันที่ 25–29 ตุลาคม 2560 โดยการประชุมในวันนี้มีประเด็นสำคัญ ได้แก่ 1.การติดตามความคืบหน้าของการเตรียมงานพระราชพิธีถวายดอกไม้จันทน์ของประชาชนในส่วนภูมิภาค 2.การจัดโครงการจิตอาสาเฉพาะกิจงานพระราชพิธีถวายพระเพลิงพระบรมศพฯ และ 3.การดำเนินการเกี่ยวกับข้าวสารพระราชทานฯ เพื่อใช้ในงานพระราชพิธีถวายดอกไม้จันทน์ของประชาชนในส่วนภูมิภาค เพื่อให้หน่วยงานที่เกี่ยวข้องได้รับทราบและมีความเข้าใจในกิจกรรมดังกล่าวเพื่อให้การดำเนินงานเป็นไปในทิศทางเดียวกัน ทั้งนี้เนื่องจากงานในพื้นที่จังหวัดมีปริมาณมาก ซึ่งใกล้จะสิ้นปีงบประมาณและใกล้ช่วงงานพระราชพิธี ประกอบกับ ผู้บริหารในบางพื้นที่จะมีการเกษียณอายุราชการและมีการปรับเปลี่ยนโยกย้าย จึงขอเน้นย้ำให้จังหวัดและอำเภอได้จัดระบบงานพร้อมมอบหมายให้มีผู้รับผิดชอบที่ชัดเจน เพื่อให้การดำเนินงานพระราชพิธีฯ ดำเนินการได้อย่างถูกต้อง เรียบร้อย งดงาม และสมพระเกียรติ
สำหรับภารกิจอันเกี่ยวเนื่องกับงานพระบรมศพพระบาทสมเด็จพระปรมินทรมหาภูมิพลอดุลยเดช มีความคืบหน้าในการดำเนินงานดังนี้
1.การจัดงานพิธีถวายดอกไม้จันทน์ของประชาชนในส่วนภูมิภาค ประกอบด้วย 1) ด้านสถานที่จัดพิธีถวายดอกไม้จันทน์ กระทรวงมหาดไทยได้แจ้งให้จังหวัดและอำเภอพิจารณาคัดเลือกวัดหรือสถานที่เหมาะสมในการ จัดเตรียมสถานที่จัดงานพิธีฯ จำนวน 878 แห่ง ซึ่งแยกเป็นวัด 669 แห่ง และสถานที่อื่นๆ จำนวน 209 แห่ง ได้แก่ ศาลากลางจังหวัด ที่ว่าการอำเภอ สถานศึกษา สำนักสงฆ์ สนามกีฬา ลานอเนกประสงค์ สวนสาธารณะ และสถานที่สำคัญ เป็นต้น สำหรับการจัดซุ้มถวายดอกไม้จันทน์ ได้กำหนดให้ใช้แบบซุ้มตามที่กรมศิลปากรกำหนด ตามความเหมาะสมของพื้นที่ภายใต้หลักความพอเพียง โดยแยกเป็น พระเมรุมาศจำลอง จำนวน 76 แห่ง (เฉพาะในส่วนของจังหวัดที่จัดร่วมกับอำเภอเมือง) ซุ้มถวายดอกไม้จันทน์ แบบขนาดกลาง จำนวน 621 แห่ง และ ซุ้มถวายดอกไม้จันทน์แบบขนาดเล็ก หรือแบบตั้งโต๊ะหมู่ จำนวน 181 แห่ง ทั้งนี้ เพื่อให้พี่น้องประชาชนได้มีโอกาสถวายความจงรักภักดีและถวายความอาลัยอย่างทั่วถึง 2) ด้านพิธีถวายดอกไม้จันทน์ เน้นหลักการ เรียบร้อย งดงาม และการมีส่วนร่วม โดยในส่วนของจังหวัด จะมีการจัดพิธีถวายดอกไม้จันทน์ ครั้งที่ 1 ก่อนการจัดงานพระราชพิธีถวายพระเพลิงพระบรมศพฯ เพื่อนำดอกไม้จันทน์ตัวแทนของจังหวัด จังหวัดละ 1 ช่อ รวม 76 ช่อ ส่งให้กระทรวงมหาดไทย เพื่อรวบรวมมอบให้กรุงเทพมหานคร ภายในวันที่ 15 กันยายน 2560 เพื่ออันเชิญไปถวายที่หอเปลื้องพระเมรุมาศในวันพระราชพิธี ทั้งนี้ กรุงเทพมหานคร จะได้มีการซักซ้อมขั้นตอนพิธีถวายดอกไม้จันทน์ให้กับหน่วยงานที่เกี่ยวข้อง เพื่อให้การจัดพิธีมีแนวทางปฏิบัติในรูปแบบเดียวกัน
3) การประดิษฐ์ดอกไม้จันทน์ โดยยึดหลักการแสดงออกถึงความจงรักภักดี และการมีส่วนร่วม ซึ่งขณะนี้กรมการพัฒนาชุมชน ได้รายงานความคืบหน้าในการดำเนินการประดิษฐ์ดอกไม้จันทน์ ดังนี้ ดอกไม้จันทน์สำหรับเป็นตัวแทนจังหวัดและอำเภอ จำนวน 878 ช่อ ดำเนินการแล้วเสร็จ 636 ช่อ กำหนดแล้วเสร็จภายในเดือนสิงหาคมนี้ สำหรับดอกไม้จันทน์สำหรับประชาชน ในการเข้าร่วมพิธีถวายดอกไม้จันทน์ในพื้นที่ ตั้งเป้าหมาย 36.8 ล้านดอก ดำเนินการแล้วเสร็จ 41 ล้านดอก 4) การปลูกดอกดาวเรือง หรือดอกไม้สีเหลืองกระทรวงมหาดไทยได้แจ้งให้จังหวัดและอำเภอ ดำเนินการปลูกดอกดาวเรืองหรือดอกไม้สีเหลือง บริเวณศาลากลางจังหวัด/ ที่ว่าการอำเภอ สถานที่ราชการ รวมทั้งประชาสัมพันธ์เชิญชวนภาคราชการ ภาคเอกชน และภาคประชาชนในพื้นที่ ร่วมปลูกดอกดาวเรือง หรือดอกไม้สีเหลือง เพื่อใช้ประดับสถานที่ราชการ สถานที่สำคัญ บริษัท ห้างร้าน และบ้านเรือนของประชาชน ซึ่งขณะนี้จังหวัดและอำเภอได้ดำเนินการตามห้วงเวลาและตามวงรอบการเจริญเติบโตของดอกดาวเรือง เพื่อให้ออกดอกและบานสะพรั่งในช่วงงานพระราชพิธีฯ ดังกล่าว 5) การอำนวยความสะดวกประชาชนที่มาร่วมพิธีถวายดอกไม้จันทน์ฯ โดยให้จังหวัดและอำเภอ ยึดหลักการมีส่วนร่วม โดยถือว่าประชาชนทุกคนเป็นแขก และรัฐบาลเป็นเจ้าภาพ และได้เน้นย้ำให้จัดเตรียมความพร้อมของสถานที่ ระบบไฟฟ้าน้ำประปา แพทย์ พยาบาล ห้องสุขา การดูแลความสะอาดบริเวณสถานที่ทั้งก่อน ระหว่าง และหลังการจัดพิธี การรักษาความปลอดภัยและระบบการจราจร  ตลอดจนการจัดที่พักคอยของประชาชนที่มาร่วมพิธี โดยเฉพาะในเรื่องเต้นท์ เก้าอี้ ห้องน้ำ ห้องสุขา ให้เพียงพอในการรองรับประชาชน 6) ด้านการประชาสัมพันธ์ ยึดหลักการสร้างการรับรู้และเข้าใจเกี่ยวกับงานพระราชพิธีถวายดอกไม้จันทน์อย่างทั่วถึง ให้กับพี่น้องประชาชน โดยให้จังหวัดและอำเภอประสานสื่อทั้งภาครัฐและภาคเอกชนในพื้นที่ ประชาสัมพันธ์เชิญชวนให้ประชาชนได้รับทราบ และเข้าร่วมกิจกรรม และพิธีถวายดอกไม้จันทน์ฯ โดยพร้อมเพรียงกัน พร้อมทั้งขอความร่วมมือภาคเอกชน ห้างร้านต่างๆ ซึ่งเป็นเจ้าของจอ LED ได้ร่วมรับสัญญาณการถ่ายทอดสดพระราชพิธีฯ ในวันที่ 26 ตุลาคม 2560 โดยพร้อมเพรียงกัน และให้เสมือนว่าอยู่ในงานพิธีเดียวกันทั่วทั้งประเทศ 7) การบันทึกภาพนิ่งและภาพเคลื่อนไหว เพื่อร่วมสร้างประวัติศาสตร์ชาติ และประวัติศาสตร์ของจังหวัดและอำเภอ โดยให้จังหวัดและอำเภอรวบรวมภาพนิ่งและภาพเคลื่อนไหวอันเกี่ยวเนื่องกับงานพระราชพิธีถวายพระเพลิงพระบรมศพฯ นับตั้งแต่วันที่ 13 ตุลาคม 2559 ถึง 26 ตุลาคม 2560 ในพื้นที่ เพื่อรวบรวมส่งให้คณะกรรมการฝ่ายจัดทำหนังสือที่ระลึกและจดหมายเหตุงานพระราชพิธีฯ
2. การจัดโครงการจิตอาสาเฉพาะกิจงานพระราชพิธีถวายพระเพลิงพระบรมศพฯ สืบเนื่องด้วย สมเด็จพระเจ้าอยู่หัว ทรงมีพระราโชบายให้ประชาชนชาวไทยได้ถวายความจงรักภักดีต่อพระบาทสมเด็จพระปรมินทรมหาภูมิพลอดุลยเดช และมีส่วนร่วมในพระราชพิธีถวายพระเพลิงพระบรมศพฯ อย่างสมพระเกียรติ โดยจัดโครงการจิตอาสาเฉพาะกิจพระราชพิธีถวายพระเพลิงพระบรมศพฯ เพื่อปฏิบัติภารกิจในช่วงงานพระราชพิธี ในระหว่างวันที่ 18 – 31 ตุลาคม 2560 โดยจะแบ่งภารกิจออกเป็น 8 ประเภท ได้แก่ งานดอกไม้จันทน์ งานประชาสัมพันธ์ งานโยธา งานขนส่ง งานบริการประชาชน งานบริการด้านการแพทย์ งานรักษาความปลอดภัย และงานจราจร ซึ่งจะเปิดรับสมัครจิตอาสาเฉพาะกิจฯ ในระหว่างวันที่ 1-30 กันยายน 2560 นี้ โดยในส่วนกลางสมัครได้ที่กรุงเทพมหานคร และในส่วนภูมิภาค สมัครได้ที่ว่าการอำเภอทุกแห่งพร้อมกันทั่วประเทศ ทั้งนี้ กระทรวงมหาดไทยจะได้จัดการประชุมผ่านระบบ VCS เพื่อชี้แจงรายละเอียดและแนวทางการดำเนินงานตามโครงการดังกล่าวให้หน่วยงานที่เกี่ยวข้องได้รับทราบต่อไป
3. การดำเนินการเกี่ยวกับข้าวสารพระราชทานฯ เพื่อใช้ในงานพระราชพิธีถวายดอกไม้จันทน์ของประชาชนในส่วนภูมิภาค สืบเนื่องด้วย สมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าฯ พระราชทานข้าวสาร เพื่อใช้ในงานพระราชพิธีถวายพระเพลิงพระบรมศพฯ จำนวน 30 ตัน และข้าวสารที่ประชาชนร่วมกันบริจาคอีกจำนวน 162,064 ตัน โดยกระทรวงมหาดไทยได้รับจัดสรรข้าวสารพระราชทาน จำนวน 91,200 กิโลกรัม เพื่อส่งมอบให้จังหวัดนำไปจัดเลี้ยงประชาชนในช่วงงานวันพระราชพิธีถวายพระเพลิงพระบรมศพฯ.
ครั้งที่ 121/2560

ที่มา : http://www.thaigov.go.th/news/contents/details/6185
