รัฐบาลไทย-ข่าวทำเนียบรัฐบาล-ปลัด พม. ชื่นชมเด็กชายพิการสู้ชีวิตวัยเพียง 8 ขวบ ที่ต้องรับจ้างเป็นมัคคุเทศก์น้อย เพื่อหาเงินช่วยครอบครัว ที่ จ.อุบลราชธานี

วันจันทร์ที่ 20 มีนาคม 2560
ปลัด พม. ชื่นชมเด็กชายพิการสู้ชีวิตวัยเพียง 8 ขวบ ที่ต้องรับจ้างเป็นมัคคุเทศก์น้อย เพื่อหาเงินช่วยครอบครัว ที่ จ.อุบลราชธานี
ปลัด พม. ชื่นชมเด็กชายพิการสู้ชีวิตวัยเพียง 8 ขวบ ที่ต้องรับจ้างเป็นมัคคุเทศก์น้อย เพื่อหาเงินช่วยครอบครัว ที่ จ.อุบลราชธานี พร้อมกำชับ จนท. เร่งช่วยเหลือชายวัย 49 ปี ที่ป่วยมีอาการทางสมอง ต้องอาศัยอยู่บนนั่งร้านที่ไม่มีหลังคา ที่ จ.ตรัง
เมื่อวันที่ 17 มี.ค. 60 เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 594/2557-2560 เพื่อรับทราบปัญหา ทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหาร และผู้แทนจากหน่วยงานในกระทรวงฯ เข้าร่วมประชุม
นายไมตรี กล่าวว่า จากกรณีเด็กชายวัย 8 ขวบ พิการแขนขาไม่เท่ากัน และเป็นโรคปากแหว่งเพดานโหว่ แต่สู้ชีวิต ต้องออกไปทำงานรับจ้างเป็นมัคคุเทศก์น้อยตามแหล่งท่องเที่ยวในพื้นที่จังหวัดอุบลราชธานี เพื่อหาเงินเป็นค่ารักษาตัวเอง และช่วยเหลือจุนเจือครอบครัว นั้น ตนขอชื่นชมเด็กชายดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีความ มุมานะพยายาม ในการช่วยเหลือตนเองและใช้เวลาว่างให้เกิดประโยชน์ด้วยการหารายได้เพื่อช่วยเหลือครอบครัว ก่อให้เกิด เป็นส่วนหนึ่งของพลังทางสังคม โดยไม่ได้นำความพิการมาเป็นอุปสรรคในการดำเนินชีวิต นับว่าเป็นแบบอย่างที่ดีของเด็ก และเยาวชนในสังคมโดยเฉพาะผู้พิการ ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัวเพื่อตรวจสอบข้อเท็จจริง และให้การช่วยเหลือในเบื้องต้นตามภารกิจของกระทรวงการพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การเรียน รวมทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการตรวจร่างกาย และรักษาพยาบาลของเด็กชายดังกล่าวในระยะยาว การศึกษาเล่าเรียนของเด็กอย่างต่อเนื่อง และบริการสิทธิสวัสดิการ ที่เหมาะสมตามกฎหมาย เป็นต้น
นายไมตรี กล่าวเพิ่มเติมว่า จากกรณีพบชายวัย 49 ปี ป่วยมีอาการทางสมอง มักจะเดินเร่ร่อนไปเรื่อย ทำให้ญาติต้องสร้างนั่งร้านที่มีขนาดกว้างเพียง 1 เมตร สูงจากพื้น 2 เมตร ไม่มีที่พิงและไม่มีหลังคากันแดดกันฝน เพื่อป้องกันไม่ให้เดินออกไปไหน สร้างความเวทนาต่อผู้พบเห็นเป็นอย่างมาก ที่อำเภอย่านตาขาว จังหวัดตรัง นั้น ตนได้กำชับให้พัฒนาสังคมและความมั่นคง ของมนุษย์จังหวัดตรัง (พมจ.ตรัง) ลงพื้นที่เยี่ยมชายดังกล่าว เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวงการพัฒนาสังคมฯ โดยเฉพาะร่วมพูดคุยหาแนวทางร่วมกับญาติเพื่อการดูแลชายดังกล่าว ที่เหมาะสมในระยะยาว ทั้งนี้ กระทรวงการพัฒนาสังคมฯ มีความพร้อมในการรับชายดังกล่าวเข้าไว้ในความคุ้มครองดูแลของหน่วยงานในพื้นที่ที่ให้ความคุ้มครองดูแลผู้พิการและคนไร้ที่พึ่ง

ที่มา : http://www.thaigov.go.th/news/contents/details/2514
