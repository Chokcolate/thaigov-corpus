รัฐบาลไทย-ข่าวทำเนียบรัฐบาล-สธ.เปิดคลินิกหมอครอบครัวตำบลดีลัง จ.ลพบุรี เพิ่มโอกาสเข้าถึงบริการด้านสุขภาพให้ประชาชน

วันศุกร์ที่ 14 กรกฎาคม 2560
สธ.เปิดคลินิกหมอครอบครัวตำบลดีลัง จ.ลพบุรี เพิ่มโอกาสเข้าถึงบริการด้านสุขภาพให้ประชาชน
กระทรวงสาธารณสุข เปิดคลินิกหมอครอบครัวตำบลดีลัง จ.ลพบุรี เพิ่มโอกาสเข้าถึงการบริการด้านสุขภาพ ขณะนี้ทั่วประเทศมีทีมหมอครอบครัวแล้ว 596 ทีม
คาดอีก 10 ปี คนไทยแพทย์เวชศาสตร์ครอบครัวและทีมสหวิชาชีพ 6,500 ทีม เตรียมเพิ่มโรงพยาบาลที่เป็นแหล่งผลิตแพทย์เวชศาสตร์ครอบครัวอีก 71 แห่ง
บ่ายวันนี้ (14 กรกฎาคม 2560) นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ภายหลังตรวจเยี่ยมการปฏิบัติงานและเปิดคลินิกหมอครอบครัวตำบลดีลัง  อำเภอพัฒนานิคม จังหวัดลพบุรี ว่ารัฐบาลและกระทรวงสาธารณสุขให้ความสำคัญกับนโยบาย “คลินิกหมอครอบครัว” ที่ช่วยลดความเหลื่อมล้ำ และสร้างโอกาสเข้าถึงบริการของรัฐ มุ่งหวังให้ประชาชนเข้าถึงบริการที่มีคุณภาพทัดเทียมกัน โดยใช้ระบบการแพทย์ปฐมภูมิดูแลประชาชนในทุกมิติสุขภาพ มีแพทย์เฉพาะทางด้านเวชศาสตร์ครอบครัว และทีมสหวิชาชีพดูแลประชาชนในสัดส่วนที่เหมาะสม คือ ประชากร 10,000 คนต่อ 1 ทีม ขณะนี้การขับเคลื่อนคลินิกหมอครอบครัวได้ผลดี สามารถดำเนินการแล้ว 596 ทีม ใน 12 เขตสุขภาพ ครอบคลุม 76 จังหวัด มีแพทย์ผู้เชี่ยวชาญด้านเวชศาสตร์ครอบครัวจำนวน 700 คน ดูแลประชากร 6,287,809 คน
จากการประเมินผลการดำเนินงานในระยะสั้นเห็นผลชัดเจนใน 3 เรื่อง ดังนี้1.ช่วยลดการใช้บริการที่โรงพยาบาลใหญ่ได้ถึงร้อยละ 60 มีเฉพาะผู้ป่วยที่จำเป็นต้องไปรับบริการ ทำให้แพทย์สามารถเน้นการดูแลเฉพาะทางได้ 2.ลดเวลารอคอยในโรงพยาบาลใหญ่จาก 172 นาที เหลือ 44 นาที 3.ลดค่าใช้จ่ายของประชาชนในการเดินทางไปโรงพยาบาล 1,655 บาท
โดยในปี 2560 นี้ ตั้งเป้าให้โรงพยาบาลศูนย์/โรงพยาบาลทั่วไปทุกแห่งทั่วประเทศ จัดตั้งคลินิกหมอครอบครัวในเขตเมือง และเพิ่มในเขตชนบทอย่างน้อยจังหวัดละ 1 แห่ง รวมเป็น 472 ทีม ซึ่งอีก 10 ปีข้างหน้าในปี 2569 คนไทยจะมีแพทย์เวชศาสตร์ครอบครัวและทีมสหวิชาชีพ 6,500 ทีม  และกระทรวงสาธารณสุขร่วมกับราชวิทยาลัยแพทย์เวชศาสตร์ครอบครัวผลิตอีก 5,200 คน         ซึ่งระหว่างรอการผลิตได้มีการจัดอบรมระยะสั้น “เวชศาสตร์ครอบครัวสำหรับแพทย์ปฏิบัติงานในคลินิกหมอครอบครัว” นอกจากนี้ ในปี  2561 ได้เพิ่มโรงพยาบาลที่เป็นแหล่งผลิตแพทย์เวชศาสตร์ครอบครัวอีก 71 แห่ง คาดว่าสามารถผลิตแพทย์ได้เพิ่มอีกเกือบเท่าตัว จากปีละ 270 คน เป็น 500 คน เพื่อให้มีแพทย์ในคลินิกหมอครอบครัวดูแลสุขภาพให้กับคนไทยทุกคน
สำหรับ คลินิกหมอครอบครัวตำบลดีลัง อ.พัฒนานิคม จ.ลพบุรี อยู่ในเครือข่ายโรงพยาบาลส่งเสริมสุขภาพตำบลดีลัง มีทีมหมอครอบครัว ทีมสหวิชาชีพ และมีแพทย์ที่ผ่านการอบรมเวชศาสตร์ครอบครัวเป็นผู้ร่วมให้บริการและให้คำปรึกษาอยู่ประจำ ดูแลประชากร 8,162คน โดยใช้ระบบให้คำปรึกษาแบบเป็นเครือข่าย ทำงานครอบคลุมงานด้านการส่งเสริม ป้องกัน รักษา ฟื้นฟูสภาพ และส่งต่อโรงพยาบาลแม่ข่ายเมื่อเกินขีดความสามารถ มีบริการอาทิ ตรวจรักษาโรคทั่วไป โรคเรื้อรัง มีคลินิกโรคความดันโลหิตสูง เบาหวาน ฝากครรภ์ วางแผนครอบครัว ฉีดวัคซีน ทันตกรรม แพทย์แผนไทย บริการเยี่ยมบ้าน เป็นต้น
************************** 14 กรกฎาคม 2560

ที่มา : http://www.thaigov.go.th/news/contents/details/5230
