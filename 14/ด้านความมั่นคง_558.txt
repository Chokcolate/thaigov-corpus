รัฐบาลไทย-ข่าวทำเนียบรัฐบาล-ชี้แจงกรณีตลาดประชารัฐคนไทยยิ้มที่จังหวัดพิจิตร ถูกเรียกเก็บภาษีย้อนหลัง

วันพุธที่ 10 มกราคม 2561
ชี้แจงกรณีตลาดประชารัฐคนไทยยิ้มที่จังหวัดพิจิตร ถูกเรียกเก็บภาษีย้อนหลัง
ชี้แจงกรณีตลาดประชารัฐคนไทยยิ้มที่จังหวัดพิจิตร ถูกเรียกเก็บภาษีย้อนหลัง
วันนี้ (10 มกราคม 2561) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า จากกรณีหนังสือพิมพ์ผู้จัดการรายวัน 360ํ และหนังสือพิมพ์ X-cite ไทยโพสต์ ฉบับวันที่ 8 มกราคม 2561 และสื่อออนไลน์ เสนอข่าว นายสุนทร  มัจฉิม และนายเสริญ  พิลึก ในฐานะกรรมการตลาดประชารัฐคนไทยยิ้มได้บ้านสระยายชี ตำบลเนินปอ อำเภอสามง่าม จังหวัดพิจิตร ได้ร้องเรียนถึงความเดือดร้อนของชาวบ้านและผู้ค้าขายภายในตลาดประชารัฐบ้านสระยายชีที่ถูกทางเทศบาลตำบลเนินปอให้ไปเสียภาษีย้อนหลัง 2 ปี (ตั้งแต่ปี 2559-2560) รวมเป็นเงินประมาณ 3 หมื่นบาท จากการดำเนินการปรับปรุงและพัฒนาตลาดบ้านสระยายชีให้ได้มาตรฐาน เพื่อเข้าร่วมโครงการตลาดประชารัฐ
จากกรณีดังกล่าว ผู้ว่าราชการจังหวัดพิจิตร ได้ให้ข้อเท็จจริง ดังนี้
1. ลานค้าชุมชนบ้านสระยายชี จัดตั้งโดยกลุ่มออมทรัพย์เพื่อการผลิตบ้านสระยายชี หมู่ที่ 5,6   โดยการสนับสนุนของกรมการพัฒนาชุมชน กิจกรรมนี้เป็นกิจกรรมหนึ่งในเครือข่ายกลุ่มออมทรัพย์เพื่อการผลิต    บ้านสระยายชี มีนายเสริญ พิลึก เป็นประธาน ตั้งอยู่บนที่ดินของกองทุนหมู่บ้านสระยายชี หมู่ที่ 6 ตำบลเนินปอ อำเภอสามง่าม จังหวัดพิจิตร แต่เดิมมีการประกอบกิจการตลาดประเภทที่ 2 (ตลาดไม่มีโครงสร้างหรือตลาดนัด) ต่อมาปี 2554 มีการก่อสร้างอาคาร มีโครงหลังคา จึงถือว่าเป็นตลาดประเภทที่ 1 ซึ่งต้องเสียภาษี
2. เมื่อวันที่ 17 ตุลาคม 2560 คณะรัฐมนตรีได้มีมติเห็นชอบในหลักการให้ดำเนินโครงการตลาดประชารัฐ 9 ประเภท สำนักงานพัฒนาชุมชนจังหวัดพิจิตรจึงได้คัดเลือกลานค้าชุมชนบ้านสระยายชีเป็นตลาดประชารัฐคนไทยยิ้มได้ โดยเทศบาลตำบลเนินปอไม่ได้มีการเรียกเก็บเงินค่าเช่าแผงจากร้านค้าตามโครงการตลาดประชารัฐ    แต่อย่างใด ซึ่งกรรมการของลานค้าชุมชนบ้านสระยายชี ยังเป็นผู้บริหารจัดการค่าเช่าแผงเหมือนเดิม
3. เทศบาลตำบลเนินปอได้ชี้แจงให้ทราบว่าลานค้าชุมชนบ้านสระยายชีไม่อยู่ในเงื่อนไขได้รับยกเว้นภาษีโรงเรือนและที่ดินตามมาตรา 9 และมาตรา 10 แห่งพระราชบัญญัติภาษีโรงเรือนและที่ดิน พ.ศ. 2475 จึงได้มีหนังสือแจ้งให้กลุ่มออมทรัพย์เพื่อการผลิตบ้านสระยายชีไปยื่นแบบแสดงรายการทรัพย์สินเพื่อชำระภาษีโรงเรือนและที่ดิน โดยเรียกเก็บย้อนหลัง 2 ปี (ประจำปี 2559 และ 2560) แต่มิได้เรียกเก็บจากชื่อ “ตลาดประชารัฐคนไทยยิ้มได้” และปัจจุบันยังไม่ได้รับการชำระภาษีดังกล่าว ในประเด็นนี้กลุ่มออมทรัพย์เพื่อการผลิตบ้านสระยายชีได้ขอให้จังหวัดพิจารณาช่วยเหลือโดยลดหย่อนภาษีและขณะนี้อยู่ในระหว่างการพิจารณาของหน่วยงานที่เกี่ยวข้องระดับจังหวัด
4. การเผยแพร่ข้อความในครั้งนี้มิได้เกี่ยวข้องกับการดำเนินโครงการตลาดประชารัฐ และ   สำนักงานพัฒนาชุมชนจังหวัดพิจิตรได้ประสานกับนายสุนทร มัจฉิม กรรมการกลุ่มออมทรัพย์เพื่อการผลิตบ้านสระยายชีเพื่อทราบและให้ข้อมูลที่ถูกต้องแก่สาธารณชนแล้ว
ทั้งนี้ จังหวัดพิจิตรได้นัดประชุมหารือ โดยมีหน่วยงานที่เกี่ยวข้องร่วมกับคณะกรรมการของลานค้าชุมชนบ้านสระยายชี เพื่อหาแนวทางแก้ไขปัญหากรณีดังกล่าว ในวันที่ 9 มกราคม 2561
รองปลัดกระทรวงมหาดไทย กล่าวเพิ่มเติมว่า กระทรวงมหาดไทยเห็นความสำคัญในการช่วยเหลือ พี่น้องประชาชนในการดำรงชีวิตและการประกอบอาชีพ  จึงได้ทำงานบูรณาการร่วมกับทุกภาคส่วน เพื่อพัฒนาและขับเคลื่อนตลาดประชารัฐ เพื่อสร้างโอกาส สร้างอาชีพ และสร้างรายได้ให้พี่น้องประชาชนให้หลุดล้ำจากความยากจน     มีอาชีพที่มั่นคงอย่างยั่งยืน รวมทั้งกระตุ้นเศรษฐกิจฐานรากในชุมชนให้มีความเข็มแข็งมากยิ่งขึ้น.
ครั้งที่ 5/2561

ที่มา : http://www.thaigov.go.th/news/contents/details/9285
