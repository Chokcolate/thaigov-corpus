รัฐบาลไทย-ข่าวทำเนียบรัฐบาล-รมว.แรงงาน พลเอก ศิริชัยฯ นำคณะมาพบ รอง.นรม. พลเอก ประวิตร วงษ์สุวรรณ เพื่อประชาสัมพันธ์การจัดงานแข่งขันฝีมือคนพิการแห่งชาติ ครั้งที่ 8 จัดขึ้นระหว่างวันที่ 26-28 เมษายน 60

วันศุกร์ที่ 28 เมษายน 2560
รมว.แรงงาน พลเอก ศิริชัยฯ นำคณะมาพบ รอง.นรม. พลเอก ประวิตร วงษ์สุวรรณ เพื่อประชาสัมพันธ์การจัดงานแข่งขันฝีมือคนพิการแห่งชาติ ครั้งที่ 8 จัดขึ้นระหว่างวันที่ 26-28 เมษายน 60
รมว.กระทรวงแรงงาน พลเอก ศิริชัยฯ นำคณะมาพบ รอง.นรม. พลเอก ประวิตร วงษ์สุวรรณ เพื่อประชาสัมพันธ์การจัดงานแข่งขันฝีมือคนพิการแห่งชาติ ครั้งที่ 8 ซึ่งจะจัดขึ้นระหว่างวันที่ 26-28 เมษายน 2560
วันนี้ (25 เมษายน 2560) เวลา 8.30 น. ณ บริเวณด้านหน้าตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก ศิริชัย ดิษฐกุล รัฐมนตรีว่าการกระทรวงแรงงาน พร้อมหม่อมหลวงปุณฑริก สมิติ ปลัดกระทรวงแรงงาน นายธีรพล ขุนเมือง อธิบดีกรมพัฒนาฝีมือแรงงาน และคณะมาพบ พลเอก ประวิตร วงษ์สุวรรณ รองนายกรัฐมนตรี เพื่อประชาสัมพันธ์การจัดงานแข่งขันฝีมือคนพิการแห่งชาติ ครั้งที่ 8 ซึ่งจะจัดขึ้นระหว่างวันที่ 26-28 เมษายน 2560 ณ อาคาร 2 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี
โอกาสนี้ รัฐมนตรีว่าการกระทรวงแรงงาน กล่าวรายงานว่า กระทรวงแรงงาน โดยกรมพัฒนาฝีมือแรงงานได้กำหนดจัดงานแข่งขันฝีมือคนพิการแห่งชาติ ครั้งที่ 8 ระหว่างวันที่ 26-28 เมษายน 2560 ณ อาคาร 2 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี เพื่อส่งเสริมและสนับสนุนให้คนพิการได้มีการพัฒนาและยกระดับมาตรฐานฝีมือแรงงานให้สูงขึ้น เพื่อก้าวไปสู่ระดับมาตรฐานสากล อีกทั้งยังเปิดโอกาสให้คนพิการได้แสดงความสามารถเป็นที่ยอมรับของประชาชนโดยทั่วไปอีกด้วย
ในวันนี้ได้นำคนพิการมาร่วมกิจกรรมและสาธิตในสาขาต่าง ๆ เพื่อแสดงให้เห็นถึงศักยภาพและความสามารถของคนพิการ ที่สามารถทำงานหรือประกอบอาชีพได้มากมายไม่แพ้คนปกติ ซึ่งสาขาที่นำมาแสดงได้แก่ สิ่งประดิษฐ์จากวัสดุเหลือใช้ งานปั้นเซรามิคการถ่ายภาพ Studio การระบายสีบนผ้าไหม การแต่งหน้า Cup Cake การออกแบบโปสเตอร์ การวาดภาพ และการแสดงร้องเพลง
รัฐมนตรีว่าการกระทรวงแรงงาน กล่าวต่อไปว่า การแข่งขันฝีมือคนพิการแห่งชาติได้จัดขึ้นครั้งแรกเมื่อวันที่ 30-31 สิงหาคม 2546 ณ อาคากีฬาเวสน์ 2 ศูนย์เยาวชนกรุงเทพมหานคร (ไทย-ญี่ปุ่น) โดยกรมพัฒนาฝีมือแรงงาน เป็นหน่วยงานหลักร่วมกับหน่วยงานและองค์กรที่เกี่ยวข้องกับคนพิการ จัดงานแข่งขันฝีมือคนพิการแห่งชาติทุก 2 ปี ซึ่งการแข่งขันในครั้งนี้ถือเป็นการจัดงานครั้งที่ 8  ซึ่งมีจำนวน 20 สาขา ประกอบด้วย 1.สาขาถักนิตติ้ง 2.สาขาประดิษฐ์สิ่งของจากวัสดุเหลือใช้ 3.สาขาเย็บปักถักร้อย 4.สาขาออกแบบเอกสารสิ่งพิมพ์ 5.สาขาถักโครเชต์ 6.สาขาวาดภาพระบายสีน้ำ 7.สาขาออแบบเว็บเพจ 8.สาขาออกแบบโปสเตอร์ 9.สาขาตัดเย็บเสื้อผ้าสตรี ระดับพื้นฐาน 10.สาขาประกอบวงจรอิเล็กทรอนิกส์ ระดับพื้นฐาน 11.สาขาสานตะกร้า 12.สาขาประกอบเครื่องคอมพิวเตอร์ 13.สาขาพิมพ์เอกสารด้วยโปรแกรมไมโครซอฟต์เวิร์ด 14.สาขาออกแบบสถาปัตยกรรมก่อสร้างด้วยโปรแกรมคอมพิวเตอร์ 15.สาขาตัดเย็บเสื้อผ้าบุรุษ 16.สาขาประดิษฐ์เครื่องปั้นดินเผา 17.สาขาระบายสีบนผ้าไหม 18.สาขาออกแบบเพื่ออุตสาหกรรมด้วยโปรแกรมคอมพิวเตอร์ 19.สาขาถ่ายภาพในสตูดิโอ 20.สาขาออกแบบคาแรคเตอร์
ทั้งนี้ ในการแข่งขันครั้งที่ 8 จะมีผู้เข้าแข่งขันร่วมทั้งสิ้น 209 คน  โดยจะมีการแข่งขันในวันที่ 26-27 เมษายน 2560 ซึ่งจะประกาศผลการแข่งขันในวันที่ 28 เมษายน 2560 โดยผู้ชนะเลิศระดับเหรียญทอง จะได้รับเงินรางวัล 30,000 บาท เหรียญเงิน 15,000 บาท เหรียญทองแดง 9,000 บาท และรางวัลชมเชย 3,000 บาท
โดยภายในงานนี้ยังมีการจัดแสดงนิทรรศการเทิดพระเกียรติพระบาทสมเด็จพระปรมินทรมหาภูมิพล อดุลยเดช ในพระราชกรณียกิจด้านคนพิการอีกด้วย เช่น การจัดแสดงสินค้าและการจำหน่ายสินค้า ซึ่งเป็นผลงานของคนพิการ กิจกรรมสอนอาชีพคนพิการ อาทิ การทำเดคูพาจ การร้อยลูกปัด การจัดทำดอกไม้ประดิษฐ์ การจัดสานกระเป๋า การเย็บปักถักร้อย กิจกรรมสอนภาษามือ กิจกรรมแสดงความสามารถของคนพิการ และกิจกรรมสันทนาการอื่น ๆ อีกมากมาย จึงขอเชิญชวนผู้สนใจเข้าชมกิจกรรมและร่วมเป็นกำลังใจแก่ผู้เข้าแข่งขันในครั้งนี้ด้วย
โอกาสนี้ รองนายกรัฐมนตรี ได้เดินเยี่ยมชมบู้ธกิจกรรมต่าง ๆ ด้วยความสนใจ พร้อมกล่าวขอบคุณกระทรวงแรงงานและทุกหน่วยงานที่เกี่ยวข้อง ร่วมถึงผู้ที่มีส่วนเกี่ยวข้องในการจัดงานในครั้งนี้ ขอให้ดำเนินการจัดงานครั้งนี้ประสบความสำเร็จลุล่วงไปได้ด้วยดี ทั้งนี้ รองนายกรัฐมนตรีได้มอบ Cup Cake ให้กับผู้สื่อข่าวที่มาร่วมทำข่าวด้วยอัธยาศัยอันดี ต่อจากนั้นได้ร่วมถ่ายภาพเป็นระลึกกับคณะผู้บริหารจากกระทรวงแรงงาน
อนึ่ง นางจุฑารัตน์ เจริญสุข เป็นผู้พิการทางได้ยินที่ได้รับการพัฒนาศักยภาพด้านการวาดภาพเหมือนจากกรมพัฒนาฝีมือแรงงานเป็นระยะเวลา 3 เดือน จากนั้นได้รับการคัดเลือกจากกระทรวงแรงงานเป็นตัวแทนประเทศไทยไปแข่งขันวาดภาพสาขาวาดภาพสีน้ำในงานแข่งขันฝีมือคนพิการนานาชาติที่ประเทศญี่ปุ่นเมื่อปี 2550 และที่ประเทศฝรั่งเศสในปี 2559 โดยได้รับรางวัลชนะเลิศทั้ง 2 ประเทศ และในวันนี้ได้มานั่งวาดภาพสีน้ำ ซึ่งเป็นภาพเหมือนของรองนายกรัฐมนตรี (พลเอก ประวิตร วงษ์สุวรรณ) โดยได้รับคำชมเชยจากรองนายกรัฐมนตรีว่าวาดภาพได้เหมือนตัวจริงมาก
****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3275
