รัฐบาลไทย-ข่าวทำเนียบรัฐบาล-เอกอัครราชทูตสหราชอาณาจักรประจำประเทศไทย เข้าเยี่ยมคารวะรองนายกรัฐมนตรี

วันพุธที่ 8 พฤศจิกายน 2560
เอกอัครราชทูตสหราชอาณาจักรประจำประเทศไทย เข้าเยี่ยมคารวะรองนายกรัฐมนตรี
เอกอัครราชทูตสหราชอาณาจักรประจำประเทศไทย เข้าเยี่ยมคารวะรองนายกรัฐมนตรี
วันนี้ (8 พฤศจิกายน 2560) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายไบรอัน จอห์น เดวิดสัน เอกอัครราชทูตสหราชอาณาจักรประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี เนื่องในโอกาสเข้ารับตำแหน่ง สรุปสาระสำคัญดังนี้
รองนายกรัฐมนตรีแสดงความยินดีที่นายไบรอัน จอห์น เดวิดสัน เข้ารับตำแหน่ง เอกอัครราชทูตสหราชอาณาจักรฯ ความสัมพันธ์ทวิภาคีไทย – สหราชอาณาจักรได้ดำเนินมาอย่างยาวนาน ซึ่งแสดงถึงความสัมพันธ์ที่แน่นแฟ้น จนกลายเป็นประเทศหุ้นส่วนยุทธศาสตร์ที่มีความร่วมมือระหว่างกันในทุกมิติ
เอกอัครราชทูตฯ กล่าวว่าชื่นชมพัฒนาการของไทย และยืนยันที่จะขยายความร่วมมือด้านความสัมพันธ์กับประเทศไทยทุกด้าน
รัฐบาลไทยยืนยันสนับสนุนความร่วมมือระหว่างสองประเทศ รองนายกรัฐมนตรีกล่าวว่า นายกรัฐมนตรียืนยันที่จะปฏิรูปประเทศตาม Roadmap และให้ความสำคัญกับการปฏิรูป 4 ด้าน ได้แก่ การเมือง การศึกษา กฎหมาย และการต่อต้านทุจริตคอรัปชั่น ซึ่งจะเป็นระโยชน์ต่อการค้าการลงทุนของชาวต่างชาติในไทย นอกจากนี้นายกรัฐมนตรีย้ำว่า การทำงานเพื่อพัฒนาด้านเศรษฐกิจเป็นหน้าที่หลักของรัฐบาล ซึ่งรัฐบาลให้ความสำคัญมาอย่างต่อเนื่อง เพื่อการพัฒนาของประเทศ อันจะส่งผลในทิศทางที่ดีต่อความร่วมมือทางเศรษฐกิจระหว่างประเทศ
ในโอกาสนี้ เอกอัครราชทูตฯ ได้ขอบคุณรัฐบาลไทยที่สนับสนุนความร่วมมือระหว่างสองประเทศตลอดมา ตลอดจนได้มีโอกาสเข้าร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ถือเป็นเกียรติ ประทับใจ และซาบซึ้งกับบรรยากาศที่ประชาชนชาวไทยเข้าร่วมงานพระราชพิธีพระบรมศพฯ จนไม่สามารถบรรยายออกมาเป็นคำพูดได้ และเฝ้ารอที่จะร่วมมือกับรัฐบาลไทยตามนโยบาย Thailand 4.0 และยุทธศาสตร์ชาติ 20 ปี ของไทย
ในตอนท้าย เอกอัครราชทูตฯ ประสงค์จะเชิญบุคคลสำคัญฝ่ายไทยไปร่วมประชุมเวทีด้านการต่อต้านการค้ามนุษย์ “A Call to Action to End Forced Labour Modern Slavery and Human Trafficking” ที่สหราชอาณาจักร ประเด็นด้านการต่อต้านการค้ามนุษย์เป็นประเด็นที่รัฐบาลไทยประสบความสำเร็จ เพื่อแลกเปลี่ยนประสบการณ์ให้ผู้ร่วมการประชุมจากประเทศต่าง ๆ ทราบ

ที่มา : http://www.thaigov.go.th/news/contents/details/7924
