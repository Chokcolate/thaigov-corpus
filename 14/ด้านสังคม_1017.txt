รัฐบาลไทย-ข่าวทำเนียบรัฐบาล-“ธรรมนูญสุขภาพพระสงฆ์ ฉบับแรกของประเทศไทย”

วันพุธที่ 20 ธันวาคม 2560
“ธรรมนูญสุขภาพพระสงฆ์ ฉบับแรกของประเทศไทย”
กระทรวงสาธารณสุข ร่วมกับ สำนักงานคณะกรรมการสุขภาพแห่งชาติ และภาคีความร่วมมือลงนามประกาศใช้ “ธรรมนูญสุขภาพพระสงฆ์ ฉบับแรกของประเทศไทย” หวังใช้เป็นกรอบดูแลสุขภาวะพระสงฆ์ให้มีสุขภาพดี อายุขัยยืนยาว สามารถนำสังคม ให้เป็นสุขได้อย่างยั่งยืน
วันที่ 20 ธันวาคม 2560 ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ร่วมเป็นองค์ปาฐกถาพิเศษร่วมกับพลเอก ฉัตรชัย สาริกัลยะ รองนายกรัฐมนตรี ในงานประชุมสมัชชาสุขภาพ ครั้งที่ 10 และร่วมเป็นสักขีพยานในการลงนามความร่วมมือในการประกาศใช้ ธรรมนูญสุขภาพพระสงฆ์ ฉบับแรกของประเทศไทย โดยมี นายแพทย์เจษฎา โชคดำรงสุข ปลัดกระทรวงสาธารณสุข ร่วมลงนามฯ ที่ อิมเพ็คฟอรั่ม ศูนย์ประชุมแห่งชาติเมืองทองธานี
ศ.คลินิก เกียรติคุณ นพ.ปิยะสกล ให้สัมภาษณ์ว่า การประชุมสมัชชาสุขภาพแห่งชาติครั้งนี้ ได้ทำในสิ่งที่ไม่เคยเกิดขึ้นในประเทศไทย คือ “ธรรมนูญสุขภาพพระสงฆ์แห่งชาติ” เป็นฉบับแรก โดยทางเถรสมาคมเห็นด้วย กับการประกาศใช้ธรรมนูญสุขภาพพระสงฆ์ฉบับนี้ เพราะปัจจุบันพระสงฆ์ป่วยเป็นโรคต่างๆมากมาย มีสาเหตุที่สำคัญคือ พุทธศาสนิกชนมักถวายอาหารเฉพาะที่ญาติผู้ล่วงรับชอบทาน ส่วนใหญ่จะเป็นอาหารที่มีรสชาติหวาด มัน และเค็ม ซึ่งอาหารในกลุ่มนี้หากทานเป็นประจำต่อเนื่องจะเป็นสาเหตุของการเกิดโรคไต เบาหวาน ความดัน หลอดเลือด ตามมาได้
ธรรมนูญสุขภาพพระสงฆ์แห่งชาติ ฉบับนี้ มีหลักปฏิบัติประกอบด้วย 5 หมวด 37 ข้อ คือ หมวดที่ 1 ปรัชญาและแนวคิดหลักของธรรมนูญสุขภาพของพระสงฆ์แห่งชาติ หมวดที่ 2 พระสงฆ์กับการดูแลสุขภาพของตนเองตามหลักพระธรรมวินัย หมวดที่ 3 ชุมชนและสังคมกับการดูแลสุขภาพพระสงฆ์ที่ถูกต้องตามหลักพระธรรมวินัย  หมวดที่ 4 บทบาทพระสงฆ์ในการเป็นผู้นำด้านสุขภาวะของชุมชนและสังคม และหมวดที่ 5 การขับเคลื่อนธรรมนูญสุขภาพพระสงฆ์แห่งชาติสู่การปฏิบัติ
อย่างไรก็ตาม การดูแลสุขภาพของพระสงฆ์ จำเป็นที่จะต้องได้รับความร่วมมือจากหน่วยงานทุกภาคส่วน รวมถึงประชาชนซึ่งเป็นชาวพุทธศาสนิกชนทุกคน ควรพึงละลึกถึงสุขภาพของพระสงฆ์เป็นหลัก ทั้งนี้ เพื่อให้พระสงฆ์มีสุขภาวะที่ดีทั้งทางด้านกาย ใจ สามารถปฏิบัติธรรม เผยแพร่หลักธรรมคำสอนของพุทธศาสนิกชน ให้กับพุทธศาสนิกชนได้อย่างยั่งยืน ต่อไป

ที่มา : http://www.thaigov.go.th/news/contents/details/8900
