รัฐบาลไทย-ข่าวทำเนียบรัฐบาล-รมว.ศธ.ประชุมสภาสถาบันเทคโนโลยีพระจอมเกล้าเจ้าคุณทหารลาดกระบัง

วันศุกร์ที่ 24 พฤศจิกายน 2560
รมว.ศธ.ประชุมสภาสถาบันเทคโนโลยีพระจอมเกล้าเจ้าคุณทหารลาดกระบัง
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ร่วมการประชุมสภาสถาบันเทคโนโลยีพระจอมเกล้าเจ้าคุณทหารลาดกระบัง โดยมี พล.อ.สุรยุทธ์ จุลานนท์ องคมนตรี และนายกสภาสถาบันฯ เป็นประธานการประชุม
พุธที่ 22 พฤศจิกายน 2560 เวลา 09.30 น. นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ร่วมการประชุมสภาสถาบันเทคโนโลยีพระจอมเกล้าเจ้าคุณทหารลาดกระบัง โดยมี พล.อ.สุรยุทธ์ จุลานนท์ องคมนตรี และนายกสภาสถาบันฯ เป็นประธานการประชุม พร้อมด้วย ศ.ดร.สุชัชวีร์ สุวรรณสวัสดิ์ อธิการบดีสถาบันเทคโนโลยีพระจอมเกล้าเจ้าคุณทหารลาดกระบัง (สจล.), ผศ.ดร.สุพันธุ์ ตั้งจิตกุศลมั่น อธิการบดีมหาวิทยาลัยซีเอ็มเคแอล (CMKL University) ตลอดจนผู้บริหาร สจล. คณบดี และคณาจารย์ เข้าร่วมประชุม
พล.อ.สุรยุทธ์ จุลานนท์ องคมนตรี และนายกสภาสถาบันเทคโนโลยีพระจอมเกล้าเจ้าคุณทหารลาดกระบัง กล่าวว่า การจัดตั้งมหาวิทยาลัยซีเอ็มเคแอล ถือเป็นเรื่องใหม่ที่ สจล. ได้ดำเนินการมาในระดับหนึ่งแล้ว โดยเป็นการดำเนินงานที่สอดคล้องกับนโยบายของรัฐบาลและกระทรวงศึกษาการ จึงขอให้ทุกคนและทุกหน่วยงานที่เกี่ยวข้องก้าวไปสู่สิ่งที่ตั้งเป้าหมายไว้ ซึ่งแน่นอนว่าการทำงานต่าง ๆ ต้องพบเจอปัญหาและอุปสรรคอยู่ตลอด แต่หากยืนอยู่บนความร่วมมือ ความสามัคคี และความเข้าใจซึ่งกันและกัน ก็จะผ่านปัญหาเหล่านั้นไปได้
นพ.ธีระเกียรติ เจริญเศรษฐศิลป์ กล่าวว่า มหาวิทยาลัยคาร์เนกีเมลลอน (Carnegie Mellon University : CMU) สหรัฐอเมริกา ได้เข้ามาจัดการศึกษาในประเทศไทยร่วมกับ สจล.ในรูปแบบสถาบันร่วม (Joint Institute) ภายใต้ชื่อ มหาวิทยาลัยซีเอ็มเคแอล ภายหลังรัฐบาลประกาศใช้มาตรา 44 ในการส่งเสริมการจัดการศึกษาโดยสถาบันอุดมศึกษาที่มีศักยภาพสูงจากต่างประเทศ เพื่อขับเคลื่อนการปฏิรูปการศึกษาและยกระดับขีดความสามารถการแข่งขันของประเทศ จึงจำเป็นต้องเสริมสร้างองค์ความรู้ด้านเทคโนโลยีและวิทยาการที่มีคุณภาพและทันสมัย เพื่อนำองค์ความรู้มาใช้ประโยชน์ในการพัฒนาประเทศ โดยเฉพาะในพื้นที่ระเบียงเศรษฐกิจพิเศษภาคตะวันออก (EEC)
การจัดตั้งสถาบันร่วม มหาวิทยาลัยซีเอ็มเคแอล ถือเป็นประวัติศาสตร์ของการอุดมศึกษาไทย และในอนาคตก็จะมีการจัดการศึกษาในลักษณะนี้มากขึ้นในสถาบันอุดมศึกษาอื่น ๆ โดยขอให้ผู้บริหาร สจล. และมหาวิทยาลัยซีเอ็มเคแอล ร่วมกันระดมความเห็นและพิจารณา ว่าจะทำอย่างไรให้ประเทศก้าวสู่ไทยแลนด์ 4.0 โดยมุ่งเน้นการบริหารจัดการร่วมกันอย่างมีประสิทธิภาพเพื่อตอบโจทย์ไทยแลนด์ 4.0 ให้ได้ เนื่องจากเรากำลังร่วมกันทำสิ่งที่ต่างจากเดิมและเป็นตัวอย่างให้กับมหาวิทยาลัยอื่น ๆ ได้ดำเนินการตาม จึงต้องดำเนินการอย่างมืออาชีพและเทียบเท่ามาตรฐานสากล
นอกจากนี้ ปัจจุบันประเทศไทยยังขาดผู้เชี่ยวชาญด้านวิศวกรรมคอมพิวเตอร์และเทคโนโลยีสมัยใหม่ ทั้งในภาคการศึกษา อุตสาหกรรม และเศรษฐกิจ ซึ่งเป็นทักษะที่สำคัญในศตวรรษที่ 21 จึงมีความจำเป็นต้องถ่ายทอดวิทยาการและองค์ความรู้จากผู้เชี่ยวชาญต่างประเทศสู่ระบบการศึกษาไทย เพื่อเป็นเครื่องมือต่อยอดการสร้างบุคลากรและพัฒนาเศรษฐกิจไทยให้ขยายตัวมากขึ้น
ศ.ดร.สุชัชวีร์ สุวรรณสวัสดิ์ อธิการบดีสถาบันเทคโนโลยีพระจอมเกล้าเจ้าคุณทหารลาดกระบัง กล่าวว่า การจัดตั้งมหาวิทยาลัยซีเอ็มเคแอล เป็นการจัดตั้งมหาวิทยาลัยที่มีมาตรฐานระดับโลก ซึ่งเป็นความร่วมมือระหว่าง สจล. กับมหาวิทยาลัยคาร์เนกีเมลลอน สหรัฐอเมริกา ซึ่งมีความเชี่ยวชาญด้านวิศวกรรมคอมพิวเตอร์ ICT และวิศวกรรมหุ่นยนต์ โดยใช้หลักสูตรเเละมาตรฐานการเรียนการสอนร่วมกัน และมีแผนที่จะเปิดทำการเรียนการสอนในปีการศึกษา 2561 ใน 2 สาขาวิชา ได้แก่ สาขาวิศวกรรมไฟฟ้าและคอมพิวเตอร์ ในระดับปริญญาโทและปริญญาเอก, สาขาวิศวกรรมซอฟต์แวร์ในระดับปริญญาโท
นอกจากนี้ การจัดตั้งมหาวิทยาลัยคาร์เนกีเมลลอนไม่ได้เป็นการดำเนินการเพื่อ สจล. เท่านั้น แต่จะช่วยพัฒนาการอุดมศึกษาของไทยที่ตอบโจทย์การพัฒนาประเทศด้วย อีกทั้ง จะทำให้สถาบันอุดมศึกษาของไทยหันกลับมามองแนวทางการดึงคนเก่งและผู้เชี่ยวชาญเข้ามาร่วมจัดการศึกษาให้มีคุณภาพตามมาตรฐานสากล ทั้งนี้ คาดว่าจะมีการส่งนักศึกษาไปเรียนกับคณาจารย์ที่สหรัฐอเมริกา โดยเน้นการเรียนจากปัญหาสู่การค้นคว้าเเละวิจัย จากนั้นจะกลับมาฝึกงานในบริษัทเอกชนของไทยด้วย
ผศ.ดร.สุพันธุ์ ตั้งจิตกุศลมั่น อธิการบดีมหาวิทยาลัยซีเอ็มเคแอล กล่าวว่า การบริหารจัดการในด้านต่าง ๆ ของมหาวิทยาลัยซีเอ็มเคแอล จะใช้รูปแบบและมาตรฐานเดียวกับมหาวิทยาลัยคาร์เนกีเมลลอน โดยจะเปิดรับนักศึกษาระดับปริญญาเอก จำนวน 5 คน มีระยะเวลาเรียน 5 ปี ซึ่งจะเรียนในไทย 2 ปี และเรียนที่ มหาวิทยาลัยคาร์เนกีเมลลอน สหรัฐอเมริกา 3 ปี ส่วนนักศึกษาระดับปริญญาโท จะเปิดรับนักศึกษาจำนวน 10 คน ใช้ระยะเวลาเรียน 2 ปี เรียนในไทย 1 ปี และเรียนที่มหาวิทยาลัยคาร์เนกีเมลลอน สหรัฐอเมริกา 1 ปี โดยจะเปิดรับสมัครนักศึกษาตั้งเเต่บัดนี้จนถึงสิ้นเดือนธันวาคม 2560 เเละจะเปิดทำการเรียนการสอนในเดือนสิงหาคม 2561 โดยใช้สถานที่ของสำนักงานอธิการบดี สจล. ชั้น 9 จากนั้นจะเปิดวิทยาเขตในพื้นที่ EEC ด้วย
กลุ่มประชาสัมพันธ์ สำนักงานรัฐมนตรี ศธ.
สรุป/รายงาน

ที่มา : http://www.thaigov.go.th/news/contents/details/8334
