รัฐบาลไทย-ข่าวทำเนียบรัฐบาล-นายกรัฐมนตรีระบุการเลือกตั้งท้องถิ่น ต้องรอเวลาที่เหมาะสม

วันอังคารที่ 11 กรกฎาคม 2560
นายกรัฐมนตรีระบุการเลือกตั้งท้องถิ่น ต้องรอเวลาที่เหมาะสม
นายกรัฐมนตรีระบุการเลือกตั้งท้องถิ่น ต้องรอเวลาที่เหมาะสม
วันนี้ (11 กรกฎาคม 2560) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงการเลือกตั้งท้องถิ่น รวมถึงการเลือกตั้งของ กรุงเทพมหานครว่า ต้องเป็นช่วงเวลาหลังจากพระราชพิธีถวายพระเพลิงพระบรมศพพระบาทสมเด็จพระเจ้าอยู่หัวรัชกาลที่ 9 และพระราชพิธีบรมราชาภิเษกในหลวงรัชกาลที่ 10 ซึ่งทุกอย่างเป็นไปตามโรดแมป และเวลาที่เหมาะสม
ส่วนการแต่งตั้งโยกย้ายข้าราชการระดับสูงนั้น นายกรัฐมนตรีกล่าวว่า ส่วนราชการจำเป็นต้องส่งบัญชีรายชื่อแต่งตั้งโยกย้ายข้าราชการข้าราชการระดับสูงทั้งระบบมาให้ดู เพื่อจะดูความเหมาะสม ความสามารถ และความอาวุโส ซึ่งคาดว่าจะใช้เวลาภายใน 2 อาทิตย์นี้ ทั้งนี้ การแต่งตั้งโยกย้ายให้เป็นไปตามกลไกของการพิจารณาของคณะกรรมการการแต่งตั้งของหน่วยงานนั้น ๆ  พร้อมกล่าวยืนยันไม่มีการแต่งตั้งข้ามสายงาน จะต้องเติบโต      ตามสายงานเป็นหลัก แต่ถ้าจะมีการแต่งตั้งข้ามสายงานจะต้องมีเหตุผลที่เหมาะสม
--------------------------------------

ที่มา : http://www.thaigov.go.th/news/contents/details/5141
