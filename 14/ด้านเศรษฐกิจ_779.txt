รัฐบาลไทย-ข่าวทำเนียบรัฐบาล-โครงการก่อสร้างหอชมเมืองกรุงเทพมหานคร

วันจันทร์ที่ 3 กรกฎาคม 2560
โครงการก่อสร้างหอชมเมืองกรุงเทพมหานคร
กรมธนารักษ์ขอชี้แจงกรณีมีข้อวิจารณ์โครงการหอชมเมืองกรุงเทพมหานคร  สาระสำคัญ คือ : นายอภิสิทธิ์ เวชชาชีวะ หัวหน้าพรรคประชาธิปัตย์ กล่าวถึง กระบวนการจัดตั้งหอชมเมืองกรุงเทพมหานคร ในส่วนสาระสำคัญเรื่องการไม่ประมูล หรือไม่ใช่เงินของงบประมาณทั้งหมด
กรมธนารักษ์ขอชี้แจงกรณีมีข้อวิจารณ์โครงการหอชมเมืองกรุงเทพมหานคร  สาระสำคัญ คือ : นายอภิสิทธิ์ เวชชาชีวะ หัวหน้าพรรคประชาธิปัตย์ กล่าวถึง กระบวนการจัดตั้งหอชมเมืองกรุงเทพมหานคร ในส่วนสาระสำคัญเรื่องการไม่ประมูล หรือไม่ใช่เงินของงบประมาณทั้งหมด ในประเด็น ดังนี้
ประเด็นที่ 1 ใช้ที่หลวงและมีลักษณะกึ่งสัมปทาน เนื่องจากโครงการนี้ต้องมีรายได้ แต่กลับไม่มีการประมูล ทั้งที่โครงการนี้ใช้ที่ดินของหลวง
คำชี้แจง
เนื่องจากที่ดินแปลงนี้มีข้อจำกัดทางกายภาพ และมูลนิธิหอชมเมืองกรุงเทพมหานครเป็นผู้สนใจจัดทำโครงการที่มีลักษณะเชิงสังคมไม่ใช่เชิงพาณิชย์ ประกอบกับกรมธนารักษ์มีแนวนโยบายเบื้องต้นในการร่วมเทิดพระเกียรติเผยแพร่องค์ความรู้ตาม “ศาสตร์แห่งพระราชา” โดยได้ดำเนินงานตามแนวนโยบายประชารัฐที่เกิดจากความร่วมมือของ หลายภาคส่วนที่เป็นไปตามขั้นตอนของกฎหมายร่วมลงทุน จึงนำเสนอต่อคณะรัฐมนตรีให้ความเห็นชอบโดยไม่ต้องใช้วิธีการประมูล โดยโครงการมีความโดดเด่นของเอกลักษณ์ไทย และเป็นสัญลักษณ์สำคัญแห่งยุคสมัยที่จะเป็น New Global Destination อันจะช่วยส่งเสริมการท่องเที่ยวและส่งผลเกื้อหนุนต่อการเสริมสร้างความแข็งแกร่งทางเศรษฐกิจภายในประเทศ ทั้งนี้ รายได้จากการดำเนินงานหลังหักค่าใช้จ่ายจะนำไปสนับสนุนกิจการสาธารณกุศล โดยมิได้นำมาแบ่งปันกัน  ดังนั้น รายได้ของโครงการจึงเป็นเพียงปัจจัยหนึ่งของโครงการด้วยกรรมสิทธิ์ของสินทรัพย์ทั้งหลาย   ที่จะลงทุนในพื้นที่นี่เป็นของทางราชการตั้งแต่วันแรกของการดำเนินการโครงการที่มีมูลค่าลงทุนสูงถึง 4,620 ล้านบาท โดยไม่ต้องใช้เงินงบประมาณแผ่นดินแต่อย่างใด
ประเด็นที่ 2 เป็นโครงการเพื่อเผยแพร่ศาสตร์ของพระราชา แต่กลับไม่เป็นไปตามศาสตร์ของพระราชา โดยเฉพาะความไม่พอเพียง สะท้อนถึงความความไม่สุจริต
คำชี้แจง
1) กรมธนารักษ์ได้ดำเนินการโครงการนี้ตามกฎหมายที่เกี่ยวข้องอย่างเคร่งครัด มีการผ่านพระราชบัญญัติการให้เอกชนร่วมลงทุนในกิจการของรัฐ พ.ศ. 2556 เพื่อให้กระบวนการมีความชัดเจนและโปร่งใสมากยิ่งขึ้น แม้ว่ากระบวนการจัดทำรายละเอียดของสัญญาร่วมทุนจะกระทำได้ตามระเบียบปฏิบัติของกรมธนารักษ์ กระทรวงการคลัง ก็ได้มีแนวนโยบายให้ถือปฏิบัติตามรายละเอียดขั้นตอนตามกฎหมายร่วมลงทุนที่มีคณะกรรมการร่วมจากหน่วยงานที่เกี่ยวข้องและผู้ทรงคุณวุฒิตั้งแต่การจัดเตรียมร่างสัญญาร่วมทุนถึงการกำกับติดตามจนเสร็จสิ้นระยะเวลาของโครงการ
2) โครงการดังกล่าวได้น้อมนำ “ศาสตร์พระราชา” ตามนโยบายของรัฐบาล ที่มุ่งเน้นไปสู่การปฏิบัติ และการพัฒนาที่ยั่งยืน เป็นรูปธรรมในทุกระดับ ด้วยการสร้างกลไกขับเคลื่อนในรูปแบบ “ประชารัฐ” โดยความร่วมมือระหว่างภาครัฐภาคเอกชน ภาควิชาและประชาสังคมต่างๆ เพื่อการพัฒนาประเทศไทย เปิดโอกาสให้ประชาชนทั้งประเทศร่วมจารึกปณิธานความดีที่จะทำเพื่อแผ่นดินตาม “ศาสตร์พระราชา” เผยแพร่หลักเศรษฐกิจพอเพียง เพื่อสืบสานพระราชปณิธานให้อยู่คู่แผ่นดินไทย เพื่อเป็นพลังขับเคลื่อนประเทศสู่ความมั่นคง มั่งคั่ง และยั่งยืน

ที่มา : http://www.thaigov.go.th/news/contents/details/4944
