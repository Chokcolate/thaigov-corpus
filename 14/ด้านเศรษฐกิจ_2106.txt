รัฐบาลไทย-ข่าวทำเนียบรัฐบาล-ธ.ก.ส.ร่วมกับจังหวัดสุรินทร์ จัดแข่งขันจักรยาน “รวมใจภักดิ์ รักษ์ ซแรย์อทิตยา” ชิงถ้วยประทานพระเจ้าหลานเธอพระองค์เจ้าอทิตยาทรกิติคุณ หนุนการท่องเที่ยวชุมชน

วันเสาร์ที่ 3 กุมภาพันธ์ 2561
ธ.ก.ส.ร่วมกับจังหวัดสุรินทร์ จัดแข่งขันจักรยาน “รวมใจภักดิ์ รักษ์ ซแรย์อทิตยา” ชิงถ้วยประทานพระเจ้าหลานเธอพระองค์เจ้าอทิตยาทรกิติคุณ หนุนการท่องเที่ยวชุมชน
ธ.ก.ส. ร่วมกับจังหวัดสุรินทร์ จัดกิจกรรมแข่งขันจักรยาน “รวมใจภักดิ์ รักษ์ ซแรย์อทิตยา” ชิงถ้วยประทานพระเจ้าหลานเธอพระองค์เจ้าอทิตยาทรกิติคุณในวันเสาร์ที่ 10 ก.พ.นี้
ธ.ก.ส. ร่วมกับจังหวัดสุรินทร์ จัดกิจกรรมแข่งขันจักรยาน “รวมใจภักดิ์ รักษ์ ซแรย์อทิตยา” ชิงถ้วยประทานพระเจ้าหลานเธอพระองค์เจ้าอทิตยาทรกิติคุณในวันเสาร์ที่ 10 ก.พ.นี้ เพื่อจุดประกายการท่องเที่ยวชุมชนที่มีความงดงามทางธรรมชาติ  เส้นทางที่สะดวกปลอดภัย และไฮไลต์สำคัญคือการเยี่ยมชมศูนย์เรียนรู้ด้านการเกษตรตามหลักเศรษฐกิจพอเพียงในโครงการเกษตรอทิตยาทรที่ทรงคุณค่า  ให้กับผู้ที่ชื่นชอบการท่องเที่ยวเชิงอนุรักษ์และนิยมการออกกำลังกายเพื่อสุขภาพ
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร(ธ.ก.ส.) กล่าวว่า  ธ.ก.ส.ร่วมกับจังหวัดสุรินทร์ โดยสนับสนุนจากนายอรรถพร  สิงหวิชัย ผู้ว่าราชการจังหวัดสุรินทร์และชมรมจักรยานจังหวัดสุรินทร์  จัดกิจกรรมแข่งขันจักรยาน“รวมใจภักดิ์ รักษ์ ซแรย์อทิตยา” ชิงถ้วยประทานพระเจ้าหลานเธอพระองค์เจ้าอทิตยาทรกิติคุณ พร้อมเงินรางวัล ในวันเสาร์ที่ 10 กุมภาพันธ์ 2561ณ โครงการซแรย์อทิตยาโดยใช้เส้นทางอำเภอเมืองสุรินทร์ และอำเภอปราสาท จังหวัดสุรินทร์ แบ่งเป็น4 ประเภทการแข่งขัน ได้แก่ประเภทเสือหมอบ  ประเภทเสือภูเขา ประเภทท่องเที่ยวใจเกินร้อย  และประเภท VIPโดยมุ่งหวังที่จะส่งเสริมการออกกำลังกาย และจุดประกายการท่องเที่ยวชุมชนที่มีศักยภาพให้กับผู้ที่สนใจ
นอกจากนี้ยังมีกิจกรรมส่งเสริมการเรียนรู้ทางด้านการเกษตรตามหลักปรัชญาเศรษฐกิจพอเพียงให้กับผู้เข้าร่วมการแข่งขันในระหว่างเส้นทาง อาทิ การศึกษาดูงานโครงการเกษตรอทิตยาทร กิจกรรมแวะชิมอาหารในชุมชน กิจกรรมการมอบพันธุ์ปลา พันธุ์ผักสวนครัว มอบจักรยาน การปลูกต้นไม้  ซึ่งผู้ที่สนใจสามารถสมัครเข้าร่วมการแข่งขันได้ที่เว็ปไซต์www.Thaimtb.comและ ธ.ก.ส.ทุกสาขาในจังหวัดสุรินทร์
ทั้งนี้ ศูนย์เรียนรู้“ซแรย์อทิตยา” นอกจากเป็นสถานที่ในการถ่ายทอดองค์ความรู้ด้านการเกษตรตามหลักปรัชญาเศรษฐกิจพอเพียง ให้กับเกษตรกร นักเรียน นักศึกษารวมถึงประชาชนทั่วไป ซึ่งเป็นประโยชน์ต่อการพัฒนาคุณภาพชีวิตและเศรษฐกิจของคนในชุมชนแล้วพื้นที่โดยรอบยังมีทัศนียภาพทางธรรมชาติที่งดงาม เช่น อ่างเก็บน้ำอำปึล  อ่างเก็บน้ำห้วยสเนงศาสนสถาน ร้านค้าชุมชน  ร้านอาหารมีองค์ประกอบในด้านวิถีการดำเนินชีวิต  การประกอบอาชีพของคนในชุมชนที่เป็นเอกลักษณ์มีเส้นทางการสัญจรที่สะดวก  ปลอดภัย  จึงเหมาะกับการส่งเสริมการท่องเที่ยวเชิงอนุรักษ์  ซึ่งการแข่งขันครั้งนี้ถือเป็นโอกาสในการแนะนำจุดท่องเที่ยวและเส้นทาง  Bike Route  แห่งใหม่อีกแห่งหนึ่งของจังหวัดสุรินทร์  ตามแผนพัฒนาชุมชนต้นแบบท่องเที่ยวของ ธ.ก.ส.ที่วางเป้าวางเป้าหมายไว้เบื้องต้น 16 ชุมชน  และเพิ่มเป็น 35  ชุมชนในปี 2561  เพื่อกระตุ้นให้เกิดการสร้างงาน  สร้างโอกาสในการประกอบอาชีพเสริม  เกิดการกระจายรายได้สู่ชุมชนลดปัญหาการย้ายถิ่นฐาน การปลุกจิตสำนึกให้ชาวบ้านเกิดความรักและหวงแหนทรัพยากรธรรมชาติ  ตลอดจนประเพณีและวัฒนธรรม  อันนำไปสู่การสร้างชุมชนอุดมสุข  นายอภิรมย์กล่าว

ที่มา : http://www.thaigov.go.th/news/contents/details/9821
