รัฐบาลไทย-ข่าวทำเนียบรัฐบาล-ท่าอากาศยานนราธิวาสอำนวยความสะดวกแก่ผู้เดินทางไปประกอบพิธีฮัจย์ ประจำปี 2560 (ฮ.ศ. 1438)

วันอังคารที่ 1 สิงหาคม 2560
ท่าอากาศยานนราธิวาสอำนวยความสะดวกแก่ผู้เดินทางไปประกอบพิธีฮัจย์ ประจำปี 2560 (ฮ.ศ. 1438)
นายดรุณ แสงฉาย อธิบดีกรมท่าอากาศยาน กระทรวงคมนาคม ได้มอบให้ นางดวงพร สุวรรณมณี ผู้อำนวยการท่าอากาศยานนราธิวาส เตรียมความพร้อมการจัดพิธีส่งและอำนวยพรแก่ผู้เดินทางไปประกอบพิธีฮัจย์ ประจำปี 2560
ณ บริเวณอาคารอเนกประสงค์ อาคารที่พักผู้โดยสาร จุดตรวจการรักษาความปลอดภัยของผู้โดยสาร เคาน์เตอร์การปฏิบัติงานของเจ้าหน้าที่ศุลกากร ท่าอากาศยานนราธิวาส จังหวัดนราธิวาส พร้อมทั้งกำชับท่าอากาศยานนราธิวาสเตรียมความพร้อมสถานที่ สิ่งอำนวยความสะดวกต่าง ๆ และเจ้าหน้าที่ท่าอากาศยานให้พร้อมปฏิบัติงานด้วยความรวดเร็ว มีประสิทธิภาพ และได้มาตรฐานความปลอดภัยด้านการบิน
สำหรับพิธีส่งและอำนวยพรแก่ผู้เดินทางไปประกอบพิธีฮัจย์ ประจำปี 2560 (ฮ.ศ. 1438) ณ นครเมกกะ ประเทศซาอุดิอาระเบีย ได้รับเกียรติจาก นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธี เมื่อวันจันทร์ที่ 24 กรกฎาคม 2560 ณ อาคารอเนกประสงค์ ท่าอากาศยานนราธิวาส โดยมี นายสิทธิชัย ศักดา ผู้ว่าราชการจังหวัดนราธิวาส รศ.ดร. อิสมาแอ อาลี รองประธานคณะผู้ทรงคุณวุฒิจุฬาราชมนตรี นายเถกิงศักดิ์ ยกศิริ รองเลขาธิการ ศอ.บต. หัวหน้าส่วนราชการ ผู้นำศาสนาอิสลาม และผู้แทนหน่วยงานต่าง ๆ ที่เกี่ยวข้องในพื้นที่สามจังหวัดชายแดนภาคใต้ร่วมพิธี ในการนี้ บริษัท การบินไทย จำกัด (มหาชน) ได้จัดเที่ยวบินเช่าเหมาลำจากท่าอากาศยานนราธิวาสไปท่าอากาศยานมาดีนะห์ ประเทศซาอุดิอาระเบีย จำนวน 2 วัน วันละ 2 เที่ยวบิน รวม 4 เที่ยวบิน มีผู้แสวงบุญ จำนวน 1,144 คน ระหว่างวันที่ 24 - 25 กรกฎาคม 2560 สำหรับเที่ยวบินปฐมฤกษ์ มีผู้โดยสาร จำนวน 288 คน โดยผู้แสวงบุญจะทำภารกิจ ณ เมืองมาดีนะห์ เป็นเวลา 9 วัน จากนั้นจะเดินทางสู่เมืองเมกกะ เพื่อประกอบพิธีฮัจย์และภารกิจทางศาสนาเป็นเวลา 36 วัน รวมเวลาพำนัก ณ ประเทศซาอุดิอาระเบีย ทั้งสิ้นจำนวน 45 วัน สำหรับพิธีดังกล่าว ได้รับการสนับสนุนจากหน่วยงานทุกภาคส่วนที่มีส่วนเกี่ยวข้องกับการดำเนินพิธีฮัจย์ โดยมุ่งหวังให้การเดินทางไปประกอบพิธีฮัจย์ของผู้แสวงบุญชาวไทยมุสลิมทุกคน เป็นไปด้วยความเรียบร้อย สามารถเดินทางไปประกอบพิธีฮัจย์ด้วยความสะดวก ปลอดภัย ดำเนินชีวิตในประเทศซาอุดิอาระเบียได้อย่างสะดวกสบาย และที่สำคัญที่สุดคือได้ปฏิบัติศาสนกิจได้ครบถ้วนสมบูรณ์ตามหลักศาสนา

ที่มา : http://www.thaigov.go.th/news/contents/details/5613
