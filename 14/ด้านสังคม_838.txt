รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 84 ปี พิการนอนติดเตียง และอาศัยอยู่กับลูกสาว ที่เป็นโรคเนื้องอกในมดลูก ที่ จ.ประจวบคีรีขันธ์

วันจันทร์ที่ 6 พฤศจิกายน 2560
รมว.พม. กำชับ จนท. เร่งช่วยเหลือหญิงชราวัย 84 ปี พิการนอนติดเตียง และอาศัยอยู่กับลูกสาว ที่เป็นโรคเนื้องอกในมดลูก ที่ จ.ประจวบคีรีขันธ์
รมว.พม. กำชับ จนท. เร่งช่วยเหลือหญิงชราวัย 84 ปี พิการนอนติดเตียง และอาศัยอยู่กับลูกสาว ที่เป็นโรคเนื้องอกในมดลูก ที่ จ.ประจวบคีรีขันธ์ พร้อมชื่นชมเด็กหญิงสู้ชีวิตวัย 11 ปี รับจ้างทำงานทุกอย่าง เพื่อหาเงินดูแล พ่อ-แม่ ที่ร่างกายไม่แข็งแรง ที่ จ.ตาก
วันนี้ (6 พ.ย. 60) เวลา 08.15 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 747/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงชราวัย 84 ปี พิการนอนป่วยติดเตียง ช่วยเหลือตัวเองไม่ได้ ร่างกายผอมซูบ อาศัยอยู่กับลูกสาววัย 45 ปี ที่ป่วยเป็นโรคเนื้องอกในมดลูก ประกอบอาชีพทำงานรับจ้างก่อสร้าง ซึ่งมีรายได้ไม่เพียงพอค่ารักษาพยาบาล ครอบครัวมีฐานะยากจน โดยทั้ง 2 ชีวิต อาศัยในห้องเช่าสภาพเก่าทรุดโทรม ที่อำเภอปราณบุรี จังหวัดประจวบคีรีขันธ์ นั้น ตนได้กำชับให้พัฒนาสังคมและความมั่นคงของมนุษย์จังหวัดประจวบคีรีขันธ์ (พมจ.ประจวบคีรีขันธ์) พร้อมหน่วยงาน ที่เกี่ยวข้องในพื้นที่เร่งลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวหญิงชราดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการ พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ป่วยทั้งหมดอย่างต่อเนื่องในระยะยาว และการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะเหมาะกับคนพิการ รวมทั้งการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม
พลตำรวจเอก อดุลย์ กล่าวต่อไปว่า สำหรับกรณีเด็กหญิงวัย 11 ปี นักเรียนชั้น ป.5 โรงเรียนแห่งหนึ่ง ครอบครัวมีฐานะยากจน แต่สู้ชีวิต โดยใช้เวลาว่างหลังเลิกเรียนและในวันหยุด ทำงานรับจ้างปลูกกาแฟ ขนทราย และรับจ้างถางหญ้า เพื่อหารายได้จุนเจือครอบครัว อาศัยอยู่กับผู้เป็นพ่อที่ป่วยเป็นโรคหอบหืด ไม่สามารถทำงานหนักได้ และแม่ที่มีสุขภาพร่างกายไม่แข็งแรง มีอาการเหนื่อยง่าย และเดินไม่ค่อยไหว ที่อำเภอแม่ระมาด จังหวัดตาก นั้น ตนขอชื่นชมเด็กหญิงคนดังกล่าว ที่มีจิตใจที่เข้มแข็ง ด้วยความกตัญญู ความขยันหมั่นเพียร และความอดทน เพื่อช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดตาก (พมจ.ตาก) พร้อมหน่วยงานที่เกี่ยวข้อง เร่งลงพื้นที่เยี่ยมบ้าน   เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงอย่างต่อเนื่อง และการรักษาพยาบาลอาการป่วยของผู้ที่เป็นพ่อและแม่อย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/7847
