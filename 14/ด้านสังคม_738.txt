รัฐบาลไทย-ข่าวทำเนียบรัฐบาล-ผอ.องค์การเภสัช ยืนยัน!! โรงพยาบาลไม่ขาดแคลนยาแน่นอน

วันศุกร์ที่ 6 ตุลาคม 2560
ผอ.องค์การเภสัช ยืนยัน!! โรงพยาบาลไม่ขาดแคลนยาแน่นอน
ผู้อำนวยการองค์การเภสัชกรรมยืนยันว่า โรงพยาบาลในเครือของกระทรวงสาธารณสุข จะไม่มีปัญหาขาดแคลนยาแน่นอน แม้บริษัทยาจะประสบปัญหาด้านการผลิต โดยดำเนินการร่วมมือกับเครือข่ายกระจายยาไปตามจุดต่างๆ พร้อมต่อรองบริษัทผู้ผลิตจัดสรรยาจากประเทศอื่นมาให้ เพื่อให้ผู
นายแพทย์นพพร ชื่นกลิ่น ผู้อำนวยการองค์การเภสัชกรรม ให้สัมภาษณ์ภายหลังการประชุมชี้แจงหลักเกณฑ์การดำเนินงานและการบริหารกองทุนหลักประกันสุขภาพแห่งชาติ ปีงบประมาณ 2561 ว่า จากเดิมที่ สำนักงานหลักประกันหลักประกันสุขภาพแห่งชาติ ได้ประสานงานในการจัดซื้อยากับองค์การเภสัชกรรม ซึ่งตอนนี้ สปสช.ได้ดำเนินงานเป็นคณะทำงานร่วมกับกระทรวงสาธารณสุข โดยมีผู้มีส่วนได้ส่วนเสียและผู้ใช้ยาจากโรงพยาบาลศูนย์และโรงพยาบาลทั่วไป โรงพยาบาลชุมชน เครือข่ายโรงพยาบาลและมหาวิทยาลัยในเครือของกระทรวงสาธารณสุข มาบริหารจัดสรรในเรื่องการแจกจ่ายยา เพราะว่ายาบางกลุ่ม มีผู้ผลิตรายเดียว ซึ่งมียาอยู่ 2 ชนิด ชนิดหนึ่งผลิตโดยองค์การเภสัชกรรม ซึ่งมีความพร้อมในการผลิตอย่างเต็มที่ แต่มียาบางชนิด ที่ต้องนำเข้าจากต่างประเทศ และมีบริษัทที่ต้องนำเข้าเพียงรายเดียว ซึ่งอาจทำให้เกิดปัญหา ถ้าบริษัทเกิดปัญหาในเชิงคุณภาพหรือการผลิตโดยตรง
สำหรับปัญหาที่พบจากสื่อออนไลน์ในเรื่องการจัดซื้อยา ว่า มีปัญหาในการสั่งซื้อยาต้านไวรัส HIV นั้น ผมเรียนว่า เป็นเรื่องจริง แต่ข้อเท็จจริงนั้นไม่ได้เกี่ยวข้องกับเรื่องของงบประมาณการสั่งซื้อยา โดยทางบริษัทยาได้แจ้งว่า ไม่สามารถส่งยาต้านไวรัส HIV ได้ช่วงระยะหนึ่ง เนื่องจากโรงงานประสบปัญหาด้านการผลิต ซึ่งองค์การเภสัชกรรมได้ต่อรองกับบริษัท ได้ข้อสรุปว่า ทางบริษัทจะพยายามจัดสรรยาจากประเทศอื่นมาให้ เพื่อไม่ให้เกิดปัญหาขาดแคลนยา อย่างไรก็ตาม ปัญหาทั้งหมดเกิดจากปัญหาต้นทาง กระทรวงสาธารณสุขจึงต้องมีการประกันความเสี่ยงในเรื่องของการผลิตยา โดยการประสานงานกับโรงพยาบาล เครือข่ายโรงพยาบาลและมหาวิทยาลัยในเครือของกระทรวงสาธารณสุข เพื่อรองรับปัญหาด้านการผลิตยา ก็จะสามารถประสานนำยาที่เก็บไว้จากที่ต่างๆมาแบ่งปันกระจายไปตามจุดต่างๆ เพื่อไม่ให้โรงพยาบาลประสบปัญหาขาดแคลนยา สิ่งที่สำคัญคือเรื่องน้ำยาล้างไต ที่อยากจะให้บริษัทผู้ผลิต ให้การรับรองการส่งน้ำยาล้างไตได้อย่างต่อเนื่องด้วย  นายแพทย์นพพร กล่าว

ที่มา : http://www.thaigov.go.th/news/contents/details/7219
