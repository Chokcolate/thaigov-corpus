รัฐบาลไทย-ข่าวทำเนียบรัฐบาล-“รมว.สธ.”นำบุคลากรประกาศเจตนารมณ์ “คนไทยไม่ทนต่อการทุจริต (Zero Tolerance)” ประจำปี 2560

วันศุกร์ที่ 8 ธันวาคม 2560
“รมว.สธ.”นำบุคลากรประกาศเจตนารมณ์ “คนไทยไม่ทนต่อการทุจริต (Zero Tolerance)” ประจำปี 2560
รัฐมนตรีว่าการกระทรวงสาธารณสุข นำผู้บริหาร บุคลากร ประกาศเจตนารมณ์ “คนไทยไม่ทนต่อการทุจริต (Zero Tolerance)” รวมพลังสร้างสังคมที่ไม่ทนต่อการทุจริต เน้นสร้างวัฒนธรรมต่อต้านการทุจริตอย่างยั่งยืน
รัฐมนตรีว่าการกระทรวงสาธารณสุข นำผู้บริหาร บุคลากร ประกาศเจตนารมณ์ “คนไทยไม่ทนต่อการทุจริต (Zero Tolerance)” รวมพลังสร้างสังคมที่ไม่ทนต่อการทุจริต เน้นสร้างวัฒนธรรมต่อต้านการทุจริตอย่างยั่งยืน ยกระดับธรรมาภิบาลในการบริหารจัดการทุกภาคส่วน ปฏิรูปกระบวนการป้องกันและปราบปรามการทุจริตทั้งระบบมีมาตรฐานเทียบเท่าสากล
วันนี้ (8 ธันวาคม 2560) ที่กระทรวงสาธารณสุข จ.นนทบุรี ศ.คลินิก เกียรติคุณ นพ.ปิยะสกล
สกลสัตยาทร รัฐมนตรีว่าการกระทรวงสาธารณสุข พร้อมด้วย นพ.เจษฎา โชคดำรงสุข ปลัดกระทรวงสาธารณสุข
นำคณะผู้บริหาร บุคลากรกระทรวงสาธารณสุข ประกาศเจตนารมณ์ต่อต้านการทุจริต เนื่องในวันต่อต้านคอร์รัปชั่นสากล (ประเทศไทย) ภายใต้แนวคิด “คนไทยไม่ทนต่อการทุจริต (Zero Tolerance)” กระทรวงสาธารณสุข ประจำปี 2560
ศ.คลินิก เกียรติคุณ นพ.ปิยะสกล กล่าวว่า เนื่องในวันต่อต้านคอร์รัปชั่นสากล (ประเทศไทย) รัฐบาลได้ให้ความสำคัญในการแก้ปัญหาการทุจริตเป็นวาระเร่งด่วนและเป็นวาระแห่งชาติ เพื่อขับเคลื่อนยุทธศาสตร์ชาติว่าด้วยการป้องกันและปราบปรามการทุจริต ระยะที่ 3 สู่การปฏิบัติอย่างยั่งยืนและเป็นรูปธรรมภายใต้แนวคิด “คนไทยไม่ทนต่อการทุจริต (Zero Tolerance)” โดยเน้นวางรากฐานการแก้ไขปัญหาการทุจริตอย่างยั่งยืน มีหน่วยงานภาครัฐ เอกชน และประชาชนร่วมกันขับเคลื่อนยุทธศาสตร์ชาติ เพื่อยกระดับค่าดัชนีการรับรู้การทุจริต ซึ่งขณะนี้อยู่ลำดับที่ 5 ใน 10 ประเทศอาเซียน โดยกระทรวงสาธารณสุข ได้สนับสนุนให้การป้องกันและปราบปรามการทุจริตเป็นวาระสำคัญสอดรับเจตจำนงของรัฐบาล มุ่งแก้ไขปัญหาการทุจริตและประพฤติมิชอบ ให้บุคลากรกระทรวงสาธารณสุขมีความซื่อสัตย์สุจริตควบคู่กับการสร้างเครือข่ายความร่วมมือทุกภาคส่วน ปลูกฝังแนวคิดในการแยกเรื่องประโยชน์ส่วนตัวออกจากเรื่องประโยชน์ส่วนรวม มีจิตพอเพียง และจัดการลดผลประโยชน์ทับซ้อนในกระทรวงสาธารณสุข เพื่อให้ประเทศไทยโปร่งใสและเป็นที่ยอมรับในระดับสากล
ด้าน นพ.เจษฎา กล่าวว่า ข้าราชการ เจ้าหน้าที่กระทรวงสาธารณสุข พร้อมกันร่วมประกาศจุดยืนในการไม่ยอมรับการทุจริตคอร์รัปชั่นทุกรูปแบบ โดยใช้มาตรการ “3 ป. 1 ค.” คือ ปลูกและปลุกจิตสำนึก ป้องกัน ปราบปราม และเครือข่าย ในการป้องกันและปราบปรามการทุจริตให้เข้มแข็ง ตามหลักธรรมาภิบาลการบริหารงานที่โปร่งใส ซึ่งเป็น 1 ใน 4 ยุทธศาสตร์สำคัญในการปฏิรูปกระทรวงสาธารณสุข โดยมีศูนย์ปฏิบัติการต่อต้านการทุจริต ร่วมสร้างวัฒนธรรมความซื่อสัตย์สุจริตให้เกิดขึ้นในกระทรวงสาธารณสุขอย่างจริงจัง โดยน้อมนำหลักปรัชญาเศรษฐกิจพอเพียงมาใช้ สร้างค่านิยมซื่อสัตย์สุจริต ลดความเสี่ยงในการทุจริต และทำหน้าที่ตรวจสอบและเฝ้าระวังการทุจริตโดยมี ช่องทางรับเรื่อง/แจ้งเบาะแสทางตู้ไปรษณีย์ 9 ปณฝ .กระทรวงสาธารณสุข หรือทางเว็บไซต์ https://www.stopcorruption.moph.go.th

ที่มา : http://www.thaigov.go.th/news/contents/details/8614
