รัฐบาลไทย-ข่าวทำเนียบรัฐบาล-ออท.ตุรกี เข้าคารวะ รัฐมนตรี ก.วิทย์ หารือความร่วมมือวิทยาศาสตร์ เทคโนโลยีและนวัตกรรม

วันจันทร์ที่ 19 มิถุนายน 2560
ออท.ตุรกี เข้าคารวะ รัฐมนตรี ก.วิทย์ หารือความร่วมมือวิทยาศาสตร์ เทคโนโลยีและนวัตกรรม
รัฐมนตรีว่าการกระทรวงวิทยาศาสตร์และเทคโนโลยี ให้การต้อนรับนางเอฟเรน ดาเดเลน อักกุน (H.E. Ms. Evren Dağdelen Akgün) เอกอัครราชทูตแห่งสาธารณรัฐตุรกีประจำประเทศไทย
19 มิถุนายน 2560 ณ อาคารพระจอมเกล้า กระทรวงวิทยาศาสตร์ฯ / ดร.อรรชา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี พร้อมด้วยนายปฐม สวรรค์ปัญญาเลิศ รองปลัดกระทรวงวิทยาศาสตร์และเทคโนโลยี ให้การต้อนรับนางเอฟเรน ดาเดเลน อักกุน (H.E. Ms. Evren Dağdelen Akgün) เอกอัครราชทูตแห่งสาธารณรัฐตุรกีประจำประเทศไทย ในโอกาสเข้าเยี่ยมคารวะและหารือแนวทางความร่วมมือด้านวิทยาศาสตร์ เทคโนโลยีและนวัตกรรม (วทน.)
ตั้งแต่ปี 2557 รัฐบาลตุรกีให้ความสำคัญกับการวิจัยพัฒนาและนวัตกรรมในธุรกิจ โดยมีการตั้งศูนย์บ่มเพาะและวิจัยพัฒนา ซึ่งมี Ministry of Science, Industry and Technology (MoSIT) เป็นหน่วยงานส่งเสริมและสนับสนุนตุรกีมีแผนยุทธศาสตร์ด้าน วทน. 2554-2559 ที่เน้นพัฒนาระบบนวัตกรรมของประเทศ (national innovation system) เพื่อกระตุ้นการวิจัยและพัฒนา รวมถึงนวัตกรรม โดยสาขาหลักที่มุ่งพัฒนาคือ พลังงาน น้ำ  อาหาร  SMEs  และบุคลากร ซึ่งแผนดังกล่าวจัดทำโดย The Supreme Council for Science and Technology (SCST) ซึ่งเป็นหน่วยงานที่ร่างแผนยุทธศาสตร์ด้าน วทน. (นายกรัฐมนตรีเป็นประธาน) และยังมีแผนยุทธศาสตร์ด้านอุตสาหกรรม 2558-2561 ที่มุ่งหมายให้ตุรกีเป็นฐานการผลิตชั้นนำในด้านผลิตภัณฑ์ที่ใช้เทคโนโลยีระดับกลาง-สูงของยูเรเซียและแอฟริกา รวมถึงส่งเสริมให้เกิดการถ่ายทอดแลกเปลี่ยนเทคโนโลยีระหว่างภาครัฐ-ภาคการศึกษา-ภาคเอกชน
ตุรกีจะเป็นเจ้าภาพงาน “The 34th International Association of Science Parks and Areas of Innovation (IASP) World Conference” ระหว่างวันที่ 26-29 กันยายน 2560 ณ นครอิสตันบูล ภายใต้หัวข้อ “From Techno Parks to natural technology ecosystems: Overcoming risks through strategies, benchmarking and solution recommendations” โดย Turkish Technology Parks Consortium ซึ่งได้รับการสนับสนุนจาก Technology Development Zones Association ของตุรกี และกระทรวงวิทยาศาสตร์ อุตสาหกรรมและเทคโนโลยีแห่งตุรกี โดยจะมีผู้แทน สำนักงานพัฒนาวิทยาศาสตร์และเทคโนดลยีแห่งชาติ สำนักงานนวัตกรรมแห่งชาติ (องค์การมหาชน) สำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ และ สำนักงานปลัดกระทรวงวิทยาศาสตร์และเทคโนโลยี เข้าร่วมงานด้วย
ความตกลงว่าด้วยความร่วมมือด้านวิทยาศาสตร์และเทคโนโลยีระหว่างรัฐบาลแห่งราชอาณาจักรไทยและรัฐบาลแห่งสาธารณรัฐตุรกี (Agreement on Scientific and Technological Cooperation between the Government of the Kingdom of Thailand and the Government of the Republic of Turkey) ลงนามเมื่อ 11 พฤศจิกายน 2548 (ระยะเวลา 5 ปีและต่ออายุอัตโนมัติอีกคราวละ 5ปี) โดยยังไม่มีการดำเนินงานภายใต้ความตกลงดังกล่าว
ประเด็นที่จะหยิบยกหารือเพื่อสร้างความร่วมมือกับฝ่ายตุรกี ในการสร้างความร่วมมือด้าน วทน. ภายใต้ความตกลงฯ ระดับรัฐบาล
สถาบันมาติวิทยาแห่งชาติ (National Institute of Metrology (Thailand) ประสงค์จะมีความร่วมมือเกี่ยวกับการพัฒนาวัสดุอ้างอิงและโปรแกรมทดสอบความชำนาญด้านฮาลาล เพื่อสนับสนุนห้องปฏิบัติการที่ตรวจวิเคราะห์เพื่อการรับรองทางด้านฮาลาล
สถาบันวิจัยวิทยาศาสตร์และเทคโนโลยีแห่งประเทศไทย (Thailand Institute of Scientific and Technological Research) อยู่ระหว่างการพิจารณาประเด็น/หัวข้อที่สนใจจะสร้างความร่วมมือด้านเทคโนโลยีอาหาร/การทดสอบ Food SafetyกับThe Scientific and Technological Research Council of Turkey (TÜBİTAK) สืบเนื่องจาก ผู้ว่าการสถาบันวิจัยวิทยาศาสตร์และเทคโนโลยีแห่งประเทศไทย ได้พบปะหารือกับผู้บริหาร TÜBİTAK ระหว่างการประชุมคณะกรรมการบริหาร WAITRO เมื่อเดือนมีนาคม 2560 ณ ประเทศแอฟริกาใต้
สำนักงานเทคโนโลยีอวกาศและภูมิสารสนเทศ (องค์การมหาชน) (Geo-Informatics and Space Technology Development Agency (Public Organization) หรือ สทอภ. ขอความร่วมมือจากสถานเอกอัครราชทูตตุรกี ประสานงานและอำนวยความสะดวกด้านการจัดการเดินทางศึกษาดูงาน ในด้านโครงสร้างพื้นฐานด้านอวกาศ และนโยบายการดำเนินงานของอวกาศเพื่อสันติ โดยหน่วยงานหลักของตุรกีคือ TÜBİTAK และหน่วยงานหลักของไทยคือ สทอภ. และฝ่ายไทยก็จะประสานกระทรวงการต่างประเทศของไทย ในเรื่องดังกล่าวด้วยเช่นกัน สืบเนื่องจาก ผู้อำนวยการสำนักงานเทคโนโลยีอวกาศและภูมิสารสนเทศ (องค์การมหาชน) ได้พบหารือกับผู้บริหาร TÜBİTAK เมื่อวันที่ 12 มิถุนายน 2560 ณ กรุงเวียนนา และตุรกีอยู่ระหว่างการจัดตั้ง National Space Agency

ที่มา : http://www.thaigov.go.th/news/contents/details/4648
