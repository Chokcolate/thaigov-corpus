รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงรายหนึ่ง ต้องรับภาระเลี้ยงดูลูกชายวัย 9 ขวบ ที่ป่วยเป็นโรคถุงน้ำในสมองผิดปกติ

วันอังคารที่ 11 เมษายน 2560
รมว.พม. กำชับ จนท. เร่งช่วยเหลือหญิงรายหนึ่ง ต้องรับภาระเลี้ยงดูลูกชายวัย 9 ขวบ ที่ป่วยเป็นโรคถุงน้ำในสมองผิดปกติ
รมว.พม. กำชับ จนท. เร่งช่วยเหลือหญิงรายหนึ่ง ต้องรับภาระเลี้ยงดูลูกชายวัย 9 ขวบ ที่ป่วยเป็นโรคถุงน้ำในสมองผิดปกติ ศีรษะบวมโตขนาดใหญ่ สามีที่ป่วยเป็นโรคอัมพาต ช่วยเหลือตัวเองไม่ได้ และลูกชายคนโตที่กำลังเรียนหนังสือ ที่ จ.พิษณุโลก
วันนี้ (11 เม.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 610/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีหญิงวัยประมาณ 35 ปี ต้องรับภาระเพียงลำพังเลี้ยงดู 4 ชีวิต ทั้งลูกชายวัย 9 ขวบ ที่ป่วยเป็นโรคถุงน้ำในสมองผิดปกติตั้งแต่กำเนิด มีศีรษะบวมโตขนาดใหญ่ ช่วยเหลือตัวเองไม่ได้ สามีที่ป่วยเป็นโรคอัมพาต ช่วยเหลือตัวเองไม่ได้ และลูกชายคนโต ที่กำลังเรียนหนังสือ โดยลูกชายคนโตเปิดเผยว่า ไม่อยากเรียนต่อ อยากออกมาทำงานเพื่อหาเงินช่วยเหลือจุนเจือครอบครัว เนื่องจากครอบครัวมีฐานะยากจน ที่อำเภอพรหมพิราม จังหวัดพิษณุโลก และกรณีเด็กชายวัย 2 ขวบ ชาวเงาะป่าซาไก บาดเจ็บจากการถูกไม้แทงที่รังไข่ และไม่ได้รับการรักษา จึงทำให้เกิดบาดแผลอักเสบเน่าและเป็นหนอง ลุกลามเข้าไปในช่องท้องและลำไส้ ที่จังหวัดพัทลุง นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด (พมจ.พิษณุโลก และพัทลุง) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือ ในเบื้องต้นตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้งประสานความร่วมมือ กับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ที่เจ็บป่วยอย่างต่อเนื่อง การศึกษาของเด็กที่กำลังศึกษาในระยะยาว รวมทั้งการแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/3037
