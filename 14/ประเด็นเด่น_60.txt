รัฐบาลไทย-ข่าวทำเนียบรัฐบาล-สถาบันพัฒนาองค์กรชุมชนชี้แจงความคืบหน้า โครงการพัฒนาคุณภาพชีวิตกลุ่มคนไร้บ้าน

วันอังคารที่ 21 พฤศจิกายน 2560
สถาบันพัฒนาองค์กรชุมชนชี้แจงความคืบหน้า โครงการพัฒนาคุณภาพชีวิตกลุ่มคนไร้บ้าน
ผู้อำนวยการ พอช. ชี้แจงความคืบหน้าโครงการพัฒนาคุณภาพชีวิตกลุ่มคนไร้บ้าน คาดการก่อสร้างศูนย์พักคนไร้บ้านในพื้นที่ จ.เชียงใหม่ จะแล้วเสร็จ ก.พ.61 ขณะที่ศูนย์พักคนไร้บ้าน จ.ขอนแก่น จะลงเสาเอกอาคารได้ประมาณ พ.ค.61
วันที่ 20 พ.ย. 2560 นายสมชาติ  ภาระสุวรรณ ผู้อำนวยการสถาบันพัฒนาองค์กรชุมชน (องค์การมหาชน) ชี้แจงกรณีที่นายสุชิน เอี่ยมอินทร์ นายกสมาคมคนไร้บ้าน ระบุ คนไร้บ้านยังมีข้อจำกัดเรื่องสิทธิ์ต่าง ๆ จากรัฐบาล ไม่ว่าจะที่อยู่อาศัย หรือด้านสุขภาพ และต้องการให้รัฐบาลจัดตั้งกองทุนเพื่อกลุ่มคนไร้บ้าน โดยสะท้อนความคิดเห็นจากคนไร้บ้านผ่านเวทีเสวนา Greeting For The Homeless : เพื่อสิทธิ์ เพื่อชีวิต คนไร้บ้าน ที่ต้องการให้ภาครัฐแก้ปัญหาอย่างหลากหลาย นั้น
สถาบันพัฒนาองค์กรชุมชน (องค์การมหาชน) (พอช.) ขอชี้แจงว่า ในการแก้ไขปัญหาที่อยู่อาศัย กระทรวงการพัฒนาสังคมและความมั่นคงของมนุษย์ (พม.) ได้ดำเนินการจัดทำแผนแม่บทการพัฒนาที่อยู่อาศัย 20 ปี เสนอผ่านคณะรัฐมนตรีเป็นที่เรียบร้อยแล้ว และได้มีการบรรจุแผนงาน งบประมาณ การดำเนินงานการพัฒนาที่อยู่อาศัยตามแนวทางโครงการบ้านมั่นคงไว้ และในช่วงที่ผ่านมารัฐบาลได้สนับสนุนการแก้ไขปัญหากลุ่มคนไร้บ้าน โดยในการประชุมคณะรัฐมนตรี เมื่อวันที่ 8 มีนาคม 2559 ได้เห็นชอบโครงการพัฒนาคุณภาพชีวิตกลุ่มคนไร้บ้าน ระยะเวลา 2 ปี งบประมาณโครงการรวม  118.60  ล้านบาท เพื่อดำเนินโครงการใน 3 เมืองใหญ่  คือ กรุงเทพมหานครฯ จ.เชียงใหม่ และ จ.ขอนแก่น โดยมอบหมายให้ พม. ดำเนินการ  และ พม. ได้มอบหมายให้สถาบันพัฒนาองค์กรชุมชน (องค์การมหาชน) หรือ พอช. เป็นหน่วยงานหลักในการดำเนินการ และให้บูรณาการการทำงานร่วมกับกรมพัฒนาสังคมและสวัสดิการ พม.
ทั้งนี้ ในปี 2560 พอช. ได้รับการจัดสรรงบประมาณ จำนวนทั้งสิ้น 547 ครัวเรือน งบประมาณรวม 52,300,000 บาท เพื่อดำเนินการสร้างศูนย์พักคนไร้บ้านในพื้นที่จังหวัดเชียงใหม่ และจังหวัดขอนแก่น รวม 2 ศูนย์ ซึ่งปัจจุบันได้ดำเนินการก่อสร้างศูนย์พักคนไร้บ้านในพื้นที่จังหวัดเชียงใหม่  คาดว่าจะแล้วเสร็จในเดือนกุมภาพันธ์ 2561 และได้ดำเนินการจัดซื้อที่ดินเพื่อสร้างศูนย์พักคนไร้บ้าน จังหวัดขอนแก่น  ซึ่งอยู่ระหว่างการออกแบบอาคารศูนย์พักร่วมกับกลุ่มคนไร้บ้านจังหวัดขอนแก่น  คาดว่าจะดำเนินการลงเสาเอกอาคารได้ประมาณเดือนพฤษภาคม  2561
สำหรับในปี 2561 พอช. ได้รับการจัดสรรงบประมาณจำนวนทั้งสิ้น 151 ครัวเรือน งบประมาณรวม 65.30 ล้านบาท เพื่อดำเนินการสร้างศูนย์พักคนไร้บ้าน 2 ศูนย์ ได้แก่ ศูนย์พักคนไร้บ้านพื้นที่ กทม. งบประมาณสร้างศูนย์พักคนไร้บ้าน จ.ขอนแก่น และงบประมาณสร้างชุมชนใหม่คนไร้บ้าน โดยสนับสนุนการสร้างที่อยู่อาศัยคนไร้บ้าน จำนวน  25 ครัวเรือน งบประมาณ 7.50 ล้านบาท รวมถึงงบประมาณในการเสริมสร้างความเข้มแข็งคนไร้บ้าน งบประมาณ 1.00 ล้านบาท รวมถึงงบประมาณในการจัดทำฐานข้อมูล ซึ่งความคืบหน้าในการดำเนินการ สมาคมคนไร้บ้านจะได้ดำเนินการเสนองบประมาณกับทางสถาบัน ดังนี้ (1) เสนองบประมาณในการจัดซื้อที่ดินเพื่อสร้างศูนย์พักคนไร้บ้านในพื้นที่กรุงเทพฯ  ประมาณเดือนมกราคม 2561 (2) เสนองบประมาณในการสร้างอาคารศูนย์พักคนไร้บ้าน จ.ขอนแก่น ประมาณเดือนกุมภาพันธ์ (3) เสนองบประมาณในการสร้างที่อยู่อาศัย ชุมชนใหม่คนไร้บ้าน จำนวน 25 ครัวเรือน ในเดือนธันวาคม 2560 ต่อไป
สำหรับงบประมาณเสริมสร้างความเข้มแข็งของกลุ่มคนไร้บ้าน เป็นการสนับสนุนด้านการบริหารจัดการ การแลกเปลี่ยน ประชุม ศึกษาดูงานพัฒนาศักยภาพคนทำงานเครือข่ายคนไร้บ้าน
นอกจากนี้ พอช. ยังได้จัดอบรมเพิ่มทักษะฝีมือช่าง เช่น ช่างเชื่อม ช่างก่อสร้าง เพื่อให้คนไร้บ้านได้มีวิชาชีพติดตัว สามารถสร้างอาชีพและรายได้เพื่อเป็นการพึ่งพาตนเองโดยไม่เป็นภาระของสังคม ทั้งนี้การอบรมดังกล่าว เมื่อวันที่ 10 – 17 พ.ย.ที่ผ่านมา ณ ศูนย์ฟื้นฟูศักยภาพคนไร้บ้านจังหวัดเชียงใหม่ มีผู้เข้าร่วมอบรม 45 คน จากคนไร้บ้านพื้นที่เป้าหมาย 3 พื้นที่ 30 คน และทีมช่างชุมชน 15 คน
-------------------------------------

ที่มา : http://www.thaigov.go.th/news/contents/details/8243
