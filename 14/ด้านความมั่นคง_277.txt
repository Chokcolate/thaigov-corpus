รัฐบาลไทย-ข่าวทำเนียบรัฐบาล-ก.แรงงาน ผนึก Far East University เกาหลีใต้ ลงนามร่วมมือทางวิชาการพัฒนาทรัพยากรมนุษย์

วันอังคารที่ 5 กันยายน 2560
ก.แรงงาน ผนึก Far East University เกาหลีใต้ ลงนามร่วมมือทางวิชาการพัฒนาทรัพยากรมนุษย์
ก.แรงงาน ลงนามบันทึกความเข้าใจร่วมมือทางวิชาการพัฒนาทรัพยากรมนุษย์ กับ Far East University สาธารณรัฐเกาหลี แลกเปลี่ยนประสบการณ์ระหว่างบุคลากร พร้อมเรียนรู้ระบบความก้าวหน้าด้าน Cyber Security เท่าทันสถานการณ์ สร้างความเชื่อมั่นแก่ประชาชนผู้รับบริการ
ก.แรงงาน ลงนามบันทึกความเข้าใจร่วมมือทางวิชาการพัฒนาทรัพยากรมนุษย์ กับ Far East University สาธารณรัฐเกาหลี แลกเปลี่ยนประสบการณ์ระหว่างบุคลากร พร้อมเรียนรู้ระบบความก้าวหน้าด้าน Cyber Security เท่าทันสถานการณ์ สร้างความเชื่อมั่นแก่ประชาชนผู้รับบริการเพิ่มประสิทธิภาพการทำงาน
พลเอก ศิริชัย ดิษฐกุล รัฐมนตรีว่าการกระทรวงแรงงาน ให้การต้อนรับ Dr.LYU KEE ILL ประธานใหญ่คณะกรรมการ Far East University สาธารณรัฐเกาหลี และคณะ ในโอกาสเข้าเยี่ยมคารวะ ณ ห้องรับรองรัฐมนตรีว่าการกระทรวงแรงงาน ชั้น 6 อาคารกระทรวงแรงงาน โดยมี หม่อมหลวงปุณฑริก สมิติ ปลัดกระทรวงแรงงาน และผู้บริหารระดับสูงของกระทรวงแรงงาน เข้าร่วมการสนทนาด้วย
รัฐมนตรีว่าการกระทรวงแรงงาน กล่าวว่า กระทรวงแรงงาน เล็งเห็นถึงความสำคัญในภารกิจของบุคลากรที่จำเป็นต้องใช้ระบบเทคโนโลยีสารสนเทศและการสื่อสารเข้ามาช่วยเพิ่มประสิทธิภาพในการทำงาน และการดูแลกระบวนการบริหารจัดการระบบข้อมูลสารสนเทศ รวมทั้งเครือข่ายที่ต้องมีความปลอดภัย สร้างความเชื่อมั่น และเป็นที่ไว้วางใจ สามารถให้บริการด้านแรงงานได้อย่างกว้างขวาง บุคลากรของกระทรวงแรงงานจึงจำเป็นต้องรู้เท่าทันสถานการณ์ปัญหา ความก้าวหน้าด้าน Cyber Security เทคนิค วิธีการป้องกันและการแก้ไขปัญหาต่างๆ ที่เกี่ยวข้อง เพื่อนำไปประยุกต์ใช้ในการทำงาน สร้างความมั่นใจแก่ประชาชน ผู้มาใช้บริการออนไลน์ต่างๆ ของกระทรวงแรงงาน ซึ่งสอดคล้องกับ 8 วาระปฏิรูปแรงงาน และยุทธศาสตร์ 20 ปี ของรัฐบาล และด้านการพัฒนาระบบดิจิทัลของกระทรวงให้สามารถสร้างกำลังคนรองรับไทยแลนด์ 4.0
ทั้งนี้ หม่อมหลวงปุณฑริก สมิติ ปลัดกระทรวงแรงงาน ได้เป็นประธานลงนามในบันทึกความเข้าใจความร่วมมือทางวิชาการและการพัฒนาทรัพยากรมนุษย์ระหว่าง Far East University สาธารณรัฐเกาหลีกับกระทรวงแรงงาน ร่วมกับ Dr.LYU KEE ILL ประธานใหญ่คณะกรรมการ Far East University ณ ห้อง Executive Operation Room ชั้น ๕ อาคารกระทรวงแรงงานด้วย
สาระสำคัญของบันทึกดังกล่าวเกี่ยวกับการส่งเสริมให้มีความร่วมมือทางวิชาการและการพัฒนาทรัพยากรมนุษย์ระหว่างกระทรวงแรงงาน และ Far East University สาธารณรัฐเกาหลี การแลกเปลี่ยนการเยือนระหว่างบุคลากรทางวิชาการของมหาวิทยาลัยฯ และบุคลากรของกระทรวงแรงงาน เพื่อให้เกิดการมีส่วนร่วมในด้านการทำวิจัย การประชุมทางวิชาการ การประชุมเชิงปฏิบัติการ และการฝึกอบรม สำหรับความร่วมมือทางวิชาการ อาทิ การแลกเปลี่ยนประสบการณ์ วิธีปฏิบัติที่เป็นเลิศ เป็นต้น รวมทั้งการส่งเสริมให้มีการแลกเปลี่ยนวัสดุศาสตร์ สื่อสิ่งพิมพ์ และข้อมูลข่าวสาร ซึ่งทั้งสองฝ่ายเห็นชอบให้มีการตั้งคณะกรรมการร่วมเพื่อพิจารณารายละเอียดร่วมกันในการจัดทำแผนการดำเนินการ หลักสูตร และการสนับสนุนค่าใช้จ่ายต่างๆ อีกด้วย
----------------------------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
5 กันยายน 2560

ที่มา : http://www.thaigov.go.th/news/contents/details/6443
