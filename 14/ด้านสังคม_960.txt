รัฐบาลไทย-ข่าวทำเนียบรัฐบาล-รมว.พม. ตรวจเยี่ยมการปฏิบัติงานของ สป.พม. พร้อมสานต่อนโยบายรัฐบาลในการลดความเหลื่อมล้ำทางสังคม

วันจันทร์ที่ 4 ธันวาคม 2560
รมว.พม. ตรวจเยี่ยมการปฏิบัติงานของ สป.พม. พร้อมสานต่อนโยบายรัฐบาลในการลดความเหลื่อมล้ำทางสังคม
รมว.พม. ตรวจเยี่ยมการปฏิบัติงานของ สป.พม. พร้อมสานต่อนโยบายรัฐบาลในการลดความเหลื่อมล้ำทางสังคม
วันนี้ (4 ธ.ค. 60) เวลา 14.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ตรวจเยี่ยมสำนักงานปลัดกระทรวงการพัฒนาสังคมและความมั่นคงของมนุษย์ (สป.พม.) พร้อมมอบนโยบายและแนวทางการดำเนินงานตามภารกิจของ สป.พม. โดยมี นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นผู้บรรยายสรุปภารกิจในภาพรวม นอกจากนี้ ได้ตรวจเยี่ยมอาคารสถานที่ รวมทั้งศูนย์ปฏิบัติการกระทรวง พม. (ศปก.พม.) และศูนย์ช่วยเหลือสังคม สายด่วน 1300 อีกทั้งได้พบปะพูดคุยกับข้าราชการ เจ้าหน้าที่กระทรวง พม. เพื่อสร้างขวัญกำลังใจในการปฏิบัติงานตามภารกิจของกระทรวง พม. ณ อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะเป็นองค์กรและกลไกหลักด้านสังคมในการดำเนินภารกิจด้านสังคมตามนโยบายของรัฐบาล "ลดความเหลื่อมล้ำของสังคม และการสร้างโอกาสเข้าถึงบริการของรัฐ” โดยการขับเคลื่อนและผลักดันการดำเนินงานของหน่วยงานสำคัญสังกัดกระทรวง พม. ประกอบด้วย 1) สำนักงานปลัดกระทรวง (สป.พม.) 2) กรมกิจการเด็กและเยาวชน (ดย.) 3) กรมกิจการผู้สูงอายุ (ผส.) 4) กรมกิจการสตรีและสถาบันครอบครัว (สค.) 5) กรมพัฒนาสังคมและสวัสดิการ (พส.) 6) กรมส่งเสริมและพัฒนาคุณภาพชีวิตคนพิการ (พก.) 7) การเคหะแห่งชาติ (กคช.) 8) สถาบันพัฒนาองค์กรชุมชน (องค์การมหาชน) (พอช.) และ 9) สำนักงานธนานุเคราะห์ (สธค.)
พลเอก อนันตพร กล่าวต่อว่า สำหรับวันนี้ (4 ธ.ค. 60) ได้ตรวจเยี่ยม สป.พม. เป็นหน่วยงานแรก เนื่องจาก เป็นหน่วยงานกลางที่มีภารกิจหลักในการนำเสนอนโยบาย ยุทธศาสตร์ และมาตรการด้านการพัฒนาสังคมและความมั่นคงของมนุษย์ และบูรณาการความร่วมมือในการขับเคลื่อนยุทธศาสตร์และการปฏิบัติเพื่อการพัฒนาสังคมและความมั่นคงของมนุษย์ ภายใต้วิสัยทัศน์ "เป็นหน่วยงานหลักในการขับเคลื่อนและบูรณาการนโยบายและยุทธศาสตร์ในการพัฒนาสังคม สู่การปฏิบัติอย่างมีผลสัมฤทธิ์” ซึ่งมีบทบาทหน้าที่เป็นศูนย์กลางการบริหารของกระทรวงในการพัฒนายุทธศาสตร์แปลงนโยบายเป็นแผนปฎิบัติ จัดสรรทรัพยากรและบริหารราชการทั่วไป เพื่อบรรลุเป้าหมายและภารกิจของกระทรวง พม. โดยมีอัตรากำลังขับเคลื่อนงานจำนวนทั้งสิ้น 2,498 คน มีงบประมาณสนับสนุนปี 2561 จำนวน 2,696.05 ล้านบาท มี 109 หน่วยงานหลักขับเคลื่อน และ 96 หน่วยงานในพื้นที่ อีกทั้งมี 2 หน่วยงานกลไกสนับสนุน ได้แก่ 1) ศูนย์ช่วยเหลือสังคม สายด่วน 1300 และ 2) ศูนย์ปฏิบัติการกระทรวง พม. (ศปก.พม.)
พลเอก อนันตพร กล่าวเพิ่มเติมว่า ทั้งนี้ สป.พม. ได้ดำเนินการขับเคลื่อนงานสำคัญตามยุทธศาสตร์กระทรวง พม. พ.ศ. 2560 - 2564 ดังนี้ 1) การขับเคลื่อนงานตามยุทธศาสตร์ Agenda Based ที่สำคัญ ได้แก่ 1.1) ที่อยู่อาศัย 1.2) การต่อต้านการค้ามนุษย์ 1.3) Big DATA 2) การขับเคลื่อนงานการมีส่วนร่วม/ความร่วมมือ(Participation & Collaboration) ได้แก่ 2.1) งานจิตอาสา 2.2) งานประชารัฐเพื่อสังคม (E6) 2.3) ประชาคมสังคมและวัฒนธรรมอาเซียน (ASCC) 3) การขับเคลื่อนงานในพื้นที่จังหวัด (Area based) เพื่อผลสัมฤทธิ์ร่วมกัน 3.1) งาน One home 3.2) งาน Social Map/ Social Lap และ 4) การขับเคลื่อนงานประจำตามหน้าที่ (Function Based) ได้แก่ 4.1) การพัฒนาโครงสร้างระบบบริหารงานแบบกลุ่มภารกิจ (Cluster) 4.2) การก่อสร้างตึกกระทรวง พม. และ 4.3) การแต่งตั้งผู้บริหารระดับสูง
"สำหรับเรื่องเร่งด่วนที่จะดำเนินการขับเคลื่อนตามภารกิจของ สป.พม. ในระยะต่อไป จะมุ่งเน้นเกี่ยวกับ การบูรณาการความร่วมมือด้านที่อยู่อาศัย และการต่อต้านการค้ามนุษย์ ทั้งนี้ ตนได้เน้นย้ำให้กระทรวง พม. โดย สป.พม. ขับเคลื่อนงานตามนโยบายรัฐบาลในการลดความเหลื่อมล้ำของสังคม และการสร้างโอกาสเข้าถึงบริการของรัฐ และยุทธศาสตร์ชาติ 20 ปี (พ.ศ. 2560 - 2579) เพื่อมุ่งให้ประชาชนทุกกลุ่มเป้าหมายของกระทรวง พม. ได้มีความมั่นคง ในการดำรงชีวิตด้วยคุณค่าและศักดิ์ศรีความเป็นมนุษย์อย่างเท่าเทียมกันในสังคม” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/8536
