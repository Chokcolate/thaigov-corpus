รัฐบาลไทย-ข่าวทำเนียบรัฐบาล-ท่าอากาศยานสุวรรณภูมิ ร่วมกับ กรมอนามัย จัดกิจกรรม “ล้างส้วมพร้อมกัน รับวันสงกรานต์” ประจำปี 2560

วันพุธที่ 12 เมษายน 2560
ท่าอากาศยานสุวรรณภูมิ ร่วมกับ กรมอนามัย จัดกิจกรรม “ล้างส้วมพร้อมกัน รับวันสงกรานต์” ประจำปี 2560
ท่าอากาศยานสุวรรณภูมิ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม จัดกิจกรรมเตรียมความพร้อมทำความสะอาดห้องน้ำภายในอาคารผู้โดยสารให้สะอาด ได้มาตรฐาน และป้องกันการแพร่กระจายโรคติดต่อ เพื่อรองรับการเดินทางของผู้โดยสารในช่วงเทศกาลสงกรานต์
นายศิโรตม์ ดวงรัตน์ ผู้อำนวยการท่าอากาศยานสุวรรณภูมิ (ทสภ.) กล่าวว่า ทสภ. ร่วมกับ กรมอนามัย กระทรวงสาธารณสุข จัดกิจกรรมรณรงค์ทำความสะอาดส้วมก่อนวันสงกรานต์ ภายใต้ชื่อกิจกรรม “ล้างส้วมพร้อมกัน รับวันสงกรานต์” เมื่อวันที่ 7 เมษายน 2560 ณ บริเวณห้องโถงผู้โดยสารขาเข้าระหว่างประเทศ (Gate D6) ชั้น 2 อาคารผู้โดยสาร เพื่อให้ผู้ปฏิบัติงานด้านการทำความสะอาดห้องสุขาตระหนักถึงความสำคัญในการดูแลรักษาความสะอาดห้องน้ำให้ถูกหลักอนามัย ปลอดภัย ได้มาตรฐาน และพร้อมให้บริการ
ปัจจุบัน ทสภ. มีห้องสุขาที่เปิดให้บริการภายในอาคารผู้โดยสารและอาคารเทียบเครื่องบินจำนวน 404 จุด รวมทั้งสิ้น 1,498 ห้อง โดยจัดพนักงานทำความสะอาดดูแลความเรียบร้อยของห้องสุขาตลอด 24 ชั่วโมง และเพิ่มความถี่การทำความสะอาดห้องน้ำ เช่น ห้องน้ำบริเวณห้องโถงเช็คอิน ห้องน้ำบริเวณสายพานรอรับกระเป๋า เป็นต้น รวมถึงจัดเตรียมอุปกรณ์และเครื่องมือในการทำความสะอาดให้เพียงพอต่อการรองรับการใช้บริการของผู้โดยสาร และมีสภาพพร้อมใช้งานตลอดเวลา นอกจากนี้ ทสภ. ได้ติดตั้งเครื่องสุขอนามัย จำนวน 1,780 เครื่อง เพื่อกำจัดกลิ่นและป้องกันการแพร่กระจายเชื้อโรคภายในห้องสุขา
ทั้งนี้ ทสภ. อยู่ระหว่างการปรับปรุงห้องสุขาภายในห้องพักรอผู้โดยสารขึ้นเครื่อง จำนวน 63 จุด ซึ่งได้ทยอยเปิดให้บริการแล้ว และปรับปรุงห้องสุขาภายในอาคารเทียบเครื่องบินตลอดแนวทางเดิน ทั้งขาเข้าและขาออก จำนวน 37 จุด รวมทั้งปรับปรุงห้องสุขาภายในอาคารผู้โดยสาร จำนวน 17 จุด และดำเนินการปรับปรุงขยายขนาดห้องสุขา ภายในอาคารผู้โดยสารขาออก ชั้น 4 จำนวน 2 จุด ทำให้ ทสภ. มีจำนวนห้องสุขาให้บริการเพิ่มขึ้นจำนวน 46 ห้อง คาดว่าจะแล้วเสร็จในเดือนตุลาคม 2560 นอกจากนี้ ทสภ. ได้รับคัดเลือกสถานที่ดีเด่นที่เอื้อต่อคนพิการระดับชมเชย ประจำปี 2559 จากกรมส่งเสริมและพัฒนาคุณภาพชีวิตคนพิการ โดย ทสภ. ได้ตระหนักและเห็นถึงความสำคัญในการส่งเสริมการจัดสิ่งอำนวยความสะดวกให้คนพิการได้เข้าถึงและสามารถใช้ประโยชน์ได้ 3 องค์ประกอบ คือ ที่จอดรถคนพิการ ป้ายสัญลักษณ์คนพิการ และห้องน้ำคนพิการ

ที่มา : http://www.thaigov.go.th/news/contents/details/3052
