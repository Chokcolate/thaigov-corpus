รัฐบาลไทย-ข่าวทำเนียบรัฐบาล-นรม. ตรวจเยี่ยมการปฏิบัติงานแก้ไขปัญหาน้ำท่วมในพื้นที่ กทม. พร้อมให้กำลังใจเจ้าหน้าที่ผู้ปฏิบัติงานที่เกี่ยวข้องทุกภาคส่วน

วันอังคารที่ 30 พฤษภาคม 2560
นรม. ตรวจเยี่ยมการปฏิบัติงานแก้ไขปัญหาน้ำท่วมในพื้นที่ กทม. พร้อมให้กำลังใจเจ้าหน้าที่ผู้ปฏิบัติงานที่เกี่ยวข้องทุกภาคส่วน
นรม. ตรวจเยี่ยมการปฏิบัติงานแก้ไขปัญหาน้ำท่วมในพื้นที่ กทม. พร้อมให้กำลังใจเจ้าหน้าที่ผู้ปฏิบัติงานที่เกี่ยวข้องทุกภาคส่วน
วันนี้ (29 พฤษภาคม 2560) เวลา 13.30 น. ณ บริเวณห้องประชุมชั้น 3 อาคารที่ทำการสถานีสูบน้ำพระโขนง เขตคลองเตย กรุงเทพฯ พลเอก ประยุทธ์ จันทร์โอชา นายกรัฐมนตรี เดินทางมาตรวจเยี่ยมการปฏิบัติงานแก้ไขปัญหาน้ำท่วมในพื้นที่กรุงเทพมหานคร ณ สถานีสูบน้ำพระโขนง และพื้นที่ซอยลาซาล-แบริ่ง โดยมี พลตำรวจเอก อัศวิน ขวัญเมือง ผู้ว่าราชการกรุงเทพมหานครและคณะให้การต้อนรับ
โอกาสนี้ นายกรัฐมนตรีได้รับฟังการบรรยายพิเศษในหัวข้อเรื่องในหลวงกับการป้องกันและแก้ไขปัญหาน้ำท่วมกรุงเทพมหานคร การป้องกันน้ำท่วมกรุงเทพมหานคร และการมีส่วนร่วมของชุมชน (ชุมชนเกาะกลาง) และหลังจากการฟังบรรยายจบ นายกรัฐมนตรี ได้เดินตรวจเยี่ยมเครื่องสูบน้ำพระโขนง พร้อมกล่าวให้กำลังใจเจ้าหน้าผู้ปฏิบัติงานทุกฝ่ายที่ได้ร่วมกันแก้ไขปัญหาน้ำท่วมได้ดีตลอดมา หลังจากนั้นได้เดินตรวจเยี่ยมพร้อมทักทายพี่น้องประชาชนบริเวณริมคลองพระโขนง (ชุมชนเกาะกลาง) ด้วยอัธยาศัยอันดี
หลังจากนั้น นายกรัฐมนตรี ได้เดินทางมายังพื้นที่ซอยลาซาล - แบริ่ง แขวงบางนา เขตบางนา กรุงเทพฯ เพื่อรับฟังการบรรยายแก้ไขปัญหาน้ำท่วมในพื้นที่ซอยลาซาล - แบริ่ง และพื้นที่เฝ้าระวัง พร้อมตรวจเยี่ยมพื้นที่ซอยลาซาล - แบริ่ง ทั้งนี้ นายกรัฐมนตรีได้ตรวจเยี่ยมและให้กำลังใจเจ้าหน้าที่ที่ดูแลและควบคุมเครื่องสูบน้ำบริเวณด้านหน้า ก่อนให้ทดลองติดเครื่องสูบน้ำ พร้อมให้กำลังใจกับเจ้าหน้าที่ทุกคนที่ได้ช่วยกันแก้ไขปัญหาที่ต่าง ๆ ที่เกิดขึ้น นอกจากนี้นายกรัฐมนตรียังได้ให้กำลังใจกับพี่น้องประชาชนและชาวบ้านบริเวณใกล้เคียงว่าขอให้มีความอดทน และขณะนี้เจ้าหน้าที่ทั้งรัฐบาลและกรุงเทพมหานครกำลังเร่งหามาตรการและแก้ไขปัญหาที่เกิดขึ้นให้ดียิ่งขึ้น
นายกรัฐมนตรีกล่าวย้ำในตอนท้ายอีกว่า ประชาชนที่ได้รับผลกระทบจากน้ำท่วมในช่วงฝนตกและส่งผลกระทบจากปัญหาการจราจร โดยต้นเหตุทั้งหมด เป็นเพราะไม่ได้รับการแก้ไขทั้งระบบและใน กทม. มีความแออัดมีผลสืบเนื่องจากผังเมืองและการสร้างที่อยู่ผ่านทางน้ำไหล ซึ่งวันนี้ได้ให้นโยบายกับ กทม. ไปแล้วว่า กทม. ต้องคิดใหม่ทั้งหมด ว่าจะแก้ไขปัญหาอย่างไร และต้องทำให้ดีที่สุด แต่เรื่องผังเมืองคงทำอะไรไม่ได้ จำเป็นต้องขยายเมืองออก ซึ่งไม่ใช่เรื่องง่ายอยู่ที่ว่าประชาชนจะให้ความร่วมมือกับรัฐบาลเพียงใด ซึ่งอาจจะต้องมีเมืองใหม่ และรัฐบาลพร้อมที่จะให้การสนับสนุนงบประมาณ โดยให้ กทม. ไปคิดแผนมาเสนอการแก้ไขปัญหาน้ำท่วม กทม. จะต้องดูแผนการจัดการน้ำทั้งระบบของประเทศด้วย ทั้งนี้ทราบว่าโรงสูบน้ำของ กทม. ที่มี 7 แห่งยังไม่เพียงพอ จำเป็นต้องพิจารณาสร้างโรงสูบน้ำเพิ่ม ซึ่งคิดว่าจะต้องสร้างสถานีส่งน้ำเพิ่มเติมที่คลองเปรมประชากรอีกแห่งหนึ่ง
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4119
