รัฐบาลไทย-ข่าวทำเนียบรัฐบาล-กระทรวงมหาดไทยประชุมชี้แจงตลาดประชารัฐผ่านระบบ Video Conference ไปยังทุกจังหวัด เตรียมความพร้อมเปิดตัวตลาดประชารัฐพร้อมกันทั่วประเทศ 5 ธันวาคม 2560 นี้

วันอังคารที่ 28 พฤศจิกายน 2560
กระทรวงมหาดไทยประชุมชี้แจงตลาดประชารัฐผ่านระบบ Video Conference ไปยังทุกจังหวัด เตรียมความพร้อมเปิดตัวตลาดประชารัฐพร้อมกันทั่วประเทศ 5 ธันวาคม 2560 นี้
กระทรวงมหาดไทยประชุมชี้แจงตลาดประชารัฐผ่านระบบ Video Conference ไปยังทุกจังหวัด เตรียมความพร้อมเปิดตัวตลาดประชารัฐพร้อมกันทั่วประเทศ 5 ธันวาคม 2560 นี้
วันนี้ (28 พ.ย.60) เวลา 10:00 น. ณ ห้องประชุมดำรงธรรม อาคารศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมชี้แจงการดำเนินโครงการตลาดประชารัฐ โดยมี นายอภิชาติ โตดิลกเวชช์ อธิบดีกรมการพัฒนาชุมชน ผู้บริหารกระทรวงมหาดไทย ผู้แทนหน่วยงานที่เกี่ยวข้อง เข้าร่วมประชุม และมีการถ่ายทอดผ่านระบบ Video Conference ไปยังศาลากลางจังหวัดทุกจังหวัดทั่วประเทศ โดยมี ผู้ว่าราชการจังหวัด รองผู้ว่าราชการจังหวัด พัฒนาการจังหวัด ท้องถิ่นจังหวัด และหัวหน้าส่วนราชการ หัวหน้าหน่วยงานที่เกี่ยวข้อง เข้าร่วมการประชุม
นายนิสิตฯ เปิดเผยว่า การประชุมในครั้งนี้ กระทรวงมหาดไทยได้บูรณาการร่วมกับหน่วยงานที่เกี่ยวข้องชี้แจงแนวทางการดำเนินโครงการตลาดประชารัฐไปยังทุกจังหวัดทั่วประเทศ ใน 5 เรื่องสำคัญ ประกอบด้วย 1. การบริหารจัดการพื้นที่ตลาดแต่ละตลาดโดยเจ้าของตลาด 2. การจัดสรรพื้นที่จับคู่ (Matching) ผู้ประกอบการกับพื้นที่ตลาด โดยใช้กลไกของคณะกรรมการฯ เพื่อให้เหมาะสมกับพื้นที่ 3. การจัดโซนนิ่ง (Zoning) สินค้าให้มีสัดส่วนที่หลากหลาย ไม่ซ้ำซ้อน และเกิดความเหมาะสม สามารถดูแลรักษาความสะอาดได้ 4. การกำหนดกติกาการจำหน่ายสินค้าของผู้ประกอบการรายใหม่ และ 5. การวางแผนส่งเสริมการตลาดประชารัฐ ปฏิทินตลาด และการส่งเสริมการท่องเที่ยว
นอกจากนี้ ที่ประชุมได้ให้ความเห็นชอบให้มีการจัดฝึกอบรมให้ความรู้เกี่ยวกับการขายให้กับผู้ประกอบการรายใหม่ ระหว่างวันที่ 1-3 ธ.ค.60 โดยธนาคารเพื่อการเกษตรและสหกรณ์การเกษตร (ธ.ก.ส.) เป็นเจ้าภาพหลักบูรณาการร่วมกับสถาบันการศึกษา และห้างสรรพสินค้าในพื้นที่ต่าง ๆ เพื่อให้ผู้ประกอบการเกิดความรู้และความเข้าใจในการเป็นผู้ประกอบการตลาดประชารัฐ รวมทั้งได้ให้ความเห็นชอบแต่งตั้งพัฒนาการจังหวัด และพัฒนาการอำเภอ ทำหน้าที่เป็น Chief Marketing Officer (CMO) เพื่อดูแลตลาดประชารัฐของจังหวัดและอำเภอ ให้มีบทบาทสำคัญในด้านต่าง ๆ อาทิ ด้านการวิเคราะห์ตลาด การจัดทำแผนงาน การพัฒนาสินค้า และการพัฒนากลยุทธ์ เป็นต้น
สำหรับยอดรวมสะสมผู้ลงทะเบียนผู้ประกอบการตลาดประชารัฐ 18 วัน (10-27พ.ย.60) รวม 80,980 ราย จำแนกเป็น ภาคเหนือ 15,180 ราย ภาคตะวันออกเฉียงเหนือ 29,681 ราย ภาคกลาง 17,375 ราย ภาคตะวันออก 5,524 ราย และภาคใต้ 13,220 ราย โดยตลาดที่ประชาชนให้ความสนใจลงทะเบียนมากที่สุด 3 ลำดับ คือ 1. ตลาดประชารัฐคนไทยยิ้มได้ 49,405 ราย 2. ตลาดประชารัฐ ท้องถิ่นสุขใจ 41,503 ราย 3. ตลาดประชารัฐของดีจังหวัด 19,631 ราย
ในด้านประเภทสินค้าที่จะนำมาจำหน่าย 3 ลำดับแรก คือ 1. สินค้าทั่วไป เช่น เสื้อผ้า 20,900 ราย 2. สินค้าเกษตร 19,452 ราย และ 3. อาหารพร้อมรับประทาน ข้าวแกง 18,854  ราย
ด้านผู้ประกอบการที่ลงทะเบียนสูงสุด 3 ลำดับแรก คือ 1. พ่อค้า/แม่ค้า 29,365 ราย 2. เกษตรกร 19,533 ราย และ 3. ผู้มีรายได้น้อย 8,828 ราย
จังหวัดที่มีผู้ลงทะเบียนสูงสุด 3 ลำดับแรก คือ 1. กรุงเทพมหานคร 5,815 ราย 2. จังหวัดศรีสะเกษ 4,126 ราย และ 3. จังหวัดนครราชสีมา 3,939 ราย
สุดท้าย นายนิสิตฯ กล่าวเพิ่มเติมว่า กระทรวงมหาดไทยจะมีการแถลงข่าวการดำเนินโครงการตลาดประชารัฐ ในวันที่ 1 ธันวาคม 2560 เวลา 10:00 น. ณ ศูนย์แลงข่าว ตึกนารีสโมสร ทำเนียบรัฐบาล และจะเปิดตัวโครงการตลาดประชารัฐ ภายใต้ชื่องาน "ตลาดประชารัฐ สร้างโอกาส สร้างอาชีพ สร้างรายได้ สร้างความสุข" ในวันที่ 5 ธันวาคม 2560 เวลา 10:00 น. ณ บริเวณตลาดคลองผดุงกรุงเกษม ข้างทำเนียบรัฐบาล โดย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประประธานในพิธี และในวันเดียวกันนี้ จะมีการเปิดตัวตลาดประชารัฐในทุกจังหวัด และทุกอำเภอ พร้อมกันทั่วประเทศ โดยมี ผู้ว่าราชการจังหวัด และนายอำเภอ เป็นประธานเปิดตลาดประชารัฐในพื้นที่
ในโอกาสนี้ กระทรวงมหาดไทยขอเชิญชวนพี่น้องประชาชน เกษตรกร พ่อค้า แม่ค้า ผู้มีรายได้น้อย ลงทะเบียนเป็นผู้ประกอบการตลาดประชารัฐในห้วง 3 วันสุดท้าย (28-30 พ.ย.60) ได้ ณ ศูนย์ดำรงธรรมจังหวัด ศูนย์ดำรงธรรมอำเภอทั่วประเทศ และสำนักงานเขตทั้ง 50 เขตในกรุงเทพมหานคร เพื่อสร้างโอกาส สร้างอาชีพ สร้างรายได้ สร้างความสุข ให้เกิดขึ้นกับประชาชนอย่างยั่งยืน ดูรายละเอียดเพิ่มเติมได้ที่ www.market.moi.go.th
ครั้งที่ 181/2560
กองสารนิิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8420
