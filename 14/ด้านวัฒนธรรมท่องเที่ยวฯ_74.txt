รัฐบาลไทย-ข่าวทำเนียบรัฐบาล-วธ.ชวนเที่ยวงานเทศกาล “อาหารอร่อย ร้าน ๑๐๐ ปี” รวมตำนานความเก่าแก่-อร่อย ครบรสจากทั่วประเทศ

วันพฤหัสบดีที่ 8 กุมภาพันธ์ 2561
วธ.ชวนเที่ยวงานเทศกาล “อาหารอร่อย ร้าน ๑๐๐ ปี” รวมตำนานความเก่าแก่-อร่อย ครบรสจากทั่วประเทศ
วธ.เสริฟตำนานความอร่อยให้ประชาชนและนักท่องเที่ยว เต็มอิ่มกับร้านอาหารคุณภาพอายุกว่า ๑๐๐ ปี จากทั่วประเทศ งานเดียวอร่อยครบทุกรสชาติ ระหว่างวันที่ ๒๑ – ๒๕ กุมภาพันธ์ ๒๕๖๑ ณ ลานพาร์ค พารากอน ศูนย์การค้าสยามพารากอน
วธ.เสริฟตำนานความอร่อยให้ประชาชนและนักท่องเที่ยว เต็มอิ่มกับร้านอาหารคุณภาพอายุกว่า ๑๐๐ ปี จากทั่วประเทศ งานเดียวอร่อยครบทุกรสชาติ ระหว่างวันที่ ๒๑ – ๒๕ กุมภาพันธ์ ๒๕๖๑ ณ ลานพาร์ค พารากอน ศูนย์การค้าสยามพารากอน
(๗ กุมภาพันธ์ ๒๕๖๑ ห้องแถลงข่าว วธ.)  นายวีระ โรจน์พจนรัตน์ รัฐมนตรีว่าการกระทรวงวัฒนธรรม (วธ.) กล่าวว่า  วธ.โดยกรมส่งเสริมวัฒนธรรม ร่วมกับศูนย์การค้าสยาม พารากอน กำหนดจัดงานเทศกาล “อาหารอร่อย ร้าน ๑๐๐ ปี” ระหว่างวันที่ ๒๑ – ๒๕ กุมภาพันธ์ ๒๕๖๑ ณ ลานพาร์ค พารากอน ศูนย์การค้าสยามพารากอน ด้วยตระหนักถึงความสำคัญของมรดกภูมิปัญญาทางวัฒนธรรมด้านอาหารไทยซึ่งมีความโดดเด่นในเรื่องของรสชาติ ความพิถีพิถัน ประโยชน์ในด้านโภชนาการ ความสวยงาม รวมถึงความหลากหลายของอาหารท้องถิ่นไทย และชาติพันธ์ต่างๆ ของประเทศ
นายวีระ กล่าวต่อว่า การจัดงานเทศกาลอาหารอร่อย ร้าน ๑๐๐ ปี นี้ มีวัตถุประสงค์เพื่อส่งเสริมและเผยแพร่อาหารไทยให้เป็นที่รู้จักอย่างแพร่หลายทั้งในระดับชาติ และนานาชาติ และขอเชิญชวนชาวไทยและชาวต่างประเทศให้หันมารับประทานอาหารไทยมากยิ่งขึ้น ซึ่งจะทำให้ผู้ประกอบกิจการร้านอาหารไทย ตลอดจนธุรกิจที่เกี่ยวเนื่อง เช่น เกษตรกร การขนส่ง และอื่น ๆ มีรายได้เพิ่มขึ้น เป็นการสร้างมูลค่าทางเศรษฐกิจสู่การท่องเที่ยวอย่างยั่งยืนต่อไป
จุดเด่นในงานนี้ กรมส่งเสริมวัฒนธรรม ได้เชิญร้านอาหารเก่าแก่ทั่วประเทศมาออกร้าน จำหน่ายอาหารและสาธิต รวมกว่า ๗๑ ร้าน โดยร้านส่วนใหญ่ก่อตั้งร้านมาตั้งแต่สมัยรัชกาลที่ ๕ ในกรุงเทพมหานคร เช่น ร้านหมี่กรอบจีนหลี (๑๓๐ ปี) เขตธนบุรี  ร้านเลี่ยว เลี่ยง เช้ง เขตป้อมปราบศัตรูพ่าย ขายก๋วยเตี๋ยวหลอดปู-ขนมจีบแต้จิ๋ว  ร้านประจักษ์เป็ดย่าง เขตบางรัก  ร้านโกวจันทร์ ตลาดเก่าหัวตะเข้ ลาดกระบัง ขายขนมสายบัวที่ทำจากสายบัวแดง เป็นต้น ส่วนในต่างจังหวัด เช่น ร้านครัวคุณจ๋า (๑๑๔ ปี) จังหวัดสมุทรสงคราม จำหน่ายอาหารทะเล น้ำพริกที่รับประทานกับผักชะคราม  ร้านกาแฟแป๊ะเอ๊ย จังหวัดฉะเชิงเทรา จำหน่ายกาแฟ โอเลี้ยง ชานม เป็นต้น นายวีระกล่าวทิ้งท้าย
จึงขอเชิญชวนชาวไทยและชาวต่างชาติ เที่ยวชม ชิมอาหารที่อร่อยหลากหลายรสชาติได้ในงานเทศกาล “อาหารอร่อย ร้าน ๑๐๐ ปี” ระหว่างวันที่ ๒๑ – ๒๕ กุมภาพันธ์ ๒๕๖๑ ณ ลานพาร์ค พารากอน ศูนย์การค้าสยามพารากอน และดูรายชื่อร้านอาหารอร่อยที่เข้าร่วมงานทั้งหมดได้ที่ www.culture.go.th
และพลาดไม่ได้สำหรับผู้ที่มาร่วมงานจะได้รับหนังสืออาหารอร่อยร้าน ๑๐๐ ปี ฉบับพิเศษ ๒ ภาษา
ไทย-อังกฤษ ฟรี ! จำนวนจำกัด ๑,๐๐๐ เล่ม ที่ได้รวบรวมรายชื่อ ประวัติ รวมถึงจุดเด่น/เอกลักษณ์ความอร่อย และที่ตั้งของร้าน พร้อมภาพประกอบ ๔ สีสวยงาม จากทั่วประเทศ ให้นักชิมได้ตามรอยความอร่อยกันอย่างจุใจ

ที่มา : http://www.thaigov.go.th/news/contents/details/9954
