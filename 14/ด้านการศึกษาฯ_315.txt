รัฐบาลไทย-ข่าวทำเนียบรัฐบาล- เลขาธิการ กช. ลงพื้นที่มอบทุนการศึกษา

วันพุธที่ 23 สิงหาคม 2560
เลขาธิการ กช. ลงพื้นที่มอบทุนการศึกษา
ดร.พะโยม  ชิณวงศ์ เลขาธิการคณะกรรมการส่งเสริมการศึกษาเอกชน (เลขาธิการ กช.) ลงพื้นที่มอบเกียรติบัตรและทุนการศึกษา ให้แก่ เด็กชายรชต  แก้วประสิทธิ์พงศ์ นักเรียนโรงเรียนอนุบาลยศวดีนิคมคำสร้อย ผู้บำเพ็ญสาธารณประโยชน์
ดร.พะโยม  ชิณวงศ์ เลขาธิการคณะกรรมการส่งเสริมการศึกษาเอกชน (เลขาธิการ กช.) ลงพื้นที่มอบเกียรติบัตรและทุนการศึกษา ให้แก่ เด็กชายรชต  แก้วประสิทธิ์พงศ์ นักเรียนโรงเรียนอนุบาลยศวดีนิคมคำสร้อย ผู้บำเพ็ญสาธารณประโยชน์ ซึ่งเป็นโรงเรียนในสังกัดของสำนักงานคณะกรรมการส่งเสริมการศึกษาเอกชน (สช.) เมื่อวันที่ 22 สิงหาคม 2560 เวลา 10.00 น. ณ โรงเรียนอนุบาลยศวดีนิคมคำสร้อย อ.นิคม คำสร้อย จ.มุกดาหาร โดยมีศึกษาธิการจังหวัดอุบลราชธานี ศึกษาธิการจังหวัดมุกดาหาร และผู้รับใบอนุญาตโรงเรียนอนุบาลยศวดีนิคมคำสร้อย ร่วมเป็นเกียรติในการมอบเกียรติบัตรและทุนการศึกษาในครั้งนี้
ดร.พะโยม  ชิณวงศ์ เลขาธิการ กช.  กล่าวว่า จากเหตุการณ์อุทกภัยที่เกิดขึ้นในหลายพื้นที่ในเขตจังหวัดทางภาคตะวันออกเฉียงเหนือ ทำให้เกิดความเสียหายแก่ชีวิตและทรัพย์สิน รวมถึงความเดือดร้อนจากการสัญจรไปมาของประชาชนในพื้นที่ที่เกิดจากปัญหาน้ำท่วมขังบนท้องถนน โดยเมื่อเช้าวันเสาร์ ที่ 5 สิงหาคม 2560 บริเวณหน้าโรงเรียนคำสร้อยพิทยาสรรค์ อำเภอนิคมคำสร้อย จังหวัดมุกดาหาร เกิดฝนตกหนัก มีปริมาณน้ำฝนเป็นจำนวนมาก ส่งผลให้น้ำท่วมขังจนรถไม่สามารถผ่านไปมาได้ การจราจรติดขัด เด็กชายรชต  แก้วประสิทธิ์พงศ์ ได้เห็นภาพข่าวที่ถูกส่งต่อมาในกลุ่มไลน์ของคุณพ่อ เลยชวนคุณพ่อออกไปดูเหตุการณ์จริง เมื่อไปถึงคุณพ่อก็ลงไปช่วยโบกรถเพื่อแก้ปัญหาการจราจรในบริเวณดังกล่าว ขณะนั้นเด็กชายรชต  แก้วประสิทธิ์พงศ์ ได้ช่วยเก็บถุงพลาสติก และเศษขยะอื่นๆ ที่อุดตันการไหลของน้ำลงสู่ท่อระบายน้ำในทุกช่องระบายน้ำที่ท่วมขัง เพื่อหวังว่าจะได้ช่วยให้น้ำไหลได้สะดวกและระดับน้ำลดลงเร็วขึ้น ทำให้ผู้ที่สัญจรไปมาผ่านบริเวณดังกล่าวพบเห็นต่างชื่นชมในการเสียสละช่วยเหลือผู้อื่นที่กำลังได้รับความเดือดร้อน เพื่อเป็นขวัญและกำลังใจแก่นักเรียนผู้บำเพ็ญสาธารณประโยชน์ สช.จึงได้มอบทุนการศึกษาและเกียรติบัตรเพื่อยกย่องเชิดชู สนับสนุนและส่งเสริมให้เป็นแบบอย่างที่ดีต่อสังคมต่อไป
ที่มา :  ประชาสัมพันธ์ สช.

ที่มา : http://www.thaigov.go.th/news/contents/details/6157
