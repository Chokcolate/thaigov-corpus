รัฐบาลไทย-ข่าวทำเนียบรัฐบาล-กระทรวงมหาดไทยเผยความคืบหน้าการจัดเตรียมพิธีถวายดอกไม้จันทน์ฯ ในส่วนภูมิภาค พร้อมเชิญชวนประชาชนร่วมเป็นจิตอาสาประดิษฐ์ดอกไม้จันทน์ถวายในหลวงรัชกาลที่ 9

วันพฤหัสบดีที่ 15 มิถุนายน 2560
กระทรวงมหาดไทยเผยความคืบหน้าการจัดเตรียมพิธีถวายดอกไม้จันทน์ฯ ในส่วนภูมิภาค พร้อมเชิญชวนประชาชนร่วมเป็นจิตอาสาประดิษฐ์ดอกไม้จันทน์ถวายในหลวงรัชกาลที่ 9
กระทรวงมหาดไทย เผยความคืบหน้าการจัดเตรียมพิธีถวายดอกไม้จันทน์ฯ ในส่วนภูมิภาค พร้อมเชิญชวนประชาชนร่วมเป็นจิตอาสาประดิษฐ์ดอกไม้จันทน์ถวายในหลวงรัชกาลที่ 9
วันนี้ (15 มิ.ย. 60) นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่คณะกรรมการฝ่ายจัดพิธีการงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ได้มอบหมายให้กระทรวงมหาดไทยเป็นหน่วยงานหลักในการจัดพิธีถวายดอกไม้จันทน์ของประชาชนในส่วนภูมิภาค โดยภารกิจอันเกี่ยวเนื่องกับการจัดงานพิธีถวายดอกไม้จันทน์ในส่วนภูมิภาค กระทรวงมหาดไทยได้กำหนดสถานที่สำหรับดำเนินการจัดพิธีถวายดอกไม้จันทน์ จำนวน 878 แห่ง ซึ่งเท่ากับจำนวนของอำเภอทั่วประเทศ เพื่อให้พี่น้องประชาชนได้มีโอกาสถวายความจงรักภักดีและถวายความอาลัยอย่างทั่วถึง รวมทั้งได้มีการประชุมซักซ้อมแนวทางการจัดพิธีถวายดอกไม้จันทน์ในส่วนภูมิภาค เพื่อให้การดำเนินงานเป็นไปในแนวทางเดียวกันกับการจัดงานพิธีในส่วนกลาง
กระทรวงมหาดไทยขอเรียนให้ทราบถึงความคืบหน้าในการดำเนินการจัดงานพิธีฯ ที่จะจัดขึ้นในส่วนภูมิภาค ซึ่งขณะนี้ทุกจังหวัดได้เตรียมความพร้อมในการดำเนินการแล้ว เช่น การกำหนดสถานที่จัดพิธี การเตรียมการจัดทำซุ้มถวายดอกไม้จันทน์ หรือการประดับภาพพระบรมฉายาลักษณ์ของจังหวัดและอำเภอ การเตรียมการจัดแสดงนิทรรศการ และมหรสพวัฒนธรรมไทย ตลอดจนการเตรียมพร้อมในด้านต่างๆ อาทิ การประชาสัมพันธ์กิจกรรม การแจกจ่ายแผ่นพับประวัติศาสตร์ การบันทึกภาพนิ่งพร้อมภาพเคลื่อนไหว และการอำนวยความสะดวกให้แก่พี่น้องประชาชนที่จะเข้าร่วมพิธีดังกล่าว ซึ่งจังหวัดและอำเภอจะดำเนินการพร้อมกันทุกจังหวัดทั่วประเทศ
สำหรับการจัดทำดอกไม้จันทน์ในส่วนภูมิภาค กระทรวงมหาดไทยได้มอบหมายให้ทุกจังหวัด และอำเภอทั่วประเทศจัดทำดอกไม้จันทน์ ประกอบด้วย 2 ส่วน คือ ส่วนที่ 1 ดอกไม้จันทน์สำหรับเป็นตัวแทนจังหวัดและอำเภอ จำนวน 878 ช่อ เพื่อจัดส่งไปร่วมกับส่วนกลางที่มณฑลพิธีท้องสนามหลวง และส่วนที่ 2 ดอกไม้จันทน์สำหรับประชาชน ในการเข้าร่วมพิธีถวายดอกไม้จันทน์ในพื้นที่ โดยกระทรวงมหาดไทยได้มอบหมายให้กรมการพัฒนาชุมชน รับผิดชอบในการออกแบบและจัดทำดอกไม้จันทน์ของจังหวัดและอำเภอ รวมทั้งสนับสนุนการฝึกสอนการทำดอกไม้จันทน์สำหรับประชาชน ซึ่งกรมการพัฒนาชุมชนได้รายงานผลความก้าวหน้าในการจัดทำดอกไม้จันทน์ ดังนี้
1.ดอกไม้จันทน์สำหรับเป็นตัวแทนจังหวัดและอำเภอ ได้กำหนดให้จังหวัดออกแบบและจัดทำดอกไม้จันทน์ โดยมีต้นแบบเป็นดอกไม้ประจำจังหวัดที่มีความเหมาะสม เช่น จังหวัดปทุมธานี-ดอกบัวหลวง จังหวัดเพชรบุรี-ดอกลีลาวดี จังหวัดชุมพร-ดอกพุทธรักษา จังหวัดสตูล-ดอกกาหลง จังหวัดเชียงใหม่-ดอกทองกวาว จังหวัดแม่ฮ่องสอน–ดอกบัวตอง จังหวัดชัยภูมิ-ดอกกระเจียว จังหวัดบุรีรัมย์-ดอกสุพรรณิการ์ จังหวัดบึงกาฬ –ดอกสิรินธรวัลลี เป็นต้น โดยกำหนดขนาดความกว้าง 21-24 ซม.และสูง 35-45 ซม. พร้อมป้ายชื่ออำเภอ/จังหวัด เน้นการใช้วัสดุธรรมชาติที่มีในพื้นที่ หรือวัสดุดัดแปลงตามแนวทางหลักปรัชญาเศรษฐกิจพอเพียง เช่น เปลือกข้าวโพด ผักตบชวา ใบตองแห้ง
ใบยางพารา หรือ กระดาษสา ซึ่งขณะนี้ทุกจังหวัดได้มีการออกแบบและอยู่ระหว่างการจัดทำ คาดว่าจะแล้วเสร็จภายในเดือนสิงหาคม 2560 นี้
2.ดอกไม้จันทน์สำหรับประชาชน กรมการพัฒนาชุมชน ได้คัดเลือกผู้มีความชำนาญ มีทักษะพื้นฐานในการประดิษฐ์ดอกไม้จันทน์ จังหวัดละ 2 คน เพื่อเข้ารับการฝึกสอนการประดิษฐ์ดอกไม้จันทน์พระราชทานตาม “โครงการจิตอาสาประดิษฐ์ดอกไม้จันทน์พระราชทาน” ของสมเด็จพระเจ้าอยู่หัว เพื่อเป็นครูต้นแบบถ่ายทอดให้กับทีมวิทยากรของจังหวัด ซึ่งขณะนี้ได้ขยายผลโครงการจิตอาสาประดิษฐ์ดอกไม้จันทน์พระราชทานไปแล้วทั้ง 76 จังหวัด โดยแต่ละจังหวัดจะใช้ชื่อ “โครงการจิตอาสาประดิษฐ์ดอกไม้จันทน์พระราชทานจังหวัด...”ปัจจุบันมีครูต้นแบบจำนวน 184 คน มีวิทยากรกลุ่มอาชีพทำดอกไม้จันทน์ พร้อมอุปกรณ์ จำนวน 3,335 คน และมีการเชิญชวนกลุ่มพลังมวลชน ประชาชน และจิตอาสา เข้าร่วมการฝึกสอนและร่วมทำดอกไม้จันทน์ ไม่น้อยกว่า 1.2 ล้านคน ซึ่งคาดว่าจะดำเนินการแล้วเสร็จภายในเดือนกันยายน 2560 ทั้งนี้ได้กำหนดเป้าหมายในการจัดทำดอกไม้จันทน์ไว้จำนวน 36 ล้านดอก ขณะนี้ (ข้อมูล ณ วันที่ 11 มิ.ย. 60) ดำเนินการแล้วเสร็จ 5.06 ล้านดอก
รองปลัดกระทรวงมหาดไทย กล่าวเพิ่มเติมว่า นอกจากนี้ กระทรวงมหาดไทยจะได้จัดกิจกรรมอาสาประดิษฐ์ดอกไม้จันทน์พระราชทานกระทรวงมหาดไทย ขึ้นในระหว่างวันที่ 19-20 มิถุนายน 2560 เวลา 09.00-16.00 น. ณ ห้องประชุม 3 ชั้น 5 อาคารสถาบันดำรงราชานุภาพ เพื่อให้บุคลากรในสังกัดกระทรวงมหาดไทย (ส่วนกลาง) ได้ร่วมเป็นจิตอาสาประดิษฐ์ดอกไม้จันทน์พระราชทาน เพื่อแสดงออกถึงความจงรักภักดีและน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช โดยกรมการพัฒนาชุมชน จะจัดทีมวิทยากร/ครูฝึก มาถ่ายทอดและฝึกสอนการทำดอกไม้จันทน์ฯ ทั้งนี้ กระทรวงมหาดไทย จังหวัด อำเภอ ตลอดจนหน่วยงาน และทุกภาคส่วนในพื้นที่จะได้ร่วมกันเตรียมความพร้อมในการจัดพิธีถวายดอกไม้จันทน์ของประชาชนในส่วนภูมิภาค ให้เป็นไปด้วยความเรียบร้อย สวยงาม และสมพระเกียรติ.
ครั้งที่ 89/2560

ที่มา : http://www.thaigov.go.th/news/contents/details/4553
