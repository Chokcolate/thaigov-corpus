รัฐบาลไทย-ข่าวทำเนียบรัฐบาล-รมช.มท.เป็นประธานเปิดงาน “วันวิชาการ เพิ่มผลผลิต และคุณภาพ การไฟฟ้านครหลวง”ประจำปี 2560 เน้นย้ำพัฒนางานในทุกมิติเพื่อตอบสนองการพัฒนาประเทศสู่ THAILAND 4.0

วันอังคารที่ 29 สิงหาคม 2560
รมช.มท.เป็นประธานเปิดงาน “วันวิชาการ เพิ่มผลผลิต และคุณภาพ การไฟฟ้านครหลวง”ประจำปี 2560 เน้นย้ำพัฒนางานในทุกมิติเพื่อตอบสนองการพัฒนาประเทศสู่ THAILAND 4.0
รมช.มท.เป็นประธานเปิดงาน “วันวิชาการ เพิ่มผลผลิต และคุณภาพ การไฟฟ้านครหลวง”ประจำปี 2560
เน้นย้ำพัฒนางานในทุกมิติเพื่อตอบสนองการพัฒนาประเทศสู่ THAILAND 4.0
วันนี้ (28 ส.ค. 60) เวลา 09.00 น ณ ห้อง Plenary Hall 1-2 ศูนย์ประชุมแห่งชาติสิริกิติ์ กรุงเทพมหานคร นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดงานวันวิชาการ เพิ่มผลผลิตและคุณภาพ ประจำปี 2560 ซึ่งการไฟฟ้านครหลวงจัดขึ้นอย่างต่อเนื่องเป็นประจำทุกปี และในปีนี้เป็นปีที่ 12 ภายใต้ Theme “MEA 4.0Boost up to World Class” เพื่อเผยแพร่ผลการดำเนินงาน และความก้าวหน้าทางวิชาการ นวัตกรรมและสิ่งประดิษฐ์ต่างๆ รวมถึงกระบวนการทำงานของการไฟฟ้านครหลวงที่สะท้อนถึงความมุ่งมั่นในการยกระดับการปฏิบัติงานสู่ความเป็นมาตรฐานในระดับสากล ซึ่งเป็นพื้นฐานสำคัญในการก้าวไปสู่ประเทศไทย 4.0 ตามนโยบายของรัฐบาล
โอกาสนี้ รัฐมนตรีช่วยว่าการกระทรวงมหาดไทย ได้กล่าวให้โอวาทและแสดงปาฐกถาพิเศษในหัวข้อ “นโยบายมหาดไทย 4.0” โดยกล่าวว่า ตนรู้สึกยินดีเป็นอย่างยิ่งที่ได้มีโอกาสมาเป็นประธานในพิธีเปิดงาน “วันวิชาการเพิ่มผลผลิต และคุณภาพ การไฟฟ้านครหลวง ประจำปี 2560” ในวันนี้ การไฟฟ้านครหลวง เป็นหน่วยงานภายใต้สังกัดของกระทรวงมหาดไทย ที่มีบทบาทในการดูแลงานด้านการให้บริการสาธารณูปโภคในกลุ่มพลังงานให้แก่ประชาชนในพื้นที่ 3 จังหวัด ได้แก่ กรุงเทพมหานคร นนทบุรี และสมุทรปราการ ซึ่งถือว่าเป็นจุดยุทธศาสตร์ที่สำคัญของประเทศ ดังนั้น การไฟฟ้านครหลวงจึงเป็นองค์กรด้านพลังงานที่มีบทบาทสำคัญที่ช่วยให้การขับเคลื่อนประเทศไทยสู่ความมั่นคง มั่งคั่ง และยั่งยืน ภายใต้โมเดลประเทศไทย 4.0 ทั้งนี้ กระทรวงมหาดไทยได้กำหนดจุดยืน (Position) ของกระทรวงไว้ว่า จะเป็นฐานขับเคลื่อนหลัก (Springboard) ของประเทศในการบำบัดทุกข์ บำรุงสุข และเป็นกลไกหลักในการขับเคลื่อนการดำเนินงานด้านความมั่นคงภายใน และการบริหารจัดการแบบบูรณาการในระดับพื้นที่ ซึ่งจุดยืนของการไฟฟ้านครหลวง ได้แก่ การให้บริการ สนับสนุนการดำเนินงานและความร่วมมือด้านไฟฟ้า เพื่อการพัฒนาประเทศและยกระดับคุณภาพชีวิตของประชาชน และการจัดงานในครั้งนี้ เป็นการยืนยันว่านโยบายของกระทรวงมหาดไทยได้มีการถ่ายระดับมายังหน่วยงานในสังกัดที่สอดคล้องกับวัตถุประสงค์ และจากผลงานที่มานำเสนอในวันนี้ ทำให้มั่นใจได้ว่าเราจะสามารถขับเคลื่อนประเทศไทยได้ตามจุดยืนที่ตั้งไว้ และสอดคล้องกับนโยบายมหาดไทย 4.0 ภายใต้นโยบายรัฐบาลในการพัฒนาประเทศไปสู่ “ประเทศไทย 4.0"
นอกจากนี้ การไฟฟ้านครหลวงยังได้มีการพัฒนาโครงการนวัตกรรมต่างๆ เพื่อส่งเสริมให้ระบบไฟฟ้ามีความมั่นคง รวมทั้งมีการนำระบบดิจิทัลมาปรับปรุงการพัฒนางาน ซึ่งถือว่าเป็นหัวใจของการพัฒนาสู่การเป็น "ประเทศไทย 4.0" เช่น โครงการ MEA Smart Life Application ที่ช่วยให้ประชาชนสามารถเข้าถึงบริการของการไฟฟ้านครหลวงได้อย่างสะดวก รวดเร็ว ทั้งในเรื่องการขอติดตั้งไฟใหม่ การแจ้งไฟฟ้าขัดข้อง และการชำระค่าไฟฟ้า โครงการ the MetGE, โครงการ Smart Grid, โครงการพลังงานทดแทน โครงการ CCC (Charging Control Center) และโครงการต่างๆ ที่สนับสนุนการใช้ รถ EV เป็นต้น ทำให้ประเทศไทยมั่นใจได้ว่าประชาชนจะมีไฟฟ้าใช้อย่างเพียงพอและมีคุณภาพ รวมทั้งเป็นการสร้างสรรค์สังคมและสิ่งแวดล้อมที่ดีอีกด้วย
รัฐมนตรีช่วยว่าการกระทรวงมหาดไทย กล่าวเพิ่มเติมว่า เรื่องสำคัญที่ทางรัฐบาลและกระทรวงมหาดไทยได้เน้นย้ำมาตลอด ก็คือ เรื่องการบริหารงานด้วยความโปร่งใส เพื่อเป็นการสร้างความเชื่อมั่นให้กับประชาชน ซึ่งที่ผ่านมา การไฟฟ้านครหลวงมีการบริหารงานและปฏิบัติงานแบบโปร่งใส เสมอภาค เท่าเทียมกัน ตรวจสอบได้ ไม่เรียกรับผลประโยชน์ใดๆ และเป็นองค์กรที่ได้รับรางวัลองค์กรโปร่งใส และมีการกำกับดูแลกิจการที่ดีมาอย่างต่อเนื่อง ผมในฐานะผู้กำกับดูแลรู้สึกภาคภูมิใจที่มีหน่วยงานในสังกัดที่นอกจากจะมีผลงานที่มีคุณภาพแล้ว ยังมีจริยธรรมและคุณธรรมที่ดีในการการบริหารงานและปฏิบัติงาน รวมทั้งยังทำให้ทุกภาคส่วนมีความมั่นใจในความเสถียรภาพทางด้านกระแสไฟฟ้า และการให้บริการที่ทันสมัยสอดคล้องกับยุค 4.0 ดังนั้นในนามของรัฐบาลและกระทรวงมหาดไทย ขอขอบคุณนักบริหาร และพนักงานการไฟฟ้านครหลวงทุกคนที่ทุ่มเทในการปฏิบัติงาน และบริการประชาชน ที่ตอบสนองนโยบายสำคัญของกระทรวงมหาดไทย ซึ่งปรากฏผลงานสู่สายตาประชาชนจนเป็นที่ประจักษ์ ผมขอชื่นชมและขอบคุณผู้เกี่ยวข้องทุกคนที่ให้ความร่วมมืออย่างดียิ่งในการออกแบบงาน กิจกรรมโซนต่างๆ และการถ่ายทอดความรู้ประสบการณ์ให้แก่ผู้เข้าร่วมงาน โดยเฉพาะความพยายามที่จะแสดงให้เห็นถึงการมีส่วนช่วยผลักดันนโยบายรัฐบาลในการพัฒนาประเทศไทยของเราก้าวสู่ THAILAND 4.0.
ครั้งที่ 123/2560

ที่มา : http://www.thaigov.go.th/news/contents/details/6259
