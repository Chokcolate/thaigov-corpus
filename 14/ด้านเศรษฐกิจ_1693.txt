รัฐบาลไทย-ข่าวทำเนียบรัฐบาล-กอช. เชิญสมาชิกภาคตะวันออก สมัครเข้ารับคัดเลือกเป็นกรรมการในบอร์ด กอช. หมดเขตรับสมัคร 15 ธันวาคม 2560

วันจันทร์ที่ 20 พฤศจิกายน 2560
กอช. เชิญสมาชิกภาคตะวันออก สมัครเข้ารับคัดเลือกเป็นกรรมการในบอร์ด กอช. หมดเขตรับสมัคร 15 ธันวาคม 2560
กอช. ประกาศเชิญชวนผู้เป็นสมาชิก กอช. เขตภาคตะวันออก 7 จังหวัด สมัครเข้ารับคัดเลือกเป็นกรรมการซึ่งเป็นสมาชิก ในองค์ประกอบของคณะกรรมการกองทุนการออมแห่งชาติ ร่วมกำหนดนโยบายและกำกับดูแลการบริหารกิจการของกองทุน หมดเขตรับสมัครวันที่ 15 ธันวาคม 2560
นางสาวโสภาวดี เลิศมนัสชัย รักษาการเลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. อยู่ระหว่างการเปิดรับสมัครผู้เป็นสมาชิก กอช. ซึ่งมีภูมิลำเนาอยู่ในเขตจังหวัดภาคตะวันออก 7 จังหวัด ประกอบด้วย จังหวัดสระแก้ว ปราจีนบุรี ฉะเชิงเทรา ชลบุรี ระยอง จันทบุรี และจังหวัดตราด หรือเป็นผู้ที่เคยมีประสบการณ์ทำงานใน 7 จังหวัดดังกล่าวมาไม่น้อยกว่า 3 ปี ที่มีคุณสมบัติครบถ้วนตามที่ กอช. กำหนด สามารถสมัครรับการคัดเลือกเป็นกรรมการซึ่งเป็นสมาชิกจากภาคตะวันออก ในคณะกรรมการกองทุนการออมแห่งชาติ ที่ปัจจุบันตำแหน่งดังกล่าวได้ว่างลงจากการที่กรรมการท่านเดิมขอลาออกเนื่องจากติดภารกิจ
การบริหารกิจการของ กอช. มีคณะกรรมการทำหน้าที่กำกับดูแลและควบคุมการบริหารกิจการกองทุน ตามข้อกำหนดของพระราชบัญญัติกองทุนการออมแห่งชาติ พ.ศ. 2554 ซึ่งคณะกรรมการ กอช. จะประกอบด้วยกรรมการโดยตำแหน่ง 10 คน กรรมการผู้ทรงคุณวุฒิ 4 คนในด้านกฎหมาย บัญชี การเงินและการลงทุน และด้านสวัสดิการชุมชน นอกจากนี้ยังมีกรรมการซึ่งเป็นสมาชิก 6 คน และกรรมการซึ่งเป็นผู้รับบำนาญอีก 1 คน รวมทั้งสิ้น 21 คน โดยคณะกรรมการ กอช. จะทำหน้าที่ในการกำหนดนโยบายและกำกับดูแลการบริหารกิจการของกองทุนให้มีประสิทธิภาพและมีธรรมาภิบาลในทุกๆ ด้าน ทั้งด้านการลงทุน งานบริการสมาชิก และการบริหารสำนักงาน
สมาชิก กอช. ที่สนใจและมีคุณสมบัติครบถ้วนตามหลักเกณฑ์ที่กำหนด สามารถส่งใบสมัครเพื่อรับการคัดเลือกเป็นกรรมการซึ่งเป็นสมาชิก ภาคตะวันออก มีกำหนดระยะเวลารับสมัครตั้งแต่วันที่ 15  พฤศจิกายน – 15 ธันวาคม 2560 ทั้งนี้ สามารถอ่านรายละเอียดและพิมพ์ใบสมัครได้ที่ www.nsf.or.th และที่ facebook/กองทุนการออมแห่งชาติ หรือโทร.สอบถามข้อมูลเพิ่มเติมได้ที่ โทร. 02-017-0789 ต่อ 303 ในวันทำการของ กอช. วันจันทร์ – ศุกร์ เวลา 09.30 – 16.30 น.
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 530, 532
Email : info@nsf.or.th

ที่มา : http://www.thaigov.go.th/news/contents/details/8219
