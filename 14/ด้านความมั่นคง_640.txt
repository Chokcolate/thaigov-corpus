รัฐบาลไทย-ข่าวทำเนียบรัฐบาล-รมช.กห. และคณะ ตรวจราชการหน่วย กปช.จต. ในพื้นที่ จ.จันทบุรี และตราด เพื่อติดตามผลการปฏิบัติงาน

วันอังคารที่ 6 กุมภาพันธ์ 2561
รมช.กห. และคณะ ตรวจราชการหน่วย กปช.จต. ในพื้นที่ จ.จันทบุรี และตราด เพื่อติดตามผลการปฏิบัติงาน
รมช.กห. และคณะ ตรวจราชการหน่วย กปช.จต. ในพื้นที่ จ.จันทบุรี และตราด เพื่อติดตามผลการปฏิบัติงาน
เมื่อ 5 ก.พ.61 พล.อ.ชัยชาญ ช้างมงคล รมช.กห. ได้รับมอบหมายจาก พล.อ.ประวิตร วงษ์สุวรรณ รอง นรม.และ รมว.กห.ในการลงพื้นที่ตรวจราชการหน่วย ฉก.นย.182 และจุดผ่านแดนถาวรบ้านหาดเล็ก อ.คลองใหญ่ จ.ตราด , ชุดควบคุมทหารพรานที่ 4 และจุดผ่านแดนถาวรบ้านผักกาด อ.โป่งน้ำร้อน จ.จันทบุรี เพื่อติดตามผลการปฏิบัติงานและตรวจเยี่ยมการทำงานของข้าราชการที่ปฏิบัติงานในพื้นที่ดังกล่าว ซึ่งได้รับทราบถึงภารกิจ พื้นที่ในความรับผิดชอบตามแนวชายแดนไทย - กัมพูชา ด้านความสัมพันธ์ในการปฏิบัติงานร่วมกันระหว่างหน่วยทหารในพื้นที่ของไทยและกัมพูชา
ทั้งนี้ รมช.กห.ได้กล่าวชื่นชมการปฏิบัติงานของเจ้าหน้าที่ทุกหน่วยงานและทุกระดับในพื้นที่ที่บูรณาการการทำงานร่วมกันอย่างมีประสิทธิภาพทำให้การปฏิบัติงานเป็นไปด้วยความเรียบร้อยดียิ่ง อย่างไรก็ตาม  ปัญหาเรื่องพื้นที่ทับซ้อน และความเห็นที่ไม่ตรงกันในการเปิดจุดผ่านแดนถาวร ยังเป็นปัญหาที่สำคัญที่ต้องอาศัยกลไกในระดับสูง รวมถึงมติ ครม.ที่เกี่ยวข้องในการแก้ไข นอกจากนี้ รมช.กห. ยังรับทราบปัญหาของประชาชนในพื้นที่ เช่น การขาดแคลนที่ดินทำกิน ผลกระทบจากคลื่นกัดเซาะชายฝั่ง ซึ่งต้องใช้งบประมาณในการดำเนินการ โดยจะได้นำเสนอที่ประชุม ครม.เพื่อพิจารณาต่อไป
ในโอกาสนี้ รมช.กห. ได้นำนโยบายของ นรม.และข้อกำชับสั่งการของ รอง นรม.และ รมว.กห. เพื่อให้หน่วยถือปฏิบัติ โดยให้หน่วยในกำกับดูแลของ กปช.จต.
- สนับสนุนการดำเนินงานภายใต้โครงการ “ไทยนิยม ยั่งยืน” ของรัฐบาล ในทุกระดับ ด้วยการจัดชุดวิทยากรสร้างการรับรู้เกี่ยวกับสัญญาประชาคมให้แก่ประชาชนในพื้นที่ รวมถึงการดำรงชีพด้วยหลักปรัชญาของเศรษฐกิจพอเพียง
- ใช้กลไกในระดับพื้นที่และระดับภูมิภาคในการเจรจาแก้ไขปัญหาความไม่ชัดเจนของเส้นเขตแดน โดยสันติวิธีให้ยุติโดยเร็ว ให้มีการแลกเปลี่ยนการเยือนของผู้บังคับบัญชาในการทำกิจกรรมร่วมกันกับหน่วยทหารของกัมพูชา เพื่อสร้างบรรยากาศความเป็นมิตรและกระชับสัมพันธ์อย่างสม่ำเสมอ
- มุ่งเน้นการป้องกันบริเวณชายแดน ด้วยการร่วมมือกับประเทศเพื่อนบ้าน เพื่อป้องกันการแพร่กระจายของยาเสพติดเข้าสู่พื้นที่ตอนในของประเทศ มุ่งเน้นการมีส่วนร่วมของประชาชน รวมถึงสกัดกั้นการลักลอบนำสินค้าผิดกฎหมายข้ามแดน โดยเฉพาะสินค้าทางการเกษตร ให้เห็นผลเป็นรูปธรรม โดยให้ถือเป็นตัวชี้วัดที่ชัดเจน
- จัดเตรียมกำลังพลพร้อมเครื่องมือให้พร้อมในการแก้ปัญหาตลอดเวลา เพื่อให้ความช่วยเหลือประชาชนที่ประสบปัญหาเดือดร้อนหรือได้รับผลกระทบจากสาธารณภัยต่างๆ รวมถึงประชาชนชาวกัมพูชา ตามขีดความสามารถของหน่วย
- สนับสนุนการพัฒนาพื้นที่เศรษฐกิจชายแดนตามนโยบายระเบียงเศรษฐกิจภาคตะวันออก (EEC) ภายใต้กรอบการปฏิบัติงานด้านความมั่นคง

ที่มา : http://www.thaigov.go.th/news/contents/details/9874
