รัฐบาลไทย-ข่าวทำเนียบรัฐบาล-สพฐ. ชี้แจงอนุมัติเงินสวัสดิการ เพื่อช่วยเหลือค่าครองชีพระยะสั้นให้ 2 ครูผู้ช่วยของ สพม.เขต 38 ที่ไม่ได้รับอนุมัติการบรรจุและแต่งตั้ง เผยเตรียมตั้งกรรมการหาข้อเท็จจริง

วันอาทิตย์ที่ 5 พฤศจิกายน 2560
สพฐ. ชี้แจงอนุมัติเงินสวัสดิการ เพื่อช่วยเหลือค่าครองชีพระยะสั้นให้ 2 ครูผู้ช่วยของ สพม.เขต 38 ที่ไม่ได้รับอนุมัติการบรรจุและแต่งตั้ง เผยเตรียมตั้งกรรมการหาข้อเท็จจริง
สพฐ.ชี้แจงอนุมัติเงินสวัสดิการ เพื่อช่วยเหลือค่าครองชีพระยะสั้นให้ 2 ครูผู้ช่วยของ สพม.เขต 38 ที่ไม่ได้รับอนุมัติการบรรจุและแต่งตั้ง เผยเตรียมตั้งกรรมการหาข้อเท็จจริง เพื่อหาแนวทางคุ้มครองสิทธิครูทั้ง 2 คนให้ได้รับสิทธิตามกฎหมาย
วันที่ 5 พ.ย.60 นายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน  สำนักงานคณะกรรมการการศึกษาขั้นพื้นฐาน  (สพฐ.) กระทรวงศึกษาธิการ ชี้แจงกรณีที่สื่อมวลชนได้เสนอข่าว น.ส.วนาลี ทุนมาก ซึ่งสอบได้ในตำแหน่งครูผู้ช่วยของสำนักงานเขตพื้นที่การศึกษามัธยมศึกษา เขต 38 (สพม.) สุโขทัย และได้ไปรายงานตัวตามคำสั่ง เมื่อวันที่ 4 พ.ค. 60 ต่อมาวันที่ 24 ต.ค. 60 คณะกรรมการการศึกษาธิการ จ.ตาก มีมติ ไม่อนุมัติการขอปรับเปลี่ยนวิชาเอกและขอเพิ่มเติมตำแหน่งว่างของโรงเรียนอุ้มผางวิทยาคม และไม่อนุมัติการบรรจุและแต่งตั้งผู้สอบแข่งขันได้สาขาวิชาเอกสังคมศึกษา จากบัญชี สพม.38 โดยให้เหตุผลว่าบัญชีมีอายุเกิน 2 ปี ส่งผลให้ น.ส.วนาลี ต้องออกจากราชการ และยังไม่ได้รับเงินเดือนจากการปฏิบัติงานตลอด 5 เดือนที่ผ่านมา (จากเว็บไซต์ทีนิวส์  เว็บไซต์ข่าวสด และเว็บไซต์ไทยรัฐ) นั้น
สพฐ. ขอชี้แจงว่า คณะกรรมการศึกษาธิการจังหวัด (กศจ.) ตาก ได้อนุมัติให้สำนักงานเขตพื้นที่การศึกษามัธยมศึกษา (สพม.) เขต 38 ใช้อัตราว่างเพื่อบรรจุแต่งตั้งครูผู้ช่วย โรงเรียนอุ้มผางวิทยาคม ในวิชาเอกคณิตศาสตร์และวิชาเอกสังคมศึกษา  จำนวนรวม  2 อัตรา และอัตราว่างวิชาเอกต่าง ๆ เพื่อบรรจุแต่งตั้งครูผู้ช่วยโรงเรียนในสังกัด จากบัญชีผู้สอบแข่งขันฯ ของ สพม. เขต 38  ซึ่งได้เรียกตัวผู้ขึ้นบัญชี มารายงานตัวเมื่อ วันที่ 4 พฤษภาคม 2560 ปรากฏว่าผู้สอบขึ้นบัญชีเอกคณิตศาสตร์ไม่มารายงานตัว โดยมีผู้สอบแข่งขันได้เอกสังคมศึกษา มารายงานตัวเพื่อบรรจุ 1 อัตรา ซึ่งครบตามจำนวนที่ได้ขอเสนออนุมัติต่อ กศจ. ตาก แต่ยังคงมีผู้ขึ้นบัญชีที่ สพม. เขต 38 เรียกมาสำรองไว้อีก 2 คน  ผู้อำนวยการสำนักงานเขตพื้นที่การศึกษามัธยมศึกษา เขต 38 ได้ประสานไปยังโรงเรียนอุ้มผางวิทยาคมแล้วยินดีที่จะรับครูวิชาเอกสังคมศึกษา  ประกอบกับนางสาววนาลี ทุนมาก  ก็ยินดีที่จะไปบรรจุแต่งตั้งที่โรงเรียนอุ้มผางวิทยาคม  จึงได้นำอัตราที่เหลือจากวิชาเอกคณิตศาสตร์ที่ได้รับอนุมัติจาก กศจ. ตาก แล้ว  ไปเสนอขออนุมัติบรรจุแต่งตั้งในเอกสังคมศึกษาของโรงเรียนอุ้มผางวิทยาคม
เมื่อ กศจ. ตาก พิจารณาแล้วไม่อนุมัติให้เปลี่ยนวิชาเอก และไม่อนุมัติให้บรรจุแต่งตั้งเนื่องจากไม่เป็นไปตามมาตรา 26 แห่งพระราชบัญญัติระเบียบข้าราชการครูและบุคลากรทางการศึกษา พ.ศ. 2547 ตลอดจนบัญชีหมดอายุเนื่องจากเกิน 2 ปี
ประเด็นปัญหาเกิดจากการที่สำนักงานเขตพื้นที่การศึกษามัธยมศึกษา เขต 38 เปลี่ยนวิชาเอกคณิตศาสตร์เป็นวิชาเอกสังคมศึกษา เพื่อบรรจุบุคคลเข้ารับราชการครูและบุคลากรทางการศึกษาตำแหน่งครูผู้ช่วยของโรงเรียนอุ้มผางวิทยาคม  ซึ่งไม่เป็นตามที่ กศจ. ตาก มีมติอนุมัติให้ใช้บัญชีผู้สอบแข่งขันได้ฯ  ไว้เดิม  เมื่อสำนักงานเขตพื้นที่การศึกษามัธยมศึกษา เขต 38 ส่งตัวผู้สอบแข่งขันได้วิชาเอกสังคมศึกษาไปรายงานตัว เพื่อปฏิบัติหน้าที่ที่โรงเรียนอุ้มผางวิทยาคมแล้ว จึงขออนุมัติเปลี่ยนวิชาเอกและขออนุมัติเพื่อบรรจุและแต่งตั้งข้าราชการครูและบุคลากรทางการศึกษา ตำแหน่งครูผู้ช่วย  แต่ กศจ. ตาก พิจารณาแล้วไม่อนุมัติ เป็นเหตุให้นางสาววนาลี ทุนมาก ที่ได้ไปปฏิบัติหน้าที่ครู ณ โรงเรียนอุ้มผางวิทยาคม แล้วเป็นเวลา 5 เดือน ต้องพ้นจากการปฏิบัติหน้าที่ เช่นเดียวกับ นางสาวนิราวัลย์  เชื้อบุญมี  อีก 1 คน ที่ได้รับผลกระทบเช่นเดียวกัน  เป็นการเรียกบรรจุพร้อมกัน
ในเบื้องต้น สพฐ. ได้อนุมัติเงินสวัสดิการให้คนละ 30,000 บาท เพื่อช่วยเหลือค่าครองชีพระยะสั้นระหว่างรอดำเนินการ และจะร่วมกับปลัดกระทรวงศึกษาธิการตั้งกรรมการหาข้อเท็จจริง ว่ามีข้อบกพร่องตรงไหน และมีช่องทางที่จะดำเนินการบรรจุแต่งตั้งได้หรือไม่อย่างไร เพื่อหาแนวทางคุ้มครองสิทธิครูทั้ง 2 คน ให้ได้รับสิทธิตามที่กฎหมายจะดำเนินการได้
ขณะนี้ สพฐ. ได้ประสานให้เป็นครูอัตราจ้างชั่วคราว ทั้ง 2 คนโดย นางสาววนาลี  ทุนมาก  ซึ่งมีภูมิลำเนาที่ อ.ศรีสัชนาลัย จ.สุโขทัย ทางสมาคมศิษย์เก่าโรงเรียนเมืองเชลียง อ.ศรีสัชนาลัย ซึ่งเป็นโรงเรียนเดิมสมัยมัธยมของนางสาววนาลี ประสงค์จะจ้างเป็นครูอัตราจ้างชั่วคราว ส่วนนางสาวนิราวัลย์  เชื้อบุญมี  ซึ่งมีภูมิลำเนาเดิมที่ อ.เมือง จ.เลย.  ทาง ผอ.สพม.19 ได้ประสานโรงเรียนในพื้นที่ คือโรงเรียนเลยพิทยาคม ประสงค์จะรับเป็นครูอัตราจ้างชั่วคราว และในสัปดาห์หน้าจะตั้งกรรมการสืบสวนข้อเท็จจริงโดยเร็ว
-------------------------------

ที่มา : http://www.thaigov.go.th/news/contents/details/7821
