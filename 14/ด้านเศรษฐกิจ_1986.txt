รัฐบาลไทย-ข่าวทำเนียบรัฐบาล-การส่งมอบชุดเอกสาร Standard Kit เพื่อใช้ในโครงการ Startup Club

วันพฤหัสบดีที่ 11 มกราคม 2561
การส่งมอบชุดเอกสาร Standard Kit เพื่อใช้ในโครงการ Startup Club
สศค.ส่งมอบชุดเอกสาร Standard Kit ดังกล่าว โดยได้ดำเนินการจัดส่งผ่านไปยังคณะผู้บริหารการคลังประจำจังหวัดเพื่อส่งมอบให้กับ Startup Club ทั้ง 114 แห่งใน 77 จังหวัด นำไปใช้เป็นแหล่งค้นคว้าหาความรู้ของสมาชิกชมรมต่อไป
นายพรชัย  ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง เปิดเผยว่า หลังจากที่คณะกรรมการส่งเสริมวิสาหกิจเริ่มต้นแห่งชาติ (National Startup Committee: NSC) (คณะกรรมการฯ) ซึ่งมีปลัดกระทรวงการคลังเป็นประธานคณะกรรมการฯ ได้มอบหมายให้สำนักงานเศรษฐกิจการคลัง (สศค.) ดำเนินโครงการจัดตั้ง Startup Club ในโรงเรียนระดับมัธยมศึกษาตอนปลายและอาชีวศึกษา เพื่อสร้างแรงบันดาลใจ และส่งเสริมให้เด็กนักเรียนในระดับมัธยมศึกษาตอนปลายและอาชีวศึกษารู้จัก เข้าใจ และมีความคิดริเริ่มสร้างสรรค์อย่างผู้ประกอบการ ตามดำริของรองนายกรัฐมนตรี (นายสมคิด จาตุศรีพิทักษ์) โดยผลักดันโครงการดังกล่าวผ่านคณะผู้บริหารการคลังประจำจังหวัดให้เกิด Startup Club ในโรงเรียนระดับมัธยมศึกษาตอนปลายและอาชีวศึกษาทั่วประเทศ ทั้งนี้ สศค. จึงได้ดำเนินการรวบรวมหนังสือและสื่อออนไลน์ที่จำเป็นสำหรับใช้ในโครงการ Startup Club จัดทำเป็นชุดเอกสาร Standard Kit ซึ่งประกอบด้วยหนังสือให้ความรู้ เช่น SET Your Startup Business Guide, Startup Thailand Entrepreneurs Under 35, Startup Thailand Magazine หนังสือความรู้เรื่องบูรณาการภาษี เป็นต้น รวมทั้ง ข้อมูลการจัดงาน Startup ในปี 2561 และแหล่งความรู้ออนไลน์ที่สมาชิกของ Startup Club สามารถศึกษาเพิ่มเติมได้ด้วยตนเอง โดยได้รับความร่วมมือเป็นอย่างดีจากหน่วยงานพันธมิตร อาทิ สำนักงานส่งเสริมวิสาหกิจขนาดกลางและขนาดย่อม สำนักงานนวัตกรรมแห่งชาติ ตลาดหลักทรัพย์แห่งประเทศไทย ธนาคารพัฒนาวิสาหกิจขนาดกลางและขนาดย่อมแห่งประเทศไทย เป็นต้น
เมื่อวันอังคารที่ 9 มกราคม 2561 ผู้อำนวยการสำนักงานเศรษฐกิจการคลัง (นายสุวิชญ  โรจนวานิช) และรองผู้อำนวยการสำนักงานเศรษฐกิจการคลัง (นางพิลาสลักษณ์  ยุคเกษมวงศ์) ได้ส่งมอบชุดเอกสาร Standard Kit ดังกล่าว โดยได้ดำเนินการจัดส่งผ่านไปยังคณะผู้บริหารการคลังประจำจังหวัดเพื่อส่งมอบให้กับ Startup Club ทั้ง 114 แห่งใน 77 จังหวัด นำไปใช้เป็นแหล่งค้นคว้าหาความรู้ของสมาชิกชมรมต่อไป
สำนักนโยบายการออมและการลงทุน ส่วนนโยบายระบบการลงทุน
โทร. 0 2273 9020 ต่อ 3644, 3638, 3650, 3654

ที่มา : http://www.thaigov.go.th/news/contents/details/9331
