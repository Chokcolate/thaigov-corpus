รัฐบาลไทย-ข่าวทำเนียบรัฐบาล-“ก.ยุติธรรม” ผนึกกำลังหน่วยงานบังคับใช้กฎหมาย  ช่วยเหลือประชาชนให้เข้าถึงกระบวนการยุติธรรม

วันพฤหัสบดีที่ 20 กรกฎาคม 2560
“ก.ยุติธรรม” ผนึกกำลังหน่วยงานบังคับใช้กฎหมาย  ช่วยเหลือประชาชนให้เข้าถึงกระบวนการยุติธรรม
นายธวัชชัย ไทยเขียว รองปลัดกระทรวงยุติธรรมเป็นประธานเปิดโครงการเผยแพร่ความรู้กฎหมายกองทุนยุติธรรมให้กับหน่วยงานบังคับใช้กฎหมาย
เมื่อวันพุธที่ ๑๙ กรกฎาคม ๒๕๖๐ เวลา ๑๓.๓๐ น. นายธวัชชัย ไทยเขียว รองปลัดกระทรวงยุติธรรม เป็นประธานเปิดโครงการเผยแพร่ความรู้กฎหมายกองทุนยุติธรรมให้กับหน่วยงานบังคับใช้กฎหมายพร้อมทั้งบรรยายพิเศษในหัวข้อ “กองทุนยุติธรรมกับการช่วยเหลือประชาชนให้เข้าถึงกระบวนการยุติธรรม” เพื่อเสริมสร้างความรู้ ความเข้าใจ เกี่ยวกับกฎหมายพระราชบัญญัติกองทุนยุติธรรม พ.ศ. ๒๕๕๘ ให้บุคลากรในหน่วยงานที่บังคับใช้กฎหมาย ได้แก่ สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม และกรมราชทัณฑ์
ตลอดจนเป็นการสร้างความร่วมมือระหว่างกองทุนยุติธรรม และหน่วยงานดังกล่าว ในการนำความรู้ที่ได้รับไปใช้ในการคุ้มครองสิทธิและช่วยเหลือประชาชน ให้สามารถเข้าถึงกระบวนการยุติธรรมได้อย่างเท่าเทียม ทั่วถึง และรวดเร็ว โดยมีบุคลากรจากหน่วยงานบังคับใช้กฎหมาย พร้อมด้วยผู้แทนจากส่วนราชการที่เกี่ยวข้อง เข้าร่วมฯ
สำหรับการจัดโครงการในครั้งนี้จะเป็นการถ่ายทอดความรู้ที่สำคัญจากวิทยากรผู้เชี่ยวชาญในประเด็นต่างๆซึ่งประกอบด้วย
การให้ความช่วยเหลือประชาชนตามภารกิจ ๔ ด้าน ของกองทุนยุติธรรม ได้แก่ การดำเนินคดี การขอปล่อยตัวชั่วคราว การถูกละเมิดสิทธิหรือการได้รับผลกระทบจากการถูกละเมิดสิทธิมนุษยชน และการสนับสนุนความรู้โครงการให้ความรู้ทางกฎหมายแก่ประชาชน
การถอดบทเรียนการช่วยเหลือประชาชนของหน่วยงานในกระบวนการยุติธรรม และทิศทางกระบวนการยุติธรรมไทย
การปล่อยตัวชั่วคราวผู้ต้องหาหรือจำเลย โดยการจัดทำบันทึกข้อตกลงความร่วมมือกับศาลอาญาธนบุรี
แนวทางการดำเนินงานเกี่ยวกับหนังสือรับรองการชำระเงินกองทุน
ทั้งนี้ สำนักงานกองทุนยุติธรรม สำนักงานปลัดกระทรวงยุติธรรม กำหนดจัดขึ้นในระหว่างวันที่ ๑๙ –๒๐ กรกฎาคม ๒๕๖๐ ณ ห้องคอนเวนชั่นเซ็นเตอร์ โรงแรมรามาการ์เด้นส์ กรุงเทพฯ

ที่มา : http://www.thaigov.go.th/news/contents/details/5339
