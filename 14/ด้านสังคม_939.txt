รัฐบาลไทย-ข่าวทำเนียบรัฐบาล-ที่ปรึกษา รมว.สธ. ตรวจเยี่ยมด่านบ้านประกอบ อ.นาทวี จ.สงขลา

วันอังคารที่ 28 พฤศจิกายน 2560
ที่ปรึกษา รมว.สธ. ตรวจเยี่ยมด่านบ้านประกอบ อ.นาทวี จ.สงขลา
กระทรวงสาธารณสุข ตรวจเยี่ยมด่านบ้านประกอบ อ.นาทวี จ.สงขลา ติดตามการดำเนินงานควบคุมกำกับผลิตภัณฑ์สุขภาพที่นำเข้าหรือสั่งเข้าในประเทศ และการควบคุมป้องกันโรคติดต่อตามแนวชายแดน
กระทรวงสาธารณสุข ตรวจเยี่ยมด่านบ้านประกอบ อ.นาทวี จ.สงขลา ติดตามการดำเนินงานควบคุมกำกับผลิตภัณฑ์สุขภาพที่นำเข้าหรือสั่งเข้าในประเทศ และการควบคุมป้องกันโรคติดต่อตามแนวชายแดน  โดยในปี 2560 มีการนำเข้าสินค้ารวมมูลค่า 85,878,707 บาท ได้แก่ หัวหอมใหญ่ กระเทียม มันฝรั่งสดเกรด A กะปิ มะพร้าวผล และผลิตภัณฑ์เสริมอาหาร
นายแพทย์กิตติศักดิ์ กลับดี ที่ปรึกษารัฐมนตรีว่าการกระทรวงสาธารณสุข ให้สัมภาษณ์ว่า ได้รับมอบหมายจาก ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้ติดตามการดำเนินงานของด่านอาหารและยาและด่านควบคุมโรคติดต่อระหว่างประเทศ ที่ด่านบ้านประกอบ อ.นาทวี จ.สงขลาซึ่งเปิดทำการในปี 2553พบว่ามีการพัฒนาอย่างต่อเนื่องมีความก้าวหน้าและเป็นไปตามมาตรฐาน ตั้งแต่การใช้เครื่องจับอุณหภูมิร่างกายมีแผนการควบคุมโรคตามหลักสากล มีระบบฐานข้อมูลด้านวัคซีน และระบบตรวจสอบสุขาภิบาลยานพาหนะ รวมทั้งมีการใช้ชุดทดสอบอย่างง่าย (test kit) ตรวจสอบสารปนเปื้อนผลิตภัณฑ์อาหารและยา ผลผลิตทางการเกษตร โดยเชื่อมโยงศูนย์วิทยาศาสตร์การแพทย์เขตยืนยันผลตรวจด้วยวิธีมาตรฐานสากล สำหรับผลิตภัณฑ์สุขภาพที่นำเข้า ได้แก่ หัวหอมใหญ่ กระเทียม มันฝรั่งสดเกรด Aกะปิ มะพร้าวผล ผลิตภัณฑ์เสริมอาหาร ในปี 2560 มีการนำเข้าสินค้ารวมมูลค่า 85,878,707 บาท ผลการสุ่มตรวจผลิตภัณฑ์สุขภาพด้วยชุดทดสอบอย่างง่าย 48 ตัวอย่าง ตรวจพบยาฆ่าแมลงปนเปื้อนในหอมหัวใหญ่และมันฝรั่งจากจีน 5 ตัวอย่างแต่เมื่อส่งตรวจยืนยันที่ศูนย์วิทยาศาสตร์การแพทย์เขตพบว่าอยู่ในเกณฑ์มาตรฐาน
“เมื่อการก่อสร้างถนนจากอำเภอนาทวีมายังด่านแล้วเสร็จ จะทำให้การติดต่อสะดวกกว่าช่องทางอื่น และจะเป็นด่านที่มีความสำคัญในอนาคตอันใกล้นี้ เกิดประโยชน์กับการค้าระหว่างประเทศ การขนส่งและการท่องเที่ยวอย่างมากซึ่งในปีงบประมาณ 2560 มูลค่าการค้าชายแดนจะเพิ่มสูงขึ้นในปีงบประมาณที่ผ่านมา สามารถจัดเก็บภาษีศุลกากรได้มากกว่าหนึ่งพันล้าน” นายแพทย์กิตติศักดิ์กล่าว
ทั้งนี้ จ.สงขลามีอาณาเขตติดต่อกับรัฐเคดาห์ และรัฐเปอร์ลิส ประเทศมาเลเซีย มีช่องทางเข้าออกระหว่างประเทศ 5 ช่องทาง ได้แก่ ด่านสะเดา ด่านปาดังเบซาร์  ด่านบ้านประกอบ ด่านท่าเรือสงขลา และด่านท่าอากาศยานหาดใหญ่ ซึ่งทั้ง 5 ช่องทาง มีด่านอาหารและยา ด่านควบคุมโรคติดต่อระหว่างประเทศตั้งอยู่ เพื่ออำนวยความสะดวกผู้ประกอบการและประชาชนที่เดินทางเข้าออกประเทศ  มีคณะกรรมการช่องทางเข้าออกระหว่างประเทศทั้ง 5 ช่องทาง ตามพระราชบัญญัติโรคติดต่อ พ.ศ.2558 (มาตรา23) และมีคณะกรรมการความร่วมมือสาธารณสุขชายแดนไทย-มาเลเซียตั้งแต่พ.ศ.2502 ร่วมดำเนินการตามข้อตกลง 4 ประเด็น ได้แก่ การควบคุมและเฝ้าระวังโรคติดต่อ อนามัยแม่และเด็ก การรักษาพยาบาลและแบ่งปันทรัพยากร และด่านอาหารและยา โดยทุกด่านผ่านการประเมินผลสมรรถนะตามข้อกำหนดของกฎอนามัยระหว่างประเทศ พ.ศ.2548 (IHR 2005)
ในการเฝ้าระวังโรคติดต่อ มีการส่งต่อข้อมูลอุบัติการณ์โรค การเตรียมพร้อมในกรณีเกิดเหตุฉุกเฉินทางการแพทย์และสาธารณสุข การซ้อมแผนโรคติดต่อชายแดนร่วมกันเป็นประจำทุกปีล่าสุดในปี 2559 กรณีโรคติดเชื้อไวรัสไข้หวัดนกระหว่างชายแดนไทย-มาเลเซีย นอกจากนี้ ยังมีความร่วมมือในสถานการณ์พิเศษอื่นๆ อาทิ การคัดกรองโรคติดเชื้อทางเดินหายใจตะวันออกกลาง แก่ผู้เดินทางกลับจากการประกอบพิธีฮัจจ์ ที่ด่านท่าอากาศยานนานาชาติหาดใหญ่ ตั้งแต่ปี 2558 เป็นต้นมาส่วนด่านอาหารและยามีห้องปฏิบัติการมาตรฐานกรมวิทยาศาสตร์การแพทย์ ตรวจสารปนเปื้อนด้วยชุดทดสอบอย่างง่ายได้แก่ ยาฆ่าแมลง สีสังเคราะห์ บอแรกซ์และสารฟอกขาว หากพบปนเปื้อนส่งตรวจยืนยันที่กรมวิทยาศาสตร์การแพทย์ ผู้นำผลิตภัณฑ์สุขภาพเข้ามาจำหน่าย ต้องยื่นขออนุญาตที่สำนักงานคณะกรรมการอาหารและยาหรือสำนักงานสาธารณสุขจังหวัด รวมทั้งต้องผ่านการตรวจสอบความปลอดภัยของสินค้า ที่ด่านอาหารและยาทุกราย **************  28 พฤศจิกายน 2560

ที่มา : http://www.thaigov.go.th/news/contents/details/8415
