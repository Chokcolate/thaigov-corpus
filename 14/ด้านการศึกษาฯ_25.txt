รัฐบาลไทย-ข่าวทำเนียบรัฐบาล-รมว.ศธ.ให้การต้อนรับและหารือความร่วมมือกับเอกอัครราชทูตประเทศต่าง ๆ

วันพุธที่ 29 มีนาคม 2560
รมว.ศธ.ให้การต้อนรับและหารือความร่วมมือกับเอกอัครราชทูตประเทศต่าง ๆ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนางสาวนงศิลินี โมสิกะ ผู้อำนวยการสำนักความสัมพันธ์ต่างประเทศ ให้การต้อนรับและหารือความร่วมมือด้านการศึกษากับเอกอัครราชทูตประเทศต่าง ๆ
● หารือกับเอกอัครราชทูตสาธารณรัฐอียิปต์ประจำประเทศไทย
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการขอขอบคุณสาธารณรัฐอียิปต์สำหรับการให้ทุนการศึกษาสาขาศาสนาอิสลาม และภาษาอาหรับกับนักศึกษาไทยจำนวน 80 ทุนเป็นประจำทุกปี และจากการหารือครั้งนี้ อียิปต์ได้เสนอขอให้ไทยจัดตั้งสถาบันภาษาอาหรับ รวมทั้งการพัฒนาหลักสูตรอิสลามศึกษาขึ้นในประเทศไทย  โดยจะรับขอเสนอดังกล่าวเพื่อให้หน่วยงานที่เกี่ยวข้องนำไปพิจารณา เนื่องจากปัจจุบันมีการใช้ภาษาอาหรับในประเทศไทยมากขึ้น อาทิ การติดต่อสื่อสารด้านธุรกิจการค้า ด้านสุขภาพ ซึ่งมีชาวอาหรับเดินทางเข้ามารับการรักษาในสถานพยาบาลของไทยจำนวนมาก เป็นต้น
นายฮาเซม เอลซาเยด บาดาวี เอลทารี เอกอัครราชทูตสาธารณรัฐอียิปต์ประจำประเทศไทย กล่าวว่า สาธารณรัฐอียิปต์มีแนวทางในการมอบทุนการศึกษาให้กับนักศึกษาไทย สาขาแพทยศาสตร์ เภสัชศาสตร์ และวิศวกรรมศาสตร์เพิ่มขึ้น นอกเหนือจากสาขาศาสนาอิสลาม ภาษาอาหรับ และกฎหมายอิสลาม นอกจากนี้ ขอความร่วมมือให้ไทยส่งเสริมการจัดตั้งสถาบันภาษาอาหรับในกรุงเทพฯ เพื่อให้บริการแก่นักศึกษามุสลิม และผู้ที่สนใจศึกษาภาษาอาหรับ อาจจะดำเนินการในลักษณะคล้ายกับ British Council และ AUA ทั้งยังจะเป็นประโยชน์ต่อการเตรียมความพร้อมให้กับนักศึกษาไทยที่ได้รับทุนไปศึกษาต่อที่อียิปต์ด้วย
● หารือกับเอกอัครราชทูตญี่ปุ่นประจำประเทศไทย
นพ.ธีระเกียรติ เจริญเศรษฐศิลป์ กล่าวว่า ปัจจุบันมีนักเรียนไทยจำนวนมากเรียนภาษาญี่ปุ่น ซึ่งนอกจากจะได้เรียนภาษาแล้ว ยังได้เรียนรู้วัฒนธรรมญี่ปุ่นด้วย นอกจากนี้ ญี่ปุ่นเป็นประเทศที่จัดการศึกษาได้อย่างมีคุณภาพ โดยจะเห็นได้จากผลการสอบ PISA ของนักเรียนญี่ปุ่นอยู่อันดับที่ 2 ของโลก ส่วนความร่วมมือด้านอาชีวศึกษานั้น สำนักงานคณะกรรมการการอาชีวศึกษา (สอศ.) ต้องการขอรับการสนับสนุนเงินกู้ดอกเบี้ยต่ำจากองค์การความร่วมมือระหว่างประเทศแห่งญี่ปุ่น (JICA) เพื่อพัฒนาห้องปฏิบัติการของสถาบันอาชีวศึกษาและการพัฒนาบุคลากรด้านอาชีวศึกษา จึงจะได้มีการหารือในเรื่องนี้ร่วมกันระหว่าง รมว.ศึกษาธิการ, ผู้แทนจาก JICA และผู้บริหาร สอศ. ในวันจันทร์ที่ 27 มีนาคมนี้ นอกจากนี้ รมว.ศึกษาธิการ จะเดินทางไปเยี่ยมชมสถาบันเทคโนโลยีและวิศวกรรมศาสตร์ไทย-ญี่ปุ่น โคเซ็น (KOSEN) ที่ประเทศญี่ปุ่นช่วงกลางเดือนพฤษภาคม 2560 ด้วย
นายชิโร ซะโดะชิมะ เอกอัครราชทูตญี่ปุ่นประจำประเทศไทย กล่าวว่า  ปัจจุบันมีนักเรียนไทยเข้าศึกษาต่อในสถาบันการศึกษาที่ประเทศญี่ปุ่นมากเป็นอันดับ 7 จากประเทศต่าง ๆ ทั่วโลก สำหรับนโยบายของรัฐบาล Thailand 4.0 นั้น ทางญี่ปุ่นเห็นว่าการศึกษาเป็นปัจจัยหลักที่มีบทบาทสำคัญต่อการพัฒนาดังกล่าว และกล่าวแสดงความขอบคุณกระทรวงศึกษาธิการในการจัดตั้งศูนย์ KOSEN ประจำประเทศไทยขึ้นที่ สอศ. เมื่อวันที่ 1 ธันวาคม 2559 โดยจะส่งผู้เชี่ยวชาญมาประจำที่ศูนย์ดังกล่าวภายในเดือนเมษายน 2560 เพื่อร่วมมือกับ สอศ. พัฒนาหลักสูตรอาชีวศึกษา การจัดการเรียนการสอน โครงสร้างพื้นฐาน เป็นต้น
● หารือกับเอกอัครราชทูตออสเตรเลียประจำประเทศไทย
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการมีแนวทางในการยกระดับภาษาอังกฤษในทุกระดับการศึกษา โดยได้ขอความร่วมมือจากออสเตรเลียให้ช่วยส่งเสริมการจัดอบรมภาษาอังกฤษให้กับครูอาชีวศึกษาในลักษณะเดียวกับ Boot Camp ที่ได้รับความร่วมมือจากบริติช เคานซิล ประเทศไทย เนื่องจากเนื้อหาการเรียนการสอนวิชาภาษาอังกฤษด้านอาชีวศึกษา จะมีความแตกต่างจากสายสามัญ ส่วนความร่วมมืออื่น ๆ ด้านการศึกษานั้น ได้ขอให้ช่วยดำเนินการร่วมกันอย่างเป็นรูปธรรมให้เกิดความต่อเนื่อง โดยเฉพาะการปฏิรูปการศึกษาซึ่งมุ่งเน้นการลดความเหลื่อมล้ำทางการศึกษาของโรงเรียนขนาดเล็กในพื้นที่ชนบทหรือพื้นที่ห่างไกล หากออสเตรเลียมีข้อเสนอแนะเกี่ยวกับการปฏิรูปประการใด กระทรวงศึกษาธิการยินดีรับฟัง
นายพอล โรบิลลียาร์ด เอกอัครราชทูตออสเตรเลียประจำประเทศไทย กล่าวว่า ประเทศไทยและออสเตรเลียมีความสัมพันธ์และความร่วมมือด้านต่าง ๆ มาอย่างยาวนาน อาทิ ด้านการศึกษา ด้านธุรกิจการค้า เป็นต้น ในด้านการศึกษานั้นจะเห็นได้จากการที่นักเรียนไทยจำนวนมากเข้าศึกษาต่อที่ออสเตรเลีย ดังนั้น เพื่อให้การดำเนินงานของทั้งสองฝ่ายประสบผลสำเร็จอย่างต่อเนื่อง จึงได้ตั้งคณะทำงานร่วมด้านการศึกษาไทย-ออสเตรเลีย (Thai-Australia Joint Working Group on Education and Training: JWG) ภายใต้บันทึกความเข้าใจว่าด้วยการศึกษาฯ ที่ได้จัดการประชุม JWG มาแล้ว 4 ครั้ง โดยที่ทั้งสองฝ่ายผลัดกันเป็นเจ้าภาพ ส่วนข้อเสนอความร่วมมือด้านการจัดอบรมภาษาอังกฤษด้านอาชีวศึกษานั้น จะนำไปพิจารณาต่อไป
● หารือกับเอกอัครราชทูตสหรัฐเม็กซิโกประจำประเทศไทย
นพ.ธีระเกียรติ เจริญเศรษฐศิลป์ กล่าวว่าที่ผ่านมาประเทศไทยและเม็กซิโกอาจไม่ได้มีความร่วมมือด้านการศึกษามากนัก แต่จะพยายามส่งเสริมให้เกิดความร่วมมือด้านการศึกษาให้มากขึ้นทุกด้าน เนื่องจากเม็กซิโกเป็นประเทศที่มีชื่อเสียงในหลาย ๆ ด้าน อาทิ อาหารเม็กซิกัน, ทีมฟุตบอล, กีฬาชกมวย เป็นต้น และเนื่องจากเม็กซิโกเป็นประเทศที่มีความโดดเด่นเรื่องของกีฬา จึงขอความร่วมมือให้เม็กซิโกสนับสนุนบุคลากรให้เข้ามาช่วยหลักสูตรวิชาพลศึกษาหรือด้านวิทยาศาสตร์การกีฬาของไทยด้วย
นายไฆเม บีร์กิลิโอ นัวลาร์ต ซานเชซ เอกอัครราชทูตสหรัฐเม็กซิโกประจำประเทศไทย กล่าวว่า ที่ผ่านมาเม็กซิโกและไทยได้มีการจัดทำข้อตกลงความร่วมมือด้านการศึกษาระหว่างสถาบันอุดมศึกษา เพื่อแลกเปลี่ยนเรียนรู้ในหลาย ๆ ด้าน อาทิ ด้านการวิจัย, ด้านการเกษตร เป็นต้น และเม็กซิโกยินดีให้การสนับสนุนทุนการศึกษากับนักศึกษาไทยอย่างต่อเนื่อง อีกทั้งจะพิจารณาเรื่องจัดหาผู้ฝึกสอนกีฬาที่มีความสามารถให้เข้ามาช่วยการเรียนการสอนและการกีฬาของไทยด้วย
● หารือกับเอกอัครราชทูตสาธารณรัฐออสเตรียประจำประเทศไทย
นพ.ธีระเกียรติ เจริญเศรษฐศิลป์ กล่าวว่า ขณะนี้กระทรวงศึกษาธิการไทยและออสเตรียมีความร่วมมือพัฒนาการอาชีวศึกษา โดยเฉพาะอย่างยิ่งการดำเนินการของวิทยาลัยสัตหีบ ในการจัดการเรียนการสอนโครงการพัฒนาหลักสูตรระบบขนส่งแบบราง ซึ่งได้รับการสนับสนุนจากออสเตรียภายใต้โปรแกรม Public Diplomacy and Outreach ซึ่งขณะนี้วิทยาลัยเทคนิคสัตหีบได้ส่งรายการเครื่องมือและอุปกรณ์ที่จะใช้จัดการเรียนการสอนไปยังสถานเอกอัครราชทูตออสเตรีย และ สอศ. เรียบร้อยแล้ว ส่วนการศึกษาระบบทวิภาคีในปัจจุบันของไทย ยังไม่เป็นที่น่าพอใจมากนัก เนื่องจากภาครัฐเป็นผู้กำหนดหลักสูตร โดยใช้สถานประกอบการเป็นเพียงสถานที่ฝึกประสบการณ์ของเด็กเท่านั้น แต่ในความเป็นจริงควรให้ภาคเอกชนเข้ามามีส่วนร่วมในการกำหนดหลักสูตรต่าง ๆ รวมทั้งมีบุคลากรของสถานประกอบการเป็นครูถ่ายทอดความรู้ ประสบการณ์ ตลอดจนทักษะการทำงาน ในลักษณะเป็นห้องเรียนให้นักศึกษาอาชีวศึกษา เพื่อให้สถานประกอบการได้กำลังคนที่มีทักษะตรงกับความต้องการอย่างแท้จริง
นายเอนโน่ โดรเฟนิก เอกอัครราชทูตสาธารณรัฐออสเตรียประจำประเทศไทย กล่าวว่า ความร่วมมือในการพัฒนาอาชีวศึกษาในประเทศไทย ควรเป็นไปในลักษณะการพัฒนาอย่างยั่งยืนและพึ่งพาตัวเองได้ เนื่องจากพบว่าปัจจุบันผู้เรียนสายอาชีวศึกษาของไทยส่วนมากยังขาดทักษะในการทำงานและความรู้ด้านภาษา ออสเตรียจึงยินดีที่จะส่งผู้เชี่ยวชาญเข้ามาช่วยศึกษาแนวทางในการพัฒนาทักษะของนักศึกษาอาชีวศึกษาดังกล่าว รวมทั้งสามารถตอบสนองต่อความต้องการของสถานประกอบการไทยและออสเตรีย ซึ่งกระจายตัวอยู่ทั่วประเทศได้

ที่มา : http://www.thaigov.go.th/news/contents/details/2705
