รัฐบาลไทย-ข่าวทำเนียบรัฐบาล-รมว.พม. ร่วมหารือคณะผู้แทนเครือข่ายสิทธิชุมชนคนริมคลอง

วันอังคารที่ 2 พฤษภาคม 2560
รมว.พม. ร่วมหารือคณะผู้แทนเครือข่ายสิทธิชุมชนคนริมคลอง
รมว.พม. ร่วมหารือคณะผู้แทนเครือข่ายสิทธิชุมชนคนริมคลอง เพื่อสร้างความมั่นใจในโครงการพัฒนาที่อยู่อาศัยสำหรับเครือข่ายชุมชนริมคลองลาดพร้าวกว่า 1,000 ชุมชน
เมื่อวันที่ 1 พ.ค. 60 เวลา 14.00 น. ที่ห้องประชุม ชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนายสมชาติ ภาระสุวรรณ รองผู้อำนวยการฯ รักษาการตำแหน่งผู้อำนวยการสถาบันพัฒนาองค์กรชุมชน (องค์การมหาชน) ได้ให้นายสิระ เจนจาคะ ประธานเครือข่ายสิทธิชุมชนคนริมคลอง พร้อมด้วยตัวแทนชาวชุมชนริมคลอง เข้าพบเพื่อร่วมหารือถึงแนวทางการเข้าร่วมโครงการพัฒนา ที่อยู่อาศัยชุมชนริมคลองของรัฐบาล
พลตำรวจเอก อดุลย์ กล่าวว่า การหารือในวันนี้ ตนได้ให้ นายสิระ เจนจาคะ ในฐานะประธานเครือข่ายสิทธิชุมชนคนริมคลอง พร้อมด้วยตัวแทนชาวชุมชนริมคลอง ซึ่งมีเครือข่ายชุมชน 16 ชุมชน จำนวนกว่า 1,000 ครัวเรือน ที่ไม่ได้เข้าร่วมโครงการพัฒนาที่อยู่อาศัยชุมชนริมคลองของรัฐบาล เข้าพบเพื่อร่วมหารือถึงแนวทางการเข้าร่วมโครงการฯ ทั้งนี้ ได้รับรายงานจากเครือข่ายสิทธิชุมชน คนริมคลองว่า จากผลการสำรวจบ้านเรือนของเครือข่ายสิทธิชุมชนคนริมคลองเมื่อสัปดาห์ที่ผ่านมา มีชาวชุมชนที่ปลูกบ้านรุกล้ำคลองลาดพร้าวตั้งแต่เขตห้วยขวางจนถึงเขตสายไหมประมาณ 900 หลังคาเรือน และมีการพูดคุยเพื่อสร้างความเข้าใจกับชาวชุมชนที่เป็นสมาชิกเครือข่าย ซึ่งสมาชิกจำนวนกว่า 1,000 ครัวเรือน ส่งผลให้สมาชิกส่วนใหญ่มีความต้องการที่จะพัฒนาที่อยู่อาศัยใหม่ โดยได้เสนอแนวทางการดำเนินงาน ดังนี้ 1) จัดหาที่ดินแปลงใหม่เพื่อสร้างบ้าน สร้างชุมชนใหม่ โดยผู้ที่ปลูกบ้านรุกล้ำคลองพร้อมที่จะรื้อย้ายบ้านออกจากแนวคลอง เพื่อเปิดพื้นที่ให้กรุงเทพมหานคร (กทม.) เข้าไปสร้างเขื่อน และเมื่อเร็วๆ นี้ ชาวชุมชนได้เดินทางไปดูที่ดินบริเวณบึงนายพล เขตมีนบุรี กรุงเทพฯ แต่ที่ดินแปลงดังกล่าวสามารถรองรับชาวบ้านได้ประมาณ 160 ครัวเรือน ทำให้ไม่เพียงพอที่จะรองรับสมาชิกทั้งหมดได้ ดังนั้น จึงจำเป็นต้องหาที่ดินเพิ่มเติม พลตำรวจเอก อดุลย์ กล่าวต่อว่า 2) ชาวชุมชนที่ปลูกบ้านอยู่บนบกจะตัดสินใจสร้างบ้านใหม่หรือไม่ ควรให้เกิดจาก ความสมัครใจ และหากชุมชนใดมีพื้นที่ว่างเหลือ ควรแบ่งปันพื้นที่เพื่อให้ชาวชุมชนที่ปลูกบ้านอยู่ในน้ำสามารถปลูกบ้านใหม่ได้ และ 3) กรณีชาวชุมชนที่ไม่ประสงค์จะเข้าร่วมโครงการฯ ขอให้ทางรัฐบาลจ่ายค่าชดเชยการรื้อย้าย โดยจะต้องมีการตั้งคณะกรรมการขึ้นมาเพื่อประเมินค่าชดเชย ทั้งนี้ ทางเครือข่ายสิทธิชุมชนคนริมคลองไม่ได้ขัดขวางนโยบายของรัฐบาล และการประชุมกับตนครั้งนี้ ทำให้ เครือข่ายฯ ได้รับรู้แนวทางการเข้าร่วมโครงการฯ และการช่วยเหลือที่ครบถ้วนและชัดเจน ซึ่งหลังจากนี้ นายสิระ เจนจาคะ ประธานเครือข่ายฯ จะได้นำข้อมูลการหารือไปชี้แจงกับสมาชิกเครือข่ายฯ เพื่อให้เกิดการตัดสินใจและนำไปสู่การดำเนินการได้ทันที
พลตำรวจเอก อดุลย์ กล่าวต่อไปว่า สำหรับแนวทางการให้ความช่วยเหลือชาวชุมชนที่เข้าร่วมโครงการพัฒนาที่อยู่อาศัยชุมชนริมคลองของรัฐบาล ทางกระทรวงการพัฒนาสังคมฯ โดยสถาบันพัฒนาองค์กรชุมชน (องค์การมหาชน) หรือ "พอช.” ได้ให้ การสนับสนุนในเรื่องต่างๆ ดังนี้ 1) สนับสนุนสินเชื่อเพื่อสร้างบ้านไม่เกิน 300,000 บาท/ครัวเรือน คิดดอกเบี้ยร้อยละ 4 บาทต่อปี โดยชำระคืนภายใน 15 ปี 2) งบช่วยเหลือการสร้างบ้านครัวเรือนละ 72,000 บาท 3) งบอุดหนุนการก่อสร้างสาธารณูปโภคครัวเรือนละ 50,000 บาท และ 4) งบอุดหนุนผู้ได้รับผลกระทบครัวเรือนละ 25,000 บาท ทั้งนี้ ที่ผ่านมา พอช. ได้สนับสนุนการพัฒนาที่อยู่อาศัย เสร็จเรียบร้อยแล้วเป็นจำนวน 726 ครัวเรือน
"การพัฒนาที่อยู่อาศัยชุมชนริมคลองลาดพร้าว เป็นการบูรณาการทำงานร่วมกันระหว่างกรุงเทพมหานครในการเข้ามา สร้างเขื่อน และภาคประชาชน โดยแกนนำชุมชน ซึ่งมีการพบปะหารือร่วมกัน เพื่อระดมความคิดในการคลี่คลายปัญหาต่างๆ เช่น แผนการดำเนินโครงการที่ชัดเจน การรื้อย้าย เงินชดเชยต่างๆ ที่จะได้รับ และเจ้าหน้าที่ปฏิบัติงาน เป็นต้น ทั้งนี้ เพื่อสร้างความมั่นใจให้กับชาวชุมชน เพื่อร่วมกันขับเคลื่อนการดำเนินงานไปด้วยกันให้เร็วที่สุดตามแผนที่กำหนดไว้ โดยคำนึงถึงประโยชน์ของประชาชนเป็นสำคัญ” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3464
