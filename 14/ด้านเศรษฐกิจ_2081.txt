รัฐบาลไทย-ข่าวทำเนียบรัฐบาล-กรมบัญชีกลางย้ำผู้ประกอบการงานก่อสร้างที่ขึ้นทะเบียนไว้ ยังมีสิทธิเสนองาน

วันอังคารที่ 30 มกราคม 2561
กรมบัญชีกลางย้ำผู้ประกอบการงานก่อสร้างที่ขึ้นทะเบียนไว้ ยังมีสิทธิเสนองาน
กรมบัญชีกลางย้ำผู้ประกอบการทุกรายที่เคยขึ้นบัญชีผู้ประกอบการงานก่อสร้างกับหน่วยงานของรัฐไว้ก่อนแล้ว และมีรายชื่อในบัญชีของแต่ละหน่วยงานยังคงเข้าร่วมการยื่นข้อเสนอในงานก่อสร้างของหน่วยงานรัฐได้อย่างต่อเนื่องเช่นเดิม
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ประกาศของคณะกรรมการราคากลางและขึ้นทะเบียนผู้ประกอบการ เรื่อง หลักเกณฑ์ วิธีการ และเงื่อนไขในการขึ้นทะเบียนผู้ประกอบการงานก่อสร้างที่มีสิทธิเป็นผู้ยื่นข้อเสนอต่อหน่วยงานของรัฐ ได้ประกาศในราชกิจานุเบกษา เมื่อวันที่ 21 พฤศจิกายน 2560 ซึ่งประกาศฉบับนี้มีวัตถุประสงค์ในการกำหนดหลักเกณฑ์ทั่วไปเพื่อใช้กับทุกหน่วยงานที่มีงานก่อสร้างในลักษณะประเภทเดียวกัน ทั้งนี้ ประกาศฉบับนี้กำหนดให้มีผลใช้บังคับเมื่อพ้น 90 วัน นับถัดจากวันประกาศในราชกิจจานุเบกษา กล่าวคือ ผู้ประกอบการงานก่อสร้างสามารถขอขึ้นทะเบียนได้ตั้งแต่วันที่ 20 กุมภาพันธ์ 2561 เป็นต้นไป ดังนั้น ในระหว่างนี้จึงเป็นระยะเวลาที่ผู้ประกอบการจะใช้ในการเตรียมความพร้อมก่อนยื่นเอกสารให้กรมบัญชีกลางพิจารณาต่อไป
หลังจากผู้ประกอบการงานก่อสร้างได้ยื่นเอกสารหลักฐานเพื่อขึ้นทะเบียนเรียบร้อยแล้ว กรมบัญชีกลางจะพิจารณาตรวจสอบคุณสมบัติของผู้ประกอบการตามหลักเกณฑ์และเงื่อนไขที่ได้กำหนดไว้ในประกาศ และนำเสนอคณะกรรมการราคากลางและขึ้นทะเบียนผู้ประกอบการพิจารณาเห็นชอบ แล้วจึงประกาศรายชื่อผู้ประกอบการงานก่อสร้างที่มีสิทธิเป็นผู้ยื่นข้อเสนอต่อหน่วยงานของรัฐต่อไป
อธิบดีกรมบัญชีกลาง กล่าวย้ำในตอนท้ายว่า ในขณะที่กรมบัญชีกลางยังไม่ประกาศรายชื่อผู้ประกอบการงานก่อสร้าง ตามหลักเกณฑ์ วิธีการ และเงื่อนไขดังกล่าว ผู้ประกอบการรายใดที่เคยได้รับการขึ้นบัญชีจากหน่วยงานของรัฐไว้ก่อนแล้ว ยังคงมีสิทธิในการยื่นข้อเสนอในงานก่อสร้างของหน่วยงานรัฐได้เช่นเดิมต่อไป

ที่มา : http://www.thaigov.go.th/news/contents/details/9722
