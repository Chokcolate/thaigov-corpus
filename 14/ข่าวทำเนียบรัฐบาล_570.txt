รัฐบาลไทย-ข่าวทำเนียบรัฐบาล-นรม.ให้สัมภาษณ์สื่อมวลชนภายหลังการประชุมคณะรัฐมนตรี พร้อมย้ำว่า รัฐบาลจะเร่งดำเนินการคดีต่าง ๆ เข้าสู่กระบวนการยุติธรรมให้แล้วเสร็จโดยเร็ว

วันอังคารที่ 1 สิงหาคม 2560
นรม.ให้สัมภาษณ์สื่อมวลชนภายหลังการประชุมคณะรัฐมนตรี พร้อมย้ำว่า รัฐบาลจะเร่งดำเนินการคดีต่าง ๆ เข้าสู่กระบวนการยุติธรรมให้แล้วเสร็จโดยเร็ว
เพื่อให้ประเทศเดินหน้าต่อไปได้และแสดงความห่วงใยประชาชนที่ประสบภัยธรรมชาติในขณะนี้ โดยขอให้ประชาชนเชื่อฟังคำเตือนของกรมอุตุนิยมวิทยา และคำเตือนของส่วนราชการที่เกี่ยวข้อง
วันนี้ (1สิงหาคม 2560) เวลา 15.10 น. ณ บริเวณห้องโถงชั้นล่าง ตึกบัญชาการ 1 ทำเนียบรัฐบาล  พลเอก ประยุทธ์ จันทร์โอชา นายกรัฐมนตรี ให้สัมภาษณ์สื่อมวลชนภายหลังการประชุมคณะรัฐมนตรี ดังนี้
รัฐบาลกำลังเร่งดำเนินการคดีต่าง ๆ ให้แล้วเสร็จโดยเร็ว ซึ่งการแถลงปิดคดีในวันนี้ มีประชาชนมาร่วมให้กำลังใจ นางสาวยิ่งลักษณ์ ชินวัตร อดีตนายกรัฐมนตรี จำนวนประมาณ 1,200 กว่าคน โดยกระบวนการทุกอย่างเป็นไปตามขั้นตอนทางกฎหมาย และขอให้สื่ออย่าไปวิพากวิจารณ์มากจนเกินไป ทั้งนี้ เป็นเรื่องของศาลที่จะรับไปพิจารณาตามขั้นตอนต่อไป พร้อมกล่าวย้ำว่า ประเทศต้องเดินหน้าต่อไปได้และขอให้ทุกคนทำหน้าที่ของตัวเองให้ดีที่สุด ซึ่งในส่วนเรื่องการตรวจสอบทุกอย่างนั้นได้มีการตรวจสอบตามข้อเท็จจริงและได้ดำเนินการตามขั้นตอนเสร็จสิ้นไปนานแล้ว
ส่วนเรื่องการแต่งตั้งเลขาธิการ สภาความมั่นคงแห่งชาติ (สมช.) คนใหม่ พลเอก วัลลภ รักเสนาะ นั้น นายกรัฐมนตรีกล่าวว่า เป็นเรื่องของการพิจารณาของฝ่ายมั่นคง ซึ่งในห้วงเวลานี้จำเป็นอย่างยิ่งจะต้องมีผู้ที่มีความรู้ความสามารถด้านความมั่นคงที่เกี่ยวข้องทางด้านทหารด้วย ตลอดจนมีการดูแลผู้บริหาร สมช.ที่มีอยู่เดิมด้วยเพื่อไม่ให้เกิดการเสียกำลังใจ
นายกรัฐมนตรีได้ตอบคำถามสื่อมวลชนถึงเรื่องมาตรการช่วยเหลือเยียวยาผู้ประสบภัยน้ำท่วม จังหวัดสกลนครนั้น รัฐบาลมีหลักเกณฑ์พร้อมดำเนินการให้ความช่วยเหลือทันท่วงที เพราะมีเหตุการการณ์เช่นนี้เกิดขึ้นหลายครั้งแล้ว ซึ่งที่ผ่านมารัฐบาลได้แก้ปัญหาน้ำท่วมที่ภาคใต้และช่วยเหลือได้ทันเหตุการณ์อย่างต่อเนื่อง ทั้งนี้ รัฐบาลมีการกำหนดแผนงานพร้อมมาตรการต่าง ๆ ค่อนข้างครบถ้วนสมบูรณ์แล้ว ส่วนในเรื่องการเยียวยา และฟื้นฟูนั้นเป็นอีกเรื่องหนึ่งที่ได้มีการของบประมาณโดยกระทรวงการคลังแล้ว ซึ่งจะมีการชี้แจงเพิ่มเติมอีกครั้งหนึ่ง อย่างไรก็ตาม การเยียวยา และฟื้นฟูนั้นจะมีหน่วยงานราชการต่าง ๆ ที่เกี่ยวข้องเข้าไปเก็บข้อมูลในการซ่อมแซมสาธารณูปโภคพื้นฐาน การซ่อมแซมบ้านของประชาชน ซึ่งรัฐบาลมีแผนให้เร่งดำเนินการฟื้นฟูให้เร็วที่สุด ซึ่งสมเด็จพระเจ้าอยู่หัวฯ ทรงห่วงใยในเรื่องนี้เป็นอย่างยิ่ง
ตอนท้ายของการให้สัมภาษณ์ นายกรัฐมนตรีได้กล่าวย้ำว่าขอให้ประชาชนเชื่อฟังคำเตือนของกรมอุตุนิยมวิทยา และคำเตือนของส่วนราชการอื่น ๆ ที่เกี่ยวข้อง ซึ่งรัฐบาลได้เตือนมาโดยตลอด เพื่อให้ประชาชนได้รับทราบและเตรียมการรับมือภัยจากธรรมชาติ โดยทุกคนมีความจำเป็นต้องเตรียมความพร้อม โดยเฉพาะภัยธรรมชาติในครั้งนี้เกิดฝนตกหนักต่อเนื่องมีปริมาณน้ำฝน 300  มิลลิเมตร ซึ่งมากกว่าปกติ จึงส่งผลให้เกิดน้ำท่วมในหลายพื้นที่ และได้เตรียมแผนเข้าลงตรวจพื้นที่โดยประสานกับกระทรวงต่าง ๆ อาทิ กระทรวงเกษตรและสหกรณ์ กระทรวงมหาดไทย และกระทรวงที่เกี่ยวข้อง โดยพร้อมขับเคลื่อนแผนที่ได้เตรียมวางแผนไว้แล้วเพื่อช่วยเหลือประชาชนอย่างเร่งด่วน
.......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5622
