รัฐบาลไทย-ข่าวทำเนียบรัฐบาล-นรม. เยี่ยมชมนิทรรศการ “ประชารัฐร่วมใจ แยกทิ้งขยะอันตราย” ตามนโยบายของรัฐบาล

วันอังคารที่ 18 กรกฎาคม 2560
นรม. เยี่ยมชมนิทรรศการ “ประชารัฐร่วมใจ แยกทิ้งขยะอันตราย” ตามนโยบายของรัฐบาล
เพื่อประชาสัมพันธ์โครงการความร่วมมือระหว่างภาครัฐกับภาคเอกชนในการเก็บรวบรวมของเสียอันตรายจากชุมชน
วันนี้ (18 กรกฎาคม 2560)  เวลา  08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม นำคณะมาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์โครงการความร่วมมือระหว่างภาครัฐกับภาคเอกชนในการเก็บรวบรวมของเสียอันตรายจากชุมชน ซากผลิตภัณฑ์เครื่องใช้ไฟฟ้าและอิเล็กทรอนิกส์ ภายใต้แนวทาง “ประชารัฐร่วมใจ แยกทิ้งขยะอันตราย” ประกอบด้วย 1) กรมควบคุมมลพิษ 2) กรุงเทพมหานคร 3) กรมส่งเสริมคุณภาพสิ่งแวดล้อม 4) กรมส่งเสริมการปกครองท้องถิ่น และ 5) หน่วยงานภาคเอกชน ได้แก่บริษัท เดอะมอลล์ กรุ๊ป จำกัดบริษัท เซ็นทรัลพัฒนา จำกัด (มหาชน) บริษัท เซ็นทรัลแฟมิลี่มาร์ท จำกัด บริษัท ซีพีออลล์ จำกัด (มหาชน)บริษัท สยามพิวรรธน์ จำกัดและบริษัท สยามแม็คโคร จำกัด (มหาชน) โดยนำเสนอข้อมูลการดำเนินงานโครงการฯ ภายใต้แนวทาง “ประชารัฐร่วมใจ แยกทิ้งขยะอันตราย”
พร้อมกันนี้ นายกรัฐมนตรีได้ชมการสาธิตการแยกทิ้งขยะอันตราย และผู้แทนกระทรวงฯ ได้มอบตู้เก็บรวบรวมของเสียอันตราย (Drop off) ซึ่งมีประโยชน์ ดังนี้ 1) เพิ่มช่องทางอำนวยความสะดวกให้แก่ประชาชนในการแยกทิ้งของเสียอันตรายจากชุมชน 2) สร้างจิตสำนึกให้ประชาชนตระหนักถึงการคัดแยกของเสียอันตรายตั้งแต่ต้นทางจนถึงปลายทาง และ 3) เสริมสร้างความร่วมมือกับภาคเอกชนในการบริหารจัดการของเสียอันตราย
ทั้งนี้ ตอนท้ายนายกรัฐมนตรีได้กล่าวกับคณะผู้ดำเนินโครงการดังกล่าว ให้เพิ่มช่องตู้เก็บรวบรวมของเสียอันตราย (Drop off) และให้เพิ่มขนาดให้ใหญ่มากขึ้น โดยเน้นย้ำให้รณรงค์การสร้างจิตสำนึกให้ประชาชนทุกภาคส่วนได้ให้ความร่วมมือในการแยกทิ้งขยะ และยังได้กล่าวถึงประโยชน์ของการแยกขยะซึ่งจะนำไปสู่การพัฒนาด้านสิ่งแวดล้อมของประเทศไทยให้มีความยั่งยืนมากขึ้น
........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5278
