รัฐบาลไทย-ข่าวทำเนียบรัฐบาล-รัฐบาล โดย พม. ลงพื้นที่ตรวจเยี่ยมและให้กำลังใจ พร้อมให้การช่วยเหลือผู้ได้รับผลกระทบจากอุทกภัยในพื้นที่ จังหวัดนครพนม

วันจันทร์ที่ 7 สิงหาคม 2560
รัฐบาล โดย พม. ลงพื้นที่ตรวจเยี่ยมและให้กำลังใจ พร้อมให้การช่วยเหลือผู้ได้รับผลกระทบจากอุทกภัยในพื้นที่ จังหวัดนครพนม
รัฐบาล โดย พม. ลงพื้นที่ตรวจเยี่ยมและให้กำลังใจ พร้อมให้การช่วยเหลือผู้ได้รับผลกระทบจากอุทกภัยในพื้นที่ จังหวัดนครพนม
วันนี้ (5 ส.ค. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลอากาศเอก ประจิน จั่นตอง รองนายกรัฐมนตรี พร้อมด้วย พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวง พม. ลงพื้นที่ตรวจเยี่ยมและให้กำลังใจผู้ได้รับผลกระทบจากอุทกภัยในพื้นที่ อำเภอนาแก และอำเภอวังยาง จังหวัดนครพนม พร้อมให้ความช่วยเหลือในเบื้องต้น อาทิ มอบถุงยังชีพ เครื่องอุปโภคบริโภค และเงินสงเคราะห์ครอบครัวช่วยเหลือผู้ประสบภัยกรณีฉุกเฉิน เป็นต้น ณ ศูนย์พักพิงชั่วคราวโรงเรียนบ้านนาขามส้มป่อย ตำบลวังยาง อำเภอวังยาง จังหวัดนครพนม
พลตำรวจเอก อดุลย์ กล่าวว่า จากสถานการณ์ฝนตกหนักและน้ำท่วมจากอิทธิพลของพายุเซินกา ส่งผลให้เกิดอุทกภัยในหลายจังหวัด โดยเฉพาะในพื้นที่ภาคเหนือและภาคตะวันออกเฉียงเหนือในช่วงนี้ ส่งผลให้ประชาชนได้รับความเดือดร้อนและเกิดผลกระทบเป็นจำนวนมาก รัฐบาลโดยกระทรวงการพัฒนาสังคมและความมั่นคงของมนุษย์ (พม.) มีความห่วงใยประชาชนที่ได้รับผลกระทบและความเดือดร้อนจากสถานการณ์ดังกล่าว และวันนี้ได้ลงพื้นที่จังหวัดนครพนม ซึ่งเป็นหนึ่งในจังหวัดที่ประสบอุทกภัย และประชาชนได้รับความเดือดร้อน โดยเฉพาะพื้นที่อำเภอนาแก และอำเภอวังยาง ทั้งนี้ เพื่อเป็นการบรรเทาความเดือดร้อนของผู้ได้รับผลกระทบในเบื้องต้น จึงได้นำถุงยังชีพ เครื่องอุปโภคบริโภค และเงินสงเคราะห์ครอบครัวช่วยเหลือผู้ประสบภัยกรณีฉุกเฉิน มามอบให้ประชาชนจำนวน 220 ครอบครัว
พลตำรวจเอก อดุลย์ กล่าวต่อไปว่า สำหรับแนวทางการช่วยเหลือผู้ประสบภัยของหน่วยงานในสังกัด พม. จังหวัดนครพนม อาทิ 1) จัดตั้งศูนย์รับบริจาคช่วยเหลือผู้ประสบภัย ณ ศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม 2) จัดตั้งศูนย์ปฏิบัติการและทีมแบ่งโซนพื้นที่ดูแลผู้ประสบภัย 3) เปิดศูนย์ และบ้าน เป็นสถานที่พักพิงผู้ประสบภัย โดยแจ้งให้องค์กรปกครองส่วนท้องถิ่นและ อพม. ทราบและใช้บริการได้ 4) ประชุม อพม.และ กพม.ตำบล อำเภอ สำรวจข้อมูลกลุ่มเด็ก สตรี คนพิการ ผู้ด้อยโอกาส ผู้สูงอายุ ที่ประสบภัยและต้องการช่วยเหลือพิเศษ สามารถแจ้งเจ้าหน้าที่แต่ละหน่วยได้ตลอด 24 ชั่วโมง 5) หน่วยงานในสังกัด พม. และศูนย์พัฒนาคุณภาพชีวิตและส่งเสริมอาชีพผู้สูงอายุจังหวัดนครพนม ร่วมบริจาคเงินและสิ่งของช่วยเหลือผู้ประสบภัย กับทางจังหวัด 6) หน่วยงาน พม. ลงพื้นที่ช่วยเหลือผู้ประสบภัย พร้อมช่วยเหลือเงินสงเคราะห์ครอบครัว ให้แก่ผู้สูงอายุและคนพิการ และมอบเครื่องอุปโภค บริโภค 7) ศูนย์คุ้มครองคนไร้ที่พึ่ง ร่วมกับคณะกรรมการเหล่ากาชาด และองค์กรเอกชน เยี่ยมผู้ประสบภัยและมอบสิ่งของ 8) ศูนย์พัฒนาการจัดสวัสดิการสังคมผู้สูงอายุจังหวัดนครพนม ออกเยี่ยมสอบประวัติประสบภัยผู้สูงอายุ เป็นต้น
พลตำรวจเอก อดุลย์ กล่าวเพิ่มเติมว่า นอกจากนี้ หน่วยงานในสังกัด พม. ยังได้เตรียมแนวทางการฟื้นฟูให้กับผู้ประสบภัย ดังนี้ 1) พมจ. และหน่วยงานในจังหวัดเตรียมแผนการฟื้นฟูเยียวยาช่วยเหลือผู้ประสบภัยหลังน้ำลด 2) แต่ละหน่วยประสานข้อมูลร่วมกับอำเภอที่ได้รับมอบหมาย สำรวจปัญหาความต้องการการช่วยเหลือ เรื่องการปรับปรุงที่อยู่อาศัยให้กับกลุ่มผู้สูงอายุ คนพิการ 3) การฟื้นฟูด้านอาชีพและการจ้างงานในพื้นที่ และ 4) เตรียมเจ้าหน้าที่ นักสังคมสงเคราะห์ ดูแลด้านจิตใจ และคลายเครียด ปัญหาความกังวลเรื่องรายได้ การซ่อมแซมบ้านเรือน พื้นที่การเกษตรเสียหาย ภาวะหนี้สิน
"อย่างไรก็ตาม รัฐบาลโดยกระทรวง พม. ขอร่วมเป็นกำลังใจให้พี่น้องประชาชนที่ประสบภัยในพื้นที่จังหวัดนครพนม และทุกจังหวัดทั่วประเทศ ขอให้ทุกคนมีความเข้มแข็งและสามารถกลับใช้ชีวิตอย่างปกติสุขภายหลังเข้าสู่สภาวะปกติ” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5768
