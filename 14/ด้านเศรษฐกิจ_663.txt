รัฐบาลไทย-ข่าวทำเนียบรัฐบาล-การประชุมคณะกรรมการส่งเสริมวิสาหกิจเริ่มต้นแห่งชาติ ครั้งที่ 2/2560

วันศุกร์ที่ 16 มิถุนายน 2560
การประชุมคณะกรรมการส่งเสริมวิสาหกิจเริ่มต้นแห่งชาติ ครั้งที่ 2/2560
คณะกรรมการส่งเสริมวิสาหกิจเริ่มต้นแห่งชาติซึ่งแต่งตั้งโดยนายกรัฐมนตรี โดยมีปลัดกระทรวงการคลังเป็นประธานคณะกรรมการฯ และมีผู้แทนหน่วยงานภาครัฐและเอกชนที่เกี่ยวข้องร่วมเป็นคณะกรรมการฯ ได้มีการประชุมคณะกรรมการฯ ครั้งที่ 2/2560 เมื่อวันที่ 13 มิ.ย.2560
คณะกรรมการส่งเสริมวิสาหกิจเริ่มต้นแห่งชาติ (National Startup Committee) (คณะกรรมการฯ) ซึ่งแต่งตั้งโดยนายกรัฐมนตรี โดยมีปลัดกระทรวงการคลังเป็นประธานคณะกรรมการฯ และมีผู้แทนหน่วยงานภาครัฐและเอกชนที่เกี่ยวข้องร่วมเป็นคณะกรรมการฯ ได้มีการประชุมคณะกรรมการฯ ครั้งที่ 2/2560 เมื่อวันที่ 13 มิถุนายน 2560 เพื่อติดตามความคืบหน้าการดำเนินการในช่วงไตรมาสที่ 2 ของปี 2560 ตามแผนการส่งเสริมวิสาหกิจเริ่มต้นของประเทศไทย (พ.ศ. 2559 – 2564) พร้อมทั้งได้พิจารณาการขับเคลื่อนแผนการส่งเสริมวิสาหกิจเริ่มต้น (Startup) ของประเทศไทย ซึ่งมีประเด็นที่สำคัญ ดังนี้
1.  การจัดงาน Startup Thailand 2017 ระหว่างวันที่ 6 – 9 กรกฎาคม 2560
งาน Startup Thailand 2017 จะจัดขึ้นในระหว่างวันที่ 6 - 9 กรกฎาคม 2560 ณ ศูนย์การประชุมแห่งชาติสิริกิติ์ กรุงเทพฯ ภายใต้แนวคิด “SCALE UP ASIA” โดยจะมีส่วนจัดแสดงและกิจกรรมที่น่าสนใจจากหน่วยงานทั้งภาครัฐและเอกชน อาทิ
•  การประชุมสัมมนาให้ความรู้จากผู้เชี่ยวชาญเฉพาะด้าน
•  การรวมตัวของเหล่า Startup จากทั่วประเทศ พร้อมนิทรรศการต่าง ๆ เช่น การสนับสนุนของภาครัฐ ย่านนวัตกรรม (Innovation District) พร้อมทั้ง จะมีพื้นที่ทำงานร่วมกัน (Co-working Space) ซึ่งจะนำไปสู่การสร้างเครือข่ายของ Startup (Startup Networking) และจะมีสถาบันการเงิน มหาวิทยาลัยจากในและต่างประเทศมาให้ความรู้ คำปรึกษาแนะนำ สร้างแรงบันดาลใจ รวมถึงการแสดงนวัตกรรมและบริการเพื่อส่งเสริมการต่อยอดทางธุรกิจ
•  การแข่งขันของกลุ่มวิสาหกิจเริ่มต้น (Pitching) ทั้งในระดับประเทศ (Startup Thailand Pitching Challenge) และระดับมหาวิทยาลัย (Startup Thailand League)
นอกจากนี้ ภายในงาน Startup Thailand 2017 ในครั้งนี้ ยังจะมีการเปิดตัวโครงการพัฒนาระบบอิเล็กทรอนิกส์เพื่อซื้อขายหลักทรัพย์ (Electronic Trading Platform: ETP) ของตลาดหลักทรัพย์แห่งประเทศไทย (ตลท.) เพื่อใช้เป็นตลาดรองสำหรับการซื้อขายหลักทรัพย์กลุ่ม Startup อีกด้วย
2.  การพัฒนา Web Portal เพื่อเป็นศูนย์กลางแห่งการประชาสัมพันธ์องค์ความรู้ (Knowledge Center) สำหรับ Startup Web Portal สำหรับ Startup (http://startupthailand.org) ได้เปิดใช้อย่างเป็นทางการแล้วตั้งแต่สิ้นเดือนพฤษภาคม 2560 ซึ่งเป็นการผนวกรวมเว็บไซต์ http://www.thailandstartup.org และ https://new.set.or.th เข้าไว้ด้วยกัน โดยขณะนี้ ในเว็บไซต์ startupthailand.org ดังกล่าวอยู่ในระหว่างการเปิดให้ผู้ที่สนใจลงทะเบียนเข้าร่วมงาน Startup Regional 2017 และงาน Startup Thailand 2017 สำหรับการดำเนินการในระยะที่ 2 จะรวบรวม Startup นักลงทุน หน่วยงานภาครัฐและภาคเอกชนที่เกี่ยวข้องเพื่อจัดทำฐานข้อมูลและเป็นศูนย์กลางในการติดต่อสื่อสารระหว่างกัน และในระยะที่ 3 จะเผยแพร่ข้อมูล และ e-Learning ในส่วนที่เป็นรายละเอียดที่เกี่ยวข้องกับ Startup ในแต่ละสาขา
ให้มากขึ้น
3.  กิจกรรมการเรียนการสอนและหลักสูตรด้านความเป็นผู้ประกอบการ (Entrepreneurship Education) ในระดับมัธยมศึกษา คณะกรรมการฯ ได้เห็นชอบร่างกรอบหลักสูตรด้านความเป็นผู้ประกอบการรุ่นเยาว์สำหรับนักเรียนในระดับมัธยมศึกษา (ร่างกรอบหลักสูตรฯ) ซึ่งจะเน้นเสริมสร้างทักษะ (Skills) สร้างความตระหนักรู้ (Awareness) และสร้างจิตวิญญาณความเป็นผู้ประกอบการ (Entrepreneurial Mindset) ผ่านกิจกรรมการเรียนการสอนทั้งในและนอกห้องเรียน ร่างกรอบหลักสูตรฯ ดังกล่าว ประกอบด้วย 5 โมดูล (Modules) ได้แก่ โมดูลที่ 1 ผู้ประกอบการคืออะไร โมดูลที่ 2 การสร้างคุณค่าของผู้ประกอบการ โมดูลที่ 3 ทักษะและทัศนคติของผู้ประกอบการ โมดูลที่ 4 แผนภาพโอกาสของการประกอบการ และโมดูลที่ 5 นวัตกรรมและการประกอบการ
ทั้งนี้ คณะกรรมการฯ มอบหมายให้สำนักงานเศรษฐกิจการคลัง ในฐานะฝ่ายเลขานุการคณะกรรมการฯ มหาวิทยาลัยหอการค้าไทย ตลท. และคณะทำงานเพื่อพัฒนาโครงสร้างพื้นฐานเพื่อส่งเสริมวิสาหกิจเริ่มต้นร่วมกันพัฒนาเนื้อหาสาระและจัดทำเป็นรูปเล่มเพื่อมอบให้กระทรวงศึกษาธิการดำเนินการบรรจุอยู่ในหลักสูตรของนักเรียนระดับมัธยมศึกษาต่อไป
นอกจากนี้ คณะกรรมการฯ ยังได้เห็นชอบให้มีการทำโครงการนำร่องการจัดตั้ง Startup Club ในโรงเรียนระดับมัธยมศึกษาจำนวน 77 โรงเรียน (1 จังหวัด 1 โรงเรียน) โดยให้ประสานงานร่วมกับภาคเอกชนที่มีศักยภาพในพื้นที่ต่าง ๆ ทั่วประเทศ เช่น โครงการสานพลังประชารัฐ เพื่อส่งเสริมให้เด็กรุ่นใหม่รู้จัก เข้าใจ การทำธุรกิจสมัยใหม่หรือ Startup เพิ่มมากขึ้น และจะเป็นการสร้างให้เกิดสังคมแห่งเศรษฐกิจผู้ประกอบการขึ้นทั่วประเทศ
4.  แนวทางการดำเนินการพัฒนากฎหมาย กฎระเบียบ ข้อบังคับ เพื่อส่งเสริมเศรษฐกิจแห่งผู้ประกอบการ คณะกรรมการฯ ได้มีมติให้เชิญผู้แทนจากหน่วยงานภาครัฐและภาคเอกชนรวม 34 หน่วยงานเข้าร่วมลงนามในร่างบันทึกข้อตกลงความร่วมมือเพื่อการพัฒนากฎหมาย กฎระเบียบ ข้อบังคับ เพื่อส่งเสริมเศรษฐกิจแห่งผู้ประกอบการในช่วงการจัดงาน Startup Thailand 2017 ข้างต้น โดยบันทึกข้อตกลงดังกล่าวมีวัตถุประสงค์เพื่อ (1) ร่วมกันศึกษาปัญหาและกำหนดแนวทางการแก้ไขกฎหมาย กฎระเบียบ ข้อบังคับที่เกี่ยวข้องกับการดำเนินธุรกิจเศรษฐกิจแบ่งปัน และ (2) ศึกษาแนวทางการจัดตั้งศูนย์ทดสอบและพัฒนานวัตกรรม (Regulatory Sandbox)
นอกจากนี้ ยังมีมติให้คณะทำงานชุดที่ 2 ดำเนินการศึกษากฎหมายและกฎระเบียบเพื่อส่งเสริมการดำเนินธุรกิจของ Startup (Startup Act) เพื่อเป็นกฎหมายกลางในการส่งเสริมธุรกิจ Startup โดยจะช่วยแก้ไขข้อจำกัดและอุปสรรคทางด้านกฎหมายที่ไม่เอื้อต่อการพัฒนาของระบบนิเวศเพื่อสนับสนุน Startup (Startup Ecosystem) ซึ่งการมีกฎหมายกลางดังกล่าวจะช่วยผลักดันให้ประเทศไทยสามารถเป็นศูนย์กลางของธุรกิจ Startup และยังเป็นการส่งเสริมให้ผู้ประกอบการ Startup เข้าจดทะเบียนประกอบธุรกิจในประเทศไทยอีกด้วย ทั้งนี้ ให้เริ่มศึกษาต้นแบบและผลกระทบการดำเนินการของต่างประเทศ
5.  ความคืบหน้าการดำเนินการตามมาตรการสนับสนุน SMEs ผ่านการร่วมลงทุน คณะกรรมการฯ ได้รับทราบความคืบหน้าการดำเนินการของกองทุนร่วมลงทุนแห่งละ 2,000 ล้านบาท โดยธนาคารออมสิน ธนาคารเพื่อการพัฒนาวิสาหกิจขนาดกลางและขนาดย่อมแห่งประเทศไทย และธนาคารกรุงไทย จำกัด (มหาชน) ซึ่งปัจจุบัน SMEs/New Startup ที่มาติดต่อกองทุนร่วมลงทุนทั้ง 3 แห่ง มีจำนวน 476 ราย ในจำนวนนี้ได้รับการอนุมัติในหลักการเพื่อร่วมลงทุนจำนวน 25 ราย และได้มีการร่วมลงทุนไปแล้วจำนวน 7 ราย เป็นจำนวนเงินรวมทั้งสิ้น 154 ล้านบาท
6.  การขยายขอบเขตการใช้งานตราสัญลักษณ์ Startup Thailand คณะกรรมการฯ ได้เห็นชอบสัญลักษณ์ Startup Thailand ที่จะใช้ในการประชาสัมพันธ์กิจกรรมต่าง ๆ ของคณะกรรมการฯ และมอบหมายให้ความคืบหน้าการดำเนินงานของคณะทำงานเพื่อสร้างความตระหนักและการรับรู้เพื่อส่งเสริมวิสาหกิจเริ่มต้น (คณะทำงานชุดที่ 1) ดำเนินการเผยแพร่ตราสัญลักษณ์ดังกล่าวต่อไป
นอกจากนี้ ยังได้มีการจัดทำรายการโทรทัศน์ Startup Warrior เพื่อสร้างแรงบันดาลใจผ่านการเล่าประสบการณ์การดำเนินธุรกิจของเจ้าของธุรกิจ Startup คนไทย และเพื่อประชาสัมพันธ์ข้อมูลข่าวสารจากภาครัฐที่เกี่ยวข้องกับ Startup พร้อมทั้งมีการสอดแทรกความรู้ด้านการดำเนินธุรกิจให้กับผู้รับชมรายการ ซึ่งจะออกอากาศทุกวันเสาร์ เวลา 11.00 - 11.30 น. เริ่มวันเสาร์ที่ 8 กรกฎาคม 2560 ทางช่อง Thai PBS อีกด้วย
สำนักนโยบายการออมและการลงทุน สำนักงานเศรษฐกิจการคลัง
โทร. 0 2273 9020 ต่อ 3650, 3654

ที่มา : http://www.thaigov.go.th/news/contents/details/4565
