รัฐบาลไทย-ข่าวทำเนียบรัฐบาล-พิธีเปิดแท่นหมุดหลักฐานอ้างอิงค่าพิกัดและค่าระดับ (GNSS CORS) เพื่อประเมินความเสียหายพื้นที่เสี่ยงภัยและอุทกภัยในภาคกลาง

วันพฤหัสบดีที่ 3 สิงหาคม 2560
พิธีเปิดแท่นหมุดหลักฐานอ้างอิงค่าพิกัดและค่าระดับ (GNSS CORS) เพื่อประเมินความเสียหายพื้นที่เสี่ยงภัยและอุทกภัยในภาคกลาง
พิธีเปิดแท่นหมุดหลักฐานอ้างอิงค่าพิกัดและค่าระดับ และ โครงข่ายสถานีฐานอ้างอิงค่าพิกัด ค่าระดับ และเวลามาตรฐานประเทศไทยด้วยระบบดาวเทียมนำทางสากลแบบต่อเนื่อง (GNSS CORS) ในพื้นที่ลุ่มน้ำภาคกลางตอนล่าง
วันที่ 1 สิงหาคม 2560 เวลา 14.00 น. นายพรชัย ตระกูลวรานนท์ ผู้ช่วยรัฐมนตรีประจำกระทรวงวิทยาศาสตร์และเทคโนโลยี ได้เดินทางมาเป็นประธานในพิธีเปิดแท่นหมุดหลักฐานอ้างอิงค่าพิกัดและค่าระดับ และ โครงข่ายสถานีฐานอ้างอิงค่าพิกัด ค่าระดับ และเวลามาตรฐานประเทศไทยด้วยระบบดาวเทียมนำทางสากลแบบต่อเนื่อง (GNSS CORS) ในพื้นที่ลุ่มน้ำภาคกลางตอนล่าง ร่วมกับ นายสมฤกษ์ บัวใหญ่ ผู้ตรวจราชการ กระทรวงมหาดไทย พร้อมด้วยนายสมชาย เทียมบุญประเสริฐ รองปลัดกระทรวงวิทยาศาสตร์และเทคโนโลยี และนางวารี จันทร์เนตร เลขานุการ รัฐมนตรีว่าการกระทรวงวิทยาศาสตร์และเทคโนโลยี โดยมีนางอัจฉรา เจริญสุข ผู้อำนวยการสถาบันมาตราวิทยาแห่งชาติ กล่าวต้อนรับ ณ สถาบันมาตราวิทยาแห่งชาติ เทคโนธานี จังหวัดปทุมธานี
นายพรชัย ตระกูลวรานนท์ ผู้ช่วยรัฐมนตรีประจำกระทรวงวิทยาศาสตร์และเทคโนโลยี ได้กล่าวในพิธีเปิดว่า “โครงการจัดตั้งโครงการข่ายอ้างอิงค่าพิกัดด้วยสัญญาณจากระบบดาวเทียมนำทางสากลครั้งนี้ เป็นการบูรณาการองค์ความรู้และความร่วมมือทางด้านวิทยาศาสตร์และเทคโนโลยีระหว่างหน่วยงานข้ามกระทรวง ซึ่งสอดคล้องกับนโยบายไทยแลนด์ 4.0ของรัฐบาล ที่ให้มีการประยุกต์ใช้องค์ความรู้ทางวิทยาศาสตร์และเทคโนโลยี เพื่อการเตรียมความพร้อมรับมือภัยพิบัติ และสนับสนุนการบริหารจัดการสาธารณภัยของประเทศให้มีประสิทธิภาพยิ่งขึ้น ทั้งในมิติความถูกต้องแม่นยำของค่าพิกัด ระดับความสูงของพื้นที่เสี่ยงภัย การประเมินผลกระทบจากปริมาณและทิศทางของมวลน้ำกรณีเกิดอุทกภัยในพื้นที่  ซึ่งถ้ามีสถานีอ้างอิงพิกัดด้วยระบบดาวเทียมนำทางครอบคลุมพื้นที่มากเพียงพอ ก็จะทำให้หน่วยงานที่เกี่ยวข้อง สามารถนำข้อมูลไปใช้สนับสนุนการปฏิบัติงานทั้งในส่วนของการจัดทำแผนที่  การประเมินความเสียหายเชิงพื้นที่ และวางแผนบริหารจัดการสถานการณ์อุทกภัยได้อย่างถูกต้อง แม่นยำ และมีประสิทธิภาพยิ่งขึ้น”
โครงการจัดตั้งสถานีด้านพิกัดและระดับความสูงเพื่อประเมินความเสียหายในพื้นที่เสี่ยงภัย ได้ดำเนินการติดตั้งอุปกรณ์มาตรฐานด้านเวลาและความถี่ และสถานีฐานอ้างอิงแบบถาวร เพื่อใช้เป็นโครงข่ายหมุดหลักฐานอ้างอิงสำหรับพิกัดและเวลามาตรฐานของประเทศไทย ด้วยระบบดาวเทียมนำทางแบบต่อเนื่อง จำนวน 6 สถานีในพื้นที่เสี่ยงอุทกภัยในภาคกลาง ได้แก่ จังหวัดฉะเชิงเทรา ปทุมธานี ปราจีนบุรี นครปฐม สมุทรปราการ และจังหวัดอ่างทอง โดยมีการเชื่อมโยงกับสถานีฐานของกรมที่ดิน และกรมโยธาธิการและผังเมือง รวม 83 สถานี และในปี 2561 จะมีจำนวนเพิ่มขึ้นเป็น 222 สถานีทั่วประเทศ
ข้อมูลที่ได้จากโครงการนี้ ประกอบด้วย ข้อมูลหลักของประเทศ ในเรื่องค่าพิกัดทางราบและทางดิ่งที่มีความแม่นยำสูง เวลามาตรฐานของประเทศ และข้อมูลสภาวะแวดล้อมในพื้นที่ลุ่มแม่น้ำภาคกลาง ได้แก่ อุณหภูมิ ความชื้น ความกดอากาศ ซึ่งมีประโยชน์ต่อการพัฒนาโครงสร้างพื้นฐานของประเทศ การคมนาคมและขนส่ง บริการทางการแพทย์และสาธารณูปโภค การจัดการภัยพิบัติ การจัดการทรัพยากรธรรมชาติของประเทศ รวมถึงการจัดทำ Smart City เพื่อสนับสนุนการพัฒนาประเทศตามนโยบาย Thailand 4.0 ไปสู่เป้าหมาย “มั่นคง มั่งคั่ง ยั่งยืน”

ที่มา : http://www.thaigov.go.th/news/contents/details/5675
