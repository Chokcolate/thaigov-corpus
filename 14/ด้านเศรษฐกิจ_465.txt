รัฐบาลไทย-ข่าวทำเนียบรัฐบาล-“อุตตม”พบสื่อประจำสัปดาห์ เผยความคืบหน้า 3 งานหลัก แผนช่วยเหลือ SMEs  พ.ร.บ.อีอีซี และแผนความร่วมมือระหว่างประเทศ

วันอังคารที่ 23 พฤษภาคม 2560
“อุตตม”พบสื่อประจำสัปดาห์ เผยความคืบหน้า 3 งานหลัก แผนช่วยเหลือ SMEs  พ.ร.บ.อีอีซี และแผนความร่วมมือระหว่างประเทศ
“อุตตม”พบสื่อประจำสัปดาห์ เผยความคืบหน้า 3 งานหลัก แผนช่วยเหลือ SMEs  พ.ร.บ.อีอีซี และแผนความร่วมมือระหว่างประเทศ
นายอุตตม สาวนายน รมว.อุตสาหกรรม เปิดเผยในระหว่างการพบปะสื่อมวลชนประจำสัปดาห์ถึงความคืบหน้าการช่วยเหลือ SMEs ผ่านกองทุนต่างๆ ของรัฐบาล ว่า รัฐบาลเร่งให้ความช่วยเหลือ SMEs ตั้งแต่รายเล็กที่วงเงินไม่เกิน 2 แสนบาทไม่มีดอกเบี้ย และวงเงินไม่เกิน 6 แสนบาท ที่มีระยะเวลาในการกู้ 7 ปี ปลอดดอกเบี้ย 3 ปี คิดดอกเบี้ยร้อยละ 1 ต่อปี  และการช่วยเหลือ SMEs ตามแนวประชารัฐให้กับธุรกิจขนาดใหญ่ที่มีวงเงินกู้ไม่เกิน 10 ล้านบาทต่อราย นอกจากนี้ ในวันที่ 24 พฤษภาคม 2560 พลเอกประยุทธ์ จันทร์โอชา นายกรัฐมนตรี มีกำหนดลงพื้นที่จังหวัดสงขลา เพื่อมอบนโยบายการพัฒนาเอสเอ็มอีและมอบเงินทุนให้กับผู้ประกอบการใน 6 จังหวัดภาคใต้  โดยล็อตแรก 30 ราย เป็นเงินจำนวน 54 ล้านบาท ในอุตสาหกรรมที่เกี่ยวกับการแปรรูปยางพารา แปรรูปอาหาร อุตสาหกรรมเกษตร และอุตสาหกรรมการท่องเที่ยว
รัฐมนตรีว่าการกระทรวงอุตสาหกรรม ยังได้เปิดเผยถึงการจัดทำร่างพระราชบัญญัติ (พ.ร.บ.) พื้นที่เขตเศรษฐกิจพิเศษภาคตะวันออก (อีอีซี) พ.ศ. ... ว่า ขณะนี้อยู่ระหว่างให้คณะกรรมการกฤษฎีกาดำเนินการปรับร่างพ.ร.บ.ดังกล่าวตามความเห็นของที่ประชุมคณะรัฐมนตรี (ครม.) ที่เห็นชอบก่อนหน้านี้ แต่ให้แก้ไขในบางประเด็น ซึ่งหลังจากกฤษฎีกาปรับปรุงร่างแล้วเสร็จจะนำเสนอให้ครม.พิจารณาอีกครั้ง พร้อมรับฟังความคิดเห็นจากหน่วยงานที่เกี่ยวข้องรอบด้านก่อนนำเรื่องเข้าสู่ที่ประชุมสภานิติบัญญัติแห่งชาติ (สนช.) พิจารณาออกเป็นกฎหมายให้มีผลบังคับใช้ต่อไป
นอกจากนี้ รัฐมนตรีว่าการกระทรวงอุตสาหกรรม เปิดเผยด้วยว่า ระหว่างวันที่ 23-25 พฤษภาคม 2560 นายสมคิด จาตุศรีพิทักษ์ รองนายกรัฐมนตรี จะนำคณะไทยไปเยือนสาธารณรัฐประชาธิปไตยประชาชนลาว เพื่อหารือความร่วมมือในระดับรัฐบาลกับรัฐบาล พร้อมทั้งมีการลงนามบันทึกข้อตกลงความร่วมมือระหว่างไทยและสปป.ลาว หรือ MOU จำนวน 4 ฉบับ ประกอบด้วย การลงนามความร่วมมือระหว่างกรมส่งเสริมอุตสาหกรรม กับ กรมส่งเสริมวิสาหกิจขนาดกลางขนาดย่อม (Department of SME promotion) 1 ฉบับ // การลงนามความร่วมมือระหว่าง สสว. กับสภาการค้าและอุตสาหกรรมแห่งชาติลาว (The Lao National Chamber  of Commerce and Industry-LNCCI ) 1 ฉบับ  // การลงนามความร่วมมือกับ สมาคมนักธุรกิจหนุ่มแห่งชาติลาว Young Entrepreneurs Association of Laos (YEAL) 1 ฉบับ และ การลงนามความร่วมมือกับสมาคมนักธุรกิจแม่หญิงลาว (The Lao Business Women Associaltion -LBWA) 1 ฉบับ  นอกจากนี้ ระหว่างวันที่ 4-8 มิถุนายนนี้(60) นายสมคิด จาตุศรีพิทักษ์ รองนายกรัฐมนตรี จะนำคณะผู้บริหารระดับสูงของไทย เดินทางไปยังประเทศญี่ปุ่นด้วย โดยการเดินทางครั้งนี้ จะมีการไปโรดโชว์เกี่ยวกับแนวทางการพัฒนาพื้นที่เขตเศรษฐกิจพิเศษภาคตะวันออก หรือ อีอีซีของไทย เพื่อดึงดูดการลงทุนจากญี่ปุ่นใน 10 อุตสาหกรรมเป้าหมาย

ที่มา : http://www.thaigov.go.th/news/contents/details/3942
