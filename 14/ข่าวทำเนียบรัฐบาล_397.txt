รัฐบาลไทย-ข่าวทำเนียบรัฐบาล-ประธาน USABC และนักธุรกิจสหรัฐฯ พร้อมสนับสนุนนโยบายของรัฐบาล เพื่อมุ่งสู่ Thailand 4.0 ของไทย

วันพฤหัสบดีที่ 22 มิถุนายน 2560
ประธาน USABC และนักธุรกิจสหรัฐฯ พร้อมสนับสนุนนโยบายของรัฐบาล เพื่อมุ่งสู่ Thailand 4.0 ของไทย
ประธาน USABC และนักธุรกิจสหรัฐฯ พร้อมสนับสนุนนโยบายของรัฐบาล เพื่อมุ่งสู่ Thailand 4.0 ของไทย
วันนี้ (22 มิ.ย. 2560) เวลา 14.00 น. คณะนักธุรกิจจากสภาธุรกิจสหรัฐอเมริกา – อาเซียน (U.S. – ASEAN Business Council: USABC) เข้าเยี่ยมคารวะพลเอก ประยุทธ์ จันทร์โอชา นายกรัฐมนตรีและคณะรัฐมนตรี ณ ตึกสันติไมตรีหลังใน ทำเนียบรัฐบาล เนื่องในโอกาสเดินทางเยือนประเทศไทย ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
คณะรัฐมนตรีที่เข้าร่วมการหารือ ประกอบด้วย รองนายกรัฐมนตรี (นายสมคิด จาตุศรีพิทักษ์) รัฐมนตรีว่าการกระทรวงคมนาคม รัฐมนตรีว่าการกระทรวงดิจิทัลเพื่อเศรษฐกิจและสังคม รัฐมนตรีว่าการกระทรวงพลังงาน รัฐมนตรีว่าการกระทรวงพาณิชย์ และรัฐมนตรีว่าการกระทรวงอุตสาหกรรม
นายกรัฐมนตรีแสดงความยินดีที่ได้ต้อนรับคณะนักธุรกิจ USABC โดยปีนี้เป็นปีที่ 12 ในการก่อตั้งสำนักงาน USABC ที่กรุงเทพฯ พร้อมแสดงความขอบคุณที่ USABC นำคณะนักธุรกิจสหรัฐฯ เดินทางเยือนไทยอย่างสม่ำเสมอ แสดงให้เห็นถึงความเชื่อมั่นและความสำคัญที่ USABC มีให้กับประเทศไทย
นายกรัฐมนตรีเน้นย้ำว่ารัฐบาลให้ความสำคัญกับการเชื่อมโยงทางเศรษฐกิจกับประเทศเพื่อนบ้านและประเทศในภูมิภาคเอเชีย เพื่อขยายความร่วมมือในการกำหนดยุทธศาสตร์ในด้านการค้าการลงทุน การท่องเที่ยว โลจิสติกส์ ดิจิทัล และการพัฒนาทรัพยากรมนุษย์ร่วมกัน นอกจากนี้ รัฐบาลได้มีนโยบายประเทศไทย 4.0 ที่มุ่งปรับโครงสร้างเศรษฐกิจของประเทศไปสู่เศรษฐกิจที่ขับเคลื่อนด้วยเทคโนโลยีและนวัตกรรม โดยเฉพาะโครงการระเบียงเศรษฐกิจพิเศษภาคตะวันออก (Eastern Economic Corridor: EEC) และ 10 อุตสาหกรรมเป้าหมาย ซึ่งเป็นสาขาที่สหรัฐฯ มีความเชี่ยวชาญ อาทิ ภาคการเกษตร ยานยนต์และอากาศยาน อุตสาหกรรมการแพทย์ และอุตสาหกรรมดิจิทัล จึงขอเชิญชวนให้นักธุรกิจสหรัฐฯ พิจารณาลงทุนและเข้าร่วมโครงการต่าง ๆ ของไทย
ที่ผ่านมา รัฐบาลได้สนับสนุนการลงทุนของภาคเอกชนในทุกด้าน โดยเฉพาะการผลักดันการออกกฎหมายต่าง ๆ ในการรองรับนโยบายเศรษฐกิจที่สำคัญ เพื่อให้นักลงทุนมั่นใจได้ว่าประเทศไทยมีทิศทางในการพัฒนาประเทศไปสู่ Thailand 4.0 ทั้งนี้ รัฐบาลยังคงเดินหน้าปฏิรูปประสิทธิภาพของภาครัฐ ให้สามารถรองรับและเอื้อต่อการลงทุนของต่างชาติและการเติบโตของประเทศในอนาคต ซึ่งจะเห็นได้ว่าในปัจจุบัน ประเทศไทยได้ถูกจัดอันดับในดัชนีศักยภาพการแข่งขันของโลก ในอันดับที่ 34 จาก 138 ประเทศ และเป็นประเทศที่ง่ายต่อการทำธุรกิจในปี 2560 โดยธนาคารโลก ในอันดับที่ 46 จากอันดับทั้งหมดจาก 190 ประเทศ
โอกาสนี้ USABC แสดงความขอบคุณที่นายกรัฐมนตรีได้แสดงวิสัยทัศน์และแนวนโยบายเศรษฐกิจไทย พร้อมให้การสนับสนุนการปฏิรูปของไทย โดยเฉพาะในด้านเศรษฐกิจ โดยเห็นว่าภาคเอกชนถือเป็นส่วนสำคัญในการเดินหน้านโยบาย Thailand 4.0 ของรัฐบาล ทั้งนี้ ทั้งสองฝ่ายยังเห็นพ้องถึงการอำนวยความสะดวกและการพัฒนาการทำเศรษฐกิจดิจิทัล (Digital Economy) เพื่อให้ง่ายต่อการลงทุนจากนักลงทุนต่างชาติ โดย USABC ประสงค์ที่จะมีส่วนช่วยสนับสนุนและพัฒนาทรัพยากรมนุษย์ การฝึกอบรมภาคธุรกิจ SMEs และ Start – up ของไทย รวมถึงสนับสนุนให้ภาคเอกชนไทยมีความรับผิดชอบต่อสังคมและสิ่งแวดล้อม ซึ่งประธาน USABC ยังได้กล่าวสนับสนุนประเทศไทยในการเป็นประธานอาเซียนของไทย ในปี 2562
ในช่วงท้าย นายกรัฐมนตรีแสดงความขอบคุณ USABC และนักธุรกิจสหรัฐฯ อีกครั้ง โดยหวังว่า USABC จะได้รับทราบและเข้าใจถึงความมุ่งมั่นของรัฐบาลในการปฏิรูปประเทศในทุก ๆ ด้าน และยืนยันว่าไทยยังคงมีศักยภาพที่จะร่วมมือกับสหรัฐฯ ได้อีกมาก พร้อมหวังว่าการเยือนประเทศไทยในครั้งนี้จะได้รับประโยชน์จากการหารือกับกระทรวงต่างๆ ที่เกี่ยวข้อง เพื่อยกระดับความร่วมมือทางด้านการค้าและการลงทุนระหว่างทั้งสองประเทศให้แน่นแฟ้นและเป็นรูปธรรมมากยิ่งขึ้น
***************
USABC เป็นองค์กรธุรกิจที่มีสมาชิกเป็นบริษัทชั้นนำที่เข้ามาลงทุนหรือทำธุรกิจกับประเทศไทยและในอาเซียน มีบทบาทในการสนับสนุนและส่งเสริมความสัมพันธ์ด้านการค้าการลงทุนระหว่างไทยกับสหรัฐฯ ในการเยือนครั้งนี้ประกอบด้วยนักธุรกิจสหรัฐฯ และผู้บริหารจาก 33 บริษัท ในอุตสาหกรรมด้านพลังงาน/โครงสร้างพื้นฐาน เทคโนโลยีสารสนเทศและการสื่อสาร สุขภาพและชีววิทยาศาสตร์ อาหารและการเกษตร และการบริการทางการเงิน เป็นต้น อาทิ บริษัท AIG, Apple, Amazon, Chevron, Seagate, Eli Lily, Ford, CITI เป็นต้น

ที่มา : http://www.thaigov.go.th/news/contents/details/4724
