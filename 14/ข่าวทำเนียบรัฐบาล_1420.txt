รัฐบาลไทย-ข่าวทำเนียบรัฐบาล-รัฐบาลเผย 5-6 ก.พ.นี้ นายกฯ และ ครม.เตรียมพบชาวจันท์-ตราด ตั้งเป้าผลักดันไทยเป็นมหาอำนาจการค้าผลไม้โลก

วันจันทร์ที่ 5 กุมภาพันธ์ 2561
รัฐบาลเผย 5-6 ก.พ.นี้ นายกฯ และ ครม.เตรียมพบชาวจันท์-ตราด ตั้งเป้าผลักดันไทยเป็นมหาอำนาจการค้าผลไม้โลก
รัฐบาลเผย 5-6 ก.พ.นี้ นายกฯ และ ครม.เตรียมพบชาวจันท์-ตราด ตั้งเป้าผลักดันไทยเป็นมหาอำนาจการค้าผลไม้โลก พร้อมเสริมจุดแข็ง แก้ไขจุดอ่อน ยกระดับการพัฒนาภาคตะวันออก
วันนี้ (4 ก.พ. 61) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า รัฐบาลเตรียมผลักดันให้ประเทศไทยเป็นชาติมหาอำนาจด้านการค้าผลไม้เมืองร้อนของโลก โดยจะใช้โอกาสการลงพื้นที่พบปะประชาชนและประชุม ครม.นอกสถานที่ ณ จ.จันทบุรีและตราด ในวันที่ 5-6 ก.พ.นี้ ลงนามบันทึกข้อตกลงความร่วมมือด้านมาตรฐานคุณภาพผลไม้ไทยระหว่างกระทรวงพาณิชย์ หอการค้าไทย มหาวิทยาลัยเชียงใหม่ และมหาวิทยาลัยบูรพา และบันทึกข้อตกลงการเชื่อมโยงตลาดผลไม้ แหล่งผลิต และตลาดรองรับสำคัญ ระหว่างหอการค้าจังหวัดต่าง ๆ กับหอการค้านำเข้าผลไม้ของจีนและหอการค้า จ.ไพลิน ของกัมพูชา
“ผลไม้ไทยมีความหลากหลาย มีรสชาติโดดเด่น เป็นที่ต้องการของตลาดภายในประเทศและต่างประเทศ โดยเฉพาะทุเรียน มังคุด และลำไย โดย จ.จันทบุรี เป็นจังหวัดที่มีชื่อเสียงด้านผลไม้และมีเป้าหมายเป็นมหานครผลไม้โลก แต่ยังคงมีข้อจำกัดด้านการผลิตและการตลาด ซึ่งรัฐบาลจะได้รับฟังปัญหาและร่วมกันแก้ไข ภายใต้ยุทธศาสตร์การค้าผลไม้ครบวงจร คือ การพัฒนาคุณภาพมาตรฐานของผลไม้ให้เป็นที่ยอมรับในระดับสากล พัฒนาช่องทางการจำหน่ายและกระจายผลไม้ไทย พัฒนาสมรรถนะของผู้ประกอบการ และประชาสัมพันธ์ผลไม้ให้เป็นที่ต้องการของตลาด” สำหรับการลงพื้นที่ จ.จันทบุรี ของนายกฯ และ ครม. ครั้งนี้
นอกจากต้องการส่งเสริมให้เป็นเมืองผลไม้ของโลกแล้ว ยังจะผลักดันอุตสาหกรรมอัญมณี ติดตามการดำเนินงานของวิสาหกิจเพื่อสังคม การส่งเสริมการท่องเที่ยว และเกษตรอุตสาหกรรม ส่วน จ.ตราด เน้นส่งเสริมการท่องเที่ยวเชิงนิเวศน์อย่างยั่งยืน การอนุรักษ์ป่าชายเลน การจัดการน้ำเสีย และการพัฒนาสถาบันการเงินชุมชน
ทั้งนี้ พลเอก ประยุทธ์ จันทร์โอชา นายกรัฐมนตรี ย้ำว่า ทุกครั้งที่ลงพื้นที่และประชุม ครม.นอกสถานที่ จะมีการพิจารณาแนวทางการพัฒนาภาคเศรษฐกิจและสังคมในภูมิภาคนั้น ๆ โดยในครั้งนี้เป็นการลงพื้นที่ตะวันออก ซึ่งรัฐบาลจะรับฟังข้อเสนอและหารือร่วมกับภาคเอกชน ผู้นำท้องถิ่น และประชาชน เพื่อยกระดับโครงสร้างพื้นฐานโครงข่ายถนน รถไฟทางคู่ รถไฟโดยสารด่วนพิเศษ แก้ไขปัญหาน้ำอุปโภคบริโภคและไฟฟ้าดับ พัฒนาด่านชายแดน ท่าเทียบเรือ พัฒนาคุณภาพชีวิตของประชาชน ฯลฯ ช่วยเพิ่มขีดความสามารถในทุกด้าน ซึ่งจะสอดรับกับโครงการพัฒนาระเบียงเศรษฐกิจภาคตะวันออก (EEC) ของรัฐบาลอีกด้วย
...........
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9823
