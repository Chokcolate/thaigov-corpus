รัฐบาลไทย-ข่าวทำเนียบรัฐบาล-ผู้ช่วยโฆษกฯ เผย นายกรัฐมนตรี เน้นย้ำกระทรวงแรงงานดูแลคนพิการให้สามารถเข้าทำงานในบริษัทได้จริง โดยไม่เป็นเพียงการบรรจุชื่อคนพิการให้บริษัทได้รับประโยชน์ทางภาษีเท่านั้น

วันอังคารที่ 28 มีนาคม 2560
ผู้ช่วยโฆษกฯ เผย นายกรัฐมนตรี เน้นย้ำกระทรวงแรงงานดูแลคนพิการให้สามารถเข้าทำงานในบริษัทได้จริง โดยไม่เป็นเพียงการบรรจุชื่อคนพิการให้บริษัทได้รับประโยชน์ทางภาษีเท่านั้น
พันเอกหญิง ทักษดาฯ ผู้ช่วยโฆษกฯ เผย นายกรัฐมนตรี เน้นย้ำกระทรวงแรงงานดูแลคนพิการให้สามารถเข้าทำงานในบริษัทได้จริง โดยไม่เป็นเพียงการบรรจุชื่อคนพิการให้บริษัทได้รับประโยชน์ทางภาษีเท่านั้น
วันนี้ ( 28 มี.ค. 60) เวลา 14.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่งมี พลเอก ประยุทธ์ จันทร์โอชา นายกรัฐมนตรี เป็นประธาน พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า นายกรัฐมนตรีเน้นย้ำต่อที่ประชุมครม. เกี่ยวกับเรื่องของการวิจัยและพัฒนา โดยมอบหมายให้กระทรวงวิทยาศาสตร์และเทคโนโลยีร่วมกับกระทรวงอุตสาหกรรม ดำเนินการติดตามผลภายหลังที่นายกรัฐมนตรีได้ไปเยี่ยมชมนิทรรศการเกี่ยวกับสิ่งประดิษฐ์และนวัตกรรมที่น่าสนใจภายในงานการขับเคลื่อน Thailand 4.0 ด้านเกษตร อาหาร และเทคโนโลยีชีวภาพ ณ มหาวิทยาลัยเกษตรศาสตร์ เมื่อวันที่ 17 มีนาคม 2560  โดยเฉพาะให้เร่งดำเนินการนำผลงานวิจัยและนวัตกรรมต่าง ๆ มาเผยแพร่และผลิตให้เกิดผลเป็นรูปธรรมภายในปลายปีนี้ ส่วนในเรื่องของการใช้งบประมาณในการผลิตผลงานวิจัยและพัฒนาให้ดำเนินการเป็นไปตามระเบียบของทางราชการและเป็นไปอย่างถูกต้อง
นอกจากนี้ นายกรัฐมนตรี เน้นย้ำกระทรวงแรงงานดูแลกรณีที่มีบางบริษัทมีการบรรจุใส่ชื่อของผู้พิการในการจ้างงานแต่ไม่ได้ให้ทำงานจริง  เพื่อใช้ประโยชน์ในการลดหย่อนภาษี โดยมอบหมายให้กระทรวงแรงงานตรวจตราดูแลในเรื่องดังกล่าวอย่างจริงจัง เพื่อให้ผู้พิการสามารถที่จะเข้าไปทำงานในบริษัทเหล่านั้นได้อย่างแท้จริง เพื่อพิสูจน์ให้สังคมได้เห็นถึงความสามารถของผู้พิการและสามารถเข้าสังคมและอยู่ร่วมกับผู้อื่นได้
-----------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2692
