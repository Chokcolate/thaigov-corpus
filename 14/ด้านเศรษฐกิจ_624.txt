รัฐบาลไทย-ข่าวทำเนียบรัฐบาล-ก.อุตฯ แจงข่าวลือโลกโซเชียลกรณีขึ้นภาษีรถเก่าเกิน 7 ปี กระตุ้นยอดขายรถใหม่เป็นข่าวเก่า  ย้ำกระทรวงฯ ไม่เคยมีนโยบายกระตุ้นลักษณะนี้มาก่อน

วันศุกร์ที่ 9 มิถุนายน 2560
ก.อุตฯ แจงข่าวลือโลกโซเชียลกรณีขึ้นภาษีรถเก่าเกิน 7 ปี กระตุ้นยอดขายรถใหม่เป็นข่าวเก่า  ย้ำกระทรวงฯ ไม่เคยมีนโยบายกระตุ้นลักษณะนี้มาก่อน
ก.อุตฯ แจงข่าวลือโลกโซเชียลกรณีขึ้นภาษีรถเก่าเกิน 7 ปี กระตุ้นยอดขายรถใหม่เป็นข่าวเก่า
ย้ำกระทรวงฯ ไม่เคยมีนโยบายกระตุ้นลักษณะนี้มาก่อน
นางสาวนิสากร จึงเจริญธรรม รองปลัดกระทรวงอุตสาหกรรม และโฆษกกระทรวงอุตสาหกรรม กล่าวถึงกรณีที่มีข่าวในสังคมออนไลน์ช่วงวันที่ 8 - 9 มิถุนายน 2560 เกี่ยวกับนโยบายการขึ้นภาษีรถยนต์และรถจักรยานยนต์ ประจำปี (โดยเฉพาะรถยนต์อายุเกิน 7 ปี) และกระตุ้นให้ผู้บริโภคซื้อรถรุ่นใหม่ โดยเฉพาะรถยนต์ประหยัดพลังงาน (Eco Car) ที่ช่วยรักษาสิ่งแวดล้อมและราคาไม่แพง นั้น ว่า ข่าวดังกล่าวไม่เป็นความจริงแต่อย่างใด กระทรวงฯ ไม่เคยมีนโยบายดังกล่าว โดยเชื่อว่าน่าจะเป็นความเข้าใจที่คลาดเคลื่อน
“กระทรวงฯ ขอยืนยันว่าไม่เคยมีนโยบายเช่นนี้มาก่อน เข้าใจว่าข่าวนี้น่าจะเป็นข่าวเก่า เมื่อปี 2559 ในช่วงที่ สศอ.แถลงดัชนีอุตสาหกรรมรายเดือน ประจำเดือนเมษายน 2559 จึงขอให้ประชาชนตรวจสอบข้อเท็จจริงก่อนเชื่อและส่งต่อข่าวนั้นๆ เพื่อป้องกันความสับสนที่อาจจะเกิดขึ้น” โฆษกกระทรวงอุตสาหกรรม  กล่าวทิ้งท้าย

ที่มา : http://www.thaigov.go.th/news/contents/details/4422
