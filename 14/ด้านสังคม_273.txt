รัฐบาลไทย-ข่าวทำเนียบรัฐบาล-พม. มุ่งมั่นแสดงเจตนารมณ์ต่อต้านการค้ามนุษย์อย่างจริงจัง เตรียมจัดงานวันต่อต้านการค้ามนุษย์ ประจำปี 2560

วันจันทร์ที่ 29 พฤษภาคม 2560
พม. มุ่งมั่นแสดงเจตนารมณ์ต่อต้านการค้ามนุษย์อย่างจริงจัง เตรียมจัดงานวันต่อต้านการค้ามนุษย์ ประจำปี 2560
พม. มุ่งมั่นแสดงเจตนารมณ์ต่อต้านการค้ามนุษย์อย่างจริงจัง เตรียมจัดงานวันต่อต้านการค้ามนุษย์ ประจำปี 2560 "ประชารัฐ ร่วมใจ ต้านภัยการค้ามนุษย์"
เมื่อวันที่ 27 พ.ค. 60 เวลา 14.30 น. ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี  อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมเตรียมการจัดงานวันต่อต้านการค้ามนุษย์ ประจำปี 2560 "ประชารัฐ ร่วมใจ ต้านภัยการค้ามนุษย์" และพิธีมอบรางวัลแก่ผู้ปฏิบัติงาน หน่วยงาน และสื่อมวลชนดีเด่นด้านการป้องกันและปราบปรามการค้ามนุษย์ รางวัลประกวดภาพวาดเด็กและเยาวชน ในหัวข้อ "ประเทศไทย ปลอดภัยจากการค้ามนุษย์" โดยมี นางนภา เศรษฐกร รองปลัดกระทรวง พม. นางเสาวนีย์ โขมพัตร อดีตหัวหน้าผู้ตรวจราชกระทรวง พม. และนางสาวสุนีย์ ศรีสง่าตระกูลเลิศ ผู้เชี่ยวชาญเฉพาะด้านนโนบายและยุทธศาสตร์ และคณะทำงานจากกองต่อต้านการค้ามนุษย์ พม. เข้าร่วมประชุม
นายไมตรี กล่าวว่า ปัญหาการค้ามนุษย์เป็นอาชญากรรมที่มีความซับซ้อนและเป็นการละเมิดสิทธิมนุษยชนอย่างร้ายแรง รัฐบาลยังคงดำเนินการป้องกันและปราบปรามการค้ามนุษย์อย่างเข้มข้นและต่อเนื่อง และได้ประกาศให้การป้องกันและปราบปรามการค้ามนุษย์เป็นวาระแห่งชาติ เมื่อวันที่ 3 เมษายน 2557 ณ ทำเนียบรัฐบาล และได้มอบนโยบาย Zero Tolerance มุ่งมั่นปราบปรามและลงโทษผู้กระทำความผิดให้ถึงที่สุด โดยเน้นที่ผลลัพธ์ของการดำเนินงาน และการบูรณาการการทำงานของทุกหน่วยงานที่เกี่ยวข้อง เพื่อช่วยกันสร้างความเข้าใจให้เกิดขึ้นทั้งในประเทศ และต่างประเทศ เร่งสร้างมุมมองสังคมไทยให้ตระหนักว่าการค้ามนุษย์เป็นภัยใกล้ตัวและเป็นการกระทำที่ผิดกฎหมาย ต้องเคารพในสิทธิมนุษยชนของเพื่อนมนุษย์ด้วยกัน  เร่งปรับปรุงแก้ไขกฎหมายต่าง ๆ ที่เป็นอุปสรรคเพื่อให้ทุกหน่วยงานที่เกี่ยวข้องทำงานร่วมกันอย่างเป็นระบบ
นายไมตรี กล่าวต่ออีกว่า กระทรวงการพัฒนาสังคมและความมั่นคงของมนุษย์ (พม.) ในฐานะหน่วยประสานงานหลักในการป้องกันและปราบปรามการค้ามนุษย์ จึงได้เตรียมจัดงาน “วันต่อต้านการค้ามนุษย์ ประจำปี 2560" ซึ่งกำหนดจัดขึ้นในวันจันทร์ที่ 5 มิถุนายน 2560 เวลา 13.30 – 15.00 น. ณ ตึกสันติไมตรี ทำเนียบรัฐบาล โดยมี พลเอก ประยุทธ์ จันทร์โอชา นายกรัฐมนตรี เป็นประธานเปิดงาน เพื่อเป็นการแสดงถึงเจตนารมณ์ และความมุ่งมั่นของรัฐบาลไทยที่ให้ความสำคัญกับการต่อต้านการค้ามนุษย์ เผยแพร่ผลการดำเนินงานด้านการป้องกันและปราบปรามการค้ามนุษย์ของประเทศไทย รวมถึงการผนึกกำลังของหน่วยงานที่เกี่ยวข้องในการต่อต้านการค้ามนุษย์ ตลอดจนสร้างภาพลักษณ์ที่ดีของไทยให้เป็นที่ประจักษ์
"กิจกรรมภายในงานในปีนี้ จะมีการมอบรางวัลผู้ปฏิบัติงาน หน่วยงานและสื่อมวลชนดีเด่นด้านการป้องกันและปราบปรามการค้ามนุษย์ โดยแยกเป็นทีมคดีสำคัญ ทีมสหวิชาชีพ ภาครัฐ NGOs ผู้ทำงานภาคประชาสังคม และสื่อมวลชน อีกทั้งมอบประกาศเกียรติคุณและรางวัลแก่ผู้ชนะการประกวดภาพวาดเด็กและเยาวชนในหัวข้อ “ประเทศไทยปลอดภัยจากการค้ามนุษย์” โดยแยกเป็น 3 ระดับ ๆ ละ 6 รางวัล ได้แก่ ระดับประถมศึกษา ระดับมัธยมศึกษา และระดับอุดมศึกษา สำหรับกลุ่มเป้าหมายที่เข้าร่วมงานประกอบด้วย คณะกรรมการป้องกันและปราบปรามการค้ามนุษย์ คณะกรรมการประสานและกำกับการดำเนินงานป้องกันและปราบปรามการค้ามนุษย์ ผู้บริหารและผู้ปฏิบัติจากหน่วยงานที่เกี่ยวข้องจากภาครัฐทั้งในส่วนกลางและส่วนภูมิภาคทั้ง 76 จังหวัด รวมทั้งผู้แทนองค์กรเอกชน นักวิชาการ องค์การระหว่างประเทศ สถานเอกอัครราชทูตต่าง ๆ ประจำประเทศไทย ผู้ที่มีบทบาทสำคัญในการดำเนินงานป้องกันและปราบปรามการค้ามนุษย์ และสื่อมวลชน รวมจำนวนทั้งสิ้น 500 คน" นายไมตรี กล่าวในตอนท้าย

ที่มา : http://www.thaigov.go.th/news/contents/details/4100
