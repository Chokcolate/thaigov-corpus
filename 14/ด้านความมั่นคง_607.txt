รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย เป็นประธานพิธีเปิดการเสวนา  หัวข้อ "การปฏิรูประบบราชการ 4.0 : ประชาชนอยากได้อะไร" โดยมุ่งเน้นการพัฒนาคนและระบบราชการ

วันพฤหัสบดีที่ 25 มกราคม 2561
รัฐมนตรีว่าการกระทรวงมหาดไทย เป็นประธานพิธีเปิดการเสวนา  หัวข้อ "การปฏิรูประบบราชการ 4.0 : ประชาชนอยากได้อะไร" โดยมุ่งเน้นการพัฒนาคนและระบบราชการ
รัฐมนตรีว่าการกระทรวงมหาดไทย เป็นประธานพิธีเปิดการเสวนา  หัวข้อ "การปฏิรูประบบราชการ 4.0 : ประชาชนอยากได้อะไร" โดยมุ่งเน้นการพัฒนาคนและระบบราชการ
วันนี้ (24 มกราคม 2561) เวลา 13.45 น. พลเอกอนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานพิธีเปิดการเสวนาในหัวข้อ "การปฏิรูประบบราชการ 4.0 : ประชาชนอยากได้อะไร" ณ ห้องประชุม ดร.สมศักดิ์ - คุณหญิงปัทมา ลีสวัสดิ์ตระกูล ชั้น 2 อาคารสยามบรมราชกุมารี สถาบันบัณฑิตพัฒนบริหารศาสตร์ จัดขึ้นโดยคณะกรรมาธิการการบริหารราชการแผ่นดิน สภานิติบัญญัติแห่งชาติร่วมกับสมาคมรัฐประศาสนศาสตร์ นิด้า โดยมีวัตถุประสงค์เพื่อต้องการรับฟังความคิดเห็นจากทุกภาคส่วน ทั้งจากบุคคลในแวดวงของข้าราชการ นักวิชาการ นักศึกษา และประชาชนทั่วไป ทั้งนี้ เพื่อเป็นเวทีสะท้อนปัญหาของประชาชนที่เกี่ยวกับการกำกับดูแลระบบราชการ เกิดการใช้งบประมาณอย่างคุ้มค่าและโปร่งใส และเพื่อให้ได้ข้อคิดเห็นที่นำไปสู่การปฏิรูประบบราชการอย่างเป็นรูปธรรม
โอกาสนี้ รัฐมนตรีว่าการกระทรวงมหาดไทย ได้กล่าวเปิดเสวนาโดยมีสาระสำคัญว่า การบริหารราชการแผ่นดินของรัฐบาลมีวัตถุประสงค์สำคัญเพื่อตอบสนองความต้องการของประชาชนผ่านกลไกระบบราชการ สำหรับรัฐบาลชุดปัจจุบันมีความพยายามนำพาประเทศก้าวไปสู่ยุค Thailand 4.0 ภายใต้วิสัยทัศน์ "มั่นคง มั่นคั่ง ยั่งยืน" ด้วยกลไกแบบประชารัฐ โดยใช้ระบบราชการลงไปดำเนินการในระดับพื้นที่ ทั้งนี้ ทางรัฐบาลได้กำหนดยุทธ์ศาสตร์ชาติ 20 ปี เพื่อเป็นกรอบในการดำเนินการ ร่วมกับแผนพัฒนาเศรษฐกิจและสังคมแห่งชาติ ฉบับที่ 12 ตลอดจนยุทธศาสตร์ความมั่นคงและอื่นๆ สำหรับปัญหาประการหนึ่งที่พบ นั่นก็คือ การไม่มีระบบฐานข้อมูลกลางในการบริหารราชการแผ่นดิน โดยแต่ละหน่วยงานต่างก็มีฐานข้อมูลเป็นของตัวเอง แต่มิได้เชื่อมโยงและเป็นมาตรฐานเดียวกัน จึงทำให้ยากต่อการบริหารจัดการ อีกทั้งยังทำให้หน่วยงานที่ทำหน้าที่ในการกำกับดูแลหน่วยงานที่เกี่ยวข้องไม่สามารถเข้าถึงข้อมูลที่เป็นประโยชน์ร่วมกันได้ อันส่งผลทำให้รัฐบาลมีข้อมูลประกอบการตัดสินใจไม่เพียงพอ และภาคประชาชนก็ไม่สามารถเข้าถึงข้อมูลได้อย่างมีประสิทธิภาพ ประกอบกับการเข้ามาของเทคโนโลยีสมัยใหม่ที่เปลี่ยนแปลงวิถีชีวิตของผู้คน ทำให้ภาครัฐต้องมีการปรับตัวให้สอดคล้องกระแสโลกยุคปัจจุบัน ขณะนี้รัฐบาลได้ให้ความสำคัญกับการปฏิรูประบบราชการ 4.0 ซึ่งมีจุดเน้น 2 ประเด็น ได้แก่ การพัฒนาทรัพยกรมนุษย์ไปสู่ศตวรรษที่ 21 โดยมุ่งเน้นการพัฒนาองค์ความรู้ผ่านทักษะการวิเคราะห์และสังเคราะห์ควบคู่ไปกับการเสริมสร้างคุณธรรมจริยธรรมตามหลักปรัชญาของเศรษฐกิจพอเพียง และการพัฒนาระบบราชการ ผ่าน 3 แนวทางหลัก คือ การปรับปรุงรูปแบบการให้บริการประชาชน การปฏิรูปข้อกฎหมายให้มีความทันสมัยเพื่ออำนวยความสะดวกต่อการดำเนินการของภาคเอกชน และการใช้ระบบดิจิตอลกับการทำงานภาครัฐผ่านการสร้างระบบฐานข้อมูลเดียวกัน เพื่อให้มีระบบข้อมูลของราชการที่สนับสนุนการบริหารราชการแผ่นดินอย่างมีประสิทธิภาพ ประสิทธิผล และธรรมาภิบาล เพื่ออำนวยความสะดวก และตอบสนองความต้องการของประชาชน.
ครั้งที่ 11/2561
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/9609
