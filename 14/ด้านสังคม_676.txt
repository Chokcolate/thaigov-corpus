รัฐบาลไทย-ข่าวทำเนียบรัฐบาล-พม. ร่วมกับภาคเอกชน พัฒนาเด็กและเยาวชนตามแนวทางประชารัฐ จัดกิจกรรม “พม.พาน้องดูหนัง” นำเด็กด้อยโอกาส และเด็กพิการ ในความดูแลของ พม. ชมภาพยนตร์สร้างแรงบันดาลใจ มีความรักชาติ

วันพฤหัสบดีที่ 21 กันยายน 2560
พม. ร่วมกับภาคเอกชน พัฒนาเด็กและเยาวชนตามแนวทางประชารัฐ จัดกิจกรรม “พม.พาน้องดูหนัง” นำเด็กด้อยโอกาส และเด็กพิการ ในความดูแลของ พม. ชมภาพยนตร์สร้างแรงบันดาลใจ มีความรักชาติ
พม. ร่วมกับภาคเอกชน พัฒนาเด็กและเยาวชนตามแนวทางประชารัฐ จัดกิจกรรม “พม.พาน้องดูหนัง” นำเด็กด้อยโอกาส และเด็กพิการ ในความดูแลของ พม. จำนวน 200 คน ชมภาพยนตร์สร้างแรงบันดาลใจ มีความรักชาติ
วันนี้ (21 ก.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคง ของมนุษย์ เปิดเผยว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.)และกรมส่งเสริมและพัฒนาคุณภาพชีวิตคนพิการ(พก.) ร่วมกับมูลนิธิ เมเจอร์ แคร์ และบริษัท กันตนา แอนนิเมชั่น สตูดิโอ จำกัด บริษัทการบินไทย จำกัด (มหาชน) และบริษัทแมคไทย จำกัด จัดกิจกรรม "พม.พาน้องดูหนัง” ภายใต้โครงการ "ประชารัฐร่วมใจ พัฒนาเด็กและเยาวชน” โดยมี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงาน พร้อมทั้งมอบโล่ประกาศเกียรติคุณผู้ให้การสนับสนุนกิจกรรมดังกล่าว ณ โรงภาพยนตร์ เอสพลานาด ซีนีเพล็กซ์ งามวงศ์วาน - แคราย จังหวัดนนทบุรี
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) มีภารกิจเกี่ยวกับการส่งเสริมการพัฒนา การคุ้มครองพิทักษ์สิทธิ การจัดสวัสดิการสังคมให้กับทุกกลุ่มเป้าหมาย ทั้งเด็ก เยาวชน สตรี ผู้ด้อยโอกาส คนพิการ ผู้สูงอายุ ให้มีคุณภาพชีวิตที่ดี โดยการกำหนดมาตรการ กลไก ระบบการดำเนินงานต่างๆ และเน้นการมีส่วนร่วมของทุกภาคส่วนทั้งภาครัฐ องค์กรเอกชน ภาคประชาสังคมและภาคธุรกิจในการดำเนินงานดังกล่าวสำหรับการพัฒนาเด็กและเยาวชนเพื่อให้สอดคล้องกับนโยบายของพลเอกประยุทธ์ จันทร์โอชา นายกรัฐมนตรี ที่มุ่งเน้นส่งเสริมให้เด็กและเยาวชนมีความรักชาติ ศาสนา พระมหากษัตริย์ ผ่านกระบวนการเรียนรู้ต่างๆ สู่เป้าหมายความปรองดองสมานฉันท์ของคนในชาติ กระทรวง พม. โดย ดย. และ พก. จึงจัดกิจกรรม "พม.พาน้องดูหนัง” ภายใต้โครงการประชารัฐร่วมใจ พัฒนาเด็กและเยาวชน ซึ่งเป็นความร่วมมือตามแนวทางประชารัฐ ระหว่างกระทรวง พม. ในฐานะภาครัฐ กับมูลนิธิ เมเจอร์ แคร์ และบริษัท กันตนา แอนนิเมชั่น สตูดิโอ จำกัด บริษัทการบินไทย จำกัด (มหาชน) และบริษัทแมคไทย จำกัด ในฐานะภาคเอกชน ร่วมกันจัดกิจกรรมเพื่อสังคมดังกล่าว
พลตำรวจเอก อดุลย์ กล่าวต่อไปว่า การจัดกิจกรรมในครั้งนี้ มีวัตถุประสงค์เพื่อเป็นการส่งเสริมสร้างแรงจูงใจให้ภาคประชาสังคม มีส่วนร่วมในการพัฒนาเด็กและเยาวชน โดยการสร้างโอกาสและให้กำลังใจกับผู้ประสบปัญหาทางสังคม ส่งเสริม ฟื้นฟู และพัฒนาศักยภาพเด็กและเยาวชน เป็นการปลูกจิตสำนึกให้เด็กและเยาวชน มีความรักชาติ ศาสนา พระมหากษัตริย์ มีความซื่อสัตย์ เสียสละ อดทน มีอุดมการณ์ในสิ่งที่ดีงามเพื่อส่วนรวม และมีความรับผิดชอบต่อหน้าที่ ซึ่งจะเป็นแบบอย่างที่ดีของเด็กและเยาวชนไทย รวมทั้งเป็นการปลูกฝังคุณธรรม จริยธรรมให้กับเด็กและเยาวชนกลุ่มเป้าหมายที่เข้าร่วมกิจกรรม ประกอบด้วย เด็กในความอุปการะของสถานรองรับ และเด็กพิการที่อยู่ในความดูแลของสถานสงเคราะห์ ในสังกัดกระทรวง พม. รวมจำนวน 200 คน
"สำหรับเด็กที่เข้าร่วมกิจกรรมในครั้งนี้ จะได้รับชมภาพยนตร์แอนนิมิชั่น เรื่องก้านกล้วย 2 ซึ่งสร้างโดยคนไทย เมื่อปี 2552 มีเนื้อหาปลูกฝังความรักชาติ ศาสนา พระมหากษัตริย์ ความซื่อสัตย์ เสียสละ อดทน มีอุดมการณ์ในสิ่งที่ดีงามเพื่อส่วนรวมกตัญญูต่อพ่อแม่ ครูบาอาจารย์และผู้มีพระคุณ และหลังจากที่เด็กดูภาพยนตร์เรื่องนี้จบแล้ว สามารถเขียนเรียงความเกี่ยวกับข้อคิดที่ได้จากการดูภาพยนตร์ ส่งประกวดร่วมกับเด็กด้อยโอกาส และพิการทั่วประเทศ โดย มูลนิธิ เมเจอร์ แคร์ จะมอบรางวัลเป็นทุนการศึกษา จำนวน 20 ทุนๆละ 10,000 บาท ให้สำหรับผู้ชนะการประกวด ทั้งนี้ ขอขอบคุณภาคเอกชนที่เกี่ยวข้อง ที่ร่วมกันจัดกิจกรรมเพื่อเด็กและเยาวชนในครั้งนี้ ซึ่งทุกภาคส่วนมีเป้าหมายเดียวกันในการสร้างเด็กและเยาวชนให้เป็นคนดี คนเก่ง เป็นพลังของประเทศชาติในอนาคต และขอให้ร่วมกันดำเนินงานเพื่อพัฒนาสังคมต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6852
