รัฐบาลไทย-ข่าวทำเนียบรัฐบาล-รมว.พม. ห่วงใยปัญหาการใช้ความความรุนแรงในครอบครัว กำชับหน่วยงานที่เกี่ยวข้องหามาตรการ ในการป้องกันและแก้ไขปัญหาในระยะยาว

วันจันทร์ที่ 18 กันยายน 2560
รมว.พม. ห่วงใยปัญหาการใช้ความความรุนแรงในครอบครัว กำชับหน่วยงานที่เกี่ยวข้องหามาตรการ ในการป้องกันและแก้ไขปัญหาในระยะยาว
รมว.พม. ห่วงใยปัญหาการใช้ความความรุนแรงในครอบครัว กำชับหน่วยงานที่เกี่ยวข้องหามาตรการ
ในการป้องกันและแก้ไขปัญหาในระยะยาว
วันนี้ (15 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 714/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเจ้าหน้าที่ตำรวจ เข้าจับกุมชายวัย 38 ปี ที่ก่อเหตุใช้อาวุธมีดทำร้ายร่างกายลูกสาววัย 12 ปีจนเสียชีวิต และทำร้ายผู้เป็นพ่อแก่ชราวัย 63 ปี ได้รับบาดเจ็บสาหัส อีกทั้งยังทำร้ายลูกชายคนโตวัย 14 ปี ได้รับบาดเจ็บสาเหตุคาดว่าเกิดจากการหึงหวงภรรยา แล้วเกิดอาการคุ้มคลั่ง เนื่องจากผู้ก่อเหตุเคยเป็นผู้ป่วยจิตเวชมาก่อน ที่อำเภอชัยบาดาล จังหวัดลพบุรี และกรณีหญิงวัย 52 ปี เคยมีประวัติเข้ารับการรักษาอาการป่วยทางจิตก่อเหตุฆาตกรรมลูกสาววัย 15 ปี ป่วยเป็นโรคออทิสติก โดยการจับแขวนคอเสียชีวิต สาเหตุเกิดจากอาการเครียดที่รายได้ไม่เพียงพอกับค่าใช้จ่าย ที่ อำเภอปากเกร็ด จังหวัดนนทบุรี นั้น ทั้งสองกรณีนับเป็นปัญหาการใช้ความรุนแรงภายในครอบครัวที่เพิ่มมากขึ้นในสังคม ซึ่งตนมีความห่วงใยผู้ที่ได้รับผลกระทบจากเหตุการณ์ในลักษณะดังกล่าว โดยได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ลพบุรี และพมจ.นนทบุรี และ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมเร่งช่วยเหลือเยียวยาฟื้นฟูสภาพจิตใจของผู้เสียหายทั้งหมดจากเหตุการณ์ดังกล่าว อย่างใกล้ชิด อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้บาดเจ็บ
“นอกจากนี้ ยังได้กำชับให้กรมกิจการสตรีและสถาบันครอบครัว (สค.) ในฐานะหน่วยงานที่มีภารกิจดูแลด้านสถาบันครอบครัว เร่งหามาตรการป้องกันและแก้ไขปัญหาการใช้ความรุนแรงในครอบครัวและสังคม เพื่อเป็นการป้องกันไม่ให้เกิดเหตุการณ์ในลักษณะดังกล่าวขึ้นอีก” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6710
