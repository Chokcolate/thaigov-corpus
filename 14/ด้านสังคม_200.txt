รัฐบาลไทย-ข่าวทำเนียบรัฐบาล-พม. ชี้แจงกรณีการสร้างบ้านมั่นคงริมคลองไม่ตอบโจทย์การใช้ชีวิตชาวบ้านชุมชนร่วมใจพิบูล 2

วันอังคารที่ 9 พฤษภาคม 2560
พม. ชี้แจงกรณีการสร้างบ้านมั่นคงริมคลองไม่ตอบโจทย์การใช้ชีวิตชาวบ้านชุมชนร่วมใจพิบูล 2
พม. ชี้แจงกรณีการสร้างบ้านมั่นคงริมคลองไม่ตอบโจทย์การใช้ชีวิตชาวบ้านชุมชนร่วมใจพิบูล 2
เมื่อวันที่ 8 พ.ค. 60 เวลา 11.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ ผู้ตรวจราชการกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงฯ ชี้แจงกรณีที่มีการนำเสนอข่าวทางสื่อมวลชนว่า ชาวชุมชนร่วมใจพิบูล 2 เขตห้วยขวาง แสดงความคิดเห็นว่าการสร้างบ้านมั่นคงริมคลองไม่ตอบโจทย์การใช้ชีวิตชาวบ้าน เนื่องจากบ้านมีขนาดเล็ก นั้น กระทรวงการพัฒนาสังคมและความมั่นคงของมนุษย์ (พม.) ได้ดำเนินการแก้ไขปัญหาที่อยู่อาศัยให้แก่ประชาชนชาวชุมชนริมคลองตามนโยบายที่ได้รับมอบหมายจากรัฐบาล เพื่อให้ประชาชนมีที่อยู่อาศัยที่มั่นคง มีสภาพแวดล้อมและคุณภาพชีวิตที่ดี โดยมอบหมายให้สถาบันพัฒนาองค์กรชุมชน (องค์การมหาชน) (พอช.) เป็นหน่วยงานหลัก ดำเนินงานร่วมกับหลายหน่วยงาน ทั้งนี้ ชุมชนร่วมใจพิบูล 2 มีทั้งหมด 245 ครัวเรือน ปัจจุบันมีสมาชิกเข้าร่วมโครงการแล้ว 206 ครัวเรือน และยังไม่เข้าร่วมโครงการอีก 39 ครัวเรือน แต่เนื่องจากพื้นที่ของชุมชนที่เหลือจากแนวก่อสร้างเขื่อนระบายน้ำเพื่อป้องกันน้ำท่วมของกรุงเทพมหานคร มีพื้นที่จำกัด ดังนั้น การออกแบบที่อยู่อาศัยจึงต้องใช้พื้นที่ที่เหลือเป็นตัวตั้ง และเพื่อให้ชาวชุมชนที่เข้าร่วมโครงการสามารถอยู่อาศัยในชุมชนเดิมได้ การแบ่งพื้นที่ที่อยู่อาศัยของทุกครัวเรือนจึงได้รับสิทธิ์และขนาดเท่ากัน คือ เป็นบ้านแถว 2 ชั้น ขนาด 3.5 x 7 ตารางเมตร จำนวน 206 ครัวเรือน
นายณรงค์ กล่าวต่อไปว่า จากกรณีข่าวที่ออกไปนั้น อาจจะมาจากชาวบ้านที่เคยมีบ้านหลังใหญ่ เมื่อต้องเสียสละและแบ่งปันที่ดินให้เท่ากับคนอื่นๆ อาจยังทำใจได้ยาก ทั้งนี้ทุกคนควรยอมรับในเงื่อนไขการอยู่ในที่ดินเดิมที่มีอยู่อย่างจำกัด ยอมรับที่ต้องเสียสละเพื่อส่วนรวม และเป็นข้อตกลงที่ชาวชุมชนมีความเห็นตรงกัน นอกจากนี้ ยังมีทางเลือกอื่น ที่จะตอบสนองความต้องการขนาดบ้านที่ใหญ่ขึ้นได้ เช่น เข้าร่วมกับชุมชนที่ต้องการซื้อที่ดินใหม่บริเวณบึงนายพล เขตมีนบุรี แต่อาจจะมีเรื่องของภาระการผ่อนชำระของชาวบ้านเพิ่มขึ้นเช่นกัน โดยขณะนี้มีชาวชุมชนร่วมใจพิบูล 2 เลือกที่จะไปอยู่ที่บึงนายพลแล้ว จำนวน 9 ครัวเรือน
"ทั้งนี้ พล.ต.อ. อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้สั่งการให้ พอช. และกองอำนวยการร่วมพัฒนาที่อยู่อาศัยชุมชนริมคลองและริมฝั่งแม่น้ำเจ้าพระยา (กอร.ชค.) ลงพื้นที่เพื่อสร้างการรับรู้ ความเข้าใจ ให้กับประชาชนในชุมชนที่ยังสงสัย ไม่เข้าใจ ได้รับรู้และเข้าร่วมแผนการพัฒนาที่อยู่อาศัยของรัฐบาล โดยเร่งด่วนเรียบร้อยแล้ว” นายณรงค์ กล่าวในตอนท้าย

ที่มา : http://www.thaigov.go.th/news/contents/details/3629
