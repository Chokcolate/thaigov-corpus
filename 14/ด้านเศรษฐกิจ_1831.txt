รัฐบาลไทย-ข่าวทำเนียบรัฐบาล-ออมสิน พร้อมเป็นแหล่งทุนเปิดทางสร้างอาชีพเพื่อผู้มีรายได้น้อยสินเชื่อธุรกิจแฟรนไชส์ ดอกเบี้ย 0%

วันพฤหัสบดีที่ 14 ธันวาคม 2560
ออมสิน พร้อมเป็นแหล่งทุนเปิดทางสร้างอาชีพเพื่อผู้มีรายได้น้อยสินเชื่อธุรกิจแฟรนไชส์ ดอกเบี้ย 0%
ธนาคารออมสินเข้าร่วมงานสัมมนาสร้างอาชีพด้วยแฟรนไชส์ ในโครงการแฟรนไชส์สร้างอาชีพเพื่อผู้มีรายได้น้อย ซึ่งจัดขึ้นโดยกรมพัฒนาธุรกิจการค้า กระทรวงพาณิชย์ เพื่อให้ผู้สนใจเข้าร่วมงานและรับฟังความรู้เกี่ยวกับการทำธุรกิจด้วยแฟรนไชส์
วันนี้ (13 ธันวาคม 2560) ณ ห้องบุรฉัตรไชยากร สำนักงานปลัดกระทรวงพาณิชย์ กระทรวงพาณิชย์ ธนาคารออมสินได้เข้าร่วมงานสัมมนาสร้างอาชีพด้วยแฟรนไชส์ ในโครงการแฟรนไชส์สร้างอาชีพเพื่อผู้มีรายได้น้อย ซึ่งจัดขึ้นโดยกรมพัฒนาธุรกิจการค้า กระทรวงพาณิชย์ เพื่อให้ผู้สนใจเข้าร่วมงานและรับฟังความรู้เกี่ยวกับการทำธุรกิจด้วยแฟรนไชส์ ซึ่งจะมีส่วนผลักดันให้ผู้มีรายได้น้อยมีอาชีพเป็นของตนเอง มีกิจการทีมั่นคง และดำรงชีพได้อย่างยั่งยืน โดยไม่ต้องพึ่งพาสวัสดิการรัฐ
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า ธนาคารออมสิน ร่วมกับกรมพัฒนาธุรกิจการค้า กระทรวงพาณิชย์ ดำเนินโครงการแฟรนไชส์สร้างอาชีพเพื่อผู้มีรายได้น้อย โดยนำธุรกิจในระบบแฟรนไชส์ที่ผ่านเกณฑ์มาตรฐานของ กรมพัฒนาธุรกิจการค้า กระทรวงพาณิชย์ มาสร้างอาชีพให้แก่ผู้มีรายได้น้อยเพื่อส่งเสริมและยกระดับให้มีอาชีพและรายได้อย่างยั่งยืน ซึ่งจะเป็นส่วนสำคัญในการสร้างเศรษฐกิจฐานรากให้เข้มแข็งตามนโยบายของรัฐบาล โดยธนาคารออมสิน ได้สนับสนุนการให้เงินทุนพร้อมกับการให้ความรู้ทางการเงิน ด้วย “สินเชื่อธุรกิจแฟรนไชส์” วงเงินสินเชื่อต่อรายสูงสุดไม่เกิน 1 ล้านบาท อัตราดอกเบี้ยปีแรก 0% หลังจากนั้น 0.50 – 1.00% ต่อเดือน ตามประเภทหลักประกัน ระยะเวลาชำระคืนเงินกู้ไม่เกิน 7 ปี โดยสามารถใช้บรรษัทประกันสินเชื่ออุตสาหกรรมขนาดย่อม (บสย.)/ หลักประกันทางธุรกิจ/ หลักประกันที่เป็นอสังหาริมทรัพย์ ค้ำประกันสินเชื่อได้
สำหรับโครงการฝึกอาชีพ ธนาคารออมสินได้ดำเนินการผ่านช่องทางต่างๆ มากมาย ล่าสุด ได้เปิดโครงการ “มหาวิทยาลัยประชาชน” ในการสร้างโอกาส เพิ่มพูนความรู้ และทักษะที่จำเป็นด้านอาชีพ เพิ่มรายได้ และความรอบรู้ในการดำรงชีวิตให้แก่ผู้มีรายได้น้อย และโครงการ “ออมสินยุวพัฒน์รักษ์ถิ่น” ซึ่งร่วมกับสถาบันอุดมศึกษา 16 แห่งทั่วประเทศ นำนักศึกษาลงพื้นที่ศึกษาวิเคราะห์และพัฒนาองค์ความรู้ทางธุรกิจมาประยุกต์ใช้ในการวางแผนและแก้ไขปัญหา ประกอบด้วย จัดการด้านทรัพยากร รูปลักษณ์ผลิตภัณฑ์ และตราสินค้า พัฒนากระบวนการผลิต ทำแผนการเงิน และจัดทำบัญชี การจัดการราคา และความสามารถในการทำกำไร การจัดการการตลาด และการจัดการช่องทางการจัดจำหน่าย ให้แก่กลุ่มผู้ประกอบการ OTOP องค์กรชุมชน/กลุ่มอาชีพในชุมชน ผู้ประกอบการ SMEs ผู้ประกอบการ SME Startup และอื่น ๆ ซึ่งจะสนับสนุนการสร้างอาชีพตามนโยบายรัฐบาลเกิดขึ้นอย่างชัดเจน เพราะประชาชนจะได้พัฒนาอาชีพควบคู่ไปกับการเรียนรู้ตลอดเวลา ซึ่งจะส่งผลให้การค้าขายในอาชีพของตนเป็นไปอย่างมีประสิทธิภาพจากการพัฒนาอยู่อย่างสม่ำเสมอ
สอบถามข้อมูลเพิ่มเติม สามารถติดตามได้ตามสื่อประชาสัมพันธ์ของธนาคารออมสินทุกช่องทาง ได้แก่ Website : www.gsb.or.th, Facebook : GSB Society, Official Line : GSB ธนาคารออมสิน หรือสอบถามรายละเอียดเพิ่มเติมจากเจ้าหน้าที่ธนาคารออมสินทุกสาขาทั่วประเทศ หรือ ศูนย์ลูกค้าสัมพันธ์ธนาคารออมสิน Call Center โทร.1115

ที่มา : http://www.thaigov.go.th/news/contents/details/8731
