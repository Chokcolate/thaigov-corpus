รัฐบาลไทย-ข่าวทำเนียบรัฐบาล-กรมท่าอากาศยานจัดการประชุมเพื่อถ่ายทอดแผนแม่บทการประชาสัมพันธ์และการสร้างภาพลักษณ์กรมท่าอากาศยาน

วันจันทร์ที่ 25 ธันวาคม 2560
กรมท่าอากาศยานจัดการประชุมเพื่อถ่ายทอดแผนแม่บทการประชาสัมพันธ์และการสร้างภาพลักษณ์กรมท่าอากาศยาน
นายจรุณ มีสมบูรณ์ รองอธิบดีกรมท่าอากาศยาน กระทรวงคมนาคม เป็นประธานการประชุมชี้แจงเพื่อถ่ายทอดแผนแม่บทการประชาสัมพันธ์และการสร้างภาพลักษณ์กรมท่าอากาศยาน เมื่อวันที่ 19 ธันวาคม 2560 ณ ห้องประชุมกรมท่าอากาศยาน
โดยมี ผู้บริหาร ผู้อำนวยการท่าอากาศยาน และเจ้าหน้าที่ประชาสัมพันธ์ท่าอากาศยานในสังกัดกรมท่าอากาศยาน (ทย.) ร่วมการประชุม
นายจรุณ มีสมบูรณ์ กล่าวว่า การประชาสัมพันธ์และการสร้างภาพลักษณ์ เป็นสิ่งสำคัญสำหรับทุกองค์กร เนื่องจากทำให้องค์กรเป็นที่รู้จัก ยอมรับ และเชื่อถือจากภาคส่วนต่าง ๆ รวมถึงประชาชน การประชุมดังกล่าว มีวัตถุประสงค์เพื่อให้บุคลากรของ ทย. มีความรู้ และความเข้าใจแนวทางการปฏิบัติงานเพื่อสร้างภาพลักษณ์ที่ดี ตามแนวคิด “ยิ้มแย้มยินดี สุขขี ที่บ้านเรา” การให้บริการประชาชนอย่างมีประสิทธิภาพสูงสุด และสามารถถ่ายทอดแก่ผู้ปฏิบัติงานตำแหน่งต่าง ๆ ในท่าอากาศยาน เพื่อนำไปสู่การสร้างและนำเสนอภาพลักษณ์ของ ทย. ได้อย่างเป็นรูปธรรม หลังจากได้เปิดตัวภาพลักษณ์ใหม่ เมื่อวันที่ 27 พฤศจิกายน 2560 ที่ผ่านมา ทย. ได้เปลี่ยนชื่อหน่วยงานบ่อยครั้งอาจทำให้เกิดความสับสน หรือไม่เป็นที่รู้จักแก่หน่วยงานและบุคคลทั่วไป ดังนั้น บุคลากรของ ทย. ทุกระดับจะต้องเรียนรู้วิธีการใช้เครื่องมือที่จะช่วยให้ ทย. เป็นที่รู้จัก ทำให้ประชาชนทราบว่า ทย. เป็นหน่วยงานภาครัฐในสังกัดกระทรวงคมนาคม มีภารกิจเกี่ยวกับการบริหารจัดการท่าอากาศยานภูมิภาค จำนวน 29 แห่ง ให้บริการและอำนวยความสะดวกในการเดินทางแก่ประชาชน สามารถจดจำและมีความประทับใจ
นายดรุณ แสงฉาย อธิบดีกรมท่าอากาศยาน กล่าวว่า ในปี 2560 เป็นปีที่สำคัญของ ทย. ในฐานะผู้บริหารจัดการท่าอากาศยานในสังกัด จำนวน 29 แห่งทั่วประเทศ ได้ปรับภาพลักษณ์ใหม่ให้มีความทันสมัยมากขึ้น ดำเนินงานในเชิงรุกต่อเนื่องจากเมื่อต้นปีที่ได้ปรับโครงสร้างการทำงานหลายด้าน เพื่อให้มีความคล่องตัวและสามารถแข่งขันเชิงธุรกิจ ตอบสนองความต้องการของผู้โดยสารที่หลากหลายและเฉพาะเจาะจงมากขึ้น และเชื่อมั่นว่าในปี 2561 ทย. จะเปลี่ยนเป็นองค์กรที่สมาร์ท ด้วยภาพลักษณ์ การให้บริการ บุคลากร ตลอดจนเทคโนโลยีที่พร้อมแข่งขันตอบสนองกับทิศทางตลาดการบินของประเทศที่จะเติบโตอย่างต่อเนื่องภายใต้แนวคิด “DOA FOR All : กรมท่าอากาศยาน ทะยานสู่ความก้าวไกล..มิติใหม่เพื่อให้บริการทุกคน” จะทำให้ทุกคนเข้าถึงโอกาสในการใช้ท่าอากาศยาน เพื่อการเดินทางหรือขนส่งทางอากาศได้อย่างเท่าเทียม ทั้งนี้ ทย. มีแนวทางการบริหารจัดการที่ยึดประโยชน์ประชาชนเป็นที่ตั้ง มีมาตรฐานการบริหารจัดการที่เทียบเท่าสากล มีเป้าหมายสูงสุดเพื่อต้องการให้นักท่องเที่ยวและผู้โดยสารได้รับความสะดวกสบายในการมาใช้บริการ มีความปลอดภัย รู้สึกอบอุ่นและมีความสุขที่มาใช้บริการของท่าอากาศยานในสังกัด ทย.

ที่มา : http://www.thaigov.go.th/news/contents/details/8984
