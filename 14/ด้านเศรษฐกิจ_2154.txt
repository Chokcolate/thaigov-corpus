รัฐบาลไทย-ข่าวทำเนียบรัฐบาล-“อาจารย์ยักษ์” หนุนเกษตรอินทรีย์ตั้งเป้าเกษตรกรรมยั่งยืน 5 ล้านไร่

วันพฤหัสบดีที่ 8 กุมภาพันธ์ 2561
“อาจารย์ยักษ์” หนุนเกษตรอินทรีย์ตั้งเป้าเกษตรกรรมยั่งยืน 5 ล้านไร่
“อาจารย์ยักษ์” หนุนเกษตรอินทรีย์ตั้งเป้าเกษตรกรรมยั่งยืน 5 ล้านไร่ ดันเมืองจันทน์มหานครผลไม้ตามนโยบายรัฐ
นายวิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ กล่าวว่า ในแผนการปฏิรูปประเทศด้านเกษตรกรรมยั่งยืน ซึ่งหมายถึงพื้นที่เกษตรอินทรีย์ เกษตรวิถีธรรมชาติ เกษตรทฤษฎีใหม่ เกษตรผสมผสาน วนเกษตร ฯลฯ คือการทำเกษตรกรรมที่ยั่งยืนเป็นมิตรกับสิ่งแวดล้อมและเป็นการเกษตรที่ช่วยกันฟื้นฟูทรัพยากรธรรมชาติดิน น้ำ ป่า ให้กลับคืนมา ตั้งเป้าการดำเนินงานตามยุทธศาสตร์พัฒนาเกษตรอินทรีย์แห่งชาติ พ.ศ. 2560-2564 ไว้ที่ 5 ล้านไร่ ภายใน 5 ปี โดยต้องทำให้ได้ปีละ 1 ล้านไร่ หรือมากกว่า ซึ่งเงื่อนไขสำคัญที่จะทำให้การเกษตรกรรมยั่งยืน เกษตรกรจะต้องยึดความรู้และคุณธรรมให้มั่น ควรศึกษาและปฏิบัติตามแนวทางของในหลวงรัชกาลที่ 9 อย่างจริงจัง โดยต้องยึดความซื่อสัตย์เป็นหลักที่ผ่านมาพบปัญหาว่าแม้จะมีตลาดรองรับแต่ผู้ค้าขาดความซื่อสัตย์หรือผู้ปลูกผลิตผลไม้ที่ไม่ได้คุณภาพก็จะเกิดปัญหาขึ้นภายหลัง ตลาดที่พยายามสร้างก็สูญเสียไปต้องมาสร้างความเชื่อถือกันใหม่ ทั้งนี้ กลไกสหกรณ์และมาตรฐานแบบรับรองกันเองสามารถตรวจสอบย้อนกลับได้จะเป็นกลไกเครือข่ายที่ช่วยกันสร้างความยั่งยืนให้กับระบบผลิต ที่สำคัญภาครัฐต้องปรับบทบาทเป็นผู้สนับสนุนด้านวิชาการ ชุมชนต้องลุกขึ้นมาเป็นแกนนำ สื่อมวลชนต้องเข้ามาช่วยเชื่อมโยงสู่ผู้บริโภค เพื่อเร่งขยายการผลิตสินค้าเกษตรอินทรีย์ไปทั่วประเทศให้สามารถมีผลผลิตเพียงพอสำหรับบริโภคภายในประเทศและพัฒนาสู่การส่งออก
ทั้งนี้ ตลาดเจริญสุข ต.ท่าช้าง อ.เมือง จ.จันทบุรีเป็นตลาดที่กระทรวงพาณิชย์ จับมือร่วมกับกระทรวงวัฒนธรรมให้เป็นตลาดประชารัฐ-วัฒนธรรม ซึ่งผลผลิตที่นำมาจำหน่ายกระทรวงเกษตรรับรองมาตรฐานสินค้าปลอดภัย เครือข่ายเกษตรอินทรีย์รับรองมาตรฐานการผลิตแบบมีส่วนร่วมด้วย PGS ที่เป็นมาตรฐานการรับรองโดยภาคีเครือข่าย ทำให้เห็นความเข้มแข็งและการรวมตัวกันเป็นเครือข่ายอย่างชัดเจน โดยมีความมั่นใจว่า จ.จันทบุรีจะเป็นจังหวัดนำร่องพัฒนากลไกการผลิตสินค้ามาตรฐานปลอดภัยทุกขั้นตอน ตั้งแต่กระบวนการดูแลดินจนถึงมือผู้บริโภค โดยยึดศาสตร์พระราชา ที่สำคัญต้องต่อยอดสู่เกษตรกรคนรุ่นใหม่ ซึ่งมีคนกลุ่มนี้พร้อมดำเนินการอยู่แล้ว ต้องรวมตัวกันให้เข้มแข็ง ใช้กลไกสหกรณ์เข้ามาร่วมพัฒนาเป็นผู้ประกอบการก็จะสามารถเป็นองค์กรหลักในการขับเคลื่อนเกษตรอินทรีย์สู่เมืองมหานครผลไม้ต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9952
