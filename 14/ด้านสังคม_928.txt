รัฐบาลไทย-ข่าวทำเนียบรัฐบาล-พม. สานพลังประชารัฐ ร่วมรณรงค์ยุติความรุนแรงต่อเด็ก สตรี และบุคคลในครอบครัว ประจำปี 2560 ภายใต้แนวคิด “สร้างครอบครัวไร้รุนแรง ด้วยสื่อสารที่สร้างสรรค์”

วันจันทร์ที่ 27 พฤศจิกายน 2560
พม. สานพลังประชารัฐ ร่วมรณรงค์ยุติความรุนแรงต่อเด็ก สตรี และบุคคลในครอบครัว ประจำปี 2560 ภายใต้แนวคิด “สร้างครอบครัวไร้รุนแรง ด้วยสื่อสารที่สร้างสรรค์”
พม. สานพลังประชารัฐ ร่วมรณรงค์ยุติความรุนแรงต่อเด็ก สตรี และบุคคลในครอบครัว ประจำปี 2560 ภายใต้แนวคิด “สร้างครอบครัวไร้รุนแรง ด้วยสื่อสารที่สร้างสรรค์”
วันที่ 25 พ.ย. 60 เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดงานรณรงค์ยุติความรุนแรงต่อเด็ก สตรี และบุคคลในครอบครัวประจำปี 2560 และมอบโล่ประกาศเกียรติคุณ ให้แก่ บุคคลที่ไม่นิ่งเฉยต่อความรุนแรงในครอบครัว และหน่วยงานที่ร่วมสนับสนุนส่งเสริมการยุติความรุนแรงในครอบครัว จำนวน 7 รางวัล พร้อมปล่อยขบวนรถรณรงค์ยุติความรุนแรงฯ เพื่อสร้างกระแสสังคมในการรณรงค์ประชาสัมพันธ์ให้ประชาชนรับรู้และตระหนักต่อปัญหาความรุนแรงในครอบครัว และกระตุ้นให้คนในสังคมมีส่วนร่วมด้วยการใช้วาจาในการสื่อสารในครอบครัวอย่างสร้างสรรค์และเหมาะสม โดยมีกลุ่มเป้าหมายเข้าร่วมกิจกรรมรวมทั้งสิ้นประมาณ 500 คน ณ สวนสมเด็จพระนางเจ้าสิริกิติ์ฯ กรุงเทพมหานคร
นายพุฒิพัฒน์ กล่าวว่า ปัญหาความรุนแรงต่อเด็ก สตรี และความรุนแรงในครอบครัว เป็นปัญหาสำคัญที่เป็นอุปสรรคต่อการพัฒนาสังคมและการสร้างความมั่นคงของครอบครัว ซึ่งปรากฏให้เห็นมาเป็นเวลานาน และพบว่ามีแนวโน้มเพิ่มขึ้นทุกปี นับเป็นปัญหาที่ต้องได้รับการแก้ไขอย่างเร่งด่วน อีกทั้งองค์การสหประชาชาติ ได้กำหนดให้วันที่ 25 พฤศจิกายนของทุกปี ถือเป็นวันขจัดความรุนแรงต่อสตรีสากล สำหรับประเทศไทย ทางรัฐบาลได้ตระหนักถึงความสำคัญของปัญหาดังกล่าว และได้มีมติคณะรัฐมนตรี เมื่อวันที่ 29 มิถุนายน 2542 เห็นชอบให้เดือนพฤศจิกายนของทุกปี เป็นเดือนแห่งการรณรงค์ยุติความรุนแรงต่อเด็กและสตรีตลอดทั้งเดือน ทำให้หลายหน่วยงาน ทั้งภาครัฐและเอกชนร่วมจัดกิจกรรมรณรงค์ยุติความรุนแรงฯ อย่างต่อเนื่องทุกปี โดยมีกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) เป็นหน่วยงานหลักของภาครัฐ ในการประสานการดำเนินการรณรงค์ดังกล่าวร่วมกับภาคีเครือข่ายเพื่อสร้างกระแสให้สังคมมีความตระหนักและตื่นตัวต่อปัญหาดังกล่าว เพื่อร่วมเป็นหนึ่งเสียงในการรณรงค์ยุติความรุนแรงต่อเด็ก สตรี และบุคคลในครอบครัวอย่างกว้างขวางทั่วประเทศ
นายพุฒิพัฒน์ กล่าวต่อไปว่า สำหรับในปี 2560 กระทรวง พม. โดย สค. มีบทบาทและภารกิจโดยตรงในการส่งเสริมพัฒนาคุณภาพชีวิต และความมั่นคงทั้งในสถาบันครอบครัวและชุมชน ควบคู่ไปกับการพัฒนาสังคม ให้คนไทยได้มีคุณภาพชีวิตที่ดี มีความเข้มแข็ง ด้วยครอบครัวที่อบอุ่นบนพื้นฐานแห่งความรู้ที่นำไปสู่ความสุขอย่างยั่งยืน ได้กำหนดจัดงานรณรงค์ยุติความรุนแรงต่อเด็ก สตรี และบุคคลในครอบครัว ประจำปี 2560 ภายใต้แนวคิด "สร้างครอบครัวไร้รุนแรง ด้วยสื่อสารที่สร้างสรรค์” "หยุด! คำร้าย ทำลายครอบครัว” โดยเริ่มจากตัวเราเองที่ไม่ใช้วาจาที่รุนแรงอันเป็นการสร้างความร้าวฉานขึ้นในครอบครัว รวมทั้งปฏิบัติต่อกันทั้งด้านกาย และวาจาอย่างเคารพ ถ้อยทีถ้อยอาศัยกัน ซึ่งการสื่อสารเชิงบวกในสมาชิกครอบครัว ถือเป็นเงื่อนไขสำคัญประการหนึ่งของการหยุดยั้งการกระทำความรุนแรงได
นายพุฒิพัฒน์ กล่าวเพิ่มเติมว่า สำหรับกิจกรรมในวันนี้ ประกอบด้วย พิธีมอบโล่ประกาศเกียรติคุณให้แก่บุคคล หน่วยงานดีเด่น ที่ร่วมดำเนินงานยุติความรุนแรงในครอบครัว จำนวน 7 รางวัล แบ่งเป็นประเภทหน่วยงาน 3 รางวัล ได้แก่ 1) สำนักงานกิจการและโครงการในพระดำริพระเจ้าหลานเธอ พระองค์เจ้าพัชรกิติยาภา โดยมีผู้แทนเข้ารับคือ นายสาโรช นักเบศร์ อัยการพิเศษฝ่ายคดีและครอบครัว 6 2) คณะแพทยศาสตร์ โรงพยาบาลรามาธิบดี มหาวิทยาลัยมหิดล ผู้แทนเข้ารับคือ ศาสตราจารย์นายแพทย์ รณชัย คงสกนธ์ ผู้อำนวยการศูนย์จัดการความรู้ความรุนแรงในครอบครัว และ 3) สมาคมส่งเสริมสถานภาพสตรี ในพระอุปถัมภ์ พระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ ผู้แทนเข้ารับคือ นางสาวลานทิพย์ ทวาทศิลป์ นายกสมาคมส่งเสริมสถานภาพสตรีฯ และประเภทบุคคล 4 รางวัล ได้แก่ 1) นางสาวอริย์กันตา มหาพฤกษ์พงศ์ หรือน้องยิปโซ (ดารานักแสดงเจ้าของ Word Hurt Campaign) 2) นายเป็ด คล้ามคล้าย (คนขับรถแท็กซี่ช่วยเหลือผู้หญิงที่ถูกคนร้ายพยายามกระทำชำเรา 3) นางสาววนิดา ดับโศรก และ 4) นางสาวมนัญญา ปัดถาวงษ์ ( 2 พลเมืองดีช่วยเหลือเด็กวัย 3 เดือน จากการทำร้ายของพ่อเลี้ยง) นอกจากนี้ ยังมีกิจกรรม Walk Rally ครอบครัวไร้ความรุนแรง กิจกรรมปล่อยขบวนรถรณรงค์ฯ ไปยังอนุสาวรีย์ชัยสมรภูมิ การจัดบูทนิทรรศการและกิจกรรมครอบครัวจากภาคีเครือข่าย
"กิจกรรมรณรงค์ยุติความรุนแรงต่อเด็ก สตรี และบุคคลในครอบครัวในวันนี้ เป็นอีกกิจกรรมหนึ่งที่จะช่วยกระตุ้นให้คนในสังคมตระหนักถึงความสำคัญของปัญหา และร่วมกันเป็นพลังในการยุติความรุนแรงต่อเด็ก สตรี และบุคคลในครอบครัว ทั้งนี้ ขอแสดงความยินดีกับหน่วยงานและบุคคลที่ไม่นิ่งเฉยต่อความรุนแรง ที่ได้รับมอบโล่ประกาศเกียรติคุณจากกระทรวง พม. พร้อมทั้งขอบคุณหน่วยงานทั้งภาครัฐและภาคเอกชนทุกหน่วยงานที่มาร่วมจัดกิจกรรม ตัวแทนภาคประชาชน องค์กรพัฒนาเอกชน ศิลปิน ดารา ที่สละเวลามาช่วยกันรณรงค์ และปฏิบัติตนเป็นแบบอย่างที่ดีในการต่อต้านการใช้ความรุนแรงรวมทั้งพี่น้องสื่อมวลชนทุกแขนง ที่มีส่วนร่วมสำคัญในการนำเสนอ ข่าวสาร ข้อเท็จจริง และสะท้อนปัญหาต่างๆให้ประชาชนทราบ อันนำมาสู่การขยายเครือข่ายให้คนในสังคมได้ร่วมกันขจัดปัญหาความรุนแรงดังกล่าวให้หมดไป” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/8369
