รัฐบาลไทย-ข่าวทำเนียบรัฐบาล-ก.แรงงาน พร้อมส่งเยาวชนไทยแจ้งเกิด งาน “World Skills Abu Dhabi 2017” ครั้งที่ 44 ลุ้นชิงเหรียญ 24 สาขา

วันศุกร์ที่ 29 กันยายน 2560
ก.แรงงาน พร้อมส่งเยาวชนไทยแจ้งเกิด งาน “World Skills Abu Dhabi 2017” ครั้งที่ 44 ลุ้นชิงเหรียญ 24 สาขา
กระทรวงแรงงาน เตรียมส่งสุดยอดเยาวชนไทย เข้าร่วมการแข่งขันฝีมือแรงงานนานาชาติ World Skills Abu Dhabi 2017 ครั้งที่ 44 ณ กรุงอาบูดาบี สหรัฐอาหรับเอมิเรตส์ รวมทั้งสิ้น 24 สาขา ตั้งเป้ากวาดเหรียญทอง
วันที่ 29 กันยายน 2560 เวลา 10.00 น. หม่อมหลวงปุณฑริก สมิติ ปลัดกระทรวงแรงงาน ร่วมแถลงข่าวประชาสัมพันธ์การเข้าร่วมการแข่งขันฝีมือแรงงานนานาชาติ ครั้งที่ 44 ณ ห้องคริสตัล 2 - 4 ชั้น 3 โรงแรมเซ็นจูรี่ พาร์ค กทม. โดยกล่าวว่า กระทรวงแรงงานจะจัดส่งเยาวชนจำนวน 26 คนใน 24 สาขา เข้าร่วมการแข่งขันฝีมือแรงงานนานาชาติ ครั้งที่ 44 ระหว่างวันที่ 14 - 19 ตุลาคม พ.ศ. 2560 ณ กรุงอาบูดาบี สหรัฐอาหรับเอมิเรตส์ สำหรับการจัดส่งเยาวชนเข้าร่วมการแข่งขันฝีมือแรงงานนานาชาตินั้น เป็นการประชาสัมพันธ์ความสามารถของช่างฝีมือไทยให้เป็นที่ประจักษ์แก่นานาประเทศ ตลอดจนนำชื่อเสียงมาสู่ประเทศไทย และสนับสนุนให้เยาวชนเห็นความสำคัญของอาชีพต่างๆ รวมถึงกระตุ้นให้ช่างฝีมือในประเทศได้ยกระดับฝีมือของตนเอง อีกทั้งยังเป็นการส่งเสริมงานด้านการพัฒนาฝีมือแรงงานให้มีประสิทธิภาพ ได้มาตรฐานทัดเทียมนานาประเทศ ซึ่งการส่งเยาวชนเข้าแข่งขันในครั้งนี้ มีความคาดหวังว่าเยาวชนไทยจะสามารถคว้าเหรียญรางวัลมาฝากคนไทยได้ไม่น้อยกว่าการแข่งขันครั้งที่ผ่านมา
สำหรับการแข่งขันฝีมือแรงงานนานาชาติ ครั้งที่ 44 (World Skills Abu Dhabi 2017) ประเทศเจ้าภาพจัดให้มีการแข่งขันขึ้นทั้งหมด 52 สาขา มีการส่งเยาวชนเข้าร่วมแข่งขันทั้งหมด 68 ประเทศ รวมทั้งสิ้น 1,259 คน โดยประเทศไทยจะส่งเยาวชนเข้าร่วมการแข่งขันในครั้งนี้จำนวน 24 สาขา 26 คน ดังนี้ 1. สาขาเทคโนโลยีระบบไฟฟ้าภายในอาคาร 2 สาขาเทคโนโลยีระบบทำความเย็น 3. สาขาปูกระเบื้อง 4. สาขาแฟชั่นเทคโนโลยี 5. สาขากราฟิกดีไซน์ 6. สาขาเว็บดีไซน์ 7. สาขาเมคคาทรอนิกส์ (ประเภททีม 2 คน) 8. สาขาหุ่นยนต์เคลื่อนที่ (ประเภททีม 2 คน) 9. สาขาเขียนแบบวิศวกรรมเครื่องกลด้วยคอมพิวเตอร์ 10. สาขาเทคโนโลยีงานเชื่อม        11. สาขาแต่งผม 12. สาขาประกอบอาหาร 13. สาขาบริการอาหารและเครื่องดื่ม 14. สาขาเสริมความงาม 15. สาขาเทคโนโลยียานยนต์ 16. สาขาเทคโนโลยีสายเครือข่าย 17. สาขาเครื่องจักรกล CNC (เครื่องกลึง) 18. สาขาเครื่องจักรกล CNC (เครื่องกัด) 19. สาขาโพลีเมคคานิกส์และระบบอัตโนมัติ 20. สาขาออกแบบโมเดล 21. สาขาสร้างและประกอบแม่พิมพ์ 22. สาขาสีรถยนต์ 23. สาขาก่ออิฐ และ 24. สาขาจัดดอกไม้
+++++++++++++++++++++++

ที่มา : http://www.thaigov.go.th/news/contents/details/7082
