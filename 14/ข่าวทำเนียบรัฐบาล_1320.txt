รัฐบาลไทย-ข่าวทำเนียบรัฐบาล-คำกล่าว ของ พลเอก ประยุทธ์ จันทร์โอชา นายกรัฐมนตรี เนื่องใน “วันครู”

วันอังคารที่ 16 มกราคม 2561
คำกล่าว ของ พลเอก ประยุทธ์ จันทร์โอชา นายกรัฐมนตรี เนื่องใน “วันครู”
คำกล่าว ของ พลเอก ประยุทธ์ จันทร์โอชา นายกรัฐมนตรี เนื่องใน “วันครู”
เนื่องในโอกาสวันครูได้เวียนมาอีกครั้งหนึ่ง ในวันที่ ๑๖ มกราคม ๒๕๖๑ นี้ ผมขอส่งความเคารพและความระลึกถึงมายังผู้ประกอบวิชาชีพครูทุกท่าน
“ครู”เป็นบุคคลที่มีความหมายและความสำคัญต่อทุกคนในสังคม ในฐานะที่เป็น ผู้ประสิทธิ์ประสาทวิชาการ ปลูกฝังความคิดและจิตใจ ให้ศิษย์มีความเจริญทั้งทางสติปัญญาและคุณธรรมจริยธรรมเพื่อให้สามารถดำรงชีวิตไปในทางที่ถูกต้องเหมาะสม และมีส่วนร่วมในการขับเคลื่อนพัฒนาประเทศชาติให้ก้าวทันการเปลี่ยนแปลงของสังคมโลก
รัฐบาลตระหนักถึงความสำคัญของครูในฐานะผู้ที่สร้างคน ซึ่งเป็นพื้นฐานสำคัญของการพัฒนาประเทศ จึงได้ให้ความสำคัญกับการส่งเสริมการพัฒนาวิชาชีพครูในทุกด้าน เพื่อให้ครูสามารถมุ่งพัฒนาการเรียนการสอนเกิดประโยชน์และประสิทธิภาพแก่ผู้เรียน พร้อมทั้งส่งเสริมให้มีการนำเทคโนโลยีสารสนเทศมาใช้ เพื่อเป็นเครื่องมือสำหรับช่วยครูในการสอนหรือใช้สำหรับการเรียนรู้ด้วยตนเอง รวมทั้ง ปรับระบบการประเมินสมรรถนะที่สะท้อนประสิทธิภาพการจัดการการเรียนการสอนและการพัฒนาคุณภาพผู้เรียนเป็นสำคัญด้วย
เนื่องในโอกาสวันครู ครั้งที่ ๖๒ พุทธศักราช ๒๕๖๑ นี้ ผมขอมอบคำขวัญว่า “ศิษย์ดี ก็ด้วยครูดี มีศรัทธา” เพื่อเป็นกำลังใจให้แก่เพื่อนครูและบุคลากรทางการศึกษาที่มุ่งมั่นปฏิบัติหน้าที่สำคัญในการเป็นตัวแบบที่ดีให้แก่คนในสังคม รวมทั้ง การอบรมบ่มเพาะศิษย์ด้วยความรัก ความเข้าใจและความเมตตาเป็นที่ตั้ง เพื่อให้ศิษย์ประสบความสำเร็จในชีวิต โดยมีความรู้และคุณธรรมความดีเป็นรากฐาน หนุนนำในการดำเนินชีวิตและการประกอบอาชีพอย่างสุจริต ซึ่งบรรดาศิษย์เหล่านี้จะเป็นกำลังสำคัญของชาติบ้านเมืองในการพัฒนาประเทศไทยใหเจริญ ก้าวหน้า และมั่นคงต่อไป
ในโอกาสนี้ ผมขออารธนาคุณพระศรีรัตนตรัย และอำนาจสิ่งศักดิ์สิทธิ์ทั้งหลาย ตลอดจนเดชะพระบารมีอันแผ่ไพศาลแห่งองค์สมเด็จพระเจ้าอยู่หัว โปรดอภิบาลประทานพรให้ครูและบุคลากรทางการศึกษาทุกคนมีพลังกายและพลังใจที่เข็มแข็ง ประสบความสำเร็จ มีความเจริญก้าวหน้าในหน้าที่โดยทั่วกัน
...............................................

ที่มา : http://www.thaigov.go.th/news/contents/details/9401
