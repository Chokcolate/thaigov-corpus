รัฐบาลไทย-ข่าวทำเนียบรัฐบาล-กระทรวงเกษตรฯ เตรียมความพร้อมเกษตรกรเข้าสู่ฤดูกาลผลิตใหม่ ปี2560/61 จัดงานวันถ่ายทอดเทคโนโลยี (Field Day) และบริการการเกษตร

วันพฤหัสบดีที่ 4 พฤษภาคม 2560
กระทรวงเกษตรฯ เตรียมความพร้อมเกษตรกรเข้าสู่ฤดูกาลผลิตใหม่ ปี2560/61 จัดงานวันถ่ายทอดเทคโนโลยี (Field Day) และบริการการเกษตร
กระทรวงเกษตรฯ เตรียมความพร้อมเกษตรกรเข้าสู่ฤดูกาลผลิตใหม่ ปี2560/61 จัดงานวันถ่ายทอดเทคโนโลยี (Field Day) และบริการการเกษตร หวังกระตุ้นเกษตรกรเริ่มต้นการผลิตในปีการเพาะปลูกใหม่ โดยใช้เทคโนโลยีและภูมิปัญญาผ่าน ศพก. 882 ศูนย์ทั่วประเทศ
นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ มีนโยบายในการเตรียมความพร้อมเกษตรกรเข้าสู่ฤดูกาลผลิตใหม่ ปี 2560/61 โดยมอบหมายให้     กรมส่งเสริมการเกษตรเป็นแกนหลักในการดำเนินการจัดงานวันถ่ายทอดเทคโนโลยี (Field Day) และบริการการเกษตร เพื่อกระตุ้นให้เกษตรกรเริ่มต้นการผลิตในปีการเพาะปลูกใหม่ปี 2560/61 โดยใช้เทคโนโลยีและภูมิปัญญาที่มีความเหมาะสมกับพื้นที่และใช้ประโยชน์จากศูนย์เรียนรู้การเพิ่มประสิทธิภาพการผลิตสินค้าเกษตรและศูนย์เครือข่ายที่มีอยู่ในพื้นที่ จำนวน 882 ศูนย์ทั่วประเทศ โดยให้หน่วยงานในสังกัดของกระทรวงเกษตรฯ ให้บริการด้านการเกษตรเพื่อสนับสนุนเกษตรกรเริ่มต้นการผลิตในปีการเพาะปลูกใหม่ โดยจะเริ่มการเตรียมความพร้อมเกษตรกรเข้าสู่ฤดูกาลผลิตใหม่ ปี 2560/61 ในเดือนพฤษภาคมนี้เป็นต้นไป
นายสมชาย ชาญณรงค์กุล อธิบดีกรมส่งเสริมการเกษตร กล่าวว่า สำหรับการเตรียมความพร้อมเข้าสู่ฤดูกาลผลิตใหม่ ปี 2560/61 ประกอบด้วย 4 กิจกรรมหลัก คือ 1. การเตรียมความพร้อมองค์ความรู้เพื่อวางแผนการผลิต ได้แก่ การจัดงานวันถ่ายทอดเทคโนโลยี (Field Day) การให้ความรู้และบริการทางการผลิต การบริหารการตลาด ความรู้เรื่องแหล่งเงินทุนและการทำบัญชี และการวางแผนการผลิตให้สอดคล้องกับศักยภาพของพื้นที่ 2. การเข้าถึงปัจจัยการผลิต โดยขณะนี้กรมการข้าวได้เตรียมข้าวเมล็ดพันธุ์ดีไว้แล้ว จำนวน 420,200 ตัน ในทุกศูนย์ขยายพันธุ์ข้าว รวมทั้งศูนย์ข้าวชุมชน โดยมีสำนักงานการปฏิรูปที่ดินเพื่อเกษตรกรรม สปก. เป็นผู้ประสานงาน และมีพันธุ์ข้าวโพดเลี้ยงสัตว์ พืชตระกูลถั่ว ต้นพันธุ์อ้อยสะอาด 736,000 ต้น และถั่วเหลือง/ถั่วเขียว/ถั่วลิสง ตามศูนย์ขยายพันธุ์พืช โดยกรมวิชาการเกษตรเป็นผู้ดูแล อีกทั้งมีเมล็ดพันธุ์พืชอาหารสัตว์ 100,000 กก. และท่อนพันธุ์พืชอาหารสัตว์ 5,000,000 กก. นอกจากนี้ยังมีการให้บริการตรวจวิเคราะห์ดิน การอนุรักษ์ดินและน้ำ การปรับปรุงบำรุงดิน ซึ่งมีสารปรับปรุงอยู่ประมาณ 44,000 ตัน การทำปุ๋ยอินทรีย์ 223,419 ตัน การไถกลบตอซัง 535,262 ไร่ การให้ปุ๋ยตามค่าวิเคราะห์ดิน และให้สหกรณ์ที่มีความพร้อมจำหน่ายปุ๋ย 181 แห่ง การควบคุมคุณภาพปัจจัยการผลิต การให้บริการน้ำชลประทาน การบริการทางด้านหม่อน/ไหม แมลงเศรษฐกิจ เครื่องจักกลเกษตร และแหล่งทุน/สินเชื่อ อาทิ สินเชื่อด้านปรับปรุงร้านจำหน่ายปัจจัยการผลิต สินเชื่อด้านรวบรวมผลผิตประมาณ 14,000 ล้านบาท สินเชื่อจัดหาแหล่งน้ำ/เครื่องจักรกล กองทุนปฏิรูปที่ดิน 351.60 ล้านบาท และแปลงใหญ่ 20,000 ล้านบาท
3. การบริหารจัดการความเสี่ยง ได้แก่ การสำรวจ/เฝ้าระวัง ติดตามสถานการณ์ฯ/สัตว์ ประมง โดย ศูนย์จัดการศัตรูพืชชุมชน (ศจช.) 1,764 แห่ง การเตรียมการป้องกันกำจัดศัตรูพืช/สัตว์/ประมง เช่น เชื้อราไตรโคเดอร์มา เชื้อราบิวเวอร์เรีย เชื้อราเมตาไรเซียม และแตนเบียนทริโคแกรมม่า การเฝ้าระวังภัยธรรมชาติและการแจ้งเตือน และการประกันภัยพืชผล (ข้าว) 4. การสร้างความเข้มแข็งให้เกษตรกร ได้แก่ พัฒนาองค์ความรู้และศักยภาพเกษตรกร ขณะนี้ได้ขับเคลื่อน Smart Farmer/Young Smart Farmer ไปแล้ว จำนวน 11,130 ราย และให้ความรู้การจัดทำแผนการผลิตรายบุคคล (IFPP) มากกว่า 300 ราย รวมทั้งสนับสนุนการรวมกลุ่มทั้งวิสาหกิจชุมชน เชื่อมโยงการตลาดและส่งเสริมการเกษตรแบบแปลงใหญ่ด้วย
สำหรับ งานวันถ่ายทอดเทคโนโลยี (Field Day) จะมีการจัดสถานีเรียนรู้ต่างๆ ให้เกษตรกรได้มาเรียนรู้ โดยเน้นการถ่ายทอดความรู้แบบเห็นของจริง รวมทั้งการจัดนิทรรศการทางการเกษตรและการให้บริการด้านการเกษตรของหน่วยงานต่างๆ ได้แก่ 1. การให้ความรู้และบริการทางการผลิต เช่น ดิน ปุ๋ย น้ำ เทคโนโลยีและนวัตกรรมการผลิต เกษตรผสมผสาน การผลิตและขยายสารชีวภัณฑ์ การอบรมและรับรองมาตรฐาน GAP/Organic 2. การบริหารการตลาด ความต้องการของตลาด แหล่งรับซื้อ/ราคา คุณภาพและมาตรฐานสินค้า การจัดระบบ logistic การเจรจาเชื่อมโยงตลาด และ 3. การให้คำแนะนำในการวางแผนการผลิตให้สอดคล้องกับศักยภาพของพื้นที่ (Agri Map) นอกจากนี้ ยังมีการแสดงและจำหน่ายสินค้าของกลุ่มสถาบันเกษตรกรวิสาหกิจชุมชน ฯลฯ โดยงานวันถ่ายทอดเทคโนโลยี (Field Day) และบริการการเกษตรเพื่อเริ่มต้นฤดูกาลผลิตใหม่ ปี 2560 จะเริ่มขึ้นตั้งแต่เดือนพฤษภาคมไปจนถึงกลางเดือนมิถุนายน 2560ทั้งนี้ เกษตรกรสามารถสอบถามข้อมูลเพิ่มเติมได้ที่สำนักงานเกษตรจังหวัด สำนักงานเกษตรอำเภอใกล้บ้านท่าน
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3504
