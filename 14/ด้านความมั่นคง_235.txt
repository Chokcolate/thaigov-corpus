รัฐบาลไทย-ข่าวทำเนียบรัฐบาล-ทส. ร่วมปลูกต้นไม้ตามโครงการ “ประชารัฐร่วมใจปลูกต้นไม้ให้แผ่นดิน”

วันศุกร์ที่ 11 สิงหาคม 2560
ทส. ร่วมปลูกต้นไม้ตามโครงการ “ประชารัฐร่วมใจปลูกต้นไม้ให้แผ่นดิน”
กระทรวงทรัพยากรธรรมชาติและสิ่งแวดล้อม ร่วมกับ กระทรวงมหาดไทย จัดโครงการ "ประชารัฐร่วมใจปลูกต้นไม้ให้แผ่นดิน” เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสเฉลิมพระชนมพรรษา ครบรอบ 65 พรรษา วันที่ 28 กรกฎาคม 2560
กระทรวงทรัพยากรธรรมชาติและสิ่งแวดล้อม ร่วมกับ กระทรวงมหาดไทย จัดโครงการ "ประชารัฐร่วมใจปลูกต้นไม้ให้แผ่นดิน” เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสเฉลิมพระชนมพรรษา ครบรอบ 65 พรรษา วันที่ 28 กรกฎาคม 2560 และร่วมสืบสานแนวพระราชดำริพระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ในการฟื้นคืนความอุดมสมบูรณ์ของทรัพยากรป่าไม้ โดยมี พล.อ.ประยุทธ์ จันทร์โอชา นายกรัฐมนตรี เป็นประธาน ณ อาคารศูนย์การเรียนรู้การบริหารจัดการทรัพยากรธรรมชาติและสิ่งแวดล้อม หรือ ศูนย์จัดการขยะต้นแบบ ต.มหาพราหมณ์ อ.บางบาล จ.พระนครศรีอยุธยา
สืบเนื่องจากนายกรัฐมนตรี ได้มีข้อสั่งการในคราวประชุมคณะรัฐมนตรีเมื่อวันที่ 18 กรกฎาคม 2560 ว่ารัฐบาลควรจัดโครงการประชารัฐร่วมใจปลูกต้นไม้ให้แผ่นดิน เพื่อเฉลิมพระเกียรติสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสเฉลิมพระชนมพรรษา ครบรอบ 65 พรรษา วันที่ 28 กรกฎาคม 2560 และรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 รวมทั้งรณรงค์ส่งเสริมให้หน่วยงานภาครัฐ เอกชน องค์กรปกครองส่วนท้องถิ่น และประชาชน เข้าร่วมงานและร่วมปลูกต้นไม้เพื่อเพิ่มพื้นที่ป่า และพื้นที่สีเขียว ปลูกฝังจิตสำนึกในการอนุรักษ์ต้นไม้และทรัพยากรป่าไม้ ให้แก่ประชาชนทุกคนในประเทศ โดยมอบหมายให้กระทรวงทรัพยากรธรรมชาติและสิ่งแวดล้อมเป็นหน่วยงานหลักรับผิดชอบร่วมกับหน่วยงานภาคส่วนอื่น รัฐวิสาหกิจ องค์กรเอกชน และภาคประชาชนปลูกและบำรุงรักษาต้นไม้ทั้ง 77 จังหวัด อย่างพร้อมเพรียงกัน เพื่อให้ทุกภาคส่วนได้มีโอกาสถวายความจงรักภักดีและสำนึกในพระมหากรุณาธิคุณ
โครงการ "ประชารัฐร่วมใจปลูกต้นไม้ให้แผ่นดิน” ได้กำหนดพื้นที่เป้าหมายในการดำเนินการ ดังนี้
1. พื้นที่กรรมสิทธิ์ของประชาชน
2. พื้นที่ของรัฐทุกประเภท ได้แก่
- พื้นที่ภายใต้การกำกับดูแลของหน่วยงานราชการ
- พื้นที่ตามกฎหมายและมติคณะรัฐมนตรี
- พื้นที่สาธารณะ
ทั้งนี้ การจัดกิจกรรมดังกล่าว กระทรวงทรัพยากรธรรมชาติและสิ่งแวดล้อม และกระทรวงมหาดไทย เป็นหน่วยงานหลักรับผิดชอบร่วมกับทุกภาคส่วนดำเนินการแจกกล้าไม้ ติดตามผลการปลูกอย่างต่อเนื่องทั้ง 77 จังหวัด ระยะเวลาไม่ต่ำกว่า 5 ปี เพื่อเพิ่มพื้นที่ป่าไม่ต่ำกว่า 50,000 ไร่ ซึ่งในวันนี้จะนำร่องปลูกป่าจำนวน 205 จุดพร้อมกัน ซึ่งนายกรัฐมนตรียังจะได้ร่วมปลูกต้นยางนาในกิจกรรมครั้งนี้ด้วย

ที่มา : http://www.thaigov.go.th/news/contents/details/5886
