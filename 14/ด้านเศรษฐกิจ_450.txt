รัฐบาลไทย-ข่าวทำเนียบรัฐบาล- สำนักงานสลากฯ ชี้แจง การพิมพ์ข้อความงวดที่บนใบสลาก

วันจันทร์ที่ 22 พฤษภาคม 2560
สำนักงานสลากฯ ชี้แจง การพิมพ์ข้อความงวดที่บนใบสลาก
ตามที่มีการโพสต์ในสังคมออนไลน์เกี่ยวกับข้อความบนใบสลากงวดประจำวันที่ 16 พ.ค.2560 ซึ่งผู้ที่โพสต์ได้ซื้อสลากหมายเลขเดียวกันจำนวน 6 ใบ โดยบนใบสลากบางใบพิมพ์คำว่า “งวดที่ 19” และบางใบพิมพ์คำว่า “งวดที่ 20”  ทำให้เกิดข้อสงสัยว่าเกิดความผิดพลาดหรือไม่นั้น
ตามที่มีการโพสต์ในสังคมออนไลน์ เกี่ยวกับข้อความบนใบสลากงวดประจำวันที่ 16 พฤษภาคม 2560 ซึ่งผู้ที่โพสต์สอบถามได้ซื้อสลากหมายเลขเดียวกันจำนวน 6 ใบ โดยบนใบสลากบางใบพิมพ์คำว่า “งวดที่ 19” และบางใบพิมพ์คำว่า “งวดที่ 20”  ทำให้เกิดข้อสงสัยว่าเกิดความผิดพลาด หรือเป็นสลากปลอมหรือไม่นั้น
วันนี้ (21 พฤษภาคม 2560) เวลา 15.00 น. ที่สำนักงานสลากกินแบ่งรัฐบาล สนามบินน้ำ พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล ได้ชี้แจงต่อผู้สื่อข่าวถึงกรณีดังกล่าวว่า ปัจจุบัน สำนักงานสลากกินแบ่งรัฐบาล พิมพ์สลากออกจำหน่ายจำนวนทั้งสิ้นไม่เกิน 71 ล้านฉบับคู่ (ราคาฉบับคู่ละ 80 บาท) หรือ 142 ล้านฉบับ (ราคาฉบับละ 40 บาท) รวมเป็นสลากทั้งหมด 142 ชุด ในการจัดพิมพ์สลากนั้น แบ่งเป็นการพิมพ์สลากงวดเลขคี่และสลากงวดเลขคู่ โดยสลากงวดเลขคี่ประกอบด้วยสลากชุดที่ 01-100 และสลากงวดเลขคู่ จะประกอบด้วยสลากชุดที่ 01-42 ดังนั้น สลากกินแบ่งรัฐบาลที่พิมพ์ออกจำหน่าย จึงประกอบด้วยสลากที่เป็นงวดเลขคี่และงวดเลขคู่ แต่คำว่างวดที่ ที่ปรากฎบนใบสลากนั้น ไม่ส่งผลต่อการตรวจรางวัลแต่อย่างใด
สำหรับผู้ซื้อสลากที่มีความกังวลว่าสลากที่ซื้อเป็นสลากปลอมหรือไม่นั้น ผู้อำนวยการสำนักงาน   สลากฯ ได้แนะนำวิธีการตรวจสอบเบื้องต้น โดยสลากของจริงนั้น เนื้อกระดาษจะมีสีค่อนข้างเหลือง และค่อนข้างบาง แต่เหนียว ในขณะที่ของปลอมส่วนใหญ่จะกระดาษหนากว่าปกติ และให้นำสลากขึ้นส่องกับแสงสว่าง หากเป็นของแท้จะเห็นลายน้ำรูปนกวายุภักษ์ในเนื้อกระดาษได้อย่างชัดเจน ส่วนของปลอมจะไม่มี นอกจากนี้ สลากจริงจะมีเส้นไหมอยู่ในเนื้อกระดาษ หากนำไปส่องกับแสง black light จะมองเห็นเส้นไหมเรืองแสงขึ้นมา ส่วนของปลอมจะไม่มีและอาจพิสูจน์ด้วยการใช้น้ำทาที่หมายเลขสลาก ถ้าเป็นสลากของปลอมหมึกจะละลายน้ำ
ผู้อำนวยการสำนักงานสลากฯ กล่าวในตอนท้ายว่า ขณะนี้ได้เพิ่มมาตรการให้ผู้ตรวจการออกสุ่มตรวจสลากที่นำไปรวมชุดว่ามีสลากปลอมหรือไม่ และในอนาคตได้วางแนวทางในการพัฒนาผลิตภัณฑ์ให้ยากต่อการปลอมแปลงยิ่งขึ้น

ที่มา : http://www.thaigov.go.th/news/contents/details/3887
