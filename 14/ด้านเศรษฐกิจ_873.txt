รัฐบาลไทย-ข่าวทำเนียบรัฐบาล-การสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ครั้งที่ 4/2560

วันอังคารที่ 18 กรกฎาคม 2560
การสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ครั้งที่ 4/2560
สศค. จะจัดงานสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาคครั้งที่ 4/2560 ในวันศุกร์ที่ 21 ก.ค. 2560 เวลา 08.00 – 16.00 น.ณ โรงแรมลพบุรีอินน์ รีสอร์ท อ.เมือง จ.ลพบุรี
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง เปิดเผยว่า สำนักงานเศรษฐกิจการคลัง (สศค.) จะจัดงานสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาคครั้งที่ 4/2560 ในวันศุกร์ที่ 21 กรกฎาคม 2560 เวลา 08.00 – 16.00 น.ณ โรงแรมลพบุรีอินน์ รีสอร์ท อำเภอเมือง จังหวัดลพบุรี เพื่อเป็นเวทีในการขยายบทบาท เสริมสร้างความรู้ ความเข้าใจ และประชาสัมพันธ์ภารกิจของ สศค. ทั้งในด้านนโยบายและผลงานวิชาการไปสู่ส่วนราชการ สถาบันการศึกษา ภาคธุรกิจเอกชน ประชาชนในส่วนภูมิภาค และองค์กรปกครองส่วนท้องถิ่น พร้อมทั้งรับฟังและแลกเปลี่ยนความคิดเห็นร่วมกับผู้ทรงคุณวุฒิ นักวิชาการ ตัวแทนจากหน่วยงานภาครัฐ ภาคเอกชน และประชาชนทั่วไป
การสัมมนาในครั้งนี้ แบ่งออกเป็น 2 ช่วง โดยในช่วงเช้า จะเป็นการเสวนาในหัวข้อ “เศรษฐกิจภาคกลาง อู่ข้าวอู่น้ำ แหล่งกำเนิดอารยธรรมไทย” โดยได้รับเกียรติจากผู้ทรงคุณวุฒิ ประกอบด้วย 1) นายสมนึก เต็งชาตะพันธุ์ ประธานสภาอุตสาหกรรมจังหวัดลพบุรี 2) นายธวัชชัย เศรษฐจินดา กรรมการรองเลขาธิการหอการค้าไทย  3) นายอรรถพล วรรณกิจ ผู้อำนวยการการท่องเที่ยวแห่งประเทศไทย สำนักงานลพบุรี และ 4) ดร. พิสิทธิ์ พัวพันธ์ ผู้เชี่ยวชาญเฉพาะด้านเศรษฐกิจมหภาค สำนักงานเศรษฐกิจการคลัง โดยมี ดร. กุสุมา คงฤทธิ์ สำนักนโยบายเศรษฐกิจมหภาค สำนักงานเศรษฐกิจการคลัง เป็นผู้ดำเนินรายการ
ขณะที่ในช่วงบ่ายจะเป็นการเสวนาในหัวข้อ “รู้ลึก รู้ทัน การเงินฐานราก” ซึ่งได้รับเกียรติจากผู้ทรงคุณวุฒิ ประกอบด้วย 1) นางชุติมา สุขสวัสดิ์อำนวย ผู้อำนวยการธนาคารออมสินเขตลพบุรี 2) นายคะนึง พรหมรัตน์ ประธานกองทุนหมู่บ้านโคกลำพาน และ 3) นางสาวเอม เจริญทองตระกูล สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง ร่วมเป็นวิทยากร และดำเนินรายการโดย นางสาวกุลนิดา แววรวีวงศ์ สำนักนโยบายการออมและการลงทุน สำนักงานเศรษฐกิจการคลัง
สศค. ขอเรียนเชิญผู้สนใจเข้าร่วมงานสัมมนาดังกล่าว โดยไม่เสียค่าใช้จ่ายใด ๆ ทั้งนี้ ผู้สนใจสามารถติดตามข้อมูลเพิ่มเติมได้ที่ www.fpo.go.th

ที่มา : http://www.thaigov.go.th/news/contents/details/5299
