รัฐบาลไทย-ข่าวทำเนียบรัฐบาล-ผู้อำนวยการสำนักงานเศรษฐกิจการคลังชี้แจง กรณีข้อเรียกร้องภาครัฐเร่งรัดเบิกจ่ายงบประมาณกระตุ้นเศรษฐกิจภูมิภาค

วันจันทร์ที่ 30 ตุลาคม 2560
ผู้อำนวยการสำนักงานเศรษฐกิจการคลังชี้แจง กรณีข้อเรียกร้องภาครัฐเร่งรัดเบิกจ่ายงบประมาณกระตุ้นเศรษฐกิจภูมิภาค
สศค.เผยดัชนีความเชื่อมั่นอนาคตเศรษฐกิจภูมิภาค (RSI) ล่าสุดเดือน ต.ค.พบความเชื่อมั่นของประชาชนในภาพรวมเศรษฐกิจปลายปีนี้ต่อเนื่องต้นปี 61อยู่ในเกณฑ์ดี ระบุใช้มาตรการเพิ่มประสิทธิภาพการใช้จ่ายงบประมาณรายจ่ายปีงบฯ 61 ในลักษณะ front load
วันที่ 28 ต.ค.60 นายสุวิชญ โรจนวานิช ผู้อำนวยการสำนักงานเศรษฐกิจการคลัง สำนักงานเศรษฐกิจการคลัง (สศค.) กระทรวงการคลัง ชี้แจงกรณีมีข้อเรียกร้องภาครัฐเร่งรัดเบิกจ่ายงบประมาณกระตุ้นเศรษฐกิจภูมิภาคตามที่ศูนย์วิเคราะห์เศรษฐกิจ ธนาคารทหารไทย จำกัด (มหาชน) หรือ ทีเอ็มบี รายงานว่า รายได้เกษตรกรปีหน้ายังอยู่ในภาวะนิ่ง ส่งผลให้กำลังซื้อเศรษฐกิจภูมิภาคไม่ปรับตัวเพิ่มขึ้นอย่างชัดเจน เนื่องจากราคาสินค้าเกษตรสำคัญคือ ข้าว ยางพารา อ้อย มันสำปะหลัง และปาล์มน้ำมัน มีแนวโน้มทรงตัวต่อเนื่องจากปีนี้ และจะส่งผลกระทบต่อธุรกิจที่เกี่ยวข้อง อาทิ ธุรกิจปุ๋ย เคมีภัณฑ์ เป็นต้น รวมทั้งการจับจ่ายใช้สอยในเศรษฐกิจภูมิภาค อาจชะลอตัวจากความไม่มั่นใจในรายได้ของเกษตรกร การจะให้เศรษฐกิจภูมิภาคมีสภาพคล่องและขยายตัวได้ ในขณะที่เกษตรกรไม่สามารถใช้จ่ายได้เพิ่มขึ้น ภาครัฐต้องเร่งการเบิกจ่ายงบประมาณมากขึ้น หรือเพิ่มมาตรการกระตุ้นเศรษฐกิจภูมิภาค นั้น
สำนักงานเศรษฐกิจการคลัง ขอชี้แจงว่า สำหรับประเด็นความไม่มั่นใจในรายได้ของเกษตรกรซึ่งอาจกระทบต่อการจับจ่ายใช้สอยในเศรษฐกิจภูมิภาคอันเนื่องมาจากการคาดการณ์ราคาสินค้าเกษตรของศูนย์วิเคราะห์เศรษฐกิจ ธนาคารทหารไทยนั้น กระทรวงการคลังได้จัดทำดัชนีความเชื่อมั่นอนาคตเศรษฐกิจภูมิภาค (Thai Regional Economic Sentiment Index: RSI) ซึ่งเกิดจากการประมวลผลการสำรวจภาวะความเชื่อมั่นทางเศรษฐกิจของประชาชนผ่านการสอบถามหน่วยงานราชการและหน่วยงานเอกชนจากทั้ง 77 จังหวัดทั่วประเทศ โดยล่าสุดในเดือนตุลาคมพบว่า ความเชื่อมั่นของประชาชนในภาพรวมของเศรษฐกิจในปลายปีนี้และต่อเนื่องถึงต้นปีหน้าอยู่ในเกณฑ์ดีและดีขึ้นกว่าเดือนกันยายนที่ผ่านมาอีกด้วย ทั้งนี้ สำหรับความเชื่อมั่นต่ออนาคตเศรษฐกิจภาคการเกษตรพบว่ามีปัจจัยบวกหลายประการ เช่น 1) สภาพอากาศที่เอื้ออำนวยต่อการเพาะปลูก 2) แนวโน้มการส่งออกสินค้าเกษตรที่ดีขึ้นอย่างต่อเนื่อง เช่น ข้าว และยางพารา 3) แนวโน้มราคาข้าวที่น่าจะปรับตัวดีขึ้นภายหลังจากที่รัฐบาลได้ระบายข้าวในสต๊อกออกไปแล้ว และ 4) นโยบายสนับสนุนภาคการเกษตรของรัฐบาลที่ช่วยลดต้นทุนและเพิ่มผลกำไรให้แก่เกษตรกร เช่น สินเชื่อเพื่อพัฒนาวิสาหกิจชุมชน ช่วยให้เกิดการเพิ่มมูลค่าผลิตผลทางการเกษตร โครงการนาแปลงใหญ่เพื่อสนับสนุนให้ชาวนาเกิดการรวมกลุ่มลดต้นทุนการผลิต และโครงการพักชำระหนี้ ขยายเวลาชำระหนี้ และปรับปรุงโครงสร้างหนี้สำหรับเกษตรกรที่ประสบปัญหา เป็นต้น
นอกจากนี้ สำหรับภาคเศรษฐกิจอื่น ๆ ในส่วนภูมิภาคไม่ว่าจะเป็นภาคอุตสาหกรรมและภาคบริการ ประชาชนยังมีมุมมองความเชื่อมั่นที่เป็นบวกเช่นกัน โดยปัจจัยบวกสำหรับอนาคตเศรษฐกิจอุตสาหกรรม ได้แก่ 1) คำสั่งซื้อและอุปสงค์จากทั้งในและต่างประเทศที่ยังคงอยู่ในเกณฑ์ดี 2) อุตสาหกรรมการเกษตรได้รับอานิสงส์จากผลผลิตการเกษตรที่เพิ่มขึ้น 3) นโยบายรัฐบาลที่สนับสนุนทั้งในด้านการเงินและการลงทุนแก่ SMEs และการส่งเสริมเขตเศรษฐกิจพิเศษต่าง ๆ สำหรับอนาคตเศรษฐกิจภาคบริการมีปัจจัยบวกจากการท่องเที่ยวที่ดีอย่างต่อเนื่องในทุกภูมิภาค และการค้าปลีกที่ส่งสัญญาณดีขึ้นจากการตั้งห้างสรรพสินค้าใหม่และการขยายตัวทางการค้าในหลายจังหวัด เช่น ยโสธร พะเยา พิษณุโลก และสมุทรสงคราม เป็นต้น นอกจากนี้ ยังได้รับแรงสนับสนุนในการจับจ่ายใช้สอยจากโครงการบัตรสวัสดิการผู้มีรายได้น้อยอีกด้วย อย่างไรก็ตาม รายละเอียดของดัชนีความเชื่อมั่นอนาคตเศรษฐกิจภูมิภาค ประจำเดือนตุลาคม สามารถติดตามได้จากการแถลงข่าวของกระทรวงการคลังในวันที่ 30 ตุลาคมนี้
ส่วนการใช้จ่ายภาครัฐในไตรมาส 4 ปีงบประมาณ (กรกฎาคม-กันยายน 2560) ยังคงสนับสนุนการขยายตัวของเศรษฐกิจได้เป็นอย่างดี โดยดูจากรายจ่ายงบประมาณภาพรวม รายจ่ายประจำ และรายจ่ายลงทุน ที่ขยายตัวในระดับสูงถึงร้อยละ 15.3  17.4 และ 6.1 ต่อปี ตามลำดับ  และเพื่อให้การใช้จ่ายภาครัฐเป็นแรงขับเคลื่อนการเติบโตของเศรษฐกิจได้อย่างต่อเนื่อง  จึงได้มีมาตรการเพิ่มประสิทธิภาพการใช้จ่ายงบประมาณรายจ่ายประจำปีงบประมาณ 2561 ในลักษณะ front load โดยในไตรมาส 1 ปีงบประมาณ 2561 (ตุลาคม-ธันวาคม 2560) กำหนดเป้าหมายการเบิกจ่ายงบประมาณภาพรวม รายจ่ายประจำ และรายจ่ายลงทุนไว้ที่ร้อยละ 30.29  33.00 และ 21.11 ของวงเงินแต่ละส่วน ตามลำดับ หรือคิดเป็นเม็ดเงินที่ลงสู่ระบบเศรษฐกิจประมาณ 8.8 แสนล้านบาท
-------------------------

ที่มา : http://www.thaigov.go.th/news/contents/details/7650
