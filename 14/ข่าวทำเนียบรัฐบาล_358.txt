รัฐบาลไทย-ข่าวทำเนียบรัฐบาล-รองนายกฯ ชี้ไทยต้องมีระบบคุณวุฒิวิชาชีพในการส่งเสริมการเรียนรู้ตลอดชีวิต

วันพฤหัสบดีที่ 15 มิถุนายน 2560
รองนายกฯ ชี้ไทยต้องมีระบบคุณวุฒิวิชาชีพในการส่งเสริมการเรียนรู้ตลอดชีวิต
และสร้างคนให้เอื้อต่อการปรับอุตสาหกรรมและเศรษฐกิจสู่ไทยแลนด์ 4.0
วันนี้ (15 มิ.ย. 60) เวลา 09.00 น. พลอากาศเอก ประจิน จั่นตอง รองนายกรัฐมนตรี เปิดงานสัมมนา “ทิศทาง และยุทธศาสตร์สถาบันคุณวุฒิวิชาชีพ เพื่อเตรียมคนสู่ Thailand 4.0” พร้อมกล่าวปาฐกถาพิเศษ หัวข้อ “คุณวุฒิวิชาชีพ โอกาสในการพัฒนาประเทศสู่ Thailand 4.0” ว่า รัฐบาลได้วางแผนแม่บท ยุทธศาสตร์ และมาตรการทั้งด้านเศรษฐกิจ กฎหมายและโครงสร้างพื้นฐาน เพื่อให้บรรลุวิสัยทัศน์ชาติ แต่ทุกอย่างจะไม่สามารถบรรลุผลสำเร็จ เช่น การพัฒนาเป็นอุตสาหกรรม 4.0 เศรษฐกิจ 4.0 และประเทศไทย 4.0 ได้ หากไม่เริ่มจากการพัฒนาคนให้พร้อมรับความท้าทายในหลายมิติและสามารถสนับสนุนการปรับโครงสร้างเศรษฐกิจของประเทศในทุกด้าน โดยระบบคุณวุฒิวิชาชีพเป็นเครื่องมือหนึ่งที่จะช่วยพัฒนาทุนมนุษย์ตามยุทธศาสตร์ชาติด้านการเสริมสร้างและพัฒนาศักยภาพทุนมนุษย์ การสร้างความเป็นธรรมและลดความเหลื่อมล้ำในสังคม รวมถึงการสร้างความเข้มแข็งทางเศรษฐกิจและแข่งขันได้อย่างยั่งยืน
คุณวุฒิวิชาชีพสามารถวัดสมรรถนะกำลังคนได้อย่างเป็นระบบ ส่งเสริมการพัฒนาศักยภาพคนตลอดช่วงชีวิต (Lifelong learning) และเชื่อมโยงโลกการทำงานและโลกการศึกษา โดยผู้ประกอบการและผู้เชี่ยวชาญจะร่วมมือกับสถาบันคุณวุฒิวิชาชีพในการจัดทำคุณวุฒิวิชาชีพเพื่อรับรองความสามารถกำลังคนในสาขาต่างๆ ซึ่งสถานศึกษาสามารถนำไปใช้เป็นแนวทางในการปรับหลักสูตรและการจัดการเรียนการสอนให้นักเรียน นักศึกษามีสมรรถนะตรงตามความต้องการของอุตสาหกรรม เพื่อแก้ปัญหาความไม่สอดคล้องด้านสมรรถนะระหว่างอุปสงค์และอุปทาน สำหรับกำลังคน ก็สามารถพิสูจน์ความสามารถและสร้างความก้าวหน้าในอาชีพด้วยการเข้ารับการประเมินสมรรถนะ และพัฒนาตนเองเพิ่มเติมอย่างต่อเนื่องตามเทคโนโลยีและลักษณะงานในอนาคต
ทั้งนี้รัฐบาลได้ให้แนวทางในการปรับและพัฒนาตนเองเข้าสู่ยุค 4.0 ที่ต้องการสมรรถนะกำลังคนสูงรองรับเทคโนโลยีและโครงสร้างอุตสาหกรรมในอนาคต อันจะนำไปสู่ลักษณะงานที่เน้นการทำงานร่วมกันระหว่างระบบอัตโนมัติยุคใหม่ (soft automation) และมนุษย์  ซึ่งหมายถึงบุคลากรจำเป็นต้องมีสมรรถนะในการใช้เทคโนโลยีเพื่อให้งานมีประสิทธิภาพ มีทักษะการคิด การแก้ปัญหา และทักษะทางสังคม ประเทศชาติก็จะได้กำลังคนที่สามารถช่วยยกระดับขีดความสามารถในการแข่งขันได้  ตลอดจนลดความเสี่ยงและผลกระทบที่เกิดจากการเปลี่ยนผ่านเข้าสู่ยุค 4.0

ที่มา : http://www.thaigov.go.th/news/contents/details/4549
