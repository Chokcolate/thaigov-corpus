รัฐบาลไทย-ข่าวทำเนียบรัฐบาล-รัฐจัดสรรงบปี 61 มุ่งพัฒนาแรงงานสู่ไทยแลนด์ 4.0

วันศุกร์ที่ 1 กันยายน 2560
รัฐจัดสรรงบปี 61 มุ่งพัฒนาแรงงานสู่ไทยแลนด์ 4.0
‘สุทธิ’เผย กระทรวงแรงงาน ได้รับการจัดสรรงบประมาณปี 2561 เต็มจำนวนจากรัฐบาลรวม 49,559 ล้านบาทเศษ ขณะที่ สปส.ได้รับเงินอุดหนุน 42,620 ล้านบาทเศษ ตรงตามยุทธศาสตร์ทั้งความมั่นคง พัฒนาศักยภาพคน แก้ไขปัญหาความยากจนลดความเหลื่อมล้ำ
‘สุทธิ’เผย กระทรวงแรงงาน ได้รับการจัดสรรงบประมาณปี 2561 เต็มจำนวนจากรัฐบาลรวม 49,559 ล้านบาทเศษ ขณะที่ สปส.ได้รับเงินอุดหนุน 42,620 ล้านบาทเศษ ตรงตามยุทธศาสตร์ทั้งความมั่นคง พัฒนาศักยภาพคน แก้ไขปัญหาความยากจนลดความเหลื่อมล้ำ พัฒนาระบบบริหารจัดการภาครัฐ และสร้างขีดความสามารถในการแข่งขันของประเทศรองรับนโยบายไทยแลนด์ 4.0
นายสุทธิ สุโกศล ผู้ตรวจราชการกระทรวงแรงงาน เปิดเผยถึงภาพรวมผลการจัดสรรงบประมาณรายจ่ายประจำปีงบประมาณ พ.ศ.2561 ส่วนของกระทรวงแรงงานว่า ในปีงบประมาณ พ.ศ.2561 ได้รับการจัดสรรงบประมาณจากรัฐบาล แยกเป็น สำนักงานปลัดกระทรวง ได้รับการจัดสรร 1,286 ล้านบาทเศษ กรมการจัดหางาน 1,277 ล้านบาทเศษ กรมพัฒนาฝีมือแรงงาน 2,331 ล้านบาทเศษ กรมสวัสดิการและคุ้มครองแรงงาน 1,084 ล้านบาทเศษ สำนักงานประกันสังคม 43,515 ล้านบาทเศษ และสำนักงานส่งเสริมความปลอดภัย อาชีวอนามัย และสภาพแวดล้อมในการทำงาน หรือ สสปท. (องค์การมหาชน) 63 ล้านบาทเศษ ทั้งนี้ สำนักงานประกันสังคมได้รับการจัดสรรเงินอุดหนุนเป็นจำนวน 42,620 ล้านบาทเศษ
โดยกระทรวงแรงงานได้รับการจัดสรรงบประมาณทุกหน่วยงานรวมจำนวนทั้งสิ้น 49,559 ล้านบาทเศษ
นายสุทธิ กล่าวต่อว่า เมื่อจำแนกตามแผนงาน พบว่า แผนงานยุทธศาสตร์ได้รับการจัดสรรมากที่สุดคิดเป็นร้อยละ 56.93 เพิ่มขึ้นจากปีที่แล้ว 6.78 % รองลงมาเป็นแผนงานบูรณาการร้อยละ 32.71 เพิ่มขึ้น5.98 % แผนงานบุคลากรภาครัฐร้อยละ 7.44 เพิ่มขึ้น 1.26 % และแผนงานพื้นฐานร้อยละ 2.92 ลดลง 20.91 % ตามลำดับ
“งบประมาณที่กระทรวงแรงงานได้รับการจัดสรรในปี 2561 สอดคล้องกับยุทธศาสตร์ชาติ 20 ปี และแผนงานการพัฒนาทรัพยากรมนุษย์รองรับไทยแลนด์ 4.0 ตามนโยบายของรัฐบาลที่สำคัญ อาทิการให้เงินสมทบจากรัฐบาลเพื่อประโยชน์ของผู้ประกันตน การเพิ่มศักยภาพแรงงาน การพัฒนาบุคลากรภาครัฐและยกระดับผลิตภาพแรงงานรองรับไทยแลนด์ 4.0 การให้แรงงานนอกระบบได้เข้าสู่ความคุ้มครองในระบบประสังคม การบูรณาการจัดการปัญหาแรงงานต่างด้าวและการค้ามนุษย์ ทั้งนี้ งบประมาณที่กระทรวงแรงงานได้รับการจัดสรร ตรงตามยุทธศาสตร์ทั้งความมั่นคง การพัฒนาศักยภาพคน การแก้ไขปัญหาความยากจนลดความเหลื่อมล้ำ การพัฒนาระบบบริหารจัดการภาครัฐ และสร้างขีดความสามารถในการแข่งขันของประเทศรองรับนโยบายไทยแลนด์ 4.0” นายสุทธิ กล่าวในท้ายสุด
------------------------------
กองเผยแพร่และประชาสัมพันธ์/
ชนินทร เพ็ชรทับ - ข่าว/
กองยุทธศาสตร์และแผนงาน - ข้อมูล/
31 ส.ค. 60

ที่มา : http://www.thaigov.go.th/news/contents/details/6367
