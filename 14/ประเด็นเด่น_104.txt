รัฐบาลไทย-ข่าวทำเนียบรัฐบาล-ทอท.ชี้แจงกรณีข่าวความล่าช้าในการให้บริการออกวีซ่า ที่ท่าอากาศยาน (Visa On Arrival: VOA)

วันเสาร์ที่ 30 ธันวาคม 2560
ทอท.ชี้แจงกรณีข่าวความล่าช้าในการให้บริการออกวีซ่า ที่ท่าอากาศยาน (Visa On Arrival: VOA)
ทอท.ชี้แจงกรณีข่าวความล่าช้าในการให้บริการออกวีซ่า ที่ท่าอากาศยาน (Visa On Arrival: VOA)
วันที่ 26 ธันวาคม 2560 นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ชี้แจงกรณีที่เว็บไซต์ไทยรัฐเสนอข่าวความล่าช้าในการให้บริการออกวีซ่าที่ท่าอากาศยาน (Visa On Arrival: VOA) โดยเนื้อหาข่าวอ้างถึง นายวิชิต ประกอบโกศล นายกสมาคมไทยธุรกิจการท่องเที่ยว (ATTA) เรียกร้องให้หน่วยงานที่เกี่ยวข้องแก้ไขปัญหาความล่าช้าในการให้บริการออก VOA โดยเฉพาะในช่วงฤดูกาลท่องเที่ยว (High Season) ที่มีเที่ยวบินลงพร้อมกันหนาแน่น ซึ่งพบว่าใช้เวลาในการออก VOA ประมาณ 3-4 ชั่วโมงและมักเกิดปัญหานี้กับนักท่องเที่ยวชาวจีนและอินเดีย นอกจากความล่าช้าในการให้บริการออก VOA แล้ว ในส่วนของอัตราค่าบริการการออก VOA นั้นมีค่าบริการสูงถึง 2,000.- บาท ซึ่งต่างจากค่าธรรมเนียมการขอวีซ่าล่วงหน้าในประเทศจีน 1,500.- บาท แต่กลับไม่ได้รับการบริการที่รวดเร็วเหมาะสมกับราคาที่ตั้งไว้ จึงอยากให้หน่วยงานที่เกี่ยวข้องเร่งปรับปรุงมาตรฐานการให้บริการออก VOA ให้เรียบร้อยและรวดเร็วขึ้นเพื่อแก้ไขภาพลักษณ์ และลดการเสียโอกาสในการดึงตลาดนักท่องเที่ยวที่จะเดินทางเข้ามาในอนาคต
ทอท. ขอชี้แจงว่า ได้ประสานสำนักงานตรวจคนเข้าเมือง (ตม.) ทราบว่า การให้บริการออก VOA นั้นใช้ขั้นตอนการคัดกรองตามกฎหมายเช่นเดียวกับการออกวีซ่าที่สถานทูตตามหลักความมั่นคง โดยปกติจะใช้เวลาประมาณ 3 นาที ต่อคน และด้วยเวลาที่จำกัดของ ตม. จึงจำเป็นต้องเน้นมาตรการการคัดกรองอย่างละเอียด เพื่อเป็นการป้องกันไม่ให้เกิดการอาศัยโอกาสของกลุ่มขบวนการหรือมิจฉาชีพแฝงตัวเป็นนักท่องเที่ยวเข้ามาประเทศไทย สำหรับกรณีเหตุความล่าช้าที่มีการกล่าวว่าใช้เวลาประมาณ 3-4 ชั่วโมงในการรอคิวนั้น มีความเป็นไปได้จากสาเหตุผู้โดยสารสะสมในช่วงเที่ยวบินลงหนาแน่น ทั้งนี้ นักท่องเที่ยวที่นิยมขอ VOA มากที่สุดได้แก่นักท่องเที่ยวชาวจีนและอินเดีย โดยที่ด่านตรวจคนเข้าเมือง ท่าอากาศยานสุวรรณภูมิและท่าอากาศยานดอนเมืองมีผู้ขอ VOA สูงสุด เฉพาะที่ท่าอากาศยานสุวรรณภูมิ มีผู้ขอ VOA ประมาณ 6,000 - 7,000 คนต่อวัน สำหรับค่าบริการออก VOA ในอัตรา 2,000.- บาทต่อคนนั้น กรมการกงสุล กระทรวงการต่างประเทศเป็นผู้กำหนด
แนวทางการแก้ไขที่ได้ดำเนินการแล้ว
1. ทาง ตม. ได้เปิดช่องตรวจขาเข้าเฉพาะสำหรับผู้โดยสารที่ได้รับ VOA แล้วสามารถใช้บริการที่ช่องตรวจนี้ โดยไม่ต้องไปต่อคิวรวมกับผู้โดยสารปกติ
2. ทอท. ได้ประสานงานแลกเปลี่ยนข้อมูลกับ ตม. เพื่อร่วมกันวางแผนบริหารจัดการความ
หนาแน่นของผู้โดยสารที่ต้องการขอ VOA
3. ทอท.ได้สนับสนุนเจ้าหน้าที่ให้คำแนะนำข้อมูล และอำนวยความสะดวกตรวจเอกสารการเดินทางเบื้องต้น รวมทั้งจัดคิวการให้บริการแก่ผู้โดยสารที่ต้องการขอ VOA
4. ทอท.สนับสนุนอุปกรณ์อำนวยความสะดวกเพิ่มเติมเพื่อเพิ่มประสิทธิภาพในการให้บริการ เช่น เสากันคิวผู้โดยสาร (Fork Line), เก้าอี้พักคอย, โต๊ะและอุปกรณ์ในการกรอกเอกสาร ฯลฯ
แนวทางการแก้ไขที่มีแผนจะดำเนินการ
1. เพิ่มพื้นที่การให้บริการออก VOA
2. ประสานหน่วยที่เกี่ยวข้องในการจัด Slot ของสายการบินจากประเทศที่นิยมขอ VOA ไม่ให้ลงในเวลาใกล้เคียงกันหรือพร้อมกัน
----------------------------

ที่มา : http://www.thaigov.go.th/news/contents/details/9053
