รัฐบาลไทย-ข่าวทำเนียบรัฐบาล- ยธ. ให้ความช่วยเหลือครอบครัว “น้องปาล์ม” ซึ่งถูกรถชนพิการ ที่จังหวัดขอนแก่น

วันศุกร์ที่ 20 ตุลาคม 2560
ยธ. ให้ความช่วยเหลือครอบครัว “น้องปาล์ม” ซึ่งถูกรถชนพิการ ที่จังหวัดขอนแก่น
กระทรวงยุติธรรม ให้ความช่วยเหลือครอบครัว “น้องปาล์ม” ซึ่งถูกรถชนพิการ ที่จังหวัดขอนแก่น
ในวันศุกร์ที่ 20 ตุลาคม 2560 เวลา 10.30 น.
นายธวัชชัย ไทยเขียว รองปลัดกระทรวงยุติธรรม และโฆษกกระทรวงยุติธรรม
รับเรื่องจากนายโกศลวัฒน์ อินทุจันทร์ยง รองโฆษกสำนักงานอัยการสูงสุด
ซึ่งนำนางปวีณา หาทรัพย์ และ ด.ช.ปราบปราม เจิมขุนทด หรือ น้องปาล์ม
ที่ประสบอุบัติเหตุถูกรถกระบะของโรงพยาบาลส่งเสริมสุขภาพ ต.บ้านใหม่ จ.ขอนแก่น
ชนรถมอเตอร์ไซต์ของบิดา จนพิการไม่สามารถช่วยเหลือตัวเองได้ เหตุเกิดเมื่อปี 2558
เพื่อร้องขอความธรรมและขอเงินเยียวยาตามกฎหมาย
นายธวัชชัย กล่าวว่า จากกรณีที่เกิดขึ้น ในส่วนคดีอาญา ศาลจังหวัดชุมแพ จังหวัดขอนแก่น
ได้พิพากษาดำเนินคดีกับคนขับรถของโรงพยาบาลส่งเสริมสุขภาพ ตำบลบ้านใหม่
มีความผิดในข้อหาขับรถโดยประมาทเป็นเหตุให้ผู้อื่นได้รับบาดเจ็บสาหัส
ส่วนคดีทางแพ่ง ผู้เสียหายฟ้องไม่ได้ เนื่องจากไม่มีเงินจ้างทนาย
อีกทั้งครอบครัวของน้องปาล์มต้องแบกรับภาระทั้งค่ารักษาพยาบาลและค่าใช้จ่ายทางคดีจำนวนมาก
จึงตัดสินใจเข้าร้องขอความช่วยเหลือต่อสำนักงานอัยการสูงสุด และกระทรวงยุติธรรม
ซึ่งกระทรวงยุติธรรมจะพิจารณาเงินชดเชยเยียวยาน้องปาล์มที่พิการ รวมถึงบิดาน้องปาล์มที่บาดเจ็บ
ทั้งนี้ กระทรวงยุติธรรมจะร่วมกับสำนักงานอัยการสูงสุดเดินทางไปหารือกับกระทรวงสาธารณสุข
เพื่อเจราจรตกลงค่าเสียหาย หากสามารถเจรจาเรียกร้องทางแพ่งได้
ทางกระทรวงยุติธรรมจะให้กระทรวงสาธารณสุขเป็นผู้ดำเนินการต่อ แต่หากการเจรจาไม่เป็นผล
กองทุนยุติธรรมจะเป็นผู้ออกค่าใช้จ่ายด้านทนายและค่าใช้จ่ายอื่นๆ เพื่อเรียกร้องทางคดีต่อไป

ที่มา : http://www.thaigov.go.th/news/contents/details/7553
