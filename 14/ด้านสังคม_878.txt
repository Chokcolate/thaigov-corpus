รัฐบาลไทย-ข่าวทำเนียบรัฐบาล-พม. สานต่อนโยบายองค์การสหประชาชาติจัดเวทีสิทธิเด็ก “Every child can be a HERO มุ่งสร้างต้นแบบเด็กดี

วันพฤหัสบดีที่ 16 พฤศจิกายน 2560
พม. สานต่อนโยบายองค์การสหประชาชาติจัดเวทีสิทธิเด็ก “Every child can be a HERO มุ่งสร้างต้นแบบเด็กดี
พม. สานต่อนโยบายองค์การสหประชาชาติจัดเวทีสิทธิเด็ก “Every child can be a HERO มุ่งสร้างต้นแบบเด็กดี
วันนี้ (15 พ.ย.60) เวลา 13.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดค่ายเด็กและเยาวชน หัวข้อ "Every child can be a HERO : เราทุกคนก็เป็นฮีโร่ได้” เพื่อให้เด็กและเยาวชนรู้และเข้าใจเรื่องความรุนแรงไม่เป็นผู้ส่งต่อความรุนแรง ด้วยการปกป้องดูแลตนเองและบุคคลรอบข้างจากความรุนแรงได้ โดยมีผู้เข้าร่วมงานจำนวนทั้งสิ้น 350 คน ประกอบด้วย ผู้แทนสภาเด็กและเยาวชนจากทุกจังหวัดทั่วประเทศ กลุ่มเด็กและเยาวชน เจ้าหน้าที่ผู้ดูแลเด็ก วิทยากรจากภาคเอกชน คณะจัดงานเวทีสิทธิเด็ก และเจ้าหน้าที่กรมกิจการเด็กและเยาวชน ณ ห้องมรกต โรงแรมอินทรา รีเจนท์ กรุงเทพฯ
พลตำรวจเอก อดุลย์ กล่าวว่า ด้วยองค์การสหประชาชาติกำหนดให้วันที่ 20 พฤศจิกายนของทุกปี เป็นเวทีสิทธิเด็กสากล ซึ่งประเทศไทยตระหนักและให้ความสำคัญกับสิทธิด้านการมีส่วนร่วมของเด็ก จึงได้กำหนดจัดงานสิทธิเด็กขึ้นอย่างต่อเนื่องเป็นประจำทุกปี ตั้งแต่ปี 2532 โดยกำหนดประเด็นการจัดงานให้สอดคล้องกับสถานการณ์ของแต่ละปี เพื่อให้เด็กร่วมจัดทำข้อเสนอต่อรัฐบาล เพื่อเป็นแนวทางในการป้องกันและแก้ไขปัญหาของเด็กในปัจจุบัน และในปี 2560 นี้ กระทรวง พม.) โดยกรมกิจการเด็กและเยาวชน (ดย.) ร่วมกับสภาเด็กและเยาวชนแห่งประเทศไทย และองค์การทุนเพื่อเด็กแห่งสหประชาชาติ ประจำประเทศไทย จัดงานเวทีสิทธิเด็ก ครั้งที่ 28 หัวข้อ "Every child can be a HERO : เราทุกคนก็เป็นฮีโร่ได้” ระหว่างวันที่ 15-17 พฤศจิกายน 2560 โดยมีวัตถุประสงค์เพื่อให้เด็กและเยาวชนรู้และเข้าใจ เรื่องความรุนแรงไม่เป็นผู้ส่งต่อความรุนแรง และสามารถปกป้องดูแลตนเองและบุคคลรอบข้างจากความรุนแรงได้ รวมถึงมีช่องทางในการรายงานและขอความช่วยเหลือเมื่อพบเห็น หรือประสบเหตุความรุนแรง โดยมีวิทยากรพี่เลี้ยงจาก สำนักงานตำรวจแห่งชาติ สำนักงานอัยการสูงสุด กระทรวงสาธารณสุข กระทรวง พม. มูลนิธิศูนย์พิทักษ์สิทธิเด็ก องค์การยูนิเซฟ ประเทศไทย และองค์การเฟรนด์ อินเตอร์เนชั่นแนล ประเทศไทย
พลตำรวจเอก อดุลย์ กล่าวต่ออีกว่า สำหรับการจัดงานครั้งนี้ มีกิจกรรมหลัก 4 กิจกรรม ประกอบด้วย 1) ค่ายเด็กและเยาวชน จำนวน 3 วัน 2 คืน ณ โรงแรมอินทรารีเจนท์ ประตูน้ำ กรุงเทพฯ 2) กิจกรรมประชุมวิสามัญสภาเด็กและเยาวชนแห่งประเทศไทย 3) กิจกรรมประกาศเจตนารมณ์ยุติความรุนแรงต่อเด็กและเยาวชน และ 4) กิจกรรมรณรงค์ยุติความรุนแรง ทั้งนี้ การจัดกิจกรรมดังกล่าว ได้มุ่งเน้นให้เห็นถึงการให้ความสำคัญต่อการเสริมสร้างพลังของสภาเด็กและเยาวชน ผ่านเวทีการระดมความคิดเห็นในประเด็นสถานการณ์ความรุนแรงต่อเด็กและเยาวชน แนวทางการป้องกัน สิทธิในการคุ้มครองต่างๆ นอกเหนือจากเวทีของเด็กและเยาวชนชนแล้ว ยังเปิดโอกาสให้กับผู้ที่เกี่ยวข้องที่ทำงานด้านเด็กและเยาวชน ได้ตระหนักถึงบทบาทในการสร้างสภาพแวดล้อมที่เหมาะสมและปลอดภัยต่อเด็กและเยาวชน การสร้างบรรทัดฐาน ทางสังคมและความยุติธรรมผ่านเวทีเสวนาและการบรรยายภายในงาน ซึ่งเป็นการส่งเสริมการทำงานร่วมกันตามแนวทางประชารัฐเพื่อสังคม ซึ่งภาครัฐ ภาคเอกชน และภาคประชาสังคม ได้ร่วมกันทำงานอย่างบูรณาการเพื่อแก้ไขปัญหาด้านเด็กและเยาวชน ทั้งในระดับนโยบายและระดับปฏิบัติ
"ทั้งนี้ ขอชื่นชมสภาเด็กและเยาวชน เด็กและเยาวชนทุกคน ที่มีบทบาทอย่างเข้มแข็งและสร้างสรรค์ในการจัดค่ายเด็กและเยาวชนในครั้งนี้ และขอขอบคุณหน่วยงานที่เกี่ยวข้องที่ให้การสนับสนุนองค์ความรู้และเทคนิคเกี่ยวกับการป้องกันและแก้ไขความรุนแรงต่อเด็กและเยาวชน ตั้งแต่การสร้างภูมิคุ้มกัน การเฝ้าระวัง การแจ้งเหตุ และการเข้าถึงการช่วยเหลือ และขอให้ผู้เข้าร่วมการฝึกอบรมในครั้งนี้ นำความรู้ที่ได้รับไปใช้ประโยชน์กับตนเองและครอบครัว รวมทั้งถ่ายทอดให้กับบุคคลแวดล้อมในสังคมต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8108
