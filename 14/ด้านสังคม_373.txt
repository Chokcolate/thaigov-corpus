รัฐบาลไทย-ข่าวทำเนียบรัฐบาล-รมว.พม. ชื่นชมเด็กหญิงวัย 14 ปี สู้ชีวิต กำพร้าพ่อ-แม่ แข่งชกมวยหาเงินเลี้ยงดูครอบครัว ที่ จ.สุโขทัย และกำชับ จนท. เร่งช่วยเหลือหญิงชราวัย 90 ปี ถูกล่วงละเมิดทางเพศ ที่ จ.ร้อยเอ็ด

วันจันทร์ที่ 26 มิถุนายน 2560
รมว.พม. ชื่นชมเด็กหญิงวัย 14 ปี สู้ชีวิต กำพร้าพ่อ-แม่ แข่งชกมวยหาเงินเลี้ยงดูครอบครัว ที่ จ.สุโขทัย และกำชับ จนท. เร่งช่วยเหลือหญิงชราวัย 90 ปี ถูกล่วงละเมิดทางเพศ ที่ จ.ร้อยเอ็ด
รมว.พม. ชื่นชมเด็กหญิงวัย 14 ปี สู้ชีวิต กำพร้าพ่อ-แม่ แข่งชกมวยหาเงินเลี้ยงดูครอบครัว ที่ จ.สุโขทัย และกำชับ จนท. เร่งช่วยเหลือหญิงชราวัย 90 ปี ที่ถูกล่วงละเมิดทางเพศ ที่ จ.ร้อยเอ็ด
วันนี้ (26 มิ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 658/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 14 ปี นักเรียนชั้น ม.2 โรงเรียนแห่งหนึ่ง สู้ชีวิต ตระเวนแข่งขันชกมวยเพื่อหารายได้เลี้ยงดูครอบครัว ซึ่งกำพร้าพ่อ-แม่ อาศัยอยู่กับย่า ที่มีอาชีพค้าขาย ครอบครัวมีฐานะยากจน ที่อำเภอบ้านด่านลานหอย จังหวัดสุโขทัย นั้น ตนขอชื่นชมในความขยันหมั่นเพียร มีความมุมานะ อุตสาหะ ตั้งใจศึกษาเล่าเรียน และช่วยแบ่งเยาภาระของครอบครัว ไม่ย่อท้อต่ออุปสรรคในการดำเนินชีวิต น่ายกย่อง เป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดสุโขทัย (พมจ.สุโขทัย) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง การพัฒนาสังคมฯ พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการศึกษาของเด็กหญิงดังกล่าวในระยะยาว นอกจากนี้ ให้คำแนะนำปรึกษาแก่เด็ก และผู้เป็นย่าในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวต่ออีกว่า อีกกรณีชายวัย 37 ปี ก่อเหตุข่มขืนกระทำชำเราหญิงชราวัย 90 ปี ที่ป่วยเป็นโรคกล้ามเนื้อขาอ่อนแรง โดยญาติผู้ก่อเหตุอ้างว่าชายคนดังกล่าวมีอาการทางประสาท กำลังอยู่ในช่วงรับการรักษา ที่อำเภอโพนทอง จังหวัดร้อยเอ็ด นั้น ตนได้กำชับให้พัฒนาสังคมและความมั่นคงของมนุษย์จังหวัดร้อยเอ็ด (พมจ.ร้อยเอ็ด) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และให้การช่วยเหลือ ในเบื้องต้นตามภารกิจด้านผู้สูงอายุของกระทรวงการพัฒนาสังคมฯ พร้อมเร่งเยียวยาฟื้นฟูสภาพจิตใจหญิงชราผู้เสียหายอย่างใกล้ชิด เพื่อให้มีสภาพจิตใจที่เข้มแข็งและสามารถกลับมาใช้ชีวิตได้อย่างปกติในสังคม อีกทั้ง ร่วมกัน หาแนวทางการช่วยเหลือดูแลและคุ้มครองสวัสดิภาพในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กสาววัย 16 ปี โพสข้อความขอความช่วยเหลือบนเฟซบุ๊ก กรณีผู้เป็นแม่วัย 43 ปี มีอาชีพขายชาไข่มุก ถูกแม่ค้าขายก๋วยเตี๋ยวสองแม่-ลูก ที่เคยมีปากเสียงกัน รุมทำร้ายร่างกายอย่างโหดเหี้ยม โดยการใช้เหล็กและเก้าอี้ฟาดที่ศีรษะ และใช้น้ำร้อนเดือดราดทั่วตัว ทำให้เกิดแผลพุพอง ซึ่งร่างกาย ถูกลวกกว่า 80 เปอร์เซ็นต์ ได้รับบาดเจ็บสาหัส และได้แจ้งความดำเนินคดีกับเจ้าหน้าที่ตำรวจแล้ว แต่ผ่านมา 2 สัปดาห์ คดีความไม่คืบหน้า เกรงว่าจะไม่ได้รับความเป็นธรรม ที่จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัว พร้อมตรวจสอบข้อเท็จจริง และประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวงการพัฒนาสังคมฯ อีกทั้ง ประสานหน่วยงานที่เกี่ยวของในพื้นที่ให้ความช่วยเหลือดูแลเรื่องการรักษาพยาบาลของหญิงดังกล่าวอย่างใกล้ชิดในระยะยาว อีกทั้ง ร่วมกันหาแนวทางการช่วยเหลือดูแลและคุ้มครองสวัสดิภาพในระยะยาวต่อไป

ที่มา : http://www.thaigov.go.th/news/contents/details/4780
