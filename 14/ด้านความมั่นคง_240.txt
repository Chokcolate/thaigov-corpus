รัฐบาลไทย-ข่าวทำเนียบรัฐบาล-‘ปลัดแรงงาน’ เผย 7 วัน นายจ้าง - ลูกจ้าง ผ่านการคัดกรองความสัมพันธ์แล้วกว่า 1.2 แสนราย

วันอังคารที่ 15 สิงหาคม 2560
‘ปลัดแรงงาน’ เผย 7 วัน นายจ้าง - ลูกจ้าง ผ่านการคัดกรองความสัมพันธ์แล้วกว่า 1.2 แสนราย
ปลัดแรงงาน เปิดเผย ผ่านไป 7 วัน ตรวจสอบขั้นตอนการคัดกรองความสัมพันธ์นายจ้าง - ลูกจ้าง ลูกจ้างผ่านการสัมภาษณ์แล้วกว่า 120,000 ราย ไม่ผ่านเกณฑ์กว่า 2,200 ราย เนื่องจากต้องตรวจมวลกระดูกเพื่อระบุอายุตามที่กฎหมายกำหนด ป้องกันการใช้แรงงานเด็ก และการค้ามนุษ
หม่อมหลวงปุณฑริก สมิติ ปลัดกระทรวงแรงงาน ให้สัมภาษณ์ภายหลังจากตรวจเยี่ยมการตรวจสอบคัดกรองความสัมพันธ์ นายจ้าง - ลูกจ้าง ที่ศูนย์รับแจ้งการทำงานของคนต่างด้าว บริเวณชั้นล่างอาคารกระทรวงแรงงาน วันนี้ (15 ส.ค. 60) โดยกล่าวว่า "ผ่านมา 7 วัน ของขั้นตอนการคัดกรองความสัมพันธ์นายจ้าง - ลูกจ้าง เพื่อออกเอกสารรับรองให้นายจ้างพาแรงงานต่างด้าวไปตรวจสัญชาติของแต่ละประเทศเพื่อออกใบอนุญาตทำงานตามสถานที่ที่กำหนด ซึ่งผ่านมา 7 วัน พบว่า ทั่วประเทศมีลูกจ้างเข้ารับการตรวจสอบคัดกรองความสัมพันธ์กับนายจ้างแล้ว 19% เป็นจำนวน 122,959 คน ไม่ผ่านเกณฑ์การคัดกรองประมาณ 2,286 คน สาเหตุส่วนใหญ่เนื่องจากคนต่างด้าวมีอายุต่ำกว่าหรือมากกว่าเกณฑ์ที่กำหนด ซึ่งต้องผ่านการตรวจมวลกระดูกจากแพทย์ผู้เชี่ยวชาญและนำผลมายืนยันต่อเจ้าหน้าที่กรมการจัดหางาน เพื่อป้องกันการใช้แรงงานเด็ก และการค้ามนุษย์ด้านแรงงาน จากการลงพื้นที่ ไม่พบปัญหาและอุปสรรคในการดำเนินการ ระบบสามารถใช้งานได้ตามปกติ ซึ่งต่างด้าวแต่ละคนจะใช้เวลาสัมภาษณ์ไม่เกิน 10 นาที ทั้งนี้ พลเอก ศิริชัย ดิษฐกุล รัฐมนตรีว่าการกระทรวงแรงงาน ได้เน้นย้ำแก่ ทุกส่วนราชการ ไม่ให้เกิดการเรียกรับสินบนจากแรงงานต่างด้าวโดยเด็ดขาด โดยหน่วยงานที่รับผิดชอบต้องมีการตรวจอย่างเข้มงวด โดยเฉพาะถ้าตรวจพบเจ้าหน้าที่ของกระทรวงแรงงานรับส่วยจากแรงงานต่างด้าว ต้องถูกลงโทษ  /สอบทางวินัยและอาญาอย่างแน่นอน"
นายสมบูรณ์ ปิยทับทิม เจ้าของกิจการร้านอาหาร ได้ให้สัมภาษณ์เพิ่มเติมว่า “วันนี้นำลูกจ้างสัญชาติเมียนมา มาตรวจสอบคัดกรองความสัมพันธ์ จำนวน 12 คน ซึ่งสามารถดำเนินการเสร็จทุกขั้นตอนเรียบร้อย โดยใช้เวลาเพียง 10 นาที เท่านั้น ขอชื่นชมว่าทางกระทรวงแรงงาน มีเจ้าหน้าที่เพียงพอต่อการสัมภาษณ์ ดำเนินการตรวจสอบคัดกรองความสัมพันธ์ นายจ้าง – ลูกจ้าง ได้อย่างรวดเร็วมาก”
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ
15 สิงหาคม 2560

ที่มา : http://www.thaigov.go.th/news/contents/details/5934
