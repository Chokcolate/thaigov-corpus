รัฐบาลไทย-ข่าวทำเนียบรัฐบาล-เสนอ ครม.ช่วยครูถิ่นกันดาร 9,110 คน ครอบคลุมทุกสังกัดรวม 22 ล้านบาทต่อเดือน

วันพฤหัสบดีที่ 7 ธันวาคม 2560
เสนอ ครม.ช่วยครูถิ่นกันดาร 9,110 คน ครอบคลุมทุกสังกัดรวม 22 ล้านบาทต่อเดือน
นายการุณ สกุลประดิษฐ์ ปลัดกระทรวงศึกษาธิการ เปิดเผยว่าในการประชุมองค์กรหลักกระทรวงศึกษาธิการ (ศธ.)  โดยมี นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานเมื่อเร็วๆ นี้ รมว.ศึกษาธิการ ได้เปรยในที่ประชุมว่า
นายการุณ สกุลประดิษฐ์ ปลัดกระทรวงศึกษาธิการ เปิดเผยว่าในการประชุมองค์กรหลักกระทรวงศึกษาธิการ (ศธ.)  โดยมี นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานเมื่อเร็วๆ นี้ รมว.ศึกษาธิการ ได้เปรยในที่ประชุมว่า พล.อ.ประยุทธ์ จันทร์โอชา นายกรัฐมนตรี มีความห่วงใยครูที่อยู่ในพื้นที่ห่างไกล ทุรกันดารเป็นอย่างมาก จึงมอบหมายให้ ศธ.ดำเนินการสำรวจครูในพื้นที่ดังกล่าว เพื่อให้ความช่วยเหลือสนับสนุนเงินพิเศษ จัดหางบประมาณให้
ทั้งนี้ จากการสำรวจครูในพื้นที่ห่างไกลและทุรกันดารดังกล่าว ทั้งในสังกัดสำนักงานคณะกรรมการการศึกษาขั้นพื้นฐาน (สพฐ.) สำนักงานคณะกรรมการส่งเสริมการศึกษาเอกชน (สช.) สำนักงานคณะกรรมการส่งเสริมการศึกษานอกระบบและการศึกษาตามอัธยาศัย (กศน.) สำนักงานคณะกรรมการการอาชีวศึกษา (สอศ.) ซึ่งการพิจารณาครั้งนี้ ยึดตามหลักเกณฑ์การให้ความช่วยเหลือระเบียบของกระทรวงการคลัง 5 ข้อ คือ 1. การเดินทางด้านคมนาคม 2. สาธารณูปโภค 3. การดำรงชีพ 4. ความเสี่ยงภัย และ 5. โรคภัยไข้เจ็บ ซึ่งพบว่ามีครูที่ต้องได้รับความช่วยเหลือจำนวน 9,110 คน โดย ศธ.จะขอเงินสนับสนุนเงินพิเศษจากคณะรัฐมนตรี (ครม.) แก่ครูกลุ่มนี้รายละ 2,500 บาทต่อคนต่อเดือน รวมเป็นเงินทั้งสิ้น 22 ล้านบาทต่อเดือนต่อไป
ดร.พะโยม ชิณวงศ์ เลขาธิการคณะกรรมการส่งเสริมการศึกษาเอกชน (กช.) ในฐานะโฆษก ศธ. กล่าวว่า นายกรัฐมนตรี ต้องการให้ทุกกระทรวงใช้งบฯ กลางให้เกิดประโยชน์สูงสุด โดยเฉพาะอย่างยิ่งให้จัดการศึกษานอกระบบและในระบบ โดยใช้หลักสูตรระยะสั้น โดยเฉพาะเรื่องอาชีพที่เป็นโครงการที่เป็นประโยชน์กับประชาชน ดังนั้น ศธ.จะแต่งตั้งคณะทำงานพิเศษ เชื่อมโยงกับคณะกรรมการขับเคลื่อนยุทธศาสตร์ชาติระยะ 20 ปี เพื่อมาบูรณาการขับเคลื่อนยุทธศาสตร์ให้ตรงกันต่อไป
นอกจากนี้ ในเรื่องของการใช้อินเทอร์เน็ตของ ศธ. ซึ่งจะมีการเพิ่ม Call Center เข้าไปดูแล เพราะขณะนี้โรงเรียนมีปัญหาในเรื่องของการใช้อินเทอร์เน็ต จึงจำเป็นต้องมีหน่วยงานกลางช่วยแก้ปัญหา ดังนั้น จึงตั้ง Call Center แก้ปัญหาเรื่องการใช้อินเตอร์เน็ต ซึ่งเป็นเรื่องสำคัญต่อการเรียนการสอนของครูและนักเรียน
บัลลังก์ โรหิตเสถียร: กราฟิก/รายงาน
ขอบคุณภาพ-ข่าว: สยามรัฐ

ที่มา : http://www.thaigov.go.th/news/contents/details/8588
