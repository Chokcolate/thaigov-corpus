รัฐบาลไทย-ข่าวทำเนียบรัฐบาล-ก.ยุติธรรม พัฒนาระบบเทคโนโลยีสารสนเทศด้านกระบวนการยุติธรรม ให้มีมาตรฐานและทันสมัยเพื่อรองรับการขับเคลื่อนประเทศตามนโยบายไทยแลนด์ ๔.๐

วันอาทิตย์ที่ 17 กันยายน 2560
ก.ยุติธรรม พัฒนาระบบเทคโนโลยีสารสนเทศด้านกระบวนการยุติธรรม ให้มีมาตรฐานและทันสมัยเพื่อรองรับการขับเคลื่อนประเทศตามนโยบายไทยแลนด์ ๔.๐
นายธวัชชัย ไทยเขียว รองปลัดกระทรวงยุติธรรม ร่วมการประชุมคณะอนุกรรมการพัฒนาระบบเทคโนโลยีสารสนเทศกระบวนการยุติธรรม ครั้งที่ ๒/๒๕๖๐
เมื่อวันศุกร์ที่ ๑๕ กันยายน ๒๕๖๐ เวลา ๑๕.๓๐ น.
นายธวัชชัย ไทยเขียว รองปลัดกระทรวงยุติธรรม
ร่วมการประชุมคณะอนุกรรมการพัฒนาระบบเทคโนโลยีสารสนเทศกระบวนการยุติธรรม ครั้งที่ ๒/๒๕๖๐
โดยมีนายทวีศักดิ์ กออนันตกูล ในฐานะประธานคณะอนุกรรมการฯ
พร้อมด้วยนายวัลลภ นาคบัว ผู้อำนวยการสำนักงานกิจการยุติธรรม
และผู้แทนจากหน่วยงานในกระบวนการยุติธรรม รวมถึงผู้ที่เกี่ยวข้อง เข้าร่วมฯ
ณ โรงแรมเซ็นทราศูนย์ราชการและคอนเวนชั่นเซนเตอร์ แจ้งวัฒนะ กรุงเทพฯ
สำหรับการประชุมดังกล่าว ได้ติดตามผลการดำเนินงานเกี่ยวกับการบูรณาการงบประมาณด้านเทคโนโลยีสารสนเทศกระบวนการยุติธรรมภายใต้ยุทธศาสตร์แผนงานบูรณาการปฏิรูปกฎหมายและพัฒนากระบวนการยุติธรรม ประจำปีงบประมาณ พ.ศ. ๒๕๖๒ พร้อมทั้งติดตามแนวทางการยกระดับศูนย์แลกเปลี่ยนข้อมูลกระบวนการยุติธรรม (DXC) ให้เป็นศูนย์ข้อมูลยุติธรรมแห่งชาติ ตามมติของคณะกรรมการพัฒนาการบริหารงานยุติธรรมแห่งชาติ (กพยช.) ตลอดจนติดตามความคืบหน้าของระบบการประมวลผลการกระทำผิดซ้ำและการพัฒนาระบบจัดเก็บข้อมูลสถิติตัวชี้วัดประสิทธิภาพกระบวนการยุติธรรม
นอกจากนี้ ที่ประชุมได้ร่วมกันพิจารณาและเห็นชอบแผนงานโครงการบูรณาการงบประมาณด้านเทคโนโลยีสารสนเทศ ภายใต้ยุทธศาสตร์แผนงานบูรณาการปฏิรูปกฎหมายและพัฒนากระบวนการยุติธรรม ประจำปีงบประมาณ พ.ศ. ๒๕๖๒ ของหน่วยงานที่ขอรับการจัดสรรงบประมาณด้านเทคโนโลยีสารสนเทศ จำนวน ๙ หน่วยงาน ประกอบด้วย กรมบังคับคดี สำนักงานกิจการยุติธรรม กรมคุ้มครองสิทธิและเสรีภาพ สำนักงานตำรวจแห่งชาติ สำนักงาน ป.ป.ท. กรมคุมประพฤติ กรมพินิจและคุ้มครองเด็กและเยาวชน สถาบันนิติวิทยาศาสตร์ และศาลปกครอง จำนวน ๑๕ โครงการ รวมเป็นเงินทั้งสิ้น ๑๙๕,๑๙๐,๖๐๐ บาท รวมทั้งยังเห็นชอบกรณีสำนักงานคณะกรรมการสิทธิมนุษยชนแห่งชาติมีข้อเสนอแนะมาตรการหารือแนวทางในการส่งเสริมและคุ้มครองสิทธิมุนษยชนกรณีปัญหาการปฏิบัติต่อผู้ต้องขังที่มีการอายัด ตามที่ฝ่ายเลขาฯ เสนอ พร้อมทั้งได้มอบหมายให้ฝ่ายเลขาฯ รวบรวมข้อมูลเพื่อเสนอต่อ ประธาน กพยช. พร้อมทั้งแจ้งความคืบหน้าข้อเสนอแนะต่อสำนักงานคณะกรรมการสิทธิมนุษยชนแห่งชาติทราบต่อไป

ที่มา : http://www.thaigov.go.th/news/contents/details/6728
