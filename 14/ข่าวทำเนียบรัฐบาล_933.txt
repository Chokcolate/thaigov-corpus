รัฐบาลไทย-ข่าวทำเนียบรัฐบาล-รมต.นร. ออมสินฯ ลงพื้นที่ตรวจความพร้อม การจัดตั้งศูนย์สื่อมวลชน (Main Press Center)

วันพฤหัสบดีที่ 12 ตุลาคม 2560
รมต.นร. ออมสินฯ ลงพื้นที่ตรวจความพร้อม การจัดตั้งศูนย์สื่อมวลชน (Main Press Center)
รมต.นร. ออมสินฯ ลงพื้นที่ตรวจความพร้อม การจัดตั้งศูนย์สื่อมวลชน (Main Press Center) ณ ศูนย์สื่อมวลชนและศูนย์ถ่ายทอดวิทยุโทรทัศน์และศูนย์ถ่ายทอดวิทยุกระจายเสียง หอประชุมใหญ่มหาวิทยาลัยธรรมศาสตร์ ท่าพระจันทร์ กรุงเทพฯ
วันนี้ (12 ตุลาคม 2560 ) เวลา 10.00 น. ณ ศูนย์สื่อมวลชนและศูนย์ถ่ายทอดวิทยุโทรทัศน์และศูนย์ถ่ายทอดวิทยุกระจายเสียง หอประชุมใหญ่มหาวิทยาลัยธรรมศาสตร์ ท่าพระจันทร์ กรุงเทพฯ นายออมสิน  ชีวะพฤกษ์ รัฐมนตรีประจำสำนักนายกรัฐมนตรี ลงพื้นที่ตรวจความพร้อม การจัดตั้งศูนย์สื่อมวลชน (Main Press Center) ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
รัฐมนตรีประจำสำนักนายกรัฐมนตรี กล่าวว่า วันนี้เป็นวันสุดท้ายที่มาดูความพร้อมงานพระราชพิธีฯ เนื่องจากในพรุ่งนี้ (13 ตุลาคม 2560) จะเป็นวันครบรอบการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร รัชกาลที่ 9 และวันจันทร์ที่ 16 ตุลาคม 2560 จะเปิดศูนย์สื่อมวลชน (Main Press Center) อย่างเป็นทางการ ในช่วงเวลา 14.00 น. โดยจะมีการสาธิตเรื่องของการใช้สื่อสัญญาณต่าง ๆ ทุกระบบ ซึ่งทุกระบบจะพร้อมออกสัญญาณในวันที่ 21 ตุลาคม 2560 ซึ่งเป็นวันซ้อมใหญ่ ซึ่งมีทั้งภาพซ้อมริ้วขบวนต่าง ๆ และเปิดสื่อสัญญาณทุกชนิดเสมือนวันจริง
ทั้งนี้ ศูนย์สื่อมวลชน จะมีการให้ข้อมูลและส่งสัญญาณถ่ายทอดต่าง ๆ ไว้บริการ และเปิดโอกาสให้สื่อมวลชนได้แจ้งความจำนงลงทะเบียนเข้าร่วมในงานพระราชพิธีฯ เพิ่มได้ เพื่อรับบัตรเข้าในบริเวณงาน โดยสื่อมวลชนทุกคนจะจัดให้อยู่บนอัฒจรรย์ที่ทางศูนย์ฯ เตรียมไว้ ส่วนสื่อมวลชนที่ลงทะเบียนถ่ายภาพนิ่งก็สามารถบันทึกได้แค่ภาพนิ่ง หรือหากวีดิโอ ก็สามารถได้แค่บันทึกวีดิโอเท่านั้น การถ่ายทอดต่าง ๆ สามารถรับสัญญาณถ่ายทอดได้จากสถานีโทรทัศน์รวมการเฉพาะกิจแห่งประเทศไทย โดยสื่อมวลชนสามารถเข้าใช้บริการพื้นที่ได้ตั้งแต่ 17 ตุลาคม 2560 เป็นต้นไป
รัฐมนตรีประจำสำนักนายกรัฐมนตรี กล่าวย้ำให้สื่อมวลชนทุกแขนงเตรียมความพร้อมด้านสัญญาณ เพื่อความพร้อมในการถ่ายทอดภาพ พร้อมกันนี้ พลโทสรรเสริญ แก้วกำเนิด โฆษกรัฐบาล และ อธิบดีกรมประชาสัมพันธ์ ได้แถลงเพิ่มเติมว่า ในส่วนของการ Live สด ทางโซเชียลมีเดีย ไม่อนุญาตให้สื่อมวลชนปฏิบัติ โดยเฉพาะสื่อที่อยู่บนอัฒจรรย์ จะต้องใช้สัญญาณจากศูนย์สื่อมวลชนเท่านั้น เพื่อคุณภาพของภาพที่เผยแพร่ออกไป เป็นไปอย่างสมพระเกียรติ  ส่วนประชาชนที่อยู่บริเวณรอบนอกไม่สามารถห้ามได้ แต่จะมีการตัดสัญญาณในบริเวณพื้นที่
ขอให้ทุกคนเคารพในเรื่องระเบียบข้อกำหนดด้วย แต่ทั้งนี้ในวันที่ 15 ต.ค. 60 จะอนุญาตให้มีการรายงานสด แต่ไม่อนุญาตให้ถ่ายทอดสดแบบต่อเนื่อง แต่ในวันที่ 21 ต.ค. 60 (วันซ้อมใหญ่) ขอความร่วมมือให้ใช้สัญญาณจากศูนย์ฯ เท่านั้น
รัฐมนตรีประจำสำนักนายกรัฐมนตรี กล่าวถึงประชาชนที่จะเข้ามาในบริเวณงานราชพิธีฯ ในพื้นที่
ต่าง ๆ ว่า ขอให้ทุกคนแต่งกายในชุดไว้ทุกข์ที่สุภาพ และควรเตรียม น้ำ อาหาร ยาประจำตัว มาด้วยเพราะจำนวนคนที่มาร่วมในพระราชพิธีฯ อาจจะมีจำนวนมากทำให้การบริการต่าง ๆ ไม่ทั่วถึง ในส่วนการเดินทางมีจุดบริการที่จอดรถและเดินทางมาด้วยรถชัตเตอร์บัส
ทั้งนี้ ขอความร่วมมือ สื่อมวลชนปฏิบัติตาม คู่มือสื่อมวลชนซึ่งได้แจกจ่ายไปแล้ว และขอให้ทุกคนตั้งใจในการทำงานเพื่อเป็นพระราชกุศล และให้งานพระราชพิธีฯ ในครั้งนี้เป็นไปอย่างสมพระเกียรติและเป็นที่จดจำตลอดไป
อนึ่ง สำหรับผู้ที่ต้องการสอบถามรายละเอียดเพิ่มเติมเกี่ยวกับงานพระราชพิธีถวายพระเพลิงพระบรมศพฯสามารถสอบถามหรือหาข้อมูลได้ที่  โทร 1257
และ www.kingrama9.th  , https://www.facebook.com/informationcenter.for.kingrama9/
..............................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7373
