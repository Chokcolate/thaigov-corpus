รัฐบาลไทย-ข่าวทำเนียบรัฐบาล-รมว.พม. พร้อมคณะผู้บริหารกระทรวงฯ เข้าพบนายกฯ ติดเข็มกลัดดอกลำดวน เพื่อประชาสัมพันธ์งาน “วันผู้สูงอายุแห่งชาติ 13 เม.ย. 60”

วันศุกร์ที่ 7 เมษายน 2560
รมว.พม. พร้อมคณะผู้บริหารกระทรวงฯ เข้าพบนายกฯ ติดเข็มกลัดดอกลำดวน เพื่อประชาสัมพันธ์งาน “วันผู้สูงอายุแห่งชาติ 13 เม.ย. 60”
รมว.พม. พร้อมคณะผู้บริหารกระทรวงฯ เข้าพบนายกฯ ติดเข็มกลัดดอกลำดวน เพื่อประชาสัมพันธ์งาน “วันผู้สูงอายุแห่งชาติ 13 เม.ย. 60”
วันนี้ (4 เมษายน 2560) เวลา 08.00 น. ณ บริเวณด้านหน้าตึกบัญชาการ 1 ทำเนียบรัฐบาล กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวงฯ เข้าพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งาน "วันผู้สูงอายุแห่งชาติ” ซึ่งตรงกับวันที่ 13 เมษายน 2560 ร่วมติดเข็มกลัดดอกลำดวน สัญลักษณ์วันผู้สูงอายุแห่งชาติ แก่นายกรัฐมนตรีและคณะรัฐมนตรีด้วย
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ได้จัดงานวันผู้สูงอายุแห่งชาติ ภายใต้แนวคิด "สูงวัย สูงคุณค่า ร่วมพัฒนาประเทศไทยสู่ประชารัฐ” เพื่อเป็นการรณรงค์ และปลูกจิตสำนึกประชาชนให้เห็นความสำคัญของผู้สูงอายุ โดยเน้นการสร้างพลังและส่งเสริมศักยภาพผู้สูงอายุ ซึ่งกรมกิจการผู้สูงอายุ ได้มีกำหนดจัดงานผู้สูงอายุแห่งชาติ ประจำปี 2560 ขึ้น ในวันจันทร์ที่ 10 เมษายน 2560 ณ ห้องแกรนด์ไดมอนด์ บอลรูม อาคารอิมแพคฟอรั่ม ศูนย์แสดงสินค้าและการประชุมอิมแพค เมืองทองธานี จังหวัดนนทบุรี โดยมีการจัดกิจกรรมต่าง ๆ อาทิ การรับมอบข้อเสนอสมัชชาผู้สูงอายุระดับชาติ ปี 2560 และมอบรางวัลผู้สูงอายุแห่งชาติ พุทธศักราช 2560 ผู้ชนะการแข่งขันกรีฑา และเปตองผู้สูงอายุไทย และหน่วยงาน องค์กรเอกชนที่สนับสนุนการดำเนินงานด้านผู้สูงอายุ เพื่อยกย่องเชิดชูเกียรติผู้สูงอายุ บุคคล หน่วยงาน องค์กรที่มีผลงานดีเด่นด้านผู้สูงอายุ และเพื่อเป็นกำลังใจให้กับผู้ที่ทุ่มเททำงาน เพื่อสนับสนุนการดำเนินงานด้านผู้สูงอายุ
พลตำรวจเอก อดุลย์ กล่าวเพิ่มเติมว่า รัฐบาลได้ให้ความสำคัญกับผู้สูงอายุอย่างจริงจัง ในสมัย จอมพล ป. พิบูลสงคราม เป็นนายกรัฐมนตรี ซึ่งได้มีการกำหนดนโยบายที่จะส่งเสริมสนับสนุนให้ประชาชนมีสภาพความเป็นอยู่ที่ดี มีคุณภาพ และดำรงชีวิตในสังคมได้อย่างปกติ เมื่อมาถึงสมัยรัฐบาล พล.อ. เปรม ติณสูลานนท์ ก็ได้สานต่อความสำคัญ โดยคณะรัฐมนตรีมีมติเมื่อวันที่ 14 ธันวาคม2525 อนุมัติและประกาศให้วันที่ 13เมษายน ของทุกปี เป็น "วันผู้สูงอายุแห่งชาติ” จวบจนถึงปัจจุบันนี้ และได้เลือก "ดอกลำดวน" เป็นสัญลักษณ์ของผู้สูงอายุ เพราะดอกลำดวนเป็นต้นไม้ที่ให้ความร่มเย็น ลำต้นมีอายุยืน มีใบเขียวตลอดปี ให้ร่มเงาดีและดอกมีสีนวล กลิ่นหอมเย็นนาน กลีบแข็งไม่ร่วงง่าย เหมือนกับผู้ทรงวัยวุฒิที่คงคุณธรรมความดีงามไว้ให้เป็นแบบอย่าง แก่ลูกหลานตลอดไป

ที่มา : http://www.thaigov.go.th/news/contents/details/2888
