รัฐบาลไทย-ข่าวทำเนียบรัฐบาล-พม. เร่งเยียวยาสภาพจิตใจเด็กชายวัย 3 ขวบ ในคลิปวีดิโอที่พ่อ-แม่ มีเพศสัมพันธ์ ที่ จ.พิษณุโลก

วันอังคารที่ 12 ธันวาคม 2560
พม. เร่งเยียวยาสภาพจิตใจเด็กชายวัย 3 ขวบ ในคลิปวีดิโอที่พ่อ-แม่ มีเพศสัมพันธ์ ที่ จ.พิษณุโลก
พม. เร่งเยียวยาสภาพจิตใจเด็กชายวัย 3 ขวบ ในคลิปวีดิโอที่พ่อ-แม่ มีเพศสัมพันธ์ ที่ จ.พิษณุโลก พร้อมกำชับทีม One Home จ.สงขลา เร่งช่วยเหลือผู้ป่วยติดเตียงที่ติดอยู่ในบ้านที่ถูกน้ำท่วม
วันที่ 8 ธ.ค. 60 เวลา 08.30 น. นายณรงค์ คงคำ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 3/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
นายณรงค์ กล่าวว่า จากกรณี มีการเผยแพร่คลิปวีดิโอในสื่อสังคมออนไลน์ที่พ่อ-แม่วัยรุ่นคู่หนึ่ง มีเพศสัมพันธ์ โดยมีลูกชายวัยเพียง 3 ขวบ ร่วมอยู่ในคลิปวีดิโอดังกล่าวด้วย ที่จังหวัดพิษณุโลก นั้น ตนได้กำชับให้พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง พร้อมเร่งเยียวยาฟื้นฟูสภาพจิตใจเด็กชายอย่างใกล้ชิดโดยด่วน และให้การช่วยเหลือในเบื้องต้นตามภารกิจด้านเด็กของกระทรวง พม. ซึ่งขณะนี้ ทางกระทรวง พม. โดยบ้านพักเด็กและครอบครัวจังหวัดพิษณุโลก สังกัด กรมกิจการเด็กและเยาวชน (ดย.) ได้รับตัวเด็กชายดังกล่าวเข้ามาอยู่ในความดูแลคุ้มครองสวัสดิภาพชั่วคราวเป็นที่เรียบร้อยแล้ว ตามพระราชบัญญัติคุ้มครองเด็ก พ.ศ. 2546
นายณรงค์ กล่าวต่อไปว่า สำหรับกรณี หญิงชราวัย 79 ปี เคยประสบอุบัติเหตุจนขาหัก ทำให้เดินไม่สะดวก อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอเมือง จังหวัดลำพูน นั้น ตนได้กำชับให้พัฒนาสังคมและความมั่นคงของมนุษย์จังหวัดลำพูน (พมจ.ลำพูน) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือเบื้องต้นตามภารกิจด้าน ผู้สูงอายุและคนพิการ พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลหญิงคนดังกล่าวอย่างใกล้ชิด และการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ รวมทั้งให้คำแนะนำในเรื่องสวัสดิการสังคมเพื่อขอรับสิทธิตามกฎหมาย เพื่อคุณภาพชีวิตที่ดีในระยะยาว
นายณรงค์ กล่าวเพิ่มเติมว่า จากสถานการณ์อุทกภัยในพื้นที่ภาคใต้ขณะนี้ ส่งผลกระทบต่อประชาชนจำนวนมากในวงกว้าง รวมทั้งในพื้นที่อำเภอระโนด จังหวัดสงขลา ที่มีน้ำท่วมสูง ส่งผลให้ผู้ป่วยติดเตียงได้รับความเดือดร้อน ต้องติดอยู่ภายในบ้านที่ถูกน้ำท่วม ไม่สามารถเคลื่อนย้ายออกไปยังพักที่ศูนย์พักพิงชั่วคราวได้ ทำให้เกิดอาการเครียด เนื่องจากการใช้ชีวิตด้วยความยากลำบาก นั้น ตนได้กำชับให้พัฒนาสังคมและความมั่นคงของจังหวัดสงขลา (พมจ.สงขลา) พร้อมทีม One Home จังหวัดสงขลา ซึ่งประกอบด้วยหน่วยงานสังกัดกระทรวง พม. เร่งลงพื้นที่ร่วมกัน และให้การช่วยเหลือในเบื้องต้นตามภารกิจของกระทรวง พม. อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการเคลื่อนย้ายผู้ป่วยติดเตียงและการรักษาพยาบาลอย่างต่อเนื่อง โดยเฉพาะการฟื้นฟูสภาพจิตใจอย่างเร่งด่วน ทั้งนี้ หากประชาชนที่ประสบอุทกภัย โดยเฉพาะเด็ก ผู้สูงอายุ คนพิการ และผู้ด้อยโอกาสทางสังคม ต้องการขอความช่วยเหลือ สามารถโทรแจ้ง ศูนย์ช่วยเหลือสังคม สายด่วน 1300 ตลอด 24 ชั่วโมง ซึ่งกระทรวง พม. พร้อมให้ความช่วยเหลืออย่างเต็มที่

ที่มา : http://www.thaigov.go.th/news/contents/details/8687
