รัฐบาลไทย-ข่าวทำเนียบรัฐบาล-สธ.ส่งยาน้ำท่วม ดูแลประชาชนภาคใต้เตือนระวังพลัดตกจมน้ำ

วันอาทิตย์ที่ 3 ธันวาคม 2560
สธ.ส่งยาน้ำท่วม ดูแลประชาชนภาคใต้เตือนระวังพลัดตกจมน้ำ
กระทรวงสาธารณสุข ส่งยาและเวชภัณฑ์ช่วยเหลือผู้ประสบอุทกภัยในภาคใต้ 9 จังหวัด กว่า50,000ชุดเตือนประชาชนในพื้นที่น้ำท่วมให้ระวังการพลัดตกน้ำ/จมน้ำ หลังพบผู้เสียชีวิตสะสม 22 คน แนะหาอุปกรณ์ช่วยเหลือเบื้องต้นใกล้ตัว สถานบริการที่ได้รับผลกระทบ 53 แห่ง
กระทรวงสาธารณสุข ส่งยาและเวชภัณฑ์ช่วยเหลือผู้ประสบอุทกภัยในภาคใต้ 9 จังหวัด กว่า50,000ชุดเตือนประชาชนในพื้นที่น้ำท่วมให้ระวังการพลัดตกน้ำ/จมน้ำ หลังพบผู้เสียชีวิตสะสม 22 คน แนะหาอุปกรณ์ช่วยเหลือเบื้องต้นใกล้ตัว สถานบริการที่ได้รับผลกระทบ 53 แห่งสามารถเปิดให้บริการได้ตามปกติ
นายแพทย์โอภาส การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุข ได้สั่งการให้สำนักงานสาธารณสุขจังหวัดติดตามดูแลให้ความช่วยเหลือผู้ประสบอุทกภัยอย่างใกล้ชิดนายแพทย์โอภาสกล่าวต่อว่า ขณะนี้ ยังคงมีฝนตกชุกในจังหวัดทางภาคใต้เป็นระยะๆ ได้แก่ จังหวัดพัทลุง ตรัง นครศรีธรรมราช ปัตตานี สตูล  สุราษฎร์ธานี ยะลา สงขลา และนราธิวาส  โดยมีสถานบริการได้รับผลกระทบทั้งหมด 53 แห่ง ส่วนใหญ่เป็นโรงพยาบาลส่งเสริมสุขภาพตำบล(รพ.สต.) มี 3 แห่งปิดให้บริการ คือ รพ.สต.บ้านโคกทึก, รพ.สต.บ้านช้าง, รพ.สต.บ้านหลักช้าง จ.นครศรีธรรมราช และย้ายจุดให้บริการชั่วคราวอีก 2 แห่ง คือ รพ.สต.ชะรัด อ.กงหรา จังหวัดพัทลุง เปิดให้บริการที่ศูนย์พัฒนาเด็กเล็กบ้านชะรัด และรพ.สต.บ้านเกาะ ต.ท่าธง อ.รามัน จ.ยะลา เปิดให้บริการที่อาคารอเนกประสงค์ หน้าวัดรังสิตาวาส   ประชาชนสามารถไปรับบริการได้ที่หน่วยแพทย์เคลื่อนที่ และ รพ.สต.ที่อยู่ใกล้เคียง  เฝ้าระวังหากเกิดน้ำท่วมเฉียบพลัน และน้ำป่าไหลหลาก ได้ให้สถานบริการเตรียมแผนป้องกันและแผนจัดบริการประชาชน สำรวจกลุ่มเสี่ยงได้แก่ ผู้ป่วยโรคเรื้อรัง ผู้สูงอายุ ผู้พิการ หญิงตั้งครรภ์และหลังคลอด รวมทั้งโรคที่ต้องเฝ้าระวังและพร้อมออกหน่วยแพทย์เคลื่อนที่
ทั้งนี้ได้สั่งการให้สำนักงานสาธารณสุขจังหวัด โรงพยาบาลในพื้นที่ประสบภัย ออกหน่วยแพทย์เคลื่อนที่ให้บริการประชาชน ให้ความรู้เรื่องการป้องกันโรคที่อาจเกิดขึ้นในช่วงน้ำท่วม การดูแลตนเอง และบุคคลในครอบครัว การจัดการสุขาภิบาลบริเวณบ้าน สุขภาวะส่วนบุคคล การออกเยี่ยมผู้ป่วยติดบ้าน/ติดเตียง โดยส่วนกลาง สนับสนุนยาและเวชภัณฑ์ เป็นยาชุดช่วยเหลือผู้ประสบภัย 50,000 ชุด
สำหรับประชาชนที่อาศัยในพื้นที่เกิดน้ำท่วมขอให้ติดตามข้อมูลสภาพอากาศ ประกาศแจ้งเตือนภัยปฏิบัติตามคำเตือนอย่างเคร่งครัด จัดเตรียมเครื่องใช้ที่จำเป็นไว้ใช้ในช่วงน้ำท่วม โดยเฉพาะเครื่องอุปโภคบริโภค น้ำดื่มสะอาด ยารักษาโรค เป็นต้น และให้เตรียมวัสดุที่สามารถลอยน้ำได้ เช่น แกลลอนพลาสติก ขวดน้ำพลาสติก ลูกมะพร้าว ยางในรถยนต์ สำหรับใช้ยึดเกาะพยุงตัวขณะลุยน้ำท่วม
**************************** 3 ธันวาคม 2560

ที่มา : http://www.thaigov.go.th/news/contents/details/8508
