รัฐบาลไทย-ข่าวทำเนียบรัฐบาล-ผู้โชคดีใช้บัตรเดบิตและร้านธงฟ้ารับโชคเงินล้านจากการใช้จ่ายผ่านระบบอิเล็กทรอนิกส์แทนเงินสด

วันพฤหัสบดีที่ 1 กุมภาพันธ์ 2561
ผู้โชคดีใช้บัตรเดบิตและร้านธงฟ้ารับโชคเงินล้านจากการใช้จ่ายผ่านระบบอิเล็กทรอนิกส์แทนเงินสด
ปลัดกระทรวงการคลังเป็นประธานมอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 8
นายสมชัย สัจจพงษ์ ปลัดกระทรวงการคลัง เป็นประธานมอบรางวัลแก่ผู้โชคดีในโครงการแจกโชคจากการใช้บัตรเดบิต ครั้งที่ 8 โดยผู้โชคดีที่ได้รับรางวัลที่ 1 มูลค่า 1 ล้านบาท ด้านผู้ใช้บัตรเดบิต คือ นางสาวศุทธิรัตน์ เพชรฤาชา ซึ่งเป็นลูกค้าของธนาคารกรุงศรีอยุธยา และด้านร้านค้าที่รับชำระเงินผ่านเครื่องอิเล็กทรอนิกส์ คือ ร้านแต้จี่แสงก่อสร้าง ซึ่งเป็นร้านธงฟ้าประชารัฐในจังหวัดชัยภูมิ และเป็นลูกค้าของธนาคารกรุงไทย ในโอกาสนี้ ยังได้รับเกียรติจาก นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ร่วมมอบรางวัล โดยมี      นายภูษิต กมลสุนทร ผู้อำนวยการอาวุโส ผู้บริหารฝ่ายบริหารร้านค้าและการบริการระบบชำระเงินผ่านบัตรอิเล็กทรอนิกส์ ธนาคารกรุงศรีอยุธยา จำกัด (มหาชน) และนางสาวพิมลพรรณ ติยะประเสริฐกุล ผู้ช่วยกรรมการผู้จัดการใหญ่ สายงานกลยุทธ์และผลิตภัณฑ์รายย่อย ธนาคารกรุงไทย จำกัด (มหาชน) ร่วมแสดงความยินดี
สำหรับการแจกโชคจากการใช้บัตรเดบิตประจำเดือนมกราคม 2561 นับเป็นเดือนที่ 2 ที่ได้เปิดโอกาสขยายสิทธิ์ไปถึงผู้ใช้บัตรสวัสดิการแห่งรัฐและร้านธงฟ้าประชารัฐให้สามารถร่วมลุ้นโชคได้ โดยการใช้จ่ายผ่านบัตร 1 ครั้ง เท่ากับ 1 สิทธิ์ สำหรับผู้ที่ใช้บัตรสวัสดิการแห่งรัฐเพื่อซื้อสินค้าหรือวัตถุดิบการเกษตร (ไม่รวมค่าใช้จ่ายในสวัสดิการเดินทางผ่านบัตรสวัสดิการแห่งรัฐ) เพื่อเป็นการขยายโอกาสการเข้าถึงบริการทางการเงินแบบอิเล็กทรอนิกส์ให้กับประชาชนผู้มีรายได้น้อยและสร้างความคุ้นเคยกับการรับสวัสดิการและใช้จ่ายผ่านบัตรทดแทนเงินสด ซึ่งจะช่วยลดต้นทุนการบริหารจัดการเงินสดและสนับสนุนการก้าวสู่เศรษฐกิจยุคดิจิทัล
โดยตั้งแต่ดำเนินโครงการพบว่า จำนวนครั้งการใช้จ่ายผ่านบัตรเดบิตโดยเฉลี่ยต่อเดือนขยายตัวในอัตราสูงและมูลค่าการใช้จ่ายต่อรายการโดยเฉลี่ยลดลง สะท้อนพฤติกรรมของประชาชนที่มีแนวโน้มหันมาใช้จ่ายผ่านบัตรเดบิตในรายการย่อยในชีวิตประจำวันมากขึ้น
โครงการแจกโชคจากการใช้บัตรเดบิตเป็นส่วนหนึ่งของแผนยุทธศาสตร์การพัฒนาโครงสร้างพื้นฐานระบบการชำระเงินแบบอิเล็กทรอนิกส์แห่งชาติ (National e-Payment) เพื่อส่งเสริมให้ประชาชนใช้บัตรเดบิตและบัตรสวัสดิการแห่งรัฐแทนการใช้เงินสด และส่งเสริมให้ร้านค้าติดตั้งเครื่อง EDC ซึ่งจะช่วยเพิ่มช่องทางรับชำระเงินด้วยบัตรเดบิต โดยมีกำหนดถึงเดือนพฤษภาคม 2561 (ข้อมูลธุรกรรมในเดือนเมษายน 2561) รวมเงินรางวัล 84 ล้านบาท ได้รับการสนับสนุนจากสำนักงานสลากกินแบ่งรัฐบาลและสามารถติดตามข้อมูลเพิ่มเติมและรายชื่อผู้โชคดีที่ www.epayment.go.th
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/9769
