รัฐบาลไทย-ข่าวทำเนียบรัฐบาล-ครม. เห็นชอบขยายมาตรการลดภาระค่าครองชีพของประชาชนด้านการเดินทางออกไปอีก 5 เดือน ตั้งแต่วันที่ 1 พฤษภาคม – 30 กันยายน 2560

วันอังคารที่ 9 พฤษภาคม 2560
ครม. เห็นชอบขยายมาตรการลดภาระค่าครองชีพของประชาชนด้านการเดินทางออกไปอีก 5 เดือน ตั้งแต่วันที่ 1 พฤษภาคม – 30 กันยายน 2560
นายณัฐพร จาตุศรีพิทักษ์ ที่ปรึกษารัฐมนตรีว่าการกระทรวงพาณิชย์ เผย ที่ประชุมครม. มีมติเห็นชอบขยายระยะเวลาดำเนินมาตรการลดภาระค่าครองชีพของประชาชนด้านการเดินทางออกไปอีก 5 เดือน ตั้งแต่วันที่ 1 พฤษภาคม – 30 กันยายน 2560
วันนี้ ( 9 พ.ค. 60) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ นายณัฐพร จาตุศรีพิทักษ์ ที่ปรึกษารัฐมนตรีว่าการกระทรวงพาณิชย์ ได้แถลงว่า คณะรัฐมนตรีมีมติเห็นชอบการขอขยายระยะเวลาดำเนินมาตรการลดภาระค่าครองชีพของประชาชนด้านการเดินทางออกไปอีก 5 เดือน ตั้งแต่วันที่ 1 พฤษภาคม – 30 กันยายน 2560 ตามที่กระทรวงการคลัง (กค.) เสนอ โดยให้สำนักงบประมาณพิจารณาจัดสรรเงินงบประมาณเพื่อชดเชยค่าใช้จ่ายจากการดำเนินมาตรการลดภาระค่าครองชีพของประชาชนด้านการเดินทางต่อไป
สาระสำคัญของเรื่อง
กค. รายงานว่า เนื่องจากเดิมกระทรวงคมนาคม (คค.) มีแผนงานที่จะออกบัตรให้กับประชาชนที่มีรายได้น้อยเพื่อให้สวัสดิการรถเมล์และรถไฟฟรี โดยจะใช้ฐานข้อมูลจากโครงการลงทะเบียนเพื่อสวัสดิการแห่งรัฐปี 2559 ซึ่งตามแผนงานดังกล่าว คค. จะสามารถออกบัตรสวัสดิการได้ในเดือนพฤษภาคม 2560 อย่างไรก็ตาม เมื่อวันที่ 28 กุมภาพันธ์ 2560 คณะรัฐมนตรีได้มีมิตรับทราบโครงการลงทะเบียนเพื่อสวัสดิการแห่งรัฐ ปี 2560 ซึ่ง กค. มีกลไกการดำเนินการที่จะออกบัตรสวัสดิการแห่งรัฐให้ผู้มีสิทธิเพื่อนำไปใช้รับสวัสดิการตามที่ภาครัฐกำหนดต่อไป
ทั้งนี้ คค. พิจารณาแล้วเห็นว่า เพื่อไม่ให้เป็นการดำเนินการซ้ำซ้อน คค. จึงจะขอใช้บัตรสวัสดิการดังกล่าวด้วย ซึ่งตามแผนงานที่กำหนดได้คาดว่า บัตรสวัสดิการแห่งรัฐจะออกได้ในเดือนสิงหาคม – กันยายน 2560 และคาดว่าจะเริ่มใช้งานได้ในเดือนตุลาคม 2560 จึงต้องขอขยายระยะเวลาดำเนินมาตรการลดภาระค่าครองชีพของประชาชนด้านการเดินทางออกไปอีก 5 เดือน ตั้งแต่วันที่ 1 พฤษภาคม – 30 กันยายน 2560
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3638
