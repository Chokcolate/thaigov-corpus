รัฐบาลไทย-ข่าวทำเนียบรัฐบาล-นายกรัฐมนตรีฯ เป็นประธานเปิดการประชุม "ขับเคลื่อนแผนฯ 12 สู่อนาคตประเทศไทย” ย้ำเป้าหมายประเทศ คือ ประเทศพัฒนาแล้ว

วันจันทร์ที่ 3 กรกฎาคม 2560
นายกรัฐมนตรีฯ เป็นประธานเปิดการประชุม "ขับเคลื่อนแผนฯ 12 สู่อนาคตประเทศไทย” ย้ำเป้าหมายประเทศ คือ ประเทศพัฒนาแล้ว
พลเอก ประยุทธ์ จันทร์โอชา นายกรัฐมนตรี เป็นประธานเปิดการประชุม "ขับเคลื่อนแผนฯ 12 สู่อนาคตประเทศไทย" ในการประชุมประจำปี 2560 ของสำนักงานคณะกรรมการพัฒนาการเศรษฐกิจและสังคมแห่งชาติ (สศช.)
เมื่อวันจันทร์ที่ 3 กรกฎาคม 2560 เวลา 09.00 น.
ณ ห้องแกรนด์ ไดมอนด์บอลรูม ศูนย์แสดงสินค้าและการประชุมอิมแพค เมืองทองธานี
พลเอก ประยุทธ์ จันทร์โอชา นายกรัฐมนตรี
เป็นประธานเปิดการประชุม "ขับเคลื่อนแผนฯ 12 สู่อนาคตประเทศไทย" ในการประชุมประจำปี 2560
ของสำนักงานคณะกรรมการพัฒนาการเศรษฐกิจและสังคมแห่งชาติ (สศช.)
พร้อมกล่าวปาฐกถาพิเศษ เรื่อง"สานพลังทุกภาคส่วนขับเคลื่อนการพัฒนาสู่อนาคตประเทศไทย "
โดยมี นายถาวร พรหมมีชัย เลขานุการรัฐมนตรีว่าการกระทรวงยุติธรรม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
พร้อมด้วยคณะผู้บริหารกระทรวงยุติธรรม เข้าร่วมฯ
ซึ่งผู้เข้าร่วมประกอบด้วยคณะรัฐมนตรี สมาชิกสภานิติบัญญัติแห่งชาติ สมาชิกสภาขับเคลื่อนการปฏิรูปประเทศ
องค์กรพัฒนาเอกชน ภาคเอกชน นักวิชาการ องค์กรปกครองส่วนท้องถิ่น และประชาชน
สำหรับการประชุมในครั้งนี้ จัดขึ้นเพื่อนำเสนอประเด็นการพัฒนาที่กำหนดภายใต้แผนพัฒนาเศรษฐกิจและสังคมแห่งชาติ ฉบับที่ 12
(ปี 2560-2564) และแนวทางหรือกลไกการขับเคลื่อนสู่ระดับปฏิบัติในมิติต่างๆ
เพื่อวางรากฐานที่แข็งแกร่งของประเทศในช่วงระยะ 5 ปีแรก ของยุทธศาสตร์ชาติ 20 ปี
โอกาสนี้ นายกรัฐมนตรี ขอให้ทุกคนมีหลักคิดในการเดินหน้าประเทศไทยไปสู่ความ มั่นคง มั่งคั่ง ยั่งยืน
เพื่อนำไปสู่เป้าหมาย คือ การเป็นประเทศพัฒนาแล้ว ทั้งในด้านกายภาพ และความคิดจิตใจ
เป็นคนที่มีประสิทธิภาพ และมีความกินดี อยู่ดีมีความสุข
พร้อมเน้นย้ำว่าแผนพัฒนาฯ ฉบับที่ 12 ดำเนินการในช่วงปี 2560-2564 และอยู่ในช่วงที่ 2
ของรัฐบาลนี้เพื่อเดินหน้าประเทศ ดังนั้นทุกคนต้องพัฒนาส่งเสริมศักยภาพดึงจุดแข็งของประเทศออกมา
โดยมีเป้าหมายที่สอดคล้องกับแผนยุทธศาสตร์ของชาติ โดยเน้นศาสตร์พระราชา ที่เข้าใจ เข้าถึง พัฒนา
และการสร้างความเข้มแข็งฐานราก
พร้อมกันนี้ ยังกล่าวเพิ่มเติมว่า โลกได้ให้ความสำคัญเรื่องเศรษฐกิจเพื่อขับเคลื่อนประเทศ ขณะเดียวกัน
ก็ดีใจสังคมให้ความสนใจเรื่องการปฏิรูป กระบวนการยุติธรรมและกฎหมายมากยิ่งขึ้น แต่ขออย่านำทุกเรื่อง
มารวมกันจนทำให้เกิดความขัดแย้ง ซึ่งทุกองค์กรย่อมมีทั้งคนที่ดีและไม่ดี แต่จะต้องทำให้คนดีได้ทำงาน
และที่สำคัญขอให้ทุกคนเชื่อมั่นในกระบวนการยุติธรรมด้วย

ที่มา : http://www.thaigov.go.th/news/contents/details/4961
