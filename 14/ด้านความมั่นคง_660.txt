รัฐบาลไทย-ข่าวทำเนียบรัฐบาล-นายกรัฐมนตรี มอบนโยบายเดินหน้าขับเคลื่อนการพัฒนาประเทศตามโครงการ “ไทยนิยม ยั่งยืน”

วันศุกร์ที่ 9 กุมภาพันธ์ 2561
นายกรัฐมนตรี มอบนโยบายเดินหน้าขับเคลื่อนการพัฒนาประเทศตามโครงการ “ไทยนิยม ยั่งยืน”
นายกรัฐมนตรี มอบนโยบายเดินหน้าขับเคลื่อนการพัฒนาประเทศตามโครงการ “ไทยนิยม ยั่งยืน”
วันนี้ (9 ก.พ. 2561) เวลา 09:00 น. ณ ห้องรอยัล จูบิลี่ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี พลเอก ประยุทธ์ จันทร์โอชา นายกรัฐมนตรี เป็นประธานมอบแนวทางการขับเคลื่อนโครงการไทยนิยม ยั่งยืน โดยมี พลเอก ประวิตร วงษ์สุวรรณ พลอากาศเอกประจิน จั่นตอง นายวิษณุ เครืองาม และพลเอก ฉัตรชัย สาริกัลยะ รองนายกรัฐมนตรี ร่วมมอบนโยบายให้แก่ คณะกรรมการอำนวยการขับเคลื่อนการพัฒนาประเทศตามโครงการไทยนิยม ยั่งยืน ผู้บริหารระดับสูงของกระทรวงมหาดไทย ผู้ว่าราชการจังหวัด ผู้แทนส่วนราชการในส่วนภูมิภาค และวิทยากรระดับจังหวัด รวมจำนวนกว่า 2,800 คน
พลเอก ประยุทธ์ จันทร์โอชา นายกรัฐมนตรี ได้กล่าวถึงกรอบแนวคิด ไทยนิยม คือ การพัฒนาที่ยึดความต้องการของประชาชนเป็นศูนย์กลาง และขับเคลื่อนไปพร้อมกันทุกตารางนิ้วของประเทศไทย ให้มีความเป็นธรรม การจัดสรรงบประมาณดำเนินโครงการต้องสอดคล้องกับยุทธศาสตร์ชาติ แผนพัฒนาเศรษฐกิจและสังคมแห่งชาติ นโยบายและแผนระดับชาติว่าด้วยความมั่นคงแห่งชาติ และแผนการปฏิรูป ซึ่งจะนำไปสู่การพัฒนาประเทศ สร้างความมั่นคง มั่งคั่ง ยั่งยืน  ซึ่งโครงการนี้ถือเป็นงานสำคัญของรัฐบาลและทุกกระทรวง ที่ต้องเข้ามามีส่วนร่วมในพื้นที่ โดยมีผู้ว่าราชการจังหวัดเป็นแกนหลักกำกับดูแลการขับเคลื่อนในพื้นที่ให้ตรงตามภารกิจ ส่งเสริมและสนองตอบความต้องการของประชาชนในพื้นที่
“ไทยนิยม” จึงเป็นเป็นการต่อยอดขยายผลจาก “ประชารัฐ” ซึ่งเป็นการส่งเสริมให้เกิดการ “ระเบิดจากข้างใน” กลไกการมีส่วนร่วม การรับผิดชอบร่วม โดยยึดประชาชนเป็นศูนย์กลาง เกิดเป็น 3 ประสาน “ราษฎร์ รัฐ และเอกชน” นำไปสู่การแก้ไขปัญหาและสร้างการพัฒนาได้อย่างยั่งยืน นอกจากนี้ ต้องให้ความสำคัญกับการวิเคราะห์และทำความเข้าใจกับประชาชนเพื่อจัดทำโครงการที่สนองต่อความต้องการของพื้นที่ (Big Data) โดยให้ทุกกระทรวงดำเนินการให้ครอบคลุมการพัฒนา/แก้ไขปัญหาในทุกมิติ ทั้งด้านเศรษฐกิจ สังคม และความมั่นคง ขณะเดียวกันต้องน้อมนำหลักปรัชญาของเศรษฐกิจพอเพียงอันเป็นศาสตร์พระราชาของพระบาทสมเด็จพระปรมินทรมหาภูมิพลอดุลยเดช บรมนาถบพิตร และยุทธศาสตร์ “เข้าใจ เข้าถึง พัฒนา” มาเป็นหลักคิดในการกำหนดยุทธศาสตร์ชาติและการปฏิรูปประเทศ โดยให้ดำเนินการตามกรอบหลักดำเนินการทั้ง 10 เรื่อง ได้แก่ ด้านเศรษฐกิจและสังคม คือ คนไทยไม่ทิ้งกัน ชุมชนอยู่ดีมีสุข วิถีไทยวิถีพอเพียง ด้านมั่นคง คือ สัญญาประชาคมผูกใจไทยเป็นหนึ่ง รู้สิทธิ รู้หน้าที่ รู้กฎหมาย รู้กลไกการบริหารราชการ รู้รักประชาธิปไตยไทยนิยม รู้เท่าทันเทคโนโลยี ร่วมแก้ไขปัญหายาเสพติด และการดำเนินงานตามภารกิจของทุกหน่วยงาน
ในการประชุมครั้งนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายกฤษฎา บุญราช รัฐมนตรีว่าการกระทรวงเกษตรและสหกรณ์ นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา นายไพรินทร์ ชูโชติถาวร รัฐมนตรีช่วยว่าการกระทรวงคมนาคม พลเอก ณัฐพล นาคพาณิชย์ เลขาธิการ กอ.รมน. และหัวหน้าส่วนราชการ และผู้แทนส่วนราชการที่เกี่ยวข้อง ได้ชี้แจงแนวทางการขับเคลื่อนการพัฒนาประเทศตามโครงการไทยนิยม ยั่งยืนในระดับพื้นที่ตามภารกิจและอำนาจหน้าที่ของทุกส่วนราชการเพื่อเป็นแนวปฏิบัติในการดำเนินงานโครงการไทยนิยม ยั่งยืน ซึ่งจะเป็นโครงการที่สามารถแก้โจทย์การพัฒนาตามอัตลักษณ์ และตรงตามความต้องการแต่ละท้องที่/ท้องถิ่น และรัฐบาลจะเริ่มดำเนินการโครงการไทยนิยม ยั่งยืน ตามกรอบวาระงานสำคัญ โดยเร่งสร้างการรับรู้ สร้างความรู้ความเข้าใจกับประชาชน เพื่อร่วมกันนำพาประเทศไปสู่ประเทศไทย4.0 โดยจะไม่ทิ้งใครไว้ข้างหลัง.
ครั้งที่ 24/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9977
