รัฐบาลไทย-ข่าวทำเนียบรัฐบาล-ผู้บริหาร ก.อุตฯ ลงพื้นที่ตรวจโรงงานเอทานอล จ.สุพรรณบุรี หลังถูกร้องเรียนปล่อยน้ำเสียล้นบ่อกักเก็บท่วมชุมชน พร้อมสั่งหยุดประกอบกิจการโรงงาน

วันอังคารที่ 3 ตุลาคม 2560
ผู้บริหาร ก.อุตฯ ลงพื้นที่ตรวจโรงงานเอทานอล จ.สุพรรณบุรี หลังถูกร้องเรียนปล่อยน้ำเสียล้นบ่อกักเก็บท่วมชุมชน พร้อมสั่งหยุดประกอบกิจการโรงงาน
โฆษกกระทรวงอุตสาหกรรม เปิดเผยถึงกรณีโรงงานของบริษัท ไทย อะโกร เอ็นเนอร์ยี่ จำกัด (มหาชน) จ.สุพรรณบุรี โรงงานผลิตเอทานอลปล่อยน้ำเสียไหลปนกับน้ำฝนเข้าท่วมไร่นา ปลัดกระทรวงอุตสาหกรรม ได้สั่งการให้หยุดประกอบกิจการโรงงานทั้งหมดตั้งแต่บัดนี้เป็นต้นไป
นางสาวนิสากร จึงเจริญธรรม  รองปลัดกระทรวงอุตสาหกรรม และโฆษกกระทรวงอุตสาหกรรม เปิดเผยถึงกรณีโรงงานของบริษัท ไทย อะโกร เอ็นเนอร์ยี่ จำกัด (มหาชน) ตั้งอยู่เลขที่ 9 หมู่ 10 ตำบลหนองมะค่าโมง อำเภอด่านช้าง จังหวัดสุพรรณบุรี ซึ่งเป็นโรงงานผลิตเอทานอลสำหรับใช้เป็นเชื้อเพลิงได้ปล่อยน้ำเสียไหลปนกับน้ำฝนเข้าท่วมไร่นาและบ้านเรือนประชาชน ทำให้ประชาชนบริเวณโรงพยาบาลส่งเสริมสุขภาพตำบลหนองมะค่าโมง ได้รับความเดือดร้อนนั้น
ล่าสุดวันนี้ (3 ต.ค.) นายพสุ โลหารชุน ปลัดกระทรวงอุตสาหกรรม ได้มอบหมายให้นายทองชัย ชวลิตพิเชฐ รองปลัดกระทรวงอุตสาหกรรม ลงพื้นที่พร้อมด้วยเจ้าหน้าที่จากกรมโรงงานอุตสาหกรรม เจ้าหน้าที่สำนักงานอุตสาหกรรมจังหวัดสุพรรณบุรี เพื่อตรวจสอบข้อเท็จจริงกรณีดังกล่าว ซึ่งก่อนหน้านี้สำนักงานอุตสาหกรรมจังหวัดสุพรรณบุรี นำโดยนายอนุสรณ์ ภู่พงศ์สกุล อุตสาหกรรมจังหวัดสุพรรณบุรี พร้อมเจ้าหน้าที่ลงตรวจสอบพื้นที่ดังกล่าวเมื่อวันที่ 1 – 2 ตุลาคม 2560 แล้ว โดยพบว่ามีน้ำเสียไหลล้นออกมาจากคันบ่อกักเก็บน้ำเสียของโรงงานไหลลงสู่แหล่งน้ำสาธารณะจำนวนมาก เนื่องจากบ่อมีปริมาตรการกักเก็บที่ไม่เพียงพอ อีกทั้งคันดินที่สร้างขึ้นมาเพื่อเป็นแนวป้องกันได้ถูกน้ำฝนกัดเซาะเสียหายจึงทำให้น้ำไหลเข้าท่วมพื้นที่
“สิ่งที่โรงงานต้องเร่งดำเนินการ ก็คือ 1) ให้หามาตรการลดปริมาณน้ำเสียที่กักเก็บในบ่อบำบัดน้ำเสียทั้งหมด เพื่อให้สามารถรับน้ำที่เกิดจากการประกอบกิจการโรงงานได้ทั้งหมด และให้มีปริมาณสำรองของบ่อกักเก็บเพื่อรองรับกรณีหากมีฝนตก 2) ให้ซ่อมแซมแนวป้องกันน้ำเสียบริเวณพื้นที่เพาะปลูกพืชไร่ของบริษัทฯ ให้มั่นคง แข็งแรง สามารถป้องกันการกัดเซาะของน้ำเสียและน้ำฝนอย่างมีประสิทธิภาพ และ 3) ให้หามาตรการในการกำจัดหรือบำบัดน้ำเสียที่ตกค้างตามแหล่งสาธารณะ ไร่นา และบริเวณบ้านพักของประชาชนในพื้นที่ หรือแหล่งอื่นๆที่มีน้ำเสียไหลล้น” นางสาวนิสากร กล่าว
รองปลัดกระทรวงอุตสาหกรรม และโฆษกกระทรวงอุตสาหกรรม  กล่าวอีกว่า เท่าที่ได้รับรายงานขณะนี้ทางด้านผู้ประกอบการได้ซ่อมแซมคันบ่อที่โดนน้ำกันเซาะเสร็จเรียบร้อยแล้ว และอยู่ระหว่างการเสริมคันบ่อตรงบริเวณที่มีน้ำล้นบ่อ  และหน่วยงานที่เกี่ยวข้องกำลังสำรวจความเสียหายจากผลกระทบที่เกิดขึ้นเพื่อให้ความช่วยเหลือและเยียวยา ซึ่งเกี่ยวกับเรื่องนี้ทางกระทรวงอุตสาหกรรมไม่ได้นิ่งนอนใจ จึงได้สั่งการให้บริษัท ไทย อะโกร เอ็นเนอร์ยี่ จำกัด (มหาชน) หยุดประกอบกิจการโรงงานทั้งหมดตั้งแต่บัดนี้เป็นต้นไป และให้ปรับปรุงแก้ไขให้แล้วเสร็จภายใน 15 พฤศจิกายน 2560

ที่มา : http://www.thaigov.go.th/news/contents/details/7157
