รัฐบาลไทย-ข่าวทำเนียบรัฐบาล-ปลัดกระทรวงยุติธรรม ชี้แจงกรณีแอมเนสตี้อินเตอร์เนชั่นแนล ได้เรียกร้องให้ไทยดำเนินการยกเลิกโทษประหารชีวิต

วันพฤหัสบดีที่ 12 ตุลาคม 2560
ปลัดกระทรวงยุติธรรม ชี้แจงกรณีแอมเนสตี้อินเตอร์เนชั่นแนล ได้เรียกร้องให้ไทยดำเนินการยกเลิกโทษประหารชีวิต
ปลัดกระทรวงยุติธรรมชี้แจงประเด็นข่าวแอมเนสตี้อินเตอร์เนชั่นแนลเรียกร้องให้ไทยยกเลิกโทษประหารชีวิต ระบุ การพิจารณาปรับเปลี่ยนเกี่ยวกับโทษประหารชีวิตเป็นประเด็นสำคัญยิ่ง จำเป็นต้องแก้ไขกฎหมาย-รับฟังความคิดเห็นของผู้มีส่วนได้เสียอย่างกว้างตามแนวทาง ม.77
วันที่ 12 ต.ค.60 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ชี้แจงประเด็นข่าวที่ แอมเนสตี้อินเตอร์เนชั่นแนล ได้เรียกร้องให้ไทยดำเนินการยกเลิกโทษประหารชีวิต ว่า การพิจารณาปรับเปลี่ยนเกี่ยวกับโทษประหารชีวิตนั้นเป็นประเด็นที่มีความสำคัญอย่างยิ่ง และการเปลี่ยนแปลงจำเป็นต้องมีการแก้ไขกฎหมาย ซึ่งจำเป็นต้องรับฟังความคิดเห็นของผู้มีส่วนได้เสียในประเด็นนี้อย่างกว้าง ตามแนวทางที่กำหนดไว้ในมาตรา 77 ของรัฐธรรมนูญแห่งราชอาณาจักรไทย ในปัจจุบัน คณะรัฐมนตรีได้ให้ความเห็นชอบตามข้อเสนอของคณะกรรมการพัฒนาการบริหารงานยุติธรรมแห่งชาติ ที่จะศึกษาในเรื่องนี้ โดยในระยะแรก เน้นการศึกษาในการเพิ่มดุลพินิจแก่ศาลที่จะลงโทษอื่นได้ในฐานความผิดที่มีโทษประหารชีวิตสถานเดียว เช่น อาจพิจารณาแก้ไขกฎหมายให้ระบุโทษครอบคลุมเป็นจำคุกตลอดชีวิตหรือประหารชีวิตแทน และในระยะต่อไปจะได้มีการศึกษาถึงความเป็นไปได้ในการไม่ใช้โทษนี้กับความผิดบางประเภทที่ไม่ได้สัดส่วนหรือไม่กระทบต่อชีวิตของบุคคลอื่น ซึ่งการดำเนินการในเรื่องนี้จำเป็นต้องใช้เวลาและรับฟังเสียงรอบข้างอย่างรอบคอบในการดำเนินการต่อไปก่อน
-----------------------

ที่มา : http://www.thaigov.go.th/news/contents/details/7354
