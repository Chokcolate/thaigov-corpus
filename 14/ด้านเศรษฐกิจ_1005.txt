รัฐบาลไทย-ข่าวทำเนียบรัฐบาล-การรับมอบรางวัลทุนหมุนเวียนดีเด่นของกองทุนบริหารเงินกู้เพื่อการปรับโครงสร้างหนี้สาธารณะและพัฒนาตลาดตราสารหนี้ในประเทศ

วันพฤหัสบดีที่ 3 สิงหาคม 2560
การรับมอบรางวัลทุนหมุนเวียนดีเด่นของกองทุนบริหารเงินกู้เพื่อการปรับโครงสร้างหนี้สาธารณะและพัฒนาตลาดตราสารหนี้ในประเทศ
กองทุนบริหารเงินกู้เพื่อการปรับโครงสร้างหนี้สาธารณะและพัฒนาตลาดตราสารหนี้ในประเทศ (กปพ.) ได้รับรางวัลทุนหมุนเวียนดีเด่น ประเภทการพัฒนาดีเด่น ประจำปี 2560 ซึ่งเป็นรางวัลที่มอบให้กับทุนหมุนเวียนที่มีผลการดำเนินงานโดยรวมและการพัฒนาดีเด่น
นายสุวิชญ โรจนวานิช ผู้อำนวยการสำนักงานบริหารหนี้สาธารณะ และผู้จัดการกองทุนบริหารเงินกู้เพื่อการปรับโครงสร้างหนี้สาธารณะและพัฒนาตลาดตราสารหนี้ในประเทศ (กปพ.) แถลงว่า กปพ. ได้รับรางวัลทุนหมุนเวียนดีเด่น ประเภทการพัฒนาดีเด่น ประจำปี 2560 ซึ่งเป็นรางวัลที่มอบให้กับทุนหมุนเวียนที่มีผลการดำเนินงานโดยรวมและการพัฒนาดีเด่น สามารถดำเนินงานตามแผนการดำเนินงานและโครงการที่กำหนดไว้ได้อย่างมีประสิทธิภาพ ประสิทธิผล และบรรลุเป้าหมายตามภารกิจ ในการนี้ ปลัดกระทรวงการคลัง ประธานกรรมการ กปพ. ได้มอบหมายให้นายจุมพล ริมสาคร รองปลัดกระทรวงการคลัง หัวหน้ากลุ่มภารกิจด้านรายจ่ายและหนี้สิน เป็นผู้รับมอบรางวัลจากนายอภิศักดิ์ ตันติวรวงศ์ รัฐมนตรีว่าการกระทรวงการคลัง ในงานมอบรางวัลทุนหมุนเวียน ประจำปี 2560 ซึ่งจัดโดยกรมบัญชีกลาง เมื่อวันที่ 2 สิงหาคม 2560 ณ ตึกสันติไมตรี ทำเนียบรัฐบาล ทั้งนี้ ทุนหมุนเวียนที่ได้รับรางวัลจำนวนทั้งสิ้น 16 รางวัล โดยแบ่งเป็น 4 ประเภทรางวัล ได้แก่ รางวัลประสิทธิภาพด้านการบริหารจัดการดีเด่น รางวัลการพัฒนาดีเด่น รางวัลผลการดำเนินงานดีเด่น และรางวัลทุนหมุนเวียนเกียรติยศ
ส่วนบริหารกองทุนและพัฒนาโครงสร้างพื้นฐาน สำนักพัฒนาตลาดตราสารหนี้
สำนักงานบริหารหนี้สาธารณะ
โทร. 0 2265 8050 ต่อ 5808

ที่มา : http://www.thaigov.go.th/news/contents/details/5683
