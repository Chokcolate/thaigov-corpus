รัฐบาลไทย-ข่าวทำเนียบรัฐบาล-พม. จัดงานถ่ายทอดบทเรียน และร่วมแสดงความยินดีแก่ 10 สตรีไทย ที่ได้รับรางวัลสตรีผู้ประกอบการผู้มีผลงานโดดเด่นของอาเซียน ประจำปี 2560

วันพุธที่ 22 พฤศจิกายน 2560
พม. จัดงานถ่ายทอดบทเรียน และร่วมแสดงความยินดีแก่ 10 สตรีไทย ที่ได้รับรางวัลสตรีผู้ประกอบการผู้มีผลงานโดดเด่นของอาเซียน ประจำปี 2560
พม. จัดงานถ่ายทอดบทเรียน และร่วมแสดงความยินดีแก่ 10 สตรีไทย ที่ได้รับรางวัลสตรีผู้ประกอบการผู้มีผลงานโดดเด่นของอาเซียน ประจำปี 2560
วันนี้ (22 พ.ย. 60) เวลา 11.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในงานถ่ายทอดบทเรียน และแสดงความยินดีพร้อมทั้งมอบโล่รางวัลเชิดชูเกียรติให้กับผู้ประกอบการสตรีไทย ผู้มีผลงานโดดเด่นของอาเซียน ประจำปี 2560 ภายหลังจากที่ได้รับรางวัล Thailand’s Outstanding ASEAN Women Entrepreneurs 2017 จาก AWEN - ASEAN Women Entrepreneurs Network ในงาน ASEAN Women’s Business Conference ที่ประเทศฟิลิปปินส์ ซึงเป็นความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดย กรมกิจการสตรีและสถาบันครอบครัว (สค.) กับสหพันธ์สมาคมนักธุรกิจและวิชาชีพแห่งประเทศไทย ในพระบรมราชินูปถัมภ์ (BPW) จัดขึ้น โดยมีคณะผู้บริหารกระทรวง พม. เจ้าหน้าที่ ผู้แทนภาคเอกชน/ธุรกิจ และสื่อมวลชน เข้าร่วมงาน ณ ห้องประชุมชั้น 2 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า สตรีไทยมีศักยภาพที่สูงขึ้น ทั้งด้านการงาน ด้านอาชีพ และการดูแลครอบครัว อีกทั้ง ยังมีความสามารถในการบริหารจัดการ จะเห็นได้ว่าปัจจุบันนี้มีสตรีเป็นพลังขับเคลื่อนเศรษฐกิจของประเทศที่ประสบความสำเร็จในภาคธุรกิจ ตลอดจนวงการต่างๆ มากขึ้น และในฐานะที่กระทรวง พม. โดย สค. มีบทบาทเป็นหน่วยงานประสานหลัก (Focal Point) ในประเด็นความร่วมมืออาเซียนด้านสตรี จึงได้ร่วมมือกับสหพันธ์สมาคมนักธุรกิจและวิชาชีพแห่งประเทศไทย ในพระบรมราชินูปถัมภ์ (BPW) จัดงานในวันนี้ขึ้น เพื่อให้ผู้ประกอบการสตรีผู้มีผลงานโดดเด่นของอาเซียน ได้แลกเปลี่ยนประสบการณ์และถ่ายทอดบทเรียนความสำเร็จในการดำเนินงานธุรกิจในฐานะสตรีนักธุรกิจ และแสดงความยินดีกับสตรีผู้ประกอบการดีเด่นที่ได้รับรางวัลในฐานะที่สร้างชื่อเสียงให้กับประเทศไทย
พลตำรวจเอก อดุลย์ กล่าวต่อไปว่า ประเทศไทยได้มีการจัดตั้งเครือข่ายผู้ประกอบการสตรีอาเซียนประเทศไทย (AWEN Thailand) โดยมีกระทรวง พม. เป็นผู้ประสานงานหลักของ AWEN ครั้งแรกในปี 2553 โดยประเทศเวียดนามเป็นผู้เสนอแนวคิดให้จัดตั้ง AWEN ขึ้น ในการประชุมคณะกรรมการอาเซียนด้านสตรี ครั้งที่ 9 เพื่อเสริมสร้างศักยภาพทางธุรกิจให้ผู้ประกอบการสตรีในภูมิภาคอาเซียน สร้างความร่วมมือทางเศรษฐกิจและเทคโนโลยี และการแลกเปลี่ยนความรู้และประสบการณ์ในกลุ่มผู้ประกอบการอาเซียน รวมทั้งสนับสนุนการประสานความร่วมมือทางธุรกิจร่วมกับองค์กรหรือเครือข่ายผู้ประกอบการสตรีอื่นๆ ซึ่ง AWEN เป็นเครือข่ายที่ต้องการส่งเสริมให้ภาคธุรกิจเอกชน โดยเฉพาะสตรีที่ประสบความสำเร็จได้เข้ามามีส่วนร่วมและได้รับประโยชน์จากกระบวนการสร้างความเชื่อมโยงในประชาคมอาเซียนต่อไป
พลตำรวจเอก อดุลย์ กล่าวเพิ่มเติมว่า ที่ผ่านมา ทางกระทรวง พม. ได้มีการแสดงความยินดีให้แก่สตรีผู้ประกอบการผู้มีผลงานโดดเด่นของอาเซียน จำนวน 2 ครั้ง คือ ครั้งที่ 1 ในปี 2558 ณ สาธารณรัฐสังคมนิยมเวียดนาม จำนวน 10 คน โดยมีการแสดงความยินดีแก่ผู้ประกอบการสตรีไทยที่ได้รับรางวัลเมื่อเดือนมีนาคม 2558 ณ โรงแรมรอยัล ปริ๊นเซส หลานหลวง และครั้งที่ 2 ปี 2559 ณ สาธารณรัฐสังคมนิยมเวียดนาม จำนวน 10 คน มีการแสดงความยินดีแก่ผู้ประกอบการสตรีไทยที่ได้รับรางวัล เมื่อวันที่ 31 มีนาคม 2559 ณ ห้องประชุมชั้น 2 อาคารกรมพัฒนาสังคมและสวัสดิการ และครั้งนี้ นับเป็นครั้งที่ 3 ที่มีการแสดงความยินดีแก่ผู้ประกอบการสตรีไทยที่ได้รับรางวัลเมื่อปี 2558 ที่ยังไม่ได้รับมอบรางวัลเชิดชูเกียรติ มาร่วมรับมอบรางวัลฯ กับผู้ประกอบการสตรีฯ ปี 2560 รวมจำนวนทั้งสิ้น 20 คน เพื่อเชิดชูเกียรติในฐานะที่สร้างชื่อเสียงให้กับประเทศไทยต่อไป

ที่มา : http://www.thaigov.go.th/news/contents/details/8283
