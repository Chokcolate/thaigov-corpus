รัฐบาลไทย-ข่าวทำเนียบรัฐบาล-เอกอัครราชทูตเวียดนามประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่ง

วันพุธที่ 31 มกราคม 2561
เอกอัครราชทูตเวียดนามประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่ง
เอกอัครราชทูตเวียดนามประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่ง
วันนี้ (31 ม.ค. 61) เวลา 13.30 น. นายเหวียน หาย บั่ง เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเข้ารับตำแหน่งใหม่ ณ ห้องสีงาช้าง ตึกไทยคู่ฟ้า ทำเนียบรัฐบาล สรุปสาระสำคัญการหารือดังนี้
นายกรัฐมนตรีแสดงความยินดีที่ได้พบ ออท.เวียดนาม เชื่อมั่นว่า ออท. เวียดนามจะร่วมมือกับฝ่ายไทยเพื่อกระชับความสัมพันธ์ไทย-เวียดนามที่เป็นหุ้นส่วนเชิงยุทธศาสตร์ให้ใกล้ชิดยิ่งขึ้น พร้อมขอให้มั่นใจว่ารัฐบาลไทยให้ความใส่ใจติดตามดูแลทุกข์สุขของชาวเวียดนามในไทย ซึ่งเป็นกําลังสําคัญและมีส่วนร่วมในการขับเคลื่อนสังคมไทยและเป็นเสมือนสะพานเชื่อมมิตรภาพและความร่วมมือทางเศรษฐกิจของสองประเทศในอนาคต โดย ออท. เวียดนามแสดงความดีใจที่ได้เข้ามาดำรงตำแหน่งขณะที่ความสัมพันธ์ระหว่างทั้งสองประเทศอยู่ในช่วงที่ดีที่สุด และยินดีที่รัฐบาลไทยประสบความสำเร็จในการบริหารประเทศตลอดช่วงที่ผ่านมา นอกจากนี้ ประธานาธิบดีเวียดนามฝากความปรารถนาดีถึงนายกรัฐมนตรีมาในโอกาสนี้ด้วย
ด้านเศรษฐกิจ ออท. เวียดนามแสดงยินดีกับอัตราการเติบโตทางเศรษฐกิจของประเทศไทย ที่ขยายตัวมากกว่าในช่วงหลายปีที่ผ่านมา โดยทั้งสองฝ่ายต่างยินดีที่การค้าการลงทุนระหว่างไทย – เวียดนาม ในปี 2560 มีมูลค่าสูงถึง 16,000 ล้านดอลลาร์สหรัฐ และปรารถนาที่จะเห็นมูลค่าการค้าการลงทุนระหว่างกันเพิ่มสูงขึ้นเป็นลำดับ โดยออท. เวียดนามพร้อมส่งเสริมและผลักดันมูลค่าการค้าระหว่างกันให้บรรลุเป้าหมาย 20,000 ล้านดอลลาร์สหรัฐ ภายในปี 2563 ทั้งนี้ ออท. เวียดนาม กล่าวเชิญชวนให้นักธุรกิจจากประเทศไทยเข้าไปลงทุนในเวียดนามในภาคธุรกิจต่าง ๆ มากยิ่งขึ้น ซึ่งพร้อมที่จะดูแลและอำนวยความสะดวกให้แก่นักธุรกิจไทย
นอกจากนี้ทั้งสองฝ่ายยังได้หารือถึงการสร้างความเชื่อมโยงทั้งทางบก น้ำ และอากาศ  โดยนายกรัฐมนตรีเห็นว่าการเติบโตไปด้วยกันอย่างมั่นคงมั่งคั่งยั่งยืนของภูมิภาคต้องอาศัยไทยกับเวียดนาม ร่วมกันเสริมสร้างการเชื่อมโยงระหว่างกัน และยินดีที่ความเชื่อมโยงระหว่างไทยกับเวียดนาม มีพัฒนาการอย่างต่อเนื่อง พร้อมขอให้ทั้งสองฝ่ายสนับสนุนการเดินเรือตามแนวชายฝั่ง ที่จะช่วยส่งเสริมการท่องเที่ยวระหว่างทั้งสองประเทศได้ รวมทั้งยินดีที่ทั้งสองฝ่ายได้มีการเพิ่มเที่ยวบินระหว่างกันมากยิ่งขึ้น
ทั้งสองฝ่ายพร้อมแลกเปลี่ยนประสบการณ์และแนวทางแก้ไขปัญหาการทําประมงผิดกฎหมาย โดยเฉพาะการเฝ้าระวัง สกัดกั้น และป้องปรามการทําประมงผิดกฎหมาย ทั้งนี้ นายกรัฐมนตรีได้รับทราบมาตรการของรัฐบาลเวียดนามในการแก้ไขปัญหาประมงผิดกฎหมาย และหวังว่ามาตรการดังกล่าวจะสามารถแก้ไขปัญหานี้ได้อย่างยั่งยืน
โอกาสนี้ ออท. เวียดนาม ขอให้รัฐบาลไทยช่วยดูแลเรื่องการจดทะเบียนแรงงานเวียดนามด้วย ซึ่งนายกรัฐมนตรีกล่าวว่า ยินดีส่งเสริมให้แรงงานเวียดนามเข้ามาทํางานในไทยอย่างถูกต้องตามกฎหมาย และขอให้ฝ่ายเวียดนามร่วมมือกับไทยในกระบวนการตรวจพิสูจน์สัญชาติจากประเทศต้นทาง
ในช่วงท้าย นายกรัฐมนตรีได้แสดงความยินดีที่ทีมฟุตบอลของเวียดนามได้เข้าชิงชนะเลิศในรายการฟุตบอลชิงแชมป์เอเชีย U23 ทั้งนี้ ออท.เวียดนามยืนยันว่า พร้อมกระชับความสัมพันธ์ให้แน่นแฟ้นและสนับสนุนความร่วมมือกับไทยในทุกด้านเพื่อประโยชน์ร่วมกันของทั้งสองฝ่ายในอนาคต

ที่มา : http://www.thaigov.go.th/news/contents/details/9745
