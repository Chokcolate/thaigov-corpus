รัฐบาลไทย-ข่าวทำเนียบรัฐบาล-กอช. แนะสมาชิกโค้งสุดท้ายปี 60 ส่งเงินออมเต็มเพดาน รับบำนาญตลอดชีพ

วันจันทร์ที่ 18 ธันวาคม 2560
กอช. แนะสมาชิกโค้งสุดท้ายปี 60 ส่งเงินออมเต็มเพดาน รับบำนาญตลอดชีพ
กองทุนการออมแห่งชาติ หรือ กอช. แจ้งสมาชิกเหลือเวลาครึ่งเดือนที่จะส่งเงินสะสมประจำรอบปี 60 แนะส่งเงินออมเต็มเพดาน โดยเฉพาะผู้มีสิทธิ์ออมเพียง 10 ปี เพื่อไม่พลาดรับเงินบำนาญตลอดชีพ พร้อมย้ำออมเงินกับ กอช. ลดหย่อนภาษีได้
นางสาวโสภาวดี เลิศมนัสชัย รักษาการแทนเลขาธิการคณะกรรมการกองทุนการออมแห่งชาติ หรือ กอช. กล่าวว่า เหลือเวลาอีกเพียงครึ่งเดือนเท่านั้น สำหรับการส่งเงินสะสมกับ กอช. ในรอบปี 2560 (สามารถส่งเงินสะสมได้ภายในวันที่ 29 ธันวาคม 2560) ซึ่ง กอช.ปรารถนาดีต้องการให้ สมาชิก กอช.ได้รับเงินสมทบเต็มอัตราจากภาครัฐที่จะสมทบเพิ่มให้ตามช่วงอายุ จึงขอแนะนำให้สมาชิก กอช.ส่งเงินสะสมให้ได้อย่างน้อยรวมแล้ว 1,200 บาทต่อปี ส่วนสมาชิก กอช. ที่มีสิทธิ์การออมเพียง 10 ปี (สมาชิก กอช. อายุ 50 ปีขึ้นไป) ควรส่งเงินสะสมให้ได้ 13,200 บาทต่อปี ตามเพดานที่ กอช.กำหนด เพื่อมีสิทธิ์รับเงินบำนาญตลอดชีพ ซึ่งสมาชิกต้องมีวินัยการออม สะสมเงินให้เต็มสิทธิ์ตลอดทั้ง 10 ปี ทำให้สมาชิก กอช. สามารถอุ่นใจได้ในระดับหนึ่งว่าเมื่อถึงยามชราภาพ จะมีหลักประกันขั้นพื้นฐาน ซึ่งเกิดจากการที่สมาชิกส่งเงินสะสม และมีรัฐช่วยออม พร้อมการันตีผลตอบแทน
การออมเงินกับ กอช. ยังทำให้สมาชิกมีสิทธิ์พิเศษทางด้านภาษี สามารถนำยอดเงินที่สมาชิก กอช. ส่งสะสมเข้ากองทุนฯ ตลอดในรอบปี ไปลดหย่อนภาษีได้เต็มจำนวน โดยนำใบแจ้งยอดเงิน (Statement) ที่ได้รับจาก กอช. ใช้เป็นเอกสารหลักฐานในการคำนวณและยื่นเสียภาษีเงินได้บุคคลธรรมดา   ซึ่ง กอช. จะดำเนินการจัดส่งใบแจ้งยอดเงินถึงมือสมาชิกทางไปรษณีย์ภายในเดือนมีนาคม 2561
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการของ กอช. วันจันทร์ – ศุกร์ เวลา 09.30 – 16.30 น. Official Line ID : @nsf.th รวมทั้ง  facebook : กองทุนการออมแห่งชาติ หรือดูข้อมูลเพิ่มเติมได้ที่ www.nsf.or.th และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ

ที่มา : http://www.thaigov.go.th/news/contents/details/8839
