รัฐบาลไทย-ข่าวทำเนียบรัฐบาล-พม. จัดแถลงข่าวการจัดงานวันแห่งครอบครัว ประจำปี 2560 ในวันที่ 4–5 เมษา นี้ ที่เมืองทองธานี จ.นนทบุรี

วันจันทร์ที่ 27 มีนาคม 2560
พม. จัดแถลงข่าวการจัดงานวันแห่งครอบครัว ประจำปี 2560 ในวันที่ 4–5 เมษา นี้ ที่เมืองทองธานี จ.นนทบุรี
พม. จัดแถลงข่าวการจัดงานวันแห่งครอบครัว ประจำปี 2560 ในวันที่ 4–5 เมษา นี้ ที่เมืองทองธานี จ.นนทบุรี พร้อมชูแนวคิด Family Come First : ครอบครัวพอเพียง อยู่อย่างเพียงพอ
วันนี้ (27 มี.ค. 60) เวลา 10.00 น. ที่ห้องโถง ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานงานแถลงข่าว การจัดประชุมสมัชชาครอบครัวระดับชาติ และงานวันแห่งครอบครัว ประจำปี 2560 ภายใต้แนวคิด "Family Come First : ครอบครัวพอเพียง อยู่อย่างเพียงพอ” ซึ่งกำหนดจัดขึ้นระหว่างวันที่ 4 – 5 เมษายน 2560 ณ เมืองทองธานี จังหวัดนนทบุรี โดยมีวัตถุประสงค์เพื่อสร้างความตระหนักให้สังคมได้เห็นถึงความสำคัญของครอบครัว และน้อมนำแนวคิดเศรษฐกิจพอเพียงไปใช้ ในการดำเนินชีวิต
นายไมตรี กล่าวว่า ตามมติคณะรัฐมนตรีเมื่อวันที่ 13 กุมภาพันธ์ 2533 กำหนดให้วันที่ 14 เมษายน ของทุกปี เป็น "วันครอบครัว” ทั้งนี้ กระทรวงการพัฒนาสังคมและความมั่นคงของมนุษย์ (พม.) ได้ดำเนินภารกิจในการเสริมสร้างความเข้มแข็งให้กับสถาบันครอบครัวไทย และได้กำหนดให้มีการประชุมสมัชชาครอบครัวระดับชาติ และงานวันแห่งครอบครัวขึ้น เพื่อกระตุ้น ให้ประชาชนเห็นความสำคัญของครอบครัว รวมทั้ง เป็นสร้างแนวคิดให้ครอบครัวมีส่วนร่วมในการพัฒนาชุมชน สังคม และประเทศชาติ รวมทั้งรณรงค์ให้ภาครัฐ ภาคธุรกิจ และภาคเอกชน มีส่วนร่วมในการพัฒนาครอบครัวให้มากขึ้น
นายไมตรี กล่าวต่อไปว่า สำหรับปี 2560 กระทรวงการพัฒนาสังคมฯ ได้จัดงานวันแห่งครอบครัว ประจำปี 2560 ระหว่างวันที่ 4 – 5 เมษายน 2560 ณ เมืองทองธานี จังหวัดนนทบุรี โดยกำหนดกิจกรรมสำคัญ ดังนี้ 1) วันที่ 4 เมษายน 2560 การประชุมสมัชชาครอบครัวระดับชาติ ภายใต้แนวคิดหลัก Family Comes First : หลักประกันของครอบครัว เพื่อสร้างประชากร อย่างมีคุณภาพ ณ อาคารอิมแพคฟอรั่ม เมืองทองธานี จังหวัดนนทบุรี โดยลักษณะกิจกรรมเป็นการเปิดเวทีแลกเปลี่ยนเรียนรู้ รับฟังข้อคิดเห็น ข้อเสนอแนะ และแนวทางในการดำเนินงานด้านครอบครัว เพื่อรวบรวมเป็นข้อเสนอเชิงนโยบายที่จะนำไปสู่ การกำหนดนโยบาย ยุทธศาสตร์ และแนวทางในการส่งเสริมและพัฒนาครอบครัว โดยจะมอบข้อเสนอมติสมัชชาครอบครัวระดับชาติ ในงานวันแห่งครอบครัวประจำปี 2560 และ 2) วันที่ 5 เมษายน 2560 วันแห่งครอบครัว ประจำปี 2560 ภายใต้แนวคิด Family Come First : ครอบครัวพอเพียง อยู่อย่างเพียงพอ ณ ห้องแกรนด์ ไดมอนด์ บอลรูม อาคารมแพคฟอรั่ม เมืองทองธานี จังหวัด นนทบุรี โดยมีวัตถุประสงค์เพื่อกระตุ้นให้ประชาชนเห็นความสำคัญของสถาบันครอบครัว สร้างแนวคิดให้ครอบครัวได้เรียนรู้ การใช้ชีวิตอย่างพอเพียงตามหลักปรัชญาเศรษฐกิจพอเพียง เพื่อเสริมสร้างความเข้มแข็งของครอบครัว ซึ่งมีกิจกรรมสำคัญ คือ พลเรือเอกณรงค์ พิพัฒนาศัย รองนายกรัฐมนตรี จะมอบโล่เชิดชูเกียรติให้กับครอบครัวร่มเย็น เนื่องในโอกาสวันแห่งครอบครัว ประจำปี 2560 จากส่วนภูมิภาค และกรุงเทพมหานคร จำนวน 81 รางวัล ครอบครัวร่มเย็นด้านผู้มีชื่อเสียง (ประเภทครอบครัวศิลปิน/ครอบครัวนักธุรกิจ/ครอบครัวนักกีฬา/ครอบครัวพิเศษ/สื่อส่งเสริมสถาบันครอบครัว) จำนวน 5 รางวัล และบุคคลดีเด่น ด้านการพัฒนาครอบครัว จำนวน 5 รางวัล รวมจำนวนทั้งสิ้น 91 รางวัล พร้อมรับมอบข้อเสนอจากสมัชชาครอบครัวระดับชาติประจำปี 2560 โดยในปีนี้ มีครอบครัวผู้มีชื่อเสียงได้รับรางวัล เช่น ประเภทครอบครัวนักธุรกิจ ได้แก่ ครอบครัวของนายพิธา ลิ้มเจริญรัตน์ ครอบครัวนักกีฬา ได้แก่ ครอบครัวของนางสาววิลาวัณย์ อภิญญาพงศ์ และครอบครัวของคุณแม่งามทิพย์ ฉัตรบริรักษ์ คุณแม่ของคุณบอย ปกรณ์ เป็นต้น
"นอกจากนี้ ภายในงานยังได้จัดนิทรรศการแสดงแนวคิดเกี่ยวกับเศรษฐกิจพอเพียง บูทกิจกรรมเสริมสร้างความสัมพันธ์ ภายในครอบครัว บูทโครงการ "ทอฝัน By พม.” และผลิตภัณฑ์ของศูนย์เรียนรู้การพัฒนาสตรีและครอบครัว และกิจกรรม Learning Zone อาทิ การทำอาหาร และกิจกรรมของครอบครัว ทั้งนี้ กระทรวงการพัฒนาสังคมฯ ขอเชิญทุกครอบครัวเข้าร่วม เป็นส่วนหนึ่งในการเป็นพลังสร้างสรรค์ครอบครัวไทย และร่วมพัฒนาประเทศให้มั่นคง มั่งคั่ง และยั่งยืนต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/2675
