รัฐบาลไทย-ข่าวทำเนียบรัฐบาล-กระทรวงพลังงานส่งเสริมการใช้พลังงานทางเลือก

วันพฤหัสบดีที่ 1 มิถุนายน 2560
กระทรวงพลังงานส่งเสริมการใช้พลังงานทางเลือก
รัฐมนตรีว่าการกระทรวงพลังงานร่วมงานเปิดตัว "พีทีทีกรุ๊ป อีวี บัส" รถโดยสารพลังงานไฟฟ้า ส่งเสริมการใช้พลังงานทางเลือกสนองนโยบายรัฐ มุ่งหวังเป็นต้นแบบนวัตกรรมและเทคโนโลยีในอนาคต
พลเอก อนันตพร กาญจนรัตน์ รัฐมนตรีว่าการกระทรวงพลังงาน เป็นประธานเปิดงาน "พีทีที กรุ๊ป อีวี บัส รถโดยสารพลังงานไฟฟ้า" พร้อมผู้บริหารกระทรวงพลังงาน โดยมีนายเทวินทร์ วงศ์วานิช ประธานเจ้าหน้าที่บริษัทและกรรมการผู้จัดการใหญ่ บริษัท ปตท. จำกัด (มหาชน) ให้การต้อนรับ ซึ่งถือเป็นโครงการนำร่องการใช้พลังงานเชื้อเพลิงไฟฟ้าในกลุ่มรถโดยสารสาธารณะ ตามแผนการขับเคลื่อนภารกิจด้านพลังงาน เพื่อส่งเสริมการใช้ยานยนต์ไฟฟ้า (EV) ในประเทศไทย
พีทีที กรุ๊ป อีวี บัส มีขนาดเทียบเท่ารถมินบัส โดยมีจำนวนทั้งสิ้น 3 คัน ประกอบด้วย รถโดยสารทั่วไป 2 คัน และรถที่มีการติดตั้งอุปกรณ์พิเศษรองรับผู้พิการ 1 คัน แต่ละคันสามารถรองรับผู้โดยสารนั่งได้จำนวน 20 คน ผู้โดยสารยืนจำนวน 20 คน รวม 40 คน ขับเคลื่อนด้วยพลังงานไฟฟ้า 100% พร้อมระบบปรับอากาศภายในตัวรถ กักเก็บพลังงานด้วยแบตเตอร์รี่ลิเธียมขนาด 35.3 กิโลวัตต์-ชั่วโมง (kWh) สำหรับรถโดยสารทั่วไป และขนาด 80 กิโลวัตต์-ชั่วโมง (kWh) สำหรับรถที่มีอุปกรณ์พิเศษเพื่อผู้พิการ ใช้เวลาในการชาร์จแบบเร็ว 20 นาที และแบบปกติ 2 ชั่วโมง วิ่งได้ระยะทาง 30 กิโลเมตร และ 60-100 กิโลเมตร ขึ้นอยู่กับประเภทของแบตเตอร์รี่ต่อการชาร์จ 1 ครั้ง ซึ่งได้มีการติดตั้งจุดชาร์จ ณ อาคารเอนเนอร์ยี่คอมเพล็กซ์ โดย พีทีที กรุ๊ป อีวี บัส จะวิ่งในเส้นทางอาคารเอนเนอร์ยี่คอมเพล็กซ์ ไปยังสถานีรถไฟฟ้า BTS หมอชิต/MRT จตุจักร

ที่มา : http://www.thaigov.go.th/news/contents/details/4187
