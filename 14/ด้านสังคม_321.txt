รัฐบาลไทย-ข่าวทำเนียบรัฐบาล- สธ.เดินหน้าตามนโยบาย พัฒนาระบบบริหารสาธารณสุข สู่ Thailand 4.0

วันศุกร์ที่ 9 มิถุนายน 2560
สธ.เดินหน้าตามนโยบาย พัฒนาระบบบริหารสาธารณสุข สู่ Thailand 4.0
กระทรวงสาธารณสุขเร่งขับเคลื่อน 3 ยุทธศาสตร์พัฒนาระบบบริหารสู่ประเทศไทย 4.0 ให้ประชาชนเข้าถึงบริการ พัฒนากลุ่มเด็กและผู้สูงอายุ ลดความเหลื่อมล้ำ และสร้างรายได้ให้ประเทศ
วันนี้ (9 มิถุนายน 2560) ที่กรมแพทย์ทหารอากาศ กทม. นายแพทย์โสภณ  เมฆธน ปลัดกระทรวงสาธารณสุขบรรยายพิเศษ “นโยบายและการพัฒนาระบบบริหารสาธารณสุข” โดยมีแพทย์ ทันตแพทย์ เภสัชกร พยาบาล และเจ้าหน้าที่กรมแพทย์ทหารอากาศ เข้าร่วมรับฟัง ว่า กระทรวงสาธารณสุขได้จัดทำแผนยุทธศาสตร์ชาติ 20 ปีด้านสาธารณสุข มุ่งเน้นการพัฒนาสู่ความเป็นเลิศ 4 ด้าน ได้แก่การส่งเสริมสุขภาพและป้องกันโรคเป็นเลิศ ในทุกกลุ่มวัย  การบริการที่เป็นเลิศ  คนเป็นเลิศ และการบริหารจัดการที่เป็นเลิศ เพื่อให้บรรลุเป้าหมายประชาชนมีอายุคาดเฉลี่ยและมีคุณภาพชีวิตที่ดีขึ้น ระบบบริการ มีบุคลากรสาธารณสุขที่เพียงพอกระจายทั่วประเทศ และสามารถลดรายจ่ายสุขภาพรวมของประเทศภายใต้ระบบบริหารจัดการที่โปร่งใส  บรรลุเป้าหมาย “ประชาชนสุขภาพดี เจ้าหน้าที่มีความสุข ระบบสุขภาพยั่งยืน”
นอกจากนี้ ได้ให้ความสำคัญกับการพัฒนาทรัพยากรมนุษย์ในระบบสุขภาพ (Human Resource for Health)  ตามแนวคิด “คนดี มีคุณค่า มีความสุข” เพื่อนำพาประเทศสู่  Thailand 4.0  โดยในช่วง 1 ปี 4 เดือนนี้ จะเร่งรัดพัฒนาระบบบริการด้วย 3 ยุทธศาสตร์สำคัญ ได้แก่ 1.ลดความเหลื่อมล้ำ สร้างความมั่นคง (Inclusive Growth Engine)  อาทิ การพัฒนาเด็กและผู้สูงอายุให้เป็น Smart citizen  การปฏิรูประบบบริการปฐมภูมิ มีแพทย์เวชศาสตร์ครอบครัวดูแลประชาชนครบทุกครัวเรือนภายใน 10 ปี การต่อยอดการดูแลระยะยาว (Long term care) ให้ครอบคลุมกลุ่มเป้าหมายมากขึ้น การดูแลผู้ป่วยเจ็บป่วยฉุกเฉินวิกฤติ มีสิทธิทุกที่ (UCEP)  2.ขับเคลื่อนเศรษฐกิจ สร้างความมั่งคั่ง (Productive Growth Engine)  อาทิ อุตสาหกรรมการแพทย์ครบวงจร การเพิ่มประสิทธิภาพการขึ้นทะเบียนและใบอนุญาต การพัฒนาเขตสุขภาพพิเศษ และ3.สร้างสมดุลในการพัฒนาให้เกิดความยั่งยืน (Green Growth Engine) โดยจะพัฒนาโรงพยาบาลกระทรวงสาธารณสุข 959 แห่ง เพื่อลดมลพิษ ลดการใช้พลังงาน ลดภาวะโลกร้อน
*************************** 9 มิถุนายน 2560

ที่มา : http://www.thaigov.go.th/news/contents/details/4425
