รัฐบาลไทย-ข่าวทำเนียบรัฐบาล-นายกฯ สั่งเฝ้าจับตาพายุในช่วงฤดูมรสุม ย้ำต้องไม่ประมาท แนะติดตามข้อมูลและเตรียมการให้ดี พร้อมกำชับเรื่องการเตือนภัยประชาชน และจัดทำแผนลดความเสี่ยงอย่างจริงจัง เป็นรูปธรรม

วันจันทร์ที่ 14 สิงหาคม 2560
นายกฯ สั่งเฝ้าจับตาพายุในช่วงฤดูมรสุม ย้ำต้องไม่ประมาท แนะติดตามข้อมูลและเตรียมการให้ดี พร้อมกำชับเรื่องการเตือนภัยประชาชน และจัดทำแผนลดความเสี่ยงอย่างจริงจัง เป็นรูปธรรม
นายกฯ สั่งเฝ้าจับตาพายุในช่วงฤดูมรสุม ย้ำต้องไม่ประมาท แนะติดตามข้อมูลและเตรียมการให้ดี พร้อมกำชับเรื่องการเตือนภัยประชาชน และจัดทำแผนลดความเสี่ยงอย่างจริงจัง เป็นรูปธรรม
วันนี้ (14 สิงหาคม 2560) พลโท สรรเสริญ แก้วกำเนิด เปิดเผยว่าพลเอก ประยุทธ์ จันทร์โอชา นายกรัฐมนตรี ได้รับรายงานว่า ขณะนี้สถานการณ์อุทกภัยที่เกิดขึ้นช่วงเดือน ก.ค.-ส.ค.โดยรวมเริ่มคลี่คลายแล้วแต่ยังคงมีสถานการณ์อยู่อีก 8 จังหวัด คือ จ. สกลนคร กาฬสินธุ์ นครพนม ร้อยเอ็ด ยโสธร อุบลราชธานี หนองคาย และพระนครศรีอยุธยา ซึ่ง กรมชลประทานและกองทัพเรือได้เร่งใช้เครื่องผลักดันน้ำและเรือผลักดันน้ำ ระบายน้ำออกนอกพื้นที่คาดว่าไม่เกิน 1 สัปดาห์ จะกลับเข้าสู่ภาวะปกติ หากไม่มีฝนตกหนักลงมาเพิ่มเติม
"นายกฯ ให้ความสำคัญกับการป้องกันและแก้ไขปัญหาอุทกภัย โดยเฉพาะในช่วงฤดูมรสุมที่จะต้องเฝ้าจับตาเรื่องพายุเป็นพิเศษ แม้ว่าหลายฝ่ายออกมาให้ข้อมูลว่าจะไม่เกิดอุทกภัยใหญ่ดังเช่นเมื่อปี 2554 แต่จะต้องไม่ประมาท เพราะอาจเกิดสถานการณ์ขึ้นได้ในพื้นที่ที่เคยเกิดเหตุซ้ำซากมาแล้ว โดยได้สั่งการให้หน่วยงานที่เกี่ยวข้องติดตามข้อมูลอย่างใกล้ชิดและเตรียมการรับมือกับปริมาณน้ำในช่วงเดือน ก.ย. - ต.ค. ที่จะถึงนี้"
นอกจากนี้ นายกรัฐมนตรียังได้กำชับเรื่องการเตือนภัยแก่พี่น้องประชาชน และการจัดทำแผนลดความเสี่ยงหากเกิดอุทกภัยในจุดสำคัญ เช่น โรงพยาบาล สนามบิน พื้นที่เศรษฐกิจ ฯลฯ โดยจะต้องดำเนินการอย่างจริงจังและเป็นรูปธรรม ทั้งนี้ หลังจาก ที่ คสช. ใช้อำนาจตามมาตรา 44 ตั้งสำนักงานทรัพยากรน้ำแห่งชาติภายใต้การกำกับของนายกรัฐมนตรีแล้ว ในวันพรุ่งนี้ (15 ส.ค.60) หลังประชุมคณะรัฐมนตรี จะมีการเรียกประชุมอธิบดีกรมอุตุนิยมวิทยา กรมป้องกันและบรรเทาสาธารณภัย กรมทรัพยากรน้ำ กรมชลประทาน และอื่น ๆ ไปหารือถึงแนวทางบูรณาการการทำงานร่วมกันต่อไป
สำหรับการบริหารจัดการน้ำในภาคกลาง เช่น ที่เขื่อนเจ้าพระยา จ.ชัยนาท นั้น ในปีนี้ถือเป็นปีแรก ที่กรมชลประทานสามารถบริหารจัดการน้ำได้อย่างเต็มที่ โดยไม่มีข้อจำกัดใด ๆ จึงคาดว่าน่าจะรับมือกับสถานการณ์ฝนตกหนักได้เป็นอย่างดี

ที่มา : http://www.thaigov.go.th/news/contents/details/5918
