รัฐบาลไทย-ข่าวทำเนียบรัฐบาล-สธ. ส่งทีมแพทย์ลงพื้นที่น้ำท่วมขอนแก่น ช่วยเหลือผู้ป่วยติดบ้านติดเตียงต่อเนื่อง

วันอังคารที่ 31 ตุลาคม 2560
สธ. ส่งทีมแพทย์ลงพื้นที่น้ำท่วมขอนแก่น ช่วยเหลือผู้ป่วยติดบ้านติดเตียงต่อเนื่อง
กระทรวงสาธารณสุข ระดมทีมแพทย์ลงพื้นที่ช่วยน้ำท่วม จ.ขอนแก่น ดูแลผู้ป่วยติดบ้านติดเตียงต่อเนื่อง พร้อมประเมินสถานการณ์ ติดตามข้อมูลช่วยเหลืออย่างทันท่วงที ส่วนใหญ่เป็นโรคไข้หวัด และแผลที่เท้า ไม่พบโรคระบาด
กระทรวงสาธารณสุข ระดมทีมแพทย์ลงพื้นที่ช่วยน้ำท่วม จ.ขอนแก่น ดูแลผู้ป่วยติดบ้านติดเตียงต่อเนื่อง พร้อมประเมินสถานการณ์ ติดตามข้อมูลช่วยเหลืออย่างทันท่วงที ส่วนใหญ่เป็นโรคไข้หวัด และแผลที่เท้า ไม่พบโรคระบาด
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุขให้สัมภาษณ์ว่า ได้รับรายงานจากสถานการณ์น้ำท่วมในพื้นที่จังหวัดขอนแก่น เกิดเหตุการณ์คูกั้นน้ำของโครงการส่งน้ำและบำรุงรักษาหนองหวาย บ้านคุยโพธิ์ ต.บึงเนียม ถูกน้ำเซาะขาดชำรุด น้ำลำน้ำพองไหลบ่าเข้าพื้นที่การเกษตรและบ้านเรือนประชาชนบางส่วน ได้สั่งการให้นายแพทย์สาธารณสุขจังหวัด ระดมทีมแพทย์จากพื้นที่ใกล้เคียงเข้าช่วยเหลือดูแลผู้ประสบอุทกภัย โดยเฉพาะผู้ป่วยติดบ้านติดเตียงพบ มี 6 รายที่ต้องได้รับการดูแลต่อเนื่อง ได้ส่งทีมเข้าช่วยเหลือเป็นที่เรียบร้อยแล้ว จากการออกหน่วยแพทย์เคลื่อนที่พบส่วนใหญ่ป่วยเป็นโรคไข้หวัด แผลที่เท้า ยังไม่พบโรคระบาด
ทั้งนี้ได้ส่งทีมสอบสวนโรคเคลื่อนที่เร็ว หรือ SRRT ประเมินความเสี่ยง ยังไม่พบปัญหาเรื่องอาหาร และน้ำดื่ม แต่มีความเสี่ยงเรื่องการจมน้ำ เนื่องจากน้ำเชี่ยวไหลแรง และอันตรายจากเครื่องใช้ไฟฟ้าในครัวเรือนที่ถูกน้ำท่วม  ซึ่งได้สนับสนุนวัสดุ อุปกรณ์ เวชภัณฑ์ในการป้องกันควบคุมโรค และให้สุขศึกษาเกี่ยวกับการป้องกันโรคที่มากับน้ำ การจัดการขยะและให้งดใช้ไฟฟ้าบริเวณน้ำท่วม โดยไประสานท้องถิ่นให้มาดำเนินการ ด้านสุขภาพจิตได้ส่งทีมดูแลด้านจิตใจ เข้าไปประเมินความเสี่ยงประชาชนที่มีภาวะเครียด
สำหรับพื้นที่ในสถานการณ์ปัจจุบันที่ประสบอุทกภัยใน 17 จังหวัด ได้แก่ ภาคกลาง 10 จังหวัด ภาคตะวันออกเฉียงเหนือ 6 จังหวัด และภาคตะวันตก 1 จังหวัด นั้น มีสถานบริการได้รับผลกระทบทั้งหมด 95 แห่ง ย้ายจุดบริการ 13 แห่ง  เป็นโรงพยาบาลส่งเสริมสุขภาพตำบลที่ จ. พระนครศรีอยุธยา 8 แห่ง และ  จ.สิงห์บุรี 5 แห่ง ได้สนับสนุนยาชุดช่วยเหลือผู้ประสบภัย 148,550 ชุด ยาทาน้ำกัดเท้า 43,400 หลอด ยาตำราหลวง 4,000 ชุด ยาทากันยุง 1,000 ชิ้น ยาสามัญประจำบ้าน 7,400 ชุด

ที่มา : http://www.thaigov.go.th/news/contents/details/7701
