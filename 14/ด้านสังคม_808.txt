รัฐบาลไทย-ข่าวทำเนียบรัฐบาล-ปลัด พม. ประชุมออนไลน์ผ่านระบบ Web Conference ร่วมกับหน่วยงานในสังกัด สป.พม. ทั่วประเทศ เพื่อเตรียมความพร้อมการช่วยเหลือกลุ่มเป้าหมายของกระทรวง พม. ในสถานการณ์ฉุกเฉินปัญหาอุทกภัย

วันอังคารที่ 31 ตุลาคม 2560
ปลัด พม. ประชุมออนไลน์ผ่านระบบ Web Conference ร่วมกับหน่วยงานในสังกัด สป.พม. ทั่วประเทศ เพื่อเตรียมความพร้อมการช่วยเหลือกลุ่มเป้าหมายของกระทรวง พม. ในสถานการณ์ฉุกเฉินปัญหาอุทกภัย
ปลัด พม. เป็นประธานการประชุมผู้บริหาร สป.พม. และการประชุมออนไลน์ผ่านระบบ Web Conference ร่วมกับหน่วยงานในสังกัด สป.พม. ทั่วประเทศ เพื่อติดตามการบริหารงาน และการเตรียมความพร้อมการช่วยเหลือกลุ่มเป้าหมายของกระทรวง พม. ในสถานการณ์ฉุกเฉินปัญหาอุทกภัย
วันนี้ (31 ต.ค. 60) เวลา 08.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมผู้บริหารสำนักงานปลัดกระทรวงการพัฒนาสังคมและความมั่นคงของมนุษย์ (สป.พม.) และการประชุมออนไลน์ผ่านระบบ Web Conference ร่วมกับหน่วยงานในสังกัด สป.พม.ทั่วประเทศ เพื่อติดตามการบริหารงานราชการ และการเตรียมความพร้อมการช่วยเหลือประชาชนกลุ่มเป้าหมายของกระทรวง พม. ในสถานการณ์ฉุกเฉิน โดยเฉพาะปัญหาอุทกภัย ตามภารกิจเร่งด่วนของรัฐบาล ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายพุฒิพัฒน์ กล่าวว่า สำหรับการขับเคลื่อนนโยบายของกระทรวงการพัฒนาสังคมและความมั่นคงของมนุษย์ (พม.) ปี 2561 มีทั้งหมด 3 ด้าน ประกอบด้วย 1) นโยบายเร่งด่วน (Agenda based) ได้แก่ 1.การป้องกันและแก้ไขปัญหาการค้ามนุษย์ 2.การยกระดับงานด้านต่างประเทศและอาเซียน และ 3.การส่งเสริมพลังประชารัฐ 2) นโยบายบริหารการพัฒนา (Administration based) ได้แก่ 1.การพัฒนาบุคลากรสู่มืออาชีพ 2.การพัฒนามุ่งสู่มาตรฐานสากล 3.การพัฒนาระบบและกระบวนการทำงาน 4.การพัฒนากฎหมายด้านสังคม และ 5.การจัดสวัสดิการสำหรับบุคลากร และ 3) นโยบายการขับเคลื่อนระดับพื้นที่/จังหวัด (Area based) ได้แก่ 1.การขับเคลื่อนทีมงาน พม. จังหวัด 2.การยกระดับการเป็นเจ้าภาพด้านสังคม 3.การพัฒนาระบบข้อมูลด้านสังคม 4.การพัฒนาศักยภาพ การประสานงานภาคี และ 5.การสนับสนุนให้จังหวัดและองค์กรปกครองส่วนท้องถิ่น (อปท.) มีส่วนร่วมในการเป็นเจ้าภาพในการพัฒนาสังคม
นายพุฒิพัฒน์ กล่าวต่อไปว่า จากการมอบนโยบายดังกล่าว ไปสู่การปฏิบัติให้เป็นไปในทางเดียวกัน จากส่วนกลางสู่ระดับท้องถิ่นทั่วประเทศ เพื่อปฏิบัติการป้องกันแก้ไขปัญหาความเดือดร้อนของประชาชนได้อย่างทันท่วงทีและทั่วถึง โดยเฉพาะปัญหาอุทกภัย ซึ่งในขณะนี้ มีประชาชนจำนวนมากกำลังได้รับความเดือดร้อนจากภาวะ น้ำท่วมในพื้นที่ต่างๆ รวมถึงกลุ่มเป้าหมายของกระทรวง พม. ได้แก่ เด็ก ผู้สูงอายุ คนพิการ และผู้ที่อยู่ในภาวะยากลำบาก ที่อาศัยอยู่ในพื้นที่จังหวัดทางภาคกลางของประเทศ ที่มีพื้นที่ติดกับแม่น้ำเจ้าพระยา ได้แก่ จังหวัดพระนครศรีอยุธยา ปทุมธานี และนนทบุรี
ทั้งนี้ ในวันศุกร์ที่ 3 พฤศจิกายน 2560 พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมตน และคณะผู้บริหารกระทรวง พม. จะลงพื้นที่จังหวัดพระนครศรีอยุธยา ซึ่งเป็นจังหวัดที่มีพื้นที่ติดริมแม่น้ำเจ้าพระยา และกำลังประสบปัญหาน้ำท่วมในวงกว้าง ส่งผลให้มีประชาชนกลุ่มเป้าหมายได้รับความเดือดร้อนจำนวนมาก เพื่อตรวจเยี่ยมและให้กำลังใจ อีกทั้ง ให้ความช่วยเหลือ เพื่อบรรเทาความเดือดร้อน อาทิ มอบถุงยังชีพ เครื่องอุปโภคบริโภค และเงินสงเคราะห์ครอบครัวช่วยเหลือผู้ประสบภัยกรณีฉุกเฉิน รวมถึง มีการเปิดบริการศูนย์อพยพหรือพักพิงชั่วคราว ณ หน่วยงานกระทรวง พม. ในพื้นที่ เพื่อให้ความช่วยเหลือและบรรเทาความเดือดร้อนของประชาชนอย่างทันท่วงทีและทั่วถึง

ที่มา : http://www.thaigov.go.th/news/contents/details/7703
