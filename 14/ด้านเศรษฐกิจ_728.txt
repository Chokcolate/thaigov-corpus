รัฐบาลไทย-ข่าวทำเนียบรัฐบาล-กระทรวงเกษตรฯ จัดงาน“เทศกาลผลไม้ กล้วยไม้คุณภาพ อ.ต.ก.” หนุนเชื่อมโยงการตลาดช่วยเหลือเกษตรกร

วันจันทร์ที่ 26 มิถุนายน 2560
กระทรวงเกษตรฯ จัดงาน“เทศกาลผลไม้ กล้วยไม้คุณภาพ อ.ต.ก.” หนุนเชื่อมโยงการตลาดช่วยเหลือเกษตรกร
ก.เกษตรฯ จัดงาน“เทศกาลผลไม้ กล้วยไม้คุณภาพ อ.ต.ก.” หนุนเชื่อมโยงการตลาดช่วยเหลือเกษตรกรรับช่วงผลผลิตออกสู่ตลาดมาก พร้อมจำหน่ายผลไม้ตามฤดูกาลจากทั่วทุกภูมิภาคและกล้วยไม้สายพันธุ์เด่น ยกระดับเพิ่มมาตรฐานคุณภาพสินค้าและสร้างความเชื่อมั่นให้กับผู้บริโภค
นายธีรภัทร ประยูรสิทธิ ปลัดกระทรวงเกษตรและสหกรณ์ ในฐานะผู้กำกับ และดูแล องค์การตลาดเพื่อเกษตรกร (อ.ต.ก.) เปิดเผยว่า กระทรวงเกษตรและสหกรณ์ โดยองค์การตลาดเพื่อเกษตรกร (อ.ต.ก.) ได้จัดงาน “เทศกาลผลไม้ กล้วยไม้คุณภาพ อ.ต.ก.”  (Thai Fruit & Orchid Festival 2017) ขึ้น ในระหว่างวันที่  23 - 28  มิถุนายน  2560  ณ ศูนย์การค้าเซ็นทรัลพลาซ่า แจ้งวัฒนะ  จังหวัดนนทบุรี  โดยได้ตระหนักถึงความสำคัญของการยกระดับคุณภาพชีวิตของเกษตรกร และได้ดำเนินการขับเคลื่อนตามนโยบายรัฐบาลในการปฏิรูปและพัฒนาภาคการเกษตร โดยเล็งเห็นความสำคัญถึงคุณค่าความเป็นเกษตรกร และสนับสนุนให้เกษตรกรหันมาทำการเกษตรแบบปลอดภัย คำนึงถึงคุณภาพชีวิตของเกษตรกรและผู้บริโภค อันจะส่งผลดีต่อภาคเกษตรกรรมของประเทศ ซึ่งการจัดกิจกรรมในครั้งนี้ ได้เปิดโอกาสให้เกษตรกรได้นำผลผลิตการเกษตรมาจำหน่ายให้แก่ผู้บริโภคโดยตรง เป็นการเชื่อมโยงทางการตลาด เพิ่มช่องทางการจำหน่าย สร้างโอกาสทางธุรกิจ เพิ่มรายได้ให้กับเกษตรกรและกระจายรายได้สู่ท้องถิ่น ตลอดจนเป็นการยกระดับคุณภาพชีวิตของเกษตรกรให้ดีขึ้น ตามนโยบายของรัฐบาล
"การจัดงานครั้งนี้ เพื่อส่งเสริมและรณรงค์ให้ประชาชนหันมาบริโภคผลไม้ของไทยมากขึ้น เป็นการช่วยเหลือเกษตรกรในช่วงที่ผลผลิตออกสู่ตลาดเป็นจำนวนมากอีกทางหนึ่ง รวมถึงเผยแพร่ประชาสัมพันธ์ในการนำกล้วยไม้ ไม้ดอกไม้ประดับมาจัดแสดง สื่อให้เห็นถึงศักยภาพและความสวยงามในการนำไปใช้ประดับตกแต่งงานพิธีต่างๆ ให้เป็นที่รู้จักแพร่หลายทั้งในและต่างประเทศ เป็นการส่งเสริมภาพลักษณ์ของประเทศไทยอีกทางหนึ่ง" นายธีรภัทร กล่าว
นายกมลวิศว์ แก้วแฝก ผู้อำนวยการองค์การตลาดเพื่อเกษตรกร (อตก.) กล่าวเพิ่มเติมว่า การจัดกิจกรรมในครั้งนี้ เพื่อส่งเสริมด้านการตลาด สนับสนุนให้เกษตรกรมีโอกาสเรียนรู้ เพิ่มทักษะด้านการตลาด ส่งเสริมให้เกษตรกรผลิตสินค้าตามระบบการผลิตสินค้าเกษตรที่ดีมีคุณภาพเข้าสู่ระบบตลาด พัฒนาคุณภาพสินค้าเกษตรให้ตรงตามความต้องการของผู้บริโภค สร้างมูลค่าเพิ่มให้กับสินค้าเกษตร สร้างการเรียนรู้และพัฒนาผลผลิตการเกษตรไปสู่โมเดิร์นเทรด (Modern Trade) นอกจากนี้ ภายในงานยังมีการจำหน่าย ผลไม้ ตามฤดูกาลจากทั่วทุกภูมิภาค เช่น ทุเรียน พันธุ์หลงหลิน หมอนทอง ลองกอง มังคุด ส้มโอ และกล้วยไม้สายพันธุ์ต่างๆ รวมถึงสายพันธุ์หายากจากทั่วโลก พร้อมทั้งมีการจัดนิทรรศการกล้วยไม้สายพันธุ์ต่างๆ รวมถึงสายพันธุ์หายาก และการสาธิตการเพาะพันธุ์กล้วยไม้และการแสดงบนเวทีทุกวัน โดยเริ่มวันศุกร์ที่ 23 ถึงวันพุธที่ 28 มิถุนายน 2560 ตั้งแต่เวลา 11.00 – 21.00 น. ณ ลานโปรโมชั่น ชั้น 1 ศูนย์การค้าเซ็นทรัลพลาซ่า แจ้งวัฒนะ ทั้งนี้ พิเศษสำหรับผู้เข้าร่วมงาน จะได้รับกล้วยไม้ พันธุ์ไม้ดอกไม้ประดับ เป็นของที่ระลึกกลับบ้านฟรีอีกด้วย
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสกรณ์
โทร 02-2810859 แฟกซ์ 02-2822871
moacnews@opsmoac.go.th
moac58@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/4790
