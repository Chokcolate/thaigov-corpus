รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ เป็นสักขีพยานพิธีลงนามความร่วมมือไทย - จีน สร้างหุ้นส่วนยุทธศาสตร์สู่ CLMV ปั้นฐานเศรษฐกิจดิจิทัล

วันพุธที่ 3 พฤษภาคม 2560
รมว.กระทรวงดิจิทัลฯ เป็นสักขีพยานพิธีลงนามความร่วมมือไทย - จีน สร้างหุ้นส่วนยุทธศาสตร์สู่ CLMV ปั้นฐานเศรษฐกิจดิจิทัล
รมว.กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม ร่วมเป็นสักขีพยานการลงนามบันทึกความเข้าใจ (MOU: Memorandum of Understanding) ว่าด้วยความร่วมมือด้านการแลกเปลี่ยนเรียนรู้และพัฒนา Smart City และ Startup ระหว่าง สำนักงานคณะกรรมการดิจิทัลเพื่อเศรษฐกิจและสังคมแห่งชาติ (สดช.) กระทรวงดิจิทัลเพื่อเศรษฐกิจและสังคม โดย นางวรรณพร เทพหัสดิน ณ อยุธยา เลขาธิการ สดช. กับ สำนักงานคณะกรรมการเศรษฐกิจการค้าและสารสนเทศ เมืองเซินเจิ้น โดย นายเกา หลิน รองเลขาธิการคณะกรรมการเศรษฐกิจฯ เป็นผู้ลงนามฯ ในโอกาสเดินทางเยือนเขตบริหารพิเศษฮ่องกงและเมืองเซินเจิ้น ระหว่างวันที่ 27-29 เมษายน 2560 สำหรับ MOU ดังกล่าวมีวัตถุประสงค์เพื่อร่วมกันแลกเปลี่ยนนโยบายการส่งเสริมการศึกษาค้นคว้าทางด้านเทคโนโลยี การวิจัย และนวัตกรรมโดยมุ่งเน้นในเรื่องเมืองอัจฉริยะ (Smart City) และการสนับสนุนผู้ประกอบการธุรกิจใหม่ (Startup) รวมทั้งจะมีการแลกเปลี่ยนการศึกษาและเยี่ยมชมการดำเนินงานของแต่ละประเทศเกี่ยวกับ Smart City ตลอดจนสนับสนุนการแลกเปลี่ยนข้อมูลการดำเนินงานที่แต่ละฝ่ายให้ความสนใจ อาทิ เทคโนโลยีสารสนเทศในการบริหารจัดการเมือง การคมนาคมขนส่งอัจฉริยะ Big Data และ Cloud Computing เป็นต้น ทั้งนี้ เพื่อขยายความเชื่อมโยงไทย - จีน ให้ประเทศไทยเป็นประตูสู่ประเทศสมาชิกอาเซียน ณ เมืองเซินเจิ้น สาธารณรัฐประชาชนจีน เมื่อวันที่ 28 เมษายน 2560 ที่ผ่านมา
************************

ที่มา : http://www.thaigov.go.th/news/contents/details/3474
