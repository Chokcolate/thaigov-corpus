รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะกรรมการอำนวยการศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ครั้งที่ 1/2561

วันอังคารที่ 13 กุมภาพันธ์ 2561
กระทรวงยุติธรรม ประชุมคณะกรรมการอำนวยการศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ครั้งที่ 1/2561
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม เป็นประธานการประชุมคณะกรรมการอำนวยการศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ครั้งที่ 1/2561
เมื่อวันจันทร์ที่ 12 กุมภาพันธ์ 2561 เวลา 13.30 น.
ณ ห้องประชุมชิดชัย วรรณสถิตย์ สำนักงาน ป.ป.ส.
พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม
เป็นประธานการประชุมคณะกรรมการอำนวยการ
ศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ครั้งที่ 1/2561
โดยมีนายศิรินทร์ยา สิทธิชัย เลขาธิการ ป.ป.ส. และผู้แทนจากหน่วยงานที่เกี่ยวข้อง เข้าร่วมประชุม
โดยมีสาระสำคัญของการประชุม ดังนี้
- ผลการปฏิบัติงานป้องกันและแก้ไขปัญหายาเสพติด ระหว่างปี ‭2555 - 2557‬ และ ปี ‭2558 - 2560‬ ‬‬
- ความคืบหน้าการดำเนินงานของคณะอนุกรรมการ ทั้ง 4 ด้าน ได้แก่
1) คณะอนุกรรมการบริหารยุทธศาสตร์การป้องกันกลุ่มผู้มีโอกาสเข้าไปเกี่ยวข้องกับยาเสพติด
2) คณะอนุกรรมการบริหารยุทธศาสตร์การแก้ไขปัญหาผู้เสพผู้ติดยาเสพติด
3) คณะอนุกรรมการบริหารยุทธศาสตร์การควบคุมตัวยาและผู้ค้ายาเสพติด
4) คณะอนุกรรมการกำกับติดตามผลการดำเนินงานป้องกันและแก้ไขปัญหายาเสพติด
- ความคืบหน้าการดำเนินงานตามแผนกาฬสินธุ์โมเดล พ้นภัยยาเสพติด 2019 เพื่อลดปัญหายาเสพติด
และผลกระทบในหมู่บ้าน/ชุมชนที่มีปัญหายาเสพติดรุนแรง ช่วยเหลือฟื้นฟูบุคคลที่ผ่านการบำบัดและต้องโทษ
ให้กลับไปใช้ชีวิตในสังคมได้อย่างปกติ รวมถึงลดผลกระทบจากผู้เสพยาเสพติดที่เสี่ยงต่อการก่ออาชญากรรมในสังคม
- การสร้างความรับรู้ความเข้าใจเรื่องยาเสพติดให้แก่ประชาชน โดยการเผยแพร่ข้อมูลข่าวสารงานยาเสพติดในรูปแบบต่างๆ
ผ่านสื่อมวลชนทุกแขนง รวมถึงการชี้แจงประเด็นข่าวสร้างความเข้าใจที่ถูกต้องแก่ประชาชน
- ผลการปฏิบัติและแนวทางในการปิดล้อมสามเหลี่ยมทองคำ ปี 2561 ภายใต้แผนปฏิบัติการแม่น้ำโขงปลอดภัย 6 ประเทศ
ระยะเวลา 3 ปี (‭2559 - 2561‬) โดยการผนึกกำลังร่วมกันของสมาชิก 6 ประเทศ ในการปิดล้อมพื้นที่สามเหลี่ยมทองคำ
เพื่อลดศักยภาพการผลิตยาเสพติด และความร่วมมือในการสกัดกั้นไม่ให้ยาเสพติดกระจายออกจากพื้นที่สามเหลี่ยมทองคำ ‬
นอกจากนี้ ที่ประชุมได้ร่วมกันพิจารณาแผนป้องกันและแก้ไขปัญหายาเสพติดเร่งด่วน ปี 2561
การปรับเปลี่ยนภารกิจสำนักงานประสานงานปราบปรามยาเสพติดชายแดน (BLO)
รวมถึงการปรับปรุงโครงสร้างองค์กร กลไกการป้องกันและปราบปรามยาเสพติดระดับพื้นที่
เพื่อให้การปฏิบัติหน้าที่เป็นไปอย่างมีประสิทธิภาพ
สอดคล้องกับสถานการณ์และยุทธศาสตร์การป้องกันและแก้ไขปัญหายาเสพติดของรัฐบาล
ปัญหายาเสพติดถือเป็นวาระสำคัญของชาติ ซึ่งยาเสพติดที่มีการแพร่ระบาดในไทยนั้น
ส่วนใหญ่มีที่มาจากแหล่งผลิตนอกประเทศ โดยเฉพาะอย่างยิ่งในพื้นที่สามเหลี่ยมทองคำ
ปัจจุบันพบว่าศักยภาพการผลิตในพื้นที่นี้ยังมีสูงอยู่ โดยแผนการดำเนินงานในปี 2561
ได้ยึดหลักแนวทางการดำเนินงานที่ผ่านมา คือ เน้นการบูรณาการร่วมกับหน่วยงานต่างๆ
ที่เกี่ยวข้องทั้งภายในและภายนอกประเทศ โดย ศอ.ปส. ได้มอบหมายให้สำนักงาน ป.ป.ส. ในฐานะฝ่ายเลขานุการ
ทบทวนกลไกในการขับเคลื่อนงานของ ศอ.ปส. ให้มีประสิทธิภาพมากยิ่งขึ้น ทั้งในด้านการป้องกันยาเสพติด
นำแนวคิดใหม่ในการวางรากฐานตั้งแต่เด็กปฐมวัย และดำเนินการสร้างภูมิคุ้มกันอย่างต่อเนื่อง
ด้านการปราบปรามยาเสพติด เครือข่ายการค้าทุกระดับ มุ่งเน้นการปราบปรามเครือข่ายรายสำคัญ
การสืบสวนขยายผล เพื่อทำลายโครงสร้างการค้าและวงจรการเงิน
ด้านการบำบัดรักษา ยึดแนวคิด “ผู้เสพ คือ ผู้ป่วย” ภายใต้การสาธารณสุขนำ สู่การเชื่อมโยงตามโครงการคืนคนดีสู่สังคมของกรมราชทัณฑ์
รวมถึงด้านนโยบายความร่วมมือระหว่างประเทศเชิงรุก เพื่อเชื่อมโยงความร่วมมือกับนานาประเทศ
และองค์กรระหว่างประเทศในการแลกเปลี่ยนข้อมูลข่าวสารต่างๆ
นอกจากนี้ นโยบายหลักของกระทรวงยุติธรรม จะเน้นไปที่การลงพื้นที่ให้บริการประชาชนในพื้นที่อย่างทั่วถึง
เพื่อให้ความรู้แก่ประชาชนในการป้องกันภัยจากยาเสพติด การสร้างชุมชนเข้มแข็ง
และการใช้พลังประชารัฐในการลดการแพร่ระบาดของยาเสพติดในหมู่บ้าน/ชุมชน
ส่งผลให้สามารถแก้ไขปัญหายาเสพติดได้อย่างมีประสิทธิภาพมากยิ่งขึ้น

ที่มา : http://www.thaigov.go.th/news/contents/details/10051
