รัฐบาลไทย-ข่าวทำเนียบรัฐบาล-กอช. โหมโรงลงพื้นที่ สร้างกระแสการออมแก่ประชาชน เตือน! สังคมสูงวัยไม่ใช่เรื่องไกลตัว

วันจันทร์ที่ 24 กรกฎาคม 2560
กอช. โหมโรงลงพื้นที่ สร้างกระแสการออมแก่ประชาชน เตือน! สังคมสูงวัยไม่ใช่เรื่องไกลตัว
กองทุนการออมแห่งชาติ หรือ กอช. ยังคงเดินหน้าลงพื้นที่อย่างต่อเนื่อง เร่งสร้างกระแสการออมและทำความเข้าใจแก่ประชาชนตามสิทธิประโยชน์ของกฎหมาย
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. เปิดเผยถึงความคืบหน้าการเร่งรัดทำความเข้าใจแก่แรงงานนอกระบบที่มีสิทธิรับประโยชน์ตาม พ.ร.บ. กองทุนการออมแห่งชาติ พ.ศ. 2554 พร้อมๆ กับการส่งเสริมความรู้ความเข้าใจทางการเงินและการออมเพื่อการเกษียณแก่ประชาชน ที่ กอช. จัดให้มีกิจกรรมลงพื้นที่พบประชาชนในภูมิภาคต่างๆ ในลักษณะของความร่วมมือกับภาคีเครือข่ายการออมหลากหลายโครงการ กว่า 50 กิจกรรม ที่ได้ดำเนินการอย่างต่อเนื่อง อาทิ การส่งเสริมการออมกับเครือข่ายองค์กรการเงินชุมชน (Micro Finance) ซึ่งปัจจุบันมีสถาบันการเงินชุมชนจำนวนกว่า 73 แห่งทั่วประเทศ ที่เข้าร่วมเป็นหน่วยบริการประชาชนเกี่ยวกับ กอช. ไม่ว่าจะเป็นบริการข้อมูลทั่วไป หรือการอำนวยความสะดวกในการสมัครสมาชิกและส่งเงินสะสม นอกจากนี้ ยังมีกิจกรรมส่งเสริมการออมในสถานศึกษา ภายใต้โครงการต้นกล้าการออม รวมถึงโครงการผู้ว่าฯ ชวนออมในจังหวัดนำร่อง 10 จังหวัดใหญ่ทุกภูมิภาค ซึ่งในแต่ละครั้งที่ กอช. ลงพื้นที่จะมีประชาชนให้ความสนใจเข้าร่วมกิจกรรมอย่างเนืองแน่น ในหลากหลายสาขาอาชีพ
อย่างไรก็ดี การออมกับ กอช. เป็นการออมภาคสมัครใจ ขณะที่กลุ่มเป้าหมายของการออมเป็นแรงงานนอกระบบซึ่งประกอบอาชีพอิสระ มีรายได้ไม่แน่นอน และส่วนใหญ่มีภาระค่าใช้จ่าย มีหนี้สิน และจำนวนมากที่ยังละเลยการออมในวันนี้เพื่อใช้ประโยชน์ตอนชราภาพ เนื่องจากเห็นว่าเป็นเรื่องไกลตัว กอช. จึงมีภารกิจท้าทายที่จะต้องปูพื้นฐานความรู้ความเข้าใจให้ประชาชนเห็นความจำเป็นของการออมเพื่อการเกษียณ โดยต้องเร่งกระตุ้นให้ประชาชนเริ่มห่วงใยถึงสภาพความเป็นอยู่ของตนเอง ภายใต้สภาพสังคมและสิ่งแวดล้อมในอนาคตอันใกล้ที่ประเทศไทยจะกลายเป็นสังคมสูงวัยโดยสมบูรณ์ และให้ประชาชนหันมาปรับพฤติกรรมทางการเงินของตนเองให้มีการเตรียมความพร้อม มีการออมมากขึ้น โดยเฉพาะการออมเพื่อชีวิตยามเกษียณ โดยเร็วๆนี้ กอช. จะขยายการลงพื้นที่เข้าถึงกลุ่มเป้าหมายที่เป็นสมาชิกกองทุนหมู่บ้าน และขยายผลการสร้างค่านิยมการออมแก่เยาวชน เน้นกลุ่มผู้มีอายุ 15 ปีขึ้นไป ซึ่งมีสิทธิสมัครสมาชิก กอช. อีกด้วย
ปัจจุบัน กอช. มีผู้สมัครเป็นสมาชิกแล้วจำนวน 537,326 ราย เงินกองทุนรวมประมาณ 2,461 ล้านบาท (ณ วันที่ 9 ก.ค. 2560) ยังมีประชาชนอีกจำนวนมากที่ประกอบอาชีพอิสระและยังไม่ได้สมัครเป็นสมาชิกกองทุนเพื่อรับสิทธิประโยชน์ตามกฎหมาย ผู้สนใจสามารถสอบถามข้อมูลได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ และที่สถาบันการเงินชุมชนที่เข้าร่วมโครงการ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 213, 224
Email : info@nsf.or.th

ที่มา : http://www.thaigov.go.th/news/contents/details/5405
