รัฐบาลไทย-ข่าวทำเนียบรัฐบาล-ผลการประชุมประจำปีสภาผู้ว่าการธนาคารพัฒนาเอเชีย (ADB) ครั้งที่ 50 และการประชุมอื่นๆ ที่เกี่ยวข้อง ณ นครโยโกฮามา ประเทศญี่ปุ่น

วันจันทร์ที่ 8 พฤษภาคม 2560
ผลการประชุมประจำปีสภาผู้ว่าการธนาคารพัฒนาเอเชีย (ADB) ครั้งที่ 50 และการประชุมอื่นๆ ที่เกี่ยวข้อง ณ นครโยโกฮามา ประเทศญี่ปุ่น
ผอ.สบน. ร่วมการประชุมประจำปีสภาผู้ว่าการธนาคารพัฒนาเอเชียครั้งที่ 50 และการประชุมอื่นๆ ที่เกี่ยวข้อง โดยมี รมว.คลังเป็นหัวหน้าคณะ พร้อมด้วยปลัดกระทรวงการคลัง และคณะผู้แทนกระทรวงการคลัง ในระหว่างวันที่ 3 – 7 พฤษภาคม 2560
นายสุวิชญ โรจนวานิช ผู้อำนวยการสำนักงานบริหารหนี้สาธารณะ ได้เข้าร่วมการประชุมประจำปีสภาผู้ว่าการธนาคารพัฒนาเอเชียครั้งที่ 50 และการประชุมอื่นๆ ที่เกี่ยวข้อง โดยมีรัฐมนตรีว่าการกระทรวงการคลังเป็นหัวหน้าคณะ พร้อมด้วยปลัดกระทรวงการคลัง และคณะผู้แทนกระทรวงการคลัง ในระหว่างวันที่ 3 – 7 พฤษภาคม 2560 ซึ่งมีการประชุมหารือที่สำคัญ ดังนี้
1. การหารือกับ Mr. Takehiko Nakao ประธานธนาคารพัฒนาเอเชีย ในการขอรับการสนับสนุนเงินกู้จาก ADB วงเงินประมาณ 300-500 ล้านเหรียญสหรัฐ สำหรับโครงการลงทุนโครงสร้างพื้นฐานด้านคมนาคม ซึ่ง ADB ได้ปรับเปลี่ยนเงื่อนไขการเบิกจ่ายเงินกู้ให้เป็นไปตามความต้องการของไทยเพื่อให้สามารถบริหารความเสี่ยงหนี้เงินกู้ต่างประเทศได้อย่างมีประสิทธิภาพ และให้ความช่วยเหลือในรูป Transaction Advisory Service เพื่อศึกษาความเป็นไปได้เบื้องต้นสำหรับโครงการพัฒนาธุรกิจด้านการเกษตร (Producer Companies) รวมถึงความร่วมมือทางวิชาการ (Technical Assistance) ในด้านต่างๆ เพื่อสนับสนุนการพัฒนาประเทศ นอกจากนี้ กระทรวงการคลัง โดยสำนักงานบริหารหนี้สาธารณะยินดีเป็นเจ้าภาพร่วมกับ ADB ในการจัดประชุม Asian Regional Public Debt Management Forum ในปี 2561
2. การหารือกับ Ms. Victoria Kwakwa รองประธานธนาคารโลกภูมิภาคเอเชียตะวันออกและแปซิฟิก ในการจัดทำกรอบความเป็นหุ้นส่วนเพื่อการพัฒนาระดับประเทศ (Country Partnership Framework: CPF) เพื่อกำหนดแผนความร่วมมือของทั้ง 2 ฝ่ายในการสนับสนุนยุทธศาสตร์ Thailand 4.0 และนโยบายการพัฒนาเศรษฐกิจและสังคมของประเทศในระยะปานกลาง รวมถึงส่งเสริมความรู้และนวัตกรรมในสาขาที่ประเทศไทยยังไม่มีความเชี่ยวชาญ ซึ่งประกอบด้วยความช่วยเหลือทางการเงิน ความช่วยเหลือทางวิชาการและโครงการที่จ้างธนาคารโลกเป็นที่ปรึกษาในด้านต่างๆ
3. การหารือกับธนาคารเพื่อความร่วมมือระหว่างประเทศแห่งญี่ปุ่น (Japan Bank for International Cooperation: JBIC) ในการมีส่วนร่วมของภาคเอกชนญี่ปุ่นในโครงการลงทุนโครงสร้างพื้นฐานของประเทศไทยในรูปแบบ PPP และการลงทุนในเขตส่งเสริมระเบียงเศรษฐกิจภาคตะวันออก (Eastern Economic Corridor: EEC) รวมถึงบทบาทของ JBIC ในการสนับสนุนความร่วมมือในการพัฒนาโครงการเขตเศรษฐกิจพิเศษทวายเพื่อเชื่อมต่อการค้าและการลงทุนกับประเทศเพื่อนบ้าน
4. การหารือกับสถาบันการเงินต่างประเทศ ได้แก่ Nomura BTMU Citi HSBC Mizuho Daiwa  และ Bank of America Merrill Lynch โดยได้มีการหารือเกี่ยวกับแนวทางการระดมทุนสำหรับโครงการลงทุนโครงสร้างพื้นฐานของภาครัฐ และความเป็นไปได้ในการออกตราสารหนี้สกุลเงินต่างประเทศ อย่างไรก็ดี เนื่องจากปัจจุบันสภาพคล่องของตลาดการเงินในประเทศยังอยู่ในระดับสูงทำให้ต้นทุนการกู้เงินในประเทศค่อนข้างต่ำ รัฐบาลจึงมีนโยบายที่จะระดมทุนในประเทศเพื่อใช้สำหรับโครงการที่อยู่ระหว่างดำเนินการ สำหรับโครงการใหม่จะมีการศึกษาแนวทางการให้ภาคเอกชนมาร่วมลงทุนภายใต้รูปแบบ PPP โดยจะมีการติดตามภาวะตลาดอย่างใกล้ชิดเพื่อพิจารณาจัดหาแหล่งเงินทุนที่เหมาะสมสำหรับโครงการโครงสร้างพื้นฐานต่อไป
สำนักนโยบายและแผน สำนักงานบริหารหนี้สาธารณะ
โทร. 0 2265 8050 ต่อ 5503
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3609
