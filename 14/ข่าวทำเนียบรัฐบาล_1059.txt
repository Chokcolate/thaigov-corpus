รัฐบาลไทย-ข่าวทำเนียบรัฐบาล-รองนายกรัฐมนตรีเยี่ยมชมเมืองอัจฉริยะตัวอย่างของจีนที่เมืองเซินเจิ้น

วันอาทิตย์ที่ 12 พฤศจิกายน 2560
รองนายกรัฐมนตรีเยี่ยมชมเมืองอัจฉริยะตัวอย่างของจีนที่เมืองเซินเจิ้น
รองนายกรัฐมนตรีเยี่ยมชมเมืองอัจฉริยะตัวอย่างของจีนที่เมืองเซินเจิ้น มณฑลกวางตุ้ง เพื่อดูงานโครงการพัฒนาเมืองอัจฉริยะ
เมื่อวันที่ 11 พฤศจิกายน 2560 เวลา 11.00 น.(ตามเวลาท้องถิ่นตรงกับเวลา 09.00 น.ประเทศไทย) พลอากาศเอก ประจิน  จั่นตอง รองนายกรัฐมนตรี พร้อมด้วยนายพิเชฐ  ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม นายพิริยะ  เข็มพล เอกอัครราชทูต ณ กรุงปักกิ่ง ศาสตราจารย์นายแพทย์ สิริฤกษ์  ทรงศิวิไล เลขาธิการคณะกรรมการวิจัยแห่งชาติ นายวศิน  เรืองประทีปแสง กงสุลใหญ่ ณ นครกว่างโจว พลตำรวจตรี บรรฑป  สุคนธมาน ผู้เชี่ยวชาญเฉพาะด้านระดับสูง ประจำสำนักงานรองนายกรัฐมนตรี และเจ้าหน้าที่จากหน่วยงานที่เกี่ยวข้อง ได้เดินทางไปยังเขตหลง กั่ง เมืองเซินเจิ้น มณฑลกวางตุ้ง เพื่อเยี่ยมชมการพัฒนาเมืองอัจฉริยะ (Smart City) ตัวอย่างในเขตหลงกั่ง
เมื่อคณะของรองนายกรัฐมนตรีเดินทางไปถึง นาย กวน เอ๋อจี่ รองนายกเทศมนตรีเขตหลงกั่งในฐานะผู้อำนวยการสำนักงานรักษาความปลอดภัยเขตหลงกั่ง และนางเช็ง  ลิฟาง รองประธานอาวุโสบริษัท หัวเว่ย เทคโนโลยี จำกัด ได้ให้การต้อนรับและบรรยายสรุปการพัฒนาเมืองอัจฉริยะว่า เมืองอัจฉริยะเขตหลง กั่งได้รับการพัฒนาให้เป็นเมืองอัจฉริยะตัวอย่างของสาธารณรัฐประชาชนจีน โดยมีบริษัท หัวเว่ย เทคโนโลยี จำกัด เป็นผู้ดำเนินการ ซึ่งเป็นการนำเทคโนโลยี Government Cloud, Data Center และ Command Center มาใช้ในการลดการลงทุนที่ซ้ำซ้อน ประหยัดงบประมาณ และเพิ่มประสิทธิภาพในการจัดการ โดยมีการใช้ประโยชน์จาก Geography Information Sharing เพื่อเชื่อมโยงตำแหน่ง 2 มิติ และ 3 มิติ เข้ากับแอพพลิเคชั่นและการบริการต่าง ๆ การพัฒนาและนำเทคโนโลยีมาใช้ในด้าน Public Safety เพื่อเชื่อมโยงบูรณาการของกล้อง CCTV เข้ากับระบบ Cloud Video Analytics ทำให้เกิดความปลอดภัยแก่ประชาชน รวมถึงการส่งเสริมและการเข้าถึงการศึกษาผ่าน Smart Education เพื่อสนับสนุนการศึกษาโดยใช้ Cloud และ Big Data มาช่วยในการจัดการเนื้อหาและวางแผนการใช้เทคโนโลยีเพื่อช่วยในการบูรณาการระบบจราจรและการขนส่งต่าง ๆ ให้มีประสิทธิภาพในรูปแบบ Smart Transportation และการพัฒนาระบบ Cyber Security เพื่อป้องกันการจารกรรมข้อมูลและเสริมสร้างความปลอดภัยในการใช้งานอินเตอร์เน็ต
ทั้งนี้ทางสำนักงานรักษาความปลอดภัยเขตหลง กั่ง ซึ่งมีเจ้าหน้าที่รักษาความปลอดภัยประจำการอยู่ประมาณ 2,400 คน มีหน้าที่ดูแลทุกข์สุขและความปลอดภัยของประชาชนในในเขตรับผิดชอบกว่า 4,300,000 คน
ได้ชี้แจงเพิ่มเติมว่า ตั้งแต่มีการนำเอาเทคโนโลยีของเมืองอัจฉริยะมาช่วยในการปฏิบัติงาน ทำให้อัตราการเกอดอาชญากรรมในพื้นที่ลดลงถึงร้อยละ 53.2 พร้อมทั้งได้มีการสาธิตการใช้กล้อง CCTV ในการตรวจจับคนร้ายลักพาตัวเด็ก ที่สามารถ
ดึงข้อมูลได้ภายใน 3 วินาที และจับผู้กระทำผิดได้ภายในเวลา 15 ชั่วโมง
จากนั้นในช่วงบ่ายคณะของรองนายกรัฐมนตรีได้เดินทางไปยังเมืองจูไห่ เพื่อเยี่ยมชมนิคมอุตสาหกรรม Kingsoft Software และ Kingsoft R&D Center โดยมีนาย เดวิด ซอง รองประธานนิคมอุตสาหกรรม Kingsoft Software
ให้การต้อนรับและนำชมสถานที่ ซึ่งนิคมแห่งนี้เป็นนิคมอุตสาหกรรมที่มีการวางผังเมืองแบบใหม่ ประกอบด้วยอาคารสำนักงานและอาคารหอพักของพนักงานอยู่ในบริเวณที่ใกล้เคียงกัน เป็นสถานที่ที่มีความสวยงาม ซึ่งอยู่ในระหว่าง
การดำเนินการก่อสร้างและเป็นที่คาดการณ์ว่า ในอนาคตข้างหน้านิคมอุตสาหกรรมแห่งนี้จะเป็น R&D Center, Service Center และ Training Center ที่สมบูรณ์แบบ และจะทำให้เศรษฐกิจในพื้นที่เจริญเติบโตขึ้น จากนั้นจึงได้เข้าร่วมประชุมกับฝ่ายบริหารของนิคมอุตสาหกรรม นำโดยนาย ซู เตา ประธานคณะเจ้าหน้าที่ทำงานนิคมอุตสาหกรรม Kingsoft Software
โดยเป็นการหารือถึงความร่วมมือและการสนับสนุนของ Kingsoft Software ต่ออุตสาหกรรม ICT และเศรษฐกิจทางด้านดิจิทัลของไทยว่าจะสามารถดำเนินการได้อย่างไรบ้าง
ภายหลังเสร็จสิ้นการดูงานแล้ว พลอากาศเอก ประจิน  จั่นตอง รองนายกรัฐมนตรีพร้อมด้วยคณะได้เดินทางไปยังโรงแรมจูไห่ฮอลิเดย์รีสอร์ท เพื่อเข้าเยี่ยมคารวะ นาย กัว หยวนเคียง เลขาธิการพรรคคอมมิวนิสต์จีน
ในคณะกรรมาธิการแห่งเมืองจูไห่ และประธานสภาประชาชนแห่งเมืองจูไห่ ในโอกาสที่ได้เดินทางมาเยี่ยมชมการพัฒนากิจการของเมืองจูไห่ และเพื่อเป็นการกระชับความสัมพันธ์อันดีระหว่างกัน ทั้งนี้ นายกัว หยวนเคียง ได้เป็นเจ้าภาพจัดงานเลี้ยงรับรองให้แก่คณะของรองนายกรัฐมนตรี โดยมีคณะผู้บริหารระดับสูงของพรรคคอมมิวนิสต์จีนแห่งเมืองจูไห่ และผู้บริหารของนิคมอุตสาหกรรม Kingsoft Software เข้าร่วมด้วย
…………………………………………
กลุ่มประชาสัมพันธ์และเผยแพร่ สำนักโฆษก
ข้อมูลจาก พล.อ.อ. มณฑล สัชฌุกร
โฆษกประจำรองนายกรัฐมนตรี (พลอากาศเอก ประจิน จั่นตอง)

ที่มา : http://www.thaigov.go.th/news/contents/details/8014
