รัฐบาลไทย-ข่าวทำเนียบรัฐบาล-อธิบดีกรมประมงชี้แจงการปิดอ่าวไทยเพื่อสงวนพันธุ์สัตว์น้ำให้สามารถวางไข่และเลี้ยงตัวอ่อนได้

วันศุกร์ที่ 4 สิงหาคม 2560
อธิบดีกรมประมงชี้แจงการปิดอ่าวไทยเพื่อสงวนพันธุ์สัตว์น้ำให้สามารถวางไข่และเลี้ยงตัวอ่อนได้
หลังจากที่ได้มีการประกาศปิดอ่าวครั้งแรกเมื่อช่วงระหว่างวันที่ 15 กุมภาพันธ์-15 พฤษภาคมของทุกปี  โดยได้การปิดอ่าวครั้งที่ 2 ในรอบปีนี้
และห้ามใช้เครื่องมือประมงบางชนิดจับสัตว์น้ำ
วันนี้ (4 สิงหาคม 2560) นายอดิศร พร้อมเทพ อธิบดีกรมประมง กระทรวงเกษตรและสหกรณ์ ได้ชี้แจงถึงกรณีที่กรมประมงได้ประกาศปิดอ่าวไทยเพิ่มเติม หลังจากที่ได้มีการประกาศปิดอ่าวครั้งแรกเมื่อช่วงระหว่างวันที่ 15 กุมภาพันธ์-15 พฤษภาคมของทุกปี  โดยได้การปิดอ่าวครั้งที่ 2 ในรอบปีนี้  และห้ามใช้เครื่องมือประมงบางชนิดจับสัตว์น้ำ  บริเวณอ่าวไทยตอนในด้านตะวันตกระหว่างวันที่ 15 มิถุนายน-15 สิงหาคม  และบริเวณฝั่งอ่าวไทยตอนในด้านเหนือ ระหว่างวันที่ 1 สิงหาคม-30 กันยายน ว่าเดิมกระทรวงเกษตรและสหกรณ์ ได้ออกมาตรการเพื่อบริหารจัดการทรัพยากรในบริเวณอ่าวไทย จำนวน 2 ฉบับ คือ ประกาศฉบับแรก ลงวันที่  24  มกราคม 2550  เรื่อง กำหนดห้ามใช้เครื่องทำการประมงบางชนิดทำการประมงในฤดูปลามีไข่ วางไข่ และเลี้ยงตัวในวัยอ่อน ในที่จับสัตว์น้ำบางส่วนของจังหวัดประจวบคีรีขันธ์ ชุมพร และสุราษฎร์ธานี ระหว่างวันที่ 15 กุมภาพันธ์ ถึง 15 พฤษภาคม ของทุกปี เพื่อเป็นการสงวนพ่อแม่พันธุ์สัตว์น้ำโดยเฉพาะอย่างยิ่ง “ปลาทู” ให้สามารถวางไข่และเลี้ยงตัววัยอ่อน
ประกาศที่สอง คือประกาศกระทรวงเกษตรและสหกรณ์ ลงวันที่ 13 สิงหาคม 2556  เรื่อง ห้ามใช้เครื่องมือทำการประมงบางชนิด ในที่จับสัตว์น้ำบางส่วนของจังหวัด ประจวบคีรีขันธ์ เพชรบุรี สมุทราสงคราม สมุทราสาคร กรุงเทพมหานคร สมุทรปราการ ฉะเชิงเทรา และชลบุรี ในระยะเวลาที่กำหนด ระหว่างวันที่ 1 มิถุนายน – 31 กรกฎาคม เพื่อให้ลูกปลาทูที่ว่ายขึ้นมาในอ่าวไทยรูปตัว ก ซึ่งเป็นบริเวณที่มีความอุดมสมบูรณ์ อยู่รอดและสามารถเจริญเติบโตจนถึงเวลาพร้อมจะวางไข่ โดยประกาศฯ ดังกล่าวมีผลบังคับเพียง 3 ปี ตั้งแต่ ปี 2557 -2559
แต่ในช่วงระยะเวลา 2 ปีที่ผ่านมา ปลาทูที่จับได้ในบริเวณอ่าวไทยมีปริมาณลดลงอย่างมาก จากในปี 2557 มีผลผลิตปลาทูในอ่าวไทยถึง 93,425 ตัน แต่ในปี  2559 ผลผลิตปลาทูลดลงคงเหลือเพียง 22,227 ตัน ซึ่งลดลงกว่าร้อยละ 76  ทำให้ช่วงปลายปี 2559  ได้มีทั้งนักวิชาการ ชาวประมงทั้งพาณิชย์และพื้นบ้าน ต่างตั้งข้อสังเกตุว่า  “ปลาทูหายไปไหน ”กรมประมงจึงได้จัดหารือร่วมกันตัวแทนชาวประมง ทั้งประมงพาณิชย์และพื้นบ้าน เพื่อกำหนดมาตรการให้เหมาะสมกับสภาวการณ์การทำประมงในปัจจุบัน โดยมุ่งเน้นการใช้ทรัพยากรอย่างยั่งยืน และลดความเดือดร้อนของชาวประมงไปพร้อม ๆ กัน  และเห็นชอบร่วมกันในการปรับประกาศ มาตรการอ่าวไทยตอนใน โดยแบ่งพื้นที่ออกเป็น 2 ส่วนคือ  พื้นที่ส่วนแรก บริเวณอ่าวไทยตอนในฝั่งตะวันตกบางส่วนของจังหวัดประจวบคีรีขันธ์ เพชรบุรี สมุทรสงคราม และสมุทรสาคร  ปิดในช่วง 15 มิถุนายน – 15 สิงหาคม  และส่วนพื้นที่ที่สอง บริเวณอ่าวไทยตอนในด้านเหนือบางส่วนของจังหวัดสมุทรสาคร กรุงเทพมหานคร สมุทรปราการ ฉะเชิงเทรา และชลบุรี  ปิดในช่วง 1 สิงหาคม -30 กันยายน
การที่ประกาศฯ ฉบับนี้ได้มีแบ่งพื้นที่และช่วงเวลาในการประกาศปิดอ่าวฯ เป็น 2 พื้นที่ เพื่อให้สามารถดูแลลูกปลาทูที่ว่ายขึ้นมาได้อย่างมีประสิทธิภาพ และเพื่อลดความเดือนร้อนของชาวประมงพื้นบ้านสามารถขยับไปทำการประมงในเขตพื้นที่ที่ไม่ได้มีการประกาศปิดอ่าวฯ ได้  นอกจากนี้ ยังได้มีการยกเว้นให้เรือกลที่มีขนาดต่ำกว่า 10 ตันกรอส  ซึ่งถูกกำหนดให้เป็นเรือประมงพื้นบ้าน สามารถทำการประมงในช่วงปิดอ่าวได้  โดยชาวประมงพื้นบ้านในบางกลุ่มที่ได้รับผลกระทบก็อาจปรับเปลี่ยนไปใช้เครื่องมือทำการประมงประเภทอื่นที่ไม่ต้องห้าม เนื่องจากการทำประมงพื้นบ้านกฎหมายยังมิได้กำหนดให้ต้องขอรับใบอนุญาตทำการประมงแต่อย่างใด จึงสามารถปรับเปลี่ยนไปได้ตามฤดูกาล  ซึ่งมาตรการดังกล่าวเป็นการคุ้มครองวงจรการเจริญเติบโตของชีวิตปลาทูได้ในระยะยาว
และจากปัญหาที่เกิดขึ้นทำให้ชาวประมงทั้งพื้นบ้านและพาณิชย์ ในบริเวณอ่าวไทยตอนกลาง ต่างร่วมมือ ร่วมใจในการกำหนดมาตรการเพิ่มขึ้นจากประกาศฯ ฉบับแรก ทั้งการห้ามทำการประมงด้วยเครื่องมือหรือขนาดตาที่จับพ่อแม่พันธุ์ปลาทู หรือ ไม่ทำการประมงโดยใช้แสงไฟล่อในพื้นที่ห่างจากฝังน้อยกว่า 7 ไมล์ ต่อจากช่วงปิดอ่าวออกไปอีก 45 วัน ส่งผลให้ในช่วงต้นปีที่ผ่านมามีการสำรวจพบฝูงลูกปลาทูจำนวนมากบริเวณเกาะพะงัน จังหวัดสุราษฎร์ธานี และกำลังอพยพขึ้นมาเจริญเติบโตในบริเวณอ่าวไทยตอนใน และลูกปลาทูดังกล่าวจะถูกดูแลตามประกาศที่กล่าวถึง เพื่อให้ลูกปลาทูดังกล่าวเจริญเติบโตเป็นพ่อแม่พันธุ์เพื่อกลับไปวางไข่ในบริเวณอ่าวไทยตอนกลางอีกครั้ง
……………………………………………………………….

ที่มา : http://www.thaigov.go.th/news/contents/details/5704
