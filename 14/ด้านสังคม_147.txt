รัฐบาลไทย-ข่าวทำเนียบรัฐบาล-พม. จัดกิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรม : แผ่นดินเดียวกัน

วันจันทร์ที่ 24 เมษายน 2560
พม. จัดกิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรม : แผ่นดินเดียวกัน
พม. จัดกิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรม : แผ่นดินเดียวกัน
วันนี้ (24 เม.ย. 60) เวลา 15.00 น. ที่ห้องราชา 2 โรงแรมปริ๊นซ์ พาเลซ มหานาค กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานกิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรม : แผ่นดินเดียวกัน ภายใต้โครงการพัฒนาคุณภาพชีวิตเด็กและเยาวชนในจังหวัดชายแดนภาคใต้ โดยมีวัตถุประสงค์เพื่อส่งเสริมให้เด็กในจังหวัดชายแดนภาคใต้ ได้มีภาวะผู้นำและมีทักษะชีวิตของการอยู่ร่วมกันในสังคม รวมทั้งการเรียนรู้วัฒนธรรมในท้องถิ่นอื่นที่มีความหลากหลาย อันนำมาซึ่งความรัก ความสามัคคีของคนในชาติ ด้วยการอยู่ร่วมกันอย่างสันติสุข ซึ่งมีผู้เข้าร่วมกิจกรรม ประกอบด้วย เด็กและเยาวชนชาย-หญิง อายุระหว่าง 15-18 ปี จาก 5 จังหวัดชายแดนภาคใต้ ประกอบด้วย จังหวัดนราธิวาส ปัตตานี สตูล ยะลา และสงขลา จังหวัดละ 15 คน รวมจำนวน 75 คน เด็กและครอบครัวรับรองจากเทศบาลตำบลบ้านเชียง อำเภอหนองหาน จังวัดอุดรธานี จำนวน 75 ครอบครัว ผู้ดูแลเด็กจากบ้านพักและครอบครัว 5 จังหวัดชายแดนภาคใต้ นายกเทศมนตรี เจ้าหน้าที่เทศบาล ผู้นำชุมชน คณะกรรมการระดับจังหวัด และผู้สังเกตการณ์ รวมจำนวนทั้งสิ้น 300 คน
พลตำรวจเอก อดุลย์ กล่าวว่า เด็กและเยาวชน คือทรัพยากรบุคคลที่มีคุณค่า ที่จะเติบโตเป็นพลังสำคัญในการขับเคลื่อน และพัฒนาชาติบ้านเมืองให้เจริญก้าวหน้าต่อไป กระทรวงการพัฒนาสังคมฯ พร้อมให้การสนับสนุนเด็กและเยาวชนให้มีโอกาสแสดงออกอย่างสร้างสรรค์ โดยเฉพาะอย่างยิ่งเด็กและเยาวชนใน 5 จังหวัดชายแดนภาคใต้ ที่ต้องเผชิญกับปัญหาความไม่สงบในพื้นที่ ส่งผลต่อ ความเป็นอยู่ในชีวิตประจำวัน รวมทั้ง ขาดโอกาสที่จะพัฒนาตนเองให้เต็มศักยภาพ และพื้นที่สร้างสรรค์ อาจมีความเสี่ยงต่อการถูกชักชวนไปในทางที่ไม่เหมาะสมได้ ทั้งนี้ ถือเป็นหน้าที่ของสังคมที่จะต้องมีส่วนร่วมช่วยเหลือ ดูแล และส่งเสริมการพัฒนาเด็กให้รู้เท่าทัน รวมทั้ง การสร้างแรงบันดาลใจให้เด็กมีพลังที่พร้อมจะเป็นผู้นำการเปลี่ยนแปลงด้วยการพัฒนาสังคมให้มีความเข้มแข็งและยั่งยืนต่อไป ซึ่งคำกล่าวที่ว่า "การเดินทาง คือ การเรียนรู้” โดยเด็กและเยาวชนต้องเดินทางเป็นระยะทางกว่า 1,600 กิโลเมตร เพื่อมาเข้าร่วมโครงการในครั้งนี้ ได้มีโอกาสพัฒนาทักษะชีวิตที่หลากหลาย มีการเรียนรู้ทั้งในและนอกสถานที่ ตลอดระยะเวลา 13 วัน ขอให้ใช้เวลาอย่างคุ้มค่า ตั้งใจเรียนรู้ เติมเต็มประสบการณ์ รวมทั้ง การเปิดใจยอมรับในสิ่งที่หลากหลาย ไม่ว่าจะเป็นอาหาร ภาษา ศาสนา ศิลปวัฒนธรรม วิทยาการความรู้ และสิ่งแวดล้อม ด้วยการแลกเปลี่ยนเรียนรู้ระหว่างกัน และการช่วยเหลือซึ่งกันและกันให้มากที่สุด โดยยึดผลลัพธ์สำคัญ คือ ความตระหนักถึงคุณค่าของวัฒนธรรมไทย เกิดความภาคภูมิใจในความเป็นคนไทย และการอยู่ร่วมกันอย่างสันติสุขท่ามกลาง ความหลากหลาย ซึ่งเป็นนโยบายของรัฐบาลที่มุ่งมั่นสร้างสังคมให้เข้มแข็ง และคนในชาติมีความรัก ความสามัคคี ความเอื้ออาทร สามารถ อยู่ร่วมกันได้อย่างสมานฉันท์บนแผ่นดินเดียวกัน
พลตำรวจเอก อดุลย์ กล่าวต่อไปว่า กระทรวงการพัฒนาสังคมฯ โดยกรมกิจการเด็กและเยาวชน (ดย.) ได้ตระหนักถึงสถานการณ์ความไม่สงบที่เกิดขึ้นในพื้นที่จังหวัดชายแดนภาคใต้ ซึ่งส่งผลกระทบต่อเด็กและเยาวชนในพื้นที่ และรัฐบาลได้ให้ความสำคัญต่อการแก้ไขปัญหาจังหวัดชายแดนภาคใต้ให้เป็นรูปธรรม จึงได้จัดกิจกรรมการแลกเปลี่ยนเรียนรู้เพื่อพัฒนาทักษะชีวิตเด็กต่างวัฒนธรรม : แผ่นดินเดียวกัน ภายใต้โครงการพัฒนาคุณภาพชีวิตเด็กและเยาวชนในจังหวัดชายแดนภาคใต้ ขึ้น โดยได้ดำเนินการมาแล้ว 8 ปี ซึ่งมีการร่วมจัดกิจกรรมกับจังหวัดอุบลราชธานี พระนครศรีอยุธยา นครราชสีมา เพชรบูรณ์ กรุงเทพมหานคร ชัยนาท บุรีรัมย์ และเพชรบุรี โดยในปี 2560 นี้ ได้ร่วมกับจังหวัดอุดรธานี พื้นที่เทศบาลตำบลบ้านเชียง อำเภอหนองหาน ดำเนินการระหว่างวันที่ 24 เมษายน ถึง 6 พฤษภาคม 2560 ซึ่งมีกิจกรรมที่น่าสนใจ ประกอบด้วย ดังนี้ 1) การอบรมเชิงปฏิบัติการ "การพัฒนาทักษะชีวิตเด็ก” ณ โรงแรมนาข่าบุรี รีสอร์ท จังหวัดอุดรธานี เป็นการเตรียมความพร้อมเด็กในด้านการสร้างสัมพันธภาพ การยอมรับความแตกต่าง การคิดวิเคราะห์เหตุผล การทำงานเป็นทีม และพัฒนาภาวะผู้นำ 2) การแลกเปลี่ยนเรียนรู้วัฒนธรรมระหว่างภาค และการพักกับครอบครัวรับรองในเทศบาลตำบลบ้านเชียง อำเภอหนองหาน จังหวัดอุดรธานี ซึ่งเป็นแหล่งมรดกโลก ระยะเวลา 6 วัน เพื่อให้เด็กได้เรียนรู้การใช้ชีวิตอยู่กับครอบครัว อาชีพ วัฒนธรรมของชุมชน และการอยู่ร่วมกันอย่างมีความสุข และ 3) การประชุมสรุปบทเรียน และประเมินผลความพึงพอใจจากการเข้าร่วมกิจกรรม รวมทั้งการวางแผนการจัดกิจกรรมขยายผลให้กับกลุ่มเป้าหมาย ในพื้นที่จังหวัดชายแดนภาคใต้ต่อไป
"ทั้งนี้ ขอให้เด็กและเยาวชนทุกคนมีกำลังใจในการดำรงชีวิต และยืนหยัดอยู่ในสังคมด้วยความภาคภูมิใจ ตั้งใจเรียน มีระเบียบวินัย รู้จักตั้งเป้าหมายของตนเอง เพื่อไปสู่อนาคตที่ก้าวหน้า ทั้งการประกอบอาชีพและการศึกษาต่อ อีกทั้งขอให้เป็นคนดีของครอบครัว มีคุณธรรม จริยธรรม และมีจิตอาสาทำเพื่อประโยชน์ส่วนรวมและสังคมต่อไป หวังว่าทุกคนจะได้นำความรู้และประสบการณ์ชีวิตที่ดี จากการเข้าร่วมโครงการครั้งนี้ ไปพัฒนาตนเอง ครอบครัว และชุมชน ซึ่งจะส่งผลดีต่อการพัฒนาพื้นที่จังหวัดชายแดนภาคใต้ต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3264
