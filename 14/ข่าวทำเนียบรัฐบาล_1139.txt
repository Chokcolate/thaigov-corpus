รัฐบาลไทย-ข่าวทำเนียบรัฐบาล-นายกรัฐมนตรีพบปะผู้นำศาสนาและผู้นำท้องถิ่นจังหวัดชายแดนใต้ ย้ำความร่วมมือจากทุกภาคส่วนคือเสาหลักของความสงบ

วันอังคารที่ 28 พฤศจิกายน 2560
นายกรัฐมนตรีพบปะผู้นำศาสนาและผู้นำท้องถิ่นจังหวัดชายแดนใต้ ย้ำความร่วมมือจากทุกภาคส่วนคือเสาหลักของความสงบ
นายกรัฐมนตรีพบปะผู้นำท้องถิ่นจังหวัดชายแดนใต้ เผยความสงบจะไม่เกิดขึ้นหากทุกภาคส่วนไม่ร่วมมือกัน
วันนี้ (27 พฤศจิกายน 2560) เวลา 17.20 น. ณ ห้องจัดเลี้ยงอาคารสมาคมนายทหารสัญญาบัตร กองพลทหารราบที่ 15 ค่ายสมเด็จพระสุริโยทัย อำเภอหนองจิก จังหวัดปัตตานี พลเอก ประยุทธ์ จันทร์โอชา นายกรัฐมนตรีพบผู้นำท้องถิ่นของจังหวัดชายแดนใต้ เพื่อรับทราบปัญหา ความเดือดร้อน และข้อเสนอแนะตลอดจนเพื่อเป็นการสร้างความไว้เนื้อเชื่อใจระหว่างรัฐบาลและผู้นำท้องถิ่นของจังหวัดชายแดนใต้
ภายหลังรับทราบปัญหา ความเดือดร้อน และข้อเสนอแนะจากผู้นำท้องถิ่น นายกรัฐมนตรีกล่าวพบปะกับผู้นำท้องถิ่นจังหวัดชายแดนใต้ ตอนหนึ่งว่า  รัฐบาลและฝ่ายความมั่นคงคือหน่วยงานเดียวกัน โดยจะเร่งขับเคลื่อนการทำงานให้รวดเร็วขึ้น ทั้งนี้ ต้องอาศัยการทำงานของผู้นำศาสนา และส่วนท้องถิ่นร่วมกันอย่างบูรณาการเพื่อประโยชน์ต่อประชาชนมากที่สุด ซึ่งภาคใต้มีความพร้อมในหลาย ๆ ด้าน ทั้งเรื่องทรัพยากรทางธรรมชาติ การท่องเที่ยว มีวัฒนธรรมที่โดดเด่น ไม่ว่าจะนับถือศาสนาไหนทุกคนล้วนเป็นคนไทยด้วยกันทั้งหมด ความสงบจะไม่เกิดขึ้นและไม่สามารถแก้ไขปัญหาได้หากปราศจากความร่วมมือจากทุกภาคส่วน
ในส่วนการดูแลศาสนา นายกรัฐมนตรีกล่าวว่า รัฐบาลพร้อมดูแลทุกศาสนาอย่างเท่าเทียมเป็นรูปธรรมและสันติวิธี ยืนยันรัฐบาลไม่ต้องการใช้ความรุนแรงในการแก้ไขปัญหา ซึ่งผู้นำศาสนาต้องช่วยกันดูแลแก้ไขปัญหาในท้องถิ่น พยามยามขจัดความขัดแย้งในพื้นที่ของตัวเองให้ได้ ส่วนเรื่องเศรษฐกิจ ทุกคนต้องปรับเปลี่ยนตัวเองเตรียมความพร้อมรองรับการลงทุน ถ้าหากไม่มีการพัฒนาความเจริญเติบโตก็ไม่เกิดขึ้น ต้องช่วยกันแก้ไขปัญหา รัฐบาลพร้อมให้การสนับสนุนส่งเสริมการลงทุนในพื้นที่เพื่อสร้างอาชีพ สร้างรายได้ ส่งเสริมเศรษฐกิจ
ทั้งนี้ การดำเนินการต่าง ๆ ต้องเป็นไปตามกลไกของกฎหมาย โดยเฉพาะผู้กระทำความผิดในพื้นที่จังหวัดชายแดนใต้ สำหรับการแก้ไขปัญหาขาดแคลนข้าราชการในพื้นที่  นายกรัฐมนตรีเห็นชอบให้ส่วนท้องถิ่นเสนอโครงการ เหตุผลต่อกระทรวงที่รับผิดชอบเพื่อพิจารณาหลักเกณฑ์การสอบเข้ารับราชการของพนักงาน ลูกจ้างที่เป็นคนท้องถิ่นอยู่แล้วให้เข้ารับราชการเพื่อสร้างขวัญกำลังใจต่อไป
———————————————
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8390
