รัฐบาลไทย-ข่าวทำเนียบรัฐบาล-กรมทางหลวงชนบทรายงานความคืบหน้าโครงการก่อสร้างถนนสาย ฉช.3001 แยกทางหลวงหมายเลข 314 - ลาดกระบัง จังหวัดฉะเชิงเทรา และสมุทรปราการ

วันอังคารที่ 3 ตุลาคม 2560
กรมทางหลวงชนบทรายงานความคืบหน้าโครงการก่อสร้างถนนสาย ฉช.3001 แยกทางหลวงหมายเลข 314 - ลาดกระบัง จังหวัดฉะเชิงเทรา และสมุทรปราการ
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสาย ฉช.3001 แยกทางหลวงหมายเลข 314 - ลาดกระบัง จังหวัดฉะเชิงเทรา และสมุทรปราการ ผลงานมีความก้าวหน้า ร้อยละ 21
เพื่อรองรับปริมาณการจราจรบริเวณท่าอากาศยานสุวรรณภูมิและนิคมอุตสาหกรรมลาดกระบัง เพิ่มความรวดเร็วและปลอดภัยในการเดินทาง รวมทั้งส่งเสริมการพัฒนาพื้นที่รอบท่าอากาศยานสุวรรณภูมิให้เป็นศูนย์กลางเศรษฐกิจใหม่ เป็นเขตการค้าและอุตสาหกรรมเพื่อการส่งออกของประเทศ
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์การพัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ รองรับกลุ่มอุตสาหกรรมเป้าหมาย และเชื่อมโยงการเดินทางเข้าสู่แหล่งท่องเที่ยว เพื่อยกระดับคุณภาพชีวิตของประชาชน ปัจจุบันปริมาณการเดินทางและการขนส่งสินค้าผ่านท่าอากาศยานสุวรรณภูมิขยายตัวเติบโตอย่างรวดเร็ว ส่งผลให้ทางหลวงชนบทสาย ฉช.3001 แยกทางหลวงหมายเลข 314 - ลาดกระบัง จังหวัดฉะเชิงเทรา และสมุทรปราการ มีปริมาณการจราจรเพิ่มขึ้น การเดินทางไปท่าอากาศยานสุวรรณภูมิมีความล่าช้า เพื่อแก้ไขปัญหาดังกล่าว ทช. จึงมีแผนพัฒนาโครงสร้างพื้นฐานด้านคมนาคมขนส่งของถนนสายดังกล่าว ด้วยการก่อสร้างผิวจราจรแบบแอสฟัลท์คอนกรีต ขนาด 4 - 6 ช่องจราจร และสะพานคอนกรีต จำนวน 9 แห่ง พร้อมระบบระบายน้ำ ไฟฟ้าแสงสว่าง สิ่งอำนวยความสะดวกและความปลอดภัยของผู้ใช้ทาง โดยมีจุดเริ่มต้นที่แยกทางหลวงแผ่นดินหมายเลข 314 ตำบลคลองประเวศ แนวเส้นทางโครงการไปทางทิศตะวันตกเฉียงเหนือ ผ่านพื้นที่ตำบลเทพราช อำเภอบ้านโพธิ์ จังหวัดฉะเชิงเทรา ตำบลคลองสวน และตำบลปากเปร็ง อำเภอบางบ่อ จังหวัดสมุทรปราการ สิ้นสุดที่แขวงขุมทอง เขตลาดกระบัง กรุงเทพฯ ระยะทาง 20.328 กิโลเมตร ปัจจุบันผลงานความก้าวหน้าร้อยละ 21 คาดว่าการก่อสร้างจะแล้วเสร็จพร้อมเปิดให้ประชาชนสัญจรในปี 2562

ที่มา : http://www.thaigov.go.th/news/contents/details/7130
