รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 11/2560

วันจันทร์ที่ 25 กันยายน 2560
รอง นรม. พล.อ.อ.ประจินฯ เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 11/2560
ที่ประชุมเห็นชอบแนวทางการแก้ไขปัญหาและมาตรการช่วยเหลือเกษตรกรผู้ปลูกสับปะรด ควบคู่กับการส่งเสริมปศุสัตว์การผลิตปุ๋ยชุมชน ตลอดจนรับซื้อไฟฟ้าจากพลังงานแสงอาทิตย์สำหรับหน่วยงานราชการและสหกรณ์ภาคการเกษตร และแก้ปัญหาหนี้สินให้กับข้าราชการครู
วันนี้ (25 กันยายน 2560) เวลา 9.00 น. ณ ห้องประชุม 109 ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการติดตามการปฏิบัติงานตามนโยบายของรัฐบาล (คตน.) ครั้งที่ 11/2560 ซึ่งผลการประชุมสรุปสาระสำคัญ ดังนี้
ที่ประชุมได้พิจารณาและมีมติเห็นชอบการแก้ไขปัญหาและมาตรการช่วยเหลือเกษตรกรผู้ปลูกสับปะรดทั้งระบบ ตามยุทธศาสตร์สับปะรดปี 2560 - 2569 ที่จะเน้นเพิ่มประสิทธิภาพการผลิตสัปปะรดคุณภาพ ลดต้นทุนการผลิต เพิ่มขีดความสามารถในการแข่งขันด้านการส่งออก สร้างความยั่งยืนของอุตสาหกรรมสับปะรดไทย
พร้อมทั้งเห็นชอบการส่งเสริมปศุสัตว์ ตามที่ กษ. ได้ส่งเสริมการเลี้ยงและขยายพันธ์โคขุนวากิว อ.ศรีเชียงใหม่ จ.หนองคาย รวมทั้งส่งเสริมการเลี้ยงและขยายพันธุ์กระบือไทยที่ปัจจุบันประสบปัญหาขาดแคลน โดยจะให้ความช่วยเหลือเกษตรกรรายเดิมและรายใหม่ที่ประสงค์เข้าร่วมโครงการดังกล่าวให้สามารถเข้าถึงแหล่งเงินทุน อีกทั้งส่งเสริมการผลิตปุ๋ยชุมชน โดยให้ กษ. (กรมวิชาการเกษตร) ร่วมกับหน่วยงานที่เกี่ยวข้องพัฒนาความรู้และสนับสนุนเงินให้กับเกษตรกรในการผลิตปุ๋ย ตลอดจนส่งเสริมเกษตรกรในโครงการฯ ให้มีการรวมกลุ่มในการทำปุ๋ยชีวภาพ เช่น ปุ๋ยน้ำ ปุ๋ยอินทรีย์ เพื่อใช้ในชุมชนและจัดจำหน่ายเป็นผลิตภัณฑ์ชุมชน
ที่ประชุมเห็นชอบการรับซื้อไฟฟ้าจากพลังงานแสงอาทิตย์สำหรับหน่วยงานราชการและสหกรณ์ภาคการเกษตร (800 เมกะวัตต์) อัตรา FiT 5.66 บาท ต่อหน่วย มีระยะเวลาสนับสนุน 25 ปี และเห็นชอบแนวทางการแก้ไขปัญหาหนี้สินของข้าราชการครูและบุคลากรทางการศึกษา รวมไปถึงการพัฒนาการสอนของครูเพื่อรองรับเด็กปฐมวัย/อาชีวศึกษา และ STEM English อีกด้วย
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6937
