รัฐบาลไทย-ข่าวทำเนียบรัฐบาล-กระทรวงการคลังเชื่อมโยงบูรณาการข้อมูลภาษี คลินิกภาษีกระทรวงการคลัง

วันอังคารที่ 6 มิถุนายน 2560
กระทรวงการคลังเชื่อมโยงบูรณาการข้อมูลภาษี คลินิกภาษีกระทรวงการคลัง
ปลัดกระทรวงการคลัง เป็นประธานในพิธีแถลงข่าวคลินิกภาษีกระทรวงการคลังอย่างเป็นทางการ เมื่อวันที่ 6 มิถุนายน 2560 ณ โรงแรม แบงค็อกแมริออท มาคีส์ ควีนส์ปาร์ค กรุงเทพฯ
นายสมชัย สัจจพงษ์ ปลัดกระทรวงการคลัง เป็นประธานในพิธีแถลงข่าวคลินิกภาษีกระทรวงการคลังอย่างเป็นทางการ เมื่อวันที่ 6 มิถุนายน 2560 ณ โรงแรม แบงค็อกแมริออท มาคีส์ ควีนส์ปาร์ค กรุงเทพฯ โดยได้กล่าวว่า กระทรวงการคลังได้ตระหนักถึงความสำคัญที่ต้องการให้ภาษีเป็นเรื่องง่ายๆ ที่ทุกคนสามารถเข้าใจได้ โดยใช้เทคโนโลยีการสื่อสารสมัยใหม่ วัตถุประสงค์หลักของการดำเนินงานคือการให้บริการประชาชนแบบบูรณาการด้านองค์ความรู้และการให้คำปรึกษาด้านภาษีของ 3 กรมจัดเก็บรายได้ของกระทรวงการคลัง อันได้แก่ กรมสรรพากร กรมสรรพสามิต และกรมศุลกากร เพื่อให้ผู้ประกอบการ SMEs นิสิต นักศึกษา และประชาชนทั่วไปเข้าใจเรื่องภาษีง่ายขึ้น
คลินิกภาษีกระทรวงการคลังได้ดำเนินการจัดทำข้อมูลสาระความรู้ผ่านช่องทางต่างๆ ดังนี้
1. ผ่านช่องทาง Web site (http://taxclinic.mof.go.th) และ Mobile Application (Tax clinic) โดยได้มีการสรุปเนื้อหาเกี่ยวกับองค์ความรู้โครงสร้างภาษีในประเทศไทย สอดคล้องการดำเนินธุรกิจต่างๆ มากกว่า 100 ธุรกิจ ครอบคลุมธุรกิจการผลิต ธุรกิจการค้า และธุรกิจการบริการ
2. ผ่านช่องทาง Facebook fan page (@TaxClinicMOF) เพื่อประชาสัมพันธ์ข่าวสารในเรื่องเกี่ยวกับภาษีและกิจกรรมต่างๆ ของกระทรวงการคลัง รวมถึงการให้คำปรึกษาเรื่องภาษี โดยการส่งข้อความผ่านทาง Inbox บนหน้า Fan page
3. ผ่านช่องทาง Call Center (1689) และ walk in เพื่อขอรับบริการสอบถามเรื่องภาษีจากหมอภาษี ณ ศูนย์ประสานงานคลินิกภาษีกระทรวงการคลัง อาคารสำนักงานปลัดกระทรวงการคลัง ถนนพระราม 6 แขวงสามเสนใน เขตพญาไท กรุงเทพฯ โดยมีผู้เชี่ยวชาญด้านภาษีจาก 3 กรมกรมจัดเก็บรายได้ของกระทรวงการคลังเป็นผู้ให้คำปรึกษา
นอกจากนี้ ในปี 2560 คลินิกภาษีกระทรวงการคลังได้ดำเนินการจัดทำสัมมนาออนไลน์ SMEs ภาษีพาสุข ผ่านช่องทาง Website/Mobile Application/Facebook Fan page และ youtube และได้การจัดสัมมนาเพื่อช่วยเสริมสร้างองค์ความรู้เรื่องภาษีธุรกิจให้กับกลุ่มผู้ประกอบการและประชาชนทั่วไปที่มีความสนใจ โดยมีวิทยากรที่มีความเชี่ยวชาญเฉพาะด้านในการให้องค์ความรู้เรื่องบูรณาการภาษีที่มีประโยชน์ในการประกอบธุรกิจ สำหรับผู้ประกอบการรายใหม่และประชาชนทั่วไป
คลินิกภาษีกระทรวงการคลังคือบริการของภาครัฐที่ให้บริการแบบบูรณาการ ณ จุดเดียว
“รู้จริง รู้เร็ว รู้ง่าย เรื่องภาษีธุรกิจ”
สำนักนโยบายและยุทธศาสตร์ สำนักงานปลัดกระทรวงการคลัง
โทร 02-126-5800 ต่อ 2647,2673

ที่มา : http://www.thaigov.go.th/news/contents/details/4323
