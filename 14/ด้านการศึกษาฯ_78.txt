รัฐบาลไทย-ข่าวทำเนียบรัฐบาล-มูลนิธิรางวัลสมเด็จเจ้าฟ้ามหาจักรี เปิดตัว "นายจิรัฏฐ์ แจ่มสว่าง" ครูรางวัลสมเด็จเจ้าฟ้ามหาจักรี คนที่สองของไทย

วันพฤหัสบดีที่ 27 เมษายน 2560
มูลนิธิรางวัลสมเด็จเจ้าฟ้ามหาจักรี เปิดตัว "นายจิรัฏฐ์ แจ่มสว่าง" ครูรางวัลสมเด็จเจ้าฟ้ามหาจักรี คนที่สองของไทย
มูลนิธิรางวัลสมเด็จเจ้าฟ้ามหาจักรี เปิดตัว "นายจิรัฏฐ์ แจ่มสว่าง" ครูเชี่ยวชาญ โรงเรียนสวนกุหลาบวิทยาลัย นนทบุรี ซึ่งได้รับการประกาศให้เป็น "ครูรางวัลสมเด็จเจ้าฟ้ามหาจักรี" ของประเทศไทย ประจำปี 2560
ซึ่งเป็นคนที่สองของไทยที่ได้รับรางวัลนี้ ถัดจากนายเฉลิมพร พงศ์ธีระวรรณ ครูวิทยาศาสตร์จาก โรงเรียนสุราษฎร์พิทยา จังหวัดสุราษฎร์ธานี
เมื่อวันพุธที่ 26 เมษายน 2560 ณ โรงแรมเดอะสุโกศล - นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานเปิดการประชุมวิชาการนานาชาติ มูลนิธิรางวัลสมเด็จเจ้าฟ้ามหาจักรี ครั้งที่ 1 (The First Princess Maha Chakri Award Forum 2017) จัดโดยมูลนิธิรางวัลสมเด็จเจ้าฟ้ามหาจักรี สำนักงานเลขาธิการคุรุสภา สำนักงานกองทุนสนับสนุนการสร้างเสริมสุขภาพ (สสส.) และสำนักงานส่งเสริมสังคมแห่งการเรียนรู้และคุณภาพเยาวชน (สสค.) พร้อมทั้งแถลงข่าวเปิดตัวครูผู้ได้รับการประกาศให้ได้รับรางวัลสมเด็จเจ้าฟ้ามหาจักรี ประเทศไทย ประจำปี 2560 โดย ดร.กฤษณพงศ์ กีรติกร ประธานมูลนิธิรางวัลสมเด็จเจ้าฟ้ามหาจักรี, ครู, ผู้บริหารกระทรวงศึกษาธิการ และหน่วยงานที่เกี่ยวข้อง ตลอดจนครูรางวัลสมเด็จเจ้าฟ้ามหาจักรีทั้ง 11 ประเทศ เข้าร่วมการประชุมครั้งนี้กว่า 500 คน
นพ.ธีระเกียรติ เจริญเศรษฐศิลป์ กล่าวในพิธีเปิดตอนหนึ่งว่า จากรายงานการวิจัยและรายงานต่าง ๆ ทั่วโลกพบว่าไม่มีประเทศใดที่ประสบความสำเร็จด้านการศึกษาโดยไม่มีครูที่ดีที่สุด ทุกประเทศที่ปฏิรูปการศึกษาสำเร็จ จะต้องดึงคนเก่งและคนดีมาเป็นครูได้ เพราะคุณภาพของครูเป็นสิ่งที่บ่งบอกคุณภาพการศึกษาของประเทศนั้น ๆ
นอกจากนี้ รัฐธรรมนูญแห่งราชอาณาจักรไทย พุทธศักราช 2560 ได้กำหนดให้การปฏิรูปการศึกษาเป็นสิ่งที่ต้องทำ ซึ่งหนึ่งในการปฏิรูปการศึกษาคือ "การคัดเลือก การผลิต และการพัฒนาครู รวมทั้งการตั้งกองทุนด้านการศึกษา" ดังนั้น เมื่อการปฏิรูปการศึกษาได้กำหนดให้เป็นวาระแห่งชาติแล้ว จึงต้องดำเนินการด้วยความระมัดระวัง มิเช่นนั้นการปฏิรูปอาจล้มเหลวได้ ซึ่งขณะนี้มีหลากหลายแนวคิดและความคิดเห็นเกี่ยวกับการปฏิรูปการศึกษา แต่ในความเป็นจริงประชาชนไม่ได้สนใจว่าการปฏิรูปการศึกษาจะเปลี่ยนแปลงโครงสร้างการบริหารงานอย่างไร หรือจะมีศึกษาธิการภาค-คณะกรรมการศึกษาธิการจังหวัดกี่คน เพราะตราบใดที่คุณภาพครูยังไม่ได้รับการปฏิรูป ความสำเร็จในการปฏิรูปการศึกษาย่อมไม่เกิดขึ้น
นพ.ธีระเกียรติ ได้หยิบยกคำกล่าวของ พล.อ.เปรม ติณสูลานนท์ ประธานองคมนตรี ที่ได้กล่าวเกี่ยวกับครูไว้ว่า ครูมี 3 ประเภท คือ 1) ครูอาชีพ คือ ครูที่มีจิตวิญญาณความเป็นครู สอนโดยไม่เหน็ดเหนื่อย นึกถึงเด็กตลอด2) ครูมืออาชีพ คือ ครูที่สอนเก่ง 3) อาชีพครู คือ ครูที่สอนตามหน้าที่และรอเวลาเลิกงาน
สิ่งเหล่านี้แสดงให้เห็นว่าการฝึกอบรมและพัฒนาครูเป็นเรื่องสำคัญ เราจะทำอย่างไรให้ครูเป็นครูที่มีคุณภาพได้ อีกทั้งในอีก 10 ปีข้างหน้าจะมีครูกว่า 270,000 คนเกษียณอายุราชการ ทำให้ขาดทรัพยากรทางการศึกษา จึงต้องเร่งเตรียมการคัดเลือกและเตรียมครูให้พร้อม เนื่องจากการมีครูที่ดีก็จะทำให้นักเรียนเป็นคนดี นักเรียนที่ดีก็จะเป็นพลเมืองที่ดี และพลเมืองที่ดีก็จะทำให้ประเทศชาติดียิ่ง ๆ ขึ้นไป
ดร.กฤษณพงศ์ กีรติกร กล่าวว่า "รางวัลสมเด็จเจ้าฟ้ามหาจักรี" เป็นรางวัลเกียรติยศแห่งความเป็นครูที่จัดขึ้นในภูมิภาคเอเชียตะวันออกเฉียงใต้ ซึ่งมีที่มาจากความสำนึกในพระมหากรุณาธิคุณของสมเด็จพระเทพรัตนราชสุดาฯ สยามบรมราชกุมารี ที่ทรงปฏิบัติพระราชกรณียกิจด้านการศึกษาเรื่อยมา โดยพระราชทานรางวัลแก่สุดยอดครูผู้สร้างการเปลี่ยนแปลงในชีวิตศิษย์และมีคุณูปการต่อวงการศึกษา ประเทศละ 1 ท่าน จาก 11 ประเทศในภูมิภาคอาเซียนและติมอร์-เลสเต ซึ่งทำการคัดเลือกเป็นประจำทุก 2 ปี โดยแต่ละประเทศได้ดำเนินการกำหนดกฎกติกาในการคัดเลือกครูผู้สมควรได้รับรางวัลสมเด็จเจ้าฟ้ามหาจักรีตามบริบทด้านการศึกษาที่แตกต่างกัน ที่ผ่านมาได้รับความร่วมมือจากกระทรวงศึกษาธิการของประเทศในเอเชียตะวันออกเฉียงใต้เป็นอย่างดี
ในส่วนของประเทศไทยนั้น มีกระบวนการคัดเลือกจาก 3 ช่องทาง คือ การเสนอชื่อโดยศิษย์เก่าอายุ 25 ปีขึ้นไป สถานศึกษาหรือสมาคม/องค์กรที่มีการคัดเลือกครู เพื่อปลุกพลังคนไทยทั้งชาติร่วมกันเสนอชื่อครูผู้สร้างการเปลี่ยนแปลงแก่ชีวิตลูกศิษย์และสร้างคุณูปการแก่วงการศึกษาไทย โดยมีคณะกรรมการคัดเลือกครูผู้สมควรได้รับรางวัลสมเด็จเจ้าฟ้ามหาจักรีใน 76 จังหวัดและกรุงเทพมหานคร ซึ่งแต่ละจังหวัดได้เสนอชื่อและปฏิบัติตามขั้นตอน
จนกระทั่งได้ผู้ที่สมควรได้รับรางวัลสมเด็จเจ้าฟ้ามหาจักรีคือ นายจิรัฏฐ์ แจ่มสว่าง ครูเชี่ยวชาญ โรงเรียนสวนกุหลาบวิทยาลัย นนทบุรี ซึ่งเป็นครูผู้มีวิสัยทัศน์กว้างไกล ด้วยการจัดการเรียนรู้แนวใหม่ผ่านอินเทอร์เน็ต เพื่อเปิดโลกกว้างแก่นักเรียนให้เข้าถึงข้อมูลความรู้ขนาดใหญ่นอกตำราเรียนตั้งแต่ปี 2528 อีกทั้งเป็นผู้บุกเบิกให้มีหลักสูตรการสอน ICT ในโรงเรียน และนำเทคโนโลยีหุ่นยนต์ที่เข้ามามีบทบาทสำคัญของโลกอนาคตมาร่วมจัดการเรียนรู้ ทำให้นักเรียนพัฒนานวัตกรรม จนกระทั่งชนะการประกวดทั้งในระดับชาติและนานาชาติ ตลอดจนเป็นครูผู้มีความรักและเมตตาต่อศิษย์ ทุ่มเทเวลาและกำลังทรัพย์ส่วนตัวในการส่งเสริมนักเรียนให้ทำกิจกรรมอย่างสม่ำเสมอตลอดระยะเวลากว่า 30 ปี
นอกจากนี้ มูลนิธิรางวัลสมเด็จเจ้าฟ้ามหาจักรี ได้พิจารณารางวัล “คุณากร” จำนวน 2 รางวัล ซึ่งเป็นครูที่ผ่านการคัดเลือกรอบสุดท้ายเชิงลึกคือ นางนฤมล แก้วสัมฤทธิ์ ครู กศน. ซึ่งเป็นครูเพียงคนเดียวของศูนย์การเรียนชุมชนชาวไทยภูเขาบ้านกรูโบ เป็นพื้นที่ทุรกันดารบนดอยสูงใน อ.อุ้มผาง จ.ตาก โดยสอนทุกชั้นทุกวิชา และทำหน้าที่เป็นหมอไปพร้อม ๆ กัน รวมทั้งพัฒนาอาชีพแก่ชาวบ้านในชุมชนให้มีรายได้จากการทอผ้า ธนาคารข้าว เลี้ยงหมู และปลูกผักปลอดสาร และนายศรัณย์ ศรีมะเริง ครูนักพัฒนาดนตรี ผู้เปลี่ยนชีวิตศิษย์ผ่านนวัตกรรมการสอนวิธีอ่านตัวโน๊ต อีกทั้งยังมีรางวัล “ครูยิ่งคุณ” จำนวน 17 รางวัล ซึ่งผ่านการกลั่นกรองจากคณะกรรมการส่วนกลาง และรางวัล “ครูขวัญศิษย์” จำนวน 136 รางวัล ซึ่งผ่านการคัดเลือกจากคณะกรรมการในระดับจังหวัด ซึ่งครูเหล่านี้ถือเป็นต้นแบบอันทรงคุณค่าที่ส่งผลต่อการเปลี่ยนแปลงชีวิตลูกศิษย์และครูรุ่นใหม่
ทั้งนี้ ผู้ได้รับการคัดเลือกจะเข้ารับพระราชทานรางวัลสมเด็จเจ้าฟ้ามหาจักรี จากสมเด็จพระเทพรัตนราชสุดาฯ สยามบรมราชกุมารี ในวันที่ 11 ตุลาคม 2560 โดยมูลนิธิรางวัลสมเด็จเจ้าฟ้ามหาจักรีจะส่งเสริมให้ครูผู้ได้รับรางวัลเหล่านี้ ขยายผลการทำงานที่มีคุณค่าไปยังลูกศิษย์และระบบการศึกษาในเอเชียตะวันออกเฉียงใต้ต่อไป
นายจิรัฎฐ์ แจ่มสว่าง ครูเชี่ยวชาญ โรงเรียนสวนกุหลาบวิทยาลัย นนทบุรี  ผู้ได้รับการประกาศให้ได้รับรางวัลสมเด็จเจ้าฟ้ามหาจักรี ประเทศไทย ประจำปี 2560 กล่าวว่า จุดเปลี่ยนจากการสอนพลศึกษามาสอนด้าน ICTมาจากการดูงานที่ประเทศญี่ปุ่นเมื่อ 32 ปีที่แล้ว ซึ่งได้เห็นการใช้ ICT ในชีวิตประจำวันแม้กระทั่งชาวนา จึงมองว่าหากนำ ICT มาใช้จัดการเรียนการสอนในประเทศไทยจะกระตุ้นการเรียนรู้ได้มากขึ้น และในอดีตมีคำพูดที่ว่า “ผู้ใดครองเทคโนโลยี ผู้นั้นครองอำนาจ” ถ้าหากเราไม่รู้เทคโนโลยีก็จะตามหลังเขา และเป็นจังหวะที่คอมพิวเตอร์เครื่องใหม่มาที่โรงเรียนซึ่งไม่มีใครใช้เป็น จึงหันมาพัฒนาความรู้ทาง ICT อย่างต่อเนื่อง เพื่อเปิดโลกกว้างการเรียนรู้ให้กับลูกศิษย์
ส่วนแรงบันดาลใจของการเป็นครู มาจากการได้รับความช่วยเหลือจากครูอยู่เสมอในสมัยเรียน เพราะตนมาจากครอบครัวที่แตกแยกจึงต้องส่งตัวเองเรียน ซึ่งครูส่วนใหญ่เข้าใจปัญหาจึงประทับใจครูเหล่านั้น และคิดว่าสักวันถ้ามีโอกาสเป็นครูจะต้องเข้าใจเด็กให้มาก เพราะเด็กที่มาจากสภาพครอบครัวที่แตกแยกไม่ใช่ปัญหาของสังคมเสมอไป ถ้าหากมีคนเอาใจใส่ ดูแลและดึงศักยภาพของเขาออกมาจะช่วยให้เขามีอนาคตที่ดีขึ้นได้ จึงตั้งเป้าหมายไว้ว่า ครูที่ดีต้องสอนเด็กทั้งตัวและส่งต่อไปสู่อนาคตที่ดี จึงยินดีทุ่มเทเวลาในการสอน และดูแลด้านความประพฤติให้เด็กเป็นคนดีของสังคม ซึ่งกลุ่มเด็กเก่งและปานกลางจะส่งเสริมพัฒนาให้เกิดความก้าวหน้าทางวิชาการเพื่อเรียนรู้ทักษะที่สูงขึ้นตามศักยภาพ และส่งต่อไปยังมหาวิทยาลัยในสาขาที่ถนัด ส่วนกลุ่มอ่อนจะให้การดูแลเป็นพิเศษทั้งการเรียนที่เน้นทักษะปฏิบัติ และแนะแนวให้เรียนในทางอาชีพ
ที่สำคัญที่สุดและเปลี่ยนชีวิตตนคือ “ทุนภูมิพล” ซึ่งเป็นทุนที่ไม่มีเงื่อนไข ไม่มีข้อผูกมัด แต่เป็นทุนที่สร้างแรงบันดาลใจให้ผู้รับทุนเกิดสำนึกที่จะตอบแทนบุญคุณแผ่นดิน เป็นการใช้หนี้ทุนที่ไม่มีวันสิ้นสุดไปตลอดชีวิต จึงขอเป็นครูที่ดี ขยันเรียนรู้ นำความรู้ใหม่มาพัฒนาส่งเสริมนักเรียนในทุกด้านจนกว่าจะหมดแรง
นางนฤมล แก้วสัมฤทธิ์ ครูผู้ได้รับรางวัล “คุณากร” ปี 2560 กล่าวว่า หากความเหน็ดเหนื่อยของตนเพียง 1 คน สามารถทำให้คนอีก 10 คน 100 คน ได้มีความเป็นอยู่ที่ดี และรับโอกาสที่ดี ก็เป็นสิ่งสมควรทำเพื่อประเทศชาติ
เปรียบเสมือนในหลวงรัชกาลที่ 9 ที่ทรงเสียสละ ทรงงานหนักเพื่อคนไทยอีก 60 ล้านคน ได้อยู่ดีมีสุข จึงขอปฏิบัติหน้าที่อยู่ที่บ้านกรูโบ เป็นเวลา 18 ปี โดยไม่เคยขอย้ายไปที่อื่น เพราะคิดเสมอว่า หากไม่มีใครอาสามาเป็นครูที่แห่งนี้แล้ว เยาวชนและประชาชนในชุมชนแห่งนี้คงจะไม่ได้รับโอกาสเรียนรู้ภาษาไทย ทั้งที่เขาก็เป็นส่วนหนึ่งของประเทศไทย
และพยายามปลูกฝังให้ลูกศิษย์รักชุมชนของตนเอง เมื่อเขาเรียนจบเขาจะรักบ้านเกิดไม่ทิ้งถิ่นของตนเอง ส่งผลให้มีนักเรียนหลายคนเกิดแรงบันดาลใจอยากเรียนครูเพื่อกลับมาทำหน้าที่ครูในชุมชนของตนเองบ้าง
นายศรัณย์ ศรีมะเริง ครูผู้ใช้ดนตรีเปลี่ยนชีวิตลูกศิษย์ ด้วยนวัตกรรมปัญจวิธีการสอนดนตรีวงเมโลเดียน และพัฒนาเป็นวงโยธวาทิต ซึ่งได้รับรางวัล “คุณากร” ปี 2560 กล่าวว่า หลักในการสอนคือ ทำอย่างไรให้เด็กเรียนจบแล้วต้องเก่งกว่าครู การเป็นครูสอนดนตรีนั้น ต้องสอนให้ศิษย์ไปให้ไกลกว่าอาชีพนักดนตรี โดยเริ่มต้นจากการเป็นครูที่ดีให้ได้เสียก่อน
จากนั้นได้คิดค้นนวัตกรรมปัญจวิธี โดยการใช้โน้ตดนตรีเปรียบเทียบกับตัวเลขเพื่อสอนเด็กในระดับประถมศึกษา และใช้ตัวการ์ตูนเพื่อสอนเด็กในระดับอนุบาล ทำให้เด็กเข้าใจง่ายและคุ้นเคยกับดนตรีได้เร็ว
ซึ่งลูกศิษย์ได้มีโอกาสเผยแพร่การสอนนวัตกรรมปัญจวิธีที่ประเทศภูฏานด้วย

ที่มา : http://www.thaigov.go.th/news/contents/details/3352
