รัฐบาลไทย-ข่าวทำเนียบรัฐบาล-กระทรวงดิจิทัลฯ ลงพื้นที่ “ศูนย์ดิจิทัลบ้านเดื่อ” หนุนชุมชนสร้างรายได้ผ่านระบบออนไลน์ เสริมเศรษฐกิจท้องถิ่น

วันจันทร์ที่ 5 กุมภาพันธ์ 2561
กระทรวงดิจิทัลฯ ลงพื้นที่ “ศูนย์ดิจิทัลบ้านเดื่อ” หนุนชุมชนสร้างรายได้ผ่านระบบออนไลน์ เสริมเศรษฐกิจท้องถิ่น
กระทรวงดิจิทัลฯ
กระทรวงดิจิทัลฯ ส่งเสริมการใช้ดิจิทัลพัฒนาเศรษฐกิจและสังคมทุกชุมชนทั่วประเทศ พร้อมลงพื้นที่ดู“ศูนย์ดิจิทัลชุมชนบ้านเดื่อ” จ.หนองคาย สร้างความรู้ความเข้าใจแก่ประชาชนใช้ประโยชน์เทคโนโลยีดิจิทัลยกระดับเศรษฐกิจในชุมชน
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวงดิจิทัลฯ มีนโยบายส่งเสริมชุมชนให้มีแหล่งเรียนรู้ที่เรียกว่า “ศูนย์การเรียนรู้ ICT ชุมชน” ในทุกจังหวัดทั่วประเทศมาตั้งแต่ปี 2550 จนถึงปัจจุบัน และได้ยกระดับขึ้นเป็น “ศูนย์ดิจิทัลชุมชน” เพื่อเป็นแหล่งการเรียนรู้สำหรับประชาชน ให้เข้าถึง เข้าใจ การใช้เทคโนโลยีดิจิทัล ส่งเสริมการสร้างรายได้ สร้างอาชีพ รวมทั้งอำนวยความสะดวกในการเข้าถึงบริการภาครัฐให้กับชุมชนต่างๆ ทั่วประเทศ และพร้อมก้าวสู่สังคมยุค “ไทยแลนด์ 4.0”
สำหรับจังหวัดหนองคาย ได้รับการติดตั้งศูนย์ดิจิทัลชุมชน รวม 17 ศูนย์ ซึ่งศูนย์ดิจิทัลชุมชนบ้านเดื่อ เป็น 1 ใน 17 ศูนย์ จัดตั้งขึ้นในปี 2554 โดยตลอดระยะเวลาที่ผ่านมา กลุ่มประชาชนในชุมชนและผู้นำชุมชน ได้ตระหนักถึงความสำคัญของเทคโนโลยีดิจิทัลซึ่งเป็นส่วนสำคัญในการพัฒนาทั้งด้านเศรษฐกิจและสังคมของจังหวัดในภาพรวม จึงได้มีการบำรุงรักษาอุปกรณ์ให้สามารถใช้งานได้อย่างสมบูรณ์จนถึงปัจจุบัน
ศูนย์ดิจิทัลชุมชนบ้านเดื่อ มีบทบาทสำคัญต่อชุมชนหลายด้าน ทั้งเป็นศูนย์ฝึกอบรมการประกอบอาชีพของประชาชนในชุมชน โดยมีวิทยากรเป็นผู้ดูแลศูนย์ฯ ดำเนินงานภายใต้การสนับสนุนของเทศบาลตำบลบ้านเดื่อ ซึ่งได้มีการส่งเสริมให้ประชาชนเข้าถึงการสื่อสารออนไลน์อย่างทั่วถึง ด้วยการเปิดสัญญาณฟรีไวไฟ (Free Wi-Fi) ให้ประชาชนได้ใช้ และมีการสนับสนุนการเชื่อมโยงการให้บริการทางการแพทย์ผ่านระบบออนไลน์ ระหว่างโรงพยาบาลชุมชนย่อยกับแพทย์ผู้เชี่ยวชาญ โดยมีสถานพยาบาลตั้งอยู่บริเวณเดียวกับศูนย์ฯ อีกทั้งมีการจัดทำคิวอาร์โค้ด (QR CODE) ให้กับผู้ประกอบการนำเสนอเรื่องราว และวิธีการขายสินค้าเกษตรอินทรีย์ ผ่านช่องทางต่างๆ อาทิ เฟซบุ๊ก และช่องทางอื่นๆ ตลอดจนเป็นศูนย์ส่งเสริมเศรษฐกิจดิจิทัล เช่น การขายสินค้าผ่านระบบออนไลน์ สร้างรายได้ให้กับคนในชุมชนหลายล้านบาท อาทิ การจำหน่ายข้าวไรท์เบอรี่เลิศรัตน์ เป็นต้น นอกจากนี้ ชุมชนบ้านเดื่อ กำลังพัฒนาเป็นแหล่งท่องเที่ยวชุมชนไปจนถึงการพัฒนากลุ่มชาวบ้านในการทำปลาแดดเดียว จากปลานิลแม่น้ำโขง เป็นต้น
ทั้งนี้ ศูนย์ดิจิทัลชุมชนทั่วประเทศไม่เพียงแต่การสร้างประโยชน์ให้ประชาชนรู้เท่าทันเทคโนโลยีดิจิทัลเท่านั้น แต่ยังสร้างประโยชน์ในการส่งเสริมให้เกิดระบบพาณิชย์อิเล็กทรอนิกส์ระดับชุมชน ผลักดันให้เกิดรายได้ของผู้คนในพื้นที่ ยกระดับเศรษฐกิจชุมชน ส่งต่อไปยังการเป็นสังคมดิจิทัล ลดความเลื่อมล้ำอย่างเป็นรูปธรรม
********************

ที่มา : http://www.thaigov.go.th/news/contents/details/9841
