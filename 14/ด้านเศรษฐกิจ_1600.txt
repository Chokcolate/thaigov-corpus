รัฐบาลไทย-ข่าวทำเนียบรัฐบาล-กระทรวงวิทย์ฯ เปิดพิพิธภัณฑ์ธรรมชาติจัดการน้ำชุมชนตามแนวพระราชดำริ มรดกผืนป่าชายเลนตะวันออกและการบริหารจัดการ 3 น้ำ

วันจันทร์ที่ 6 พฤศจิกายน 2560
กระทรวงวิทย์ฯ เปิดพิพิธภัณฑ์ธรรมชาติจัดการน้ำชุมชนตามแนวพระราชดำริ มรดกผืนป่าชายเลนตะวันออกและการบริหารจัดการ 3 น้ำ
ดร.สุเมธ ตันติเวชกุล ประธานกรรมการมูลนิธิอุทกพัฒน์ ในพระบรมราชูปถัมภ์ เป็นประธานในพิธีเปิด “พิพิธภัณฑ์ธรรมชาติจัดการน้ำชุมชนตามแนวพระราชดำริ บ้านเปร็ดใน ตำบลห้วงน้ำขาว อำเภอเมือง จังหวัดตราด”
วันที่ 3 พฤศจิกายน 2560 / ดร.สุเมธ ตันติเวชกุล ประธานกรรมการมูลนิธิอุทกพัฒน์ ในพระบรมราชูปถัมภ์ เป็นประธานในพิธีเปิด “พิพิธภัณฑ์ธรรมชาติจัดการน้ำชุมชนตามแนวพระราชดำริ บ้านเปร็ดใน ตำบลห้วงน้ำขาว อำเภอเมือง จังหวัดตราด” โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี คณะผู้บริหารและข้าราชการ ทั้งจากส่วนราชการในจังหวัดองค์กรปกครองส่วนท้องถิ่น และประชาชนในพื้นที่ มาร่วมงานจำนวนมาก โอกาสนี้ รัฐมนตรีว่าการกระทรวงวิทยาศาสตร์และเทคโนโลยี ได้กล่าวมอบนโยบายในการนำวิทยาศาสตร์ เทคโนโลยีและนวัตกรรมไปสนับสนุนการบริหารจัดการน้ำตามแนวพระราชดำริ เพื่อพัฒนาคุณภาพชีวิต พัฒนาอาชีพ และขยายผลไปสู่หมู่บ้านใกล้เคียง
ซึ่งตรงตามแผนการดำเนินงานสำคัญ ด้านยุทธศาสตร์กระทรวงวิทยาศาสตร์และเทคโนโลยี ปี 2561 เรื่องการผลักดันเทคโนโลยี เพื่อเศรษฐกิจ สังคม และสิ่งแวดล้อม ในด้านการบริหารจัดการทรัพยกร พัฒนาเกษตรกรด้วยวิทยาศาสตร์ เทคโนโลยีและนวัตกรรม
พิพิธภัณฑ์ธรรมชาติจัดการน้ำชุมชน ตามแนวพระราชดำริ บ้านเปร็ดใน เป็นแหล่งถ่ายทอดความรู้จากความสำเร็จของชุมชน ที่ได้น้อมนำแนวพระราชดำริ พระบาทสมเด็จพระปรมินทรมหาภูมิพลอดุลยเดช ในเรื่องการบริหารจัดการทรัพยากรน้ำ  กรอบคิด ในเรื่องการพึ่งตนเอง การมีส่วนร่วมในการอนุรักษ์ฟื้นฟูป่าชายเลน และการบริหารจัดการน้ำ ทั้งน้ำเค็ม น้ำจืด น้ำกร่อย กรอบงาน ในเรื่องการนำวิทยาศาสตร์และเทคโนโลยีมาผนวกกับ ภูมิปัญญาท้องถิ่น พัฒนาการจัดการน้ำชุมชนและแก้ไขปัญหาการขาดแคลนน้ำจืดจนประสบผลสำเร็จ เป็นแบบอย่างให้ชุมชนอื่นได้มาศึกษาเรียนรู้ โดยใช้พื้นที่จริงของชุมชน อธิบายผ่านแผนที่และภาพความเปลี่ยนแปลง ให้เข้าใจง่าย และสามารถนำไปปรับใช้ได้อย่างเหมาะสม โดยมีจุดศึกษาดูงานในพื้นที่ 4 จุด ได้แก่   จุดศึกษาดูงานที่ 1 ป่าชายเลนบ้านเปร็ดใน มรดกผืนป่าตะวันออกมีพื้นที่กว่า 1,500 ไร่ มีความอุดมสมบูรณ์เป็นอันดับที่ 2 ของประเทศไทย จุดดูงานที่ 2 พิพิธภัณฑ์ธรรมชาติจัดการน้ำชุมชน ตามแนวพระราชดำริ โดยใช้ฝายกั้นน้ำจืดกับน้ำเค็มตามแนวพระราชดำริ จุดดูงานที่ 3 การบริหารจัดการ 3 น้ำ คือการดักน้ำจืด ดุลน้ำกร่อย ดันน้ำเค็ม และจุดดูงานที่ 4 เกษตรตามแนวทฤษฎีใหม่ ระบบการสำรองน้ำจืดด้วยนากุ้งร้างและร่องสวน
ชุมชนบ้านเปร็ดใน  ตำบลห้วงน้ำขาว  อำเภอเมือง จังหวัดตราด เป็นชุมชนที่มีระบบนิเวศป่าชายเลนอุดมสมบูรณ์เป็นอันดับสองของประเทศ ชุมชนส่วนใหญ่ประกอบอาชีพการเกษตร  เดิมชุมชนบ้านเปร็ดในประสบปัญหาป่าชายเลนถูกทำลายเพราะการทำนากุ้ง ระบบนิเวศป่าชายเลนเสื่อมโทรม และปัญหาน้ำเค็มรุกเข้าพื้นที่สร้างความเสียหายให้กับพื้นที่การเกษตร ปริมาณน้ำจืดมีไม่เพียงพอต่อการอุปโภค บริโภค และการเกษตร ต่อมาในปี 2552 ชุมชนได้จัดตั้งคณะกรรมการกลุ่มบริหารจัดการน้ำบ้านเปร็ดใน เพื่อร่วมกันบริหารจัดการ 3 น้ำ คือ น้ำเค็ม น้ำจืด และน้ำกร่อย อย่างจริงจัง และ สถาบันสารสนเทศทรัพยากรน้ำและการเกษตร (องค์การมหาชน) หรือ สสนก. ได้คัดเลือกให้เป็นชุมชนบ้านเปร็ดใน เป็นชุมชนแม่ข่ายการจัดการน้ำชุมชนด้วยวิทยาศาสตร์และเทคโนโลยี และยังได้รับคัดเลือกจากกระทรวงวิทยาศาสตร์และเทคโนโลยีให้เป็นหมู่บ้านต้นแบบระดับแม่ข่ายในการนำวิทยาศาสตร์ เทคโนโลยี และนวัตกรรมไปใช้ประโยชน์ในการประกอบอาชีพ พัฒนาคุณภาพชีวิต และมีการขยายผลไปสู่หมู่บ้านใกล้เคียง ในปี พ.ศ. 2556

ที่มา : http://www.thaigov.go.th/news/contents/details/7850
