รัฐบาลไทย-ข่าวทำเนียบรัฐบาล-สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารไวทยรัตน์” ศูนย์แพทยศาสตรศึกษาชั้นคลินิก โรงพยาบาลชัยภูมิ

วันพฤหัสบดีที่ 4 พฤษภาคม 2560
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารไวทยรัตน์” ศูนย์แพทยศาสตรศึกษาชั้นคลินิก โรงพยาบาลชัยภูมิ
สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารไวทยรัตน์” ศูนย์แพทยศาสตรศึกษาชั้นคลินิก โรงพยาบาลชัยภูมิ
วันนี้ (4 พฤษภาคม 2560)  เวลา 10.20 น. สมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเปิด “อาคารไวทยรัตน์” ศูนย์แพทยศาสตรศึกษาชั้นคลินิก โรงพยาบาลชัยภูมิ จ.ชัยภูมิ โดยมีนายแพทย์โสภณ เมฆธน ปลัดกระทรวงสาธารณสุข นายแพทย์สาธารณสุขจังหวัดชัยภูมิ ผู้อำนวยการโรงพยาบาลชัยภูมิ ผู้บริหาร ข้าราชการ เจ้าหน้าที่สาธารณสุข และประชาชนเฝ้ารับเสด็จฯ
นายแพทย์โสภณ เมฆธน ปลัดกระทรวงสาธารณสุข กราบทูลรายงานว่า การขาดแคลนแพทย์โดยเฉพาะในชนบทเป็นปัญหาสำคัญของชาติ  อัตราส่วนแพทย์ต่อประชากรในประเทศไทยอยู่ที่ 1 ต่อ 2,057  ขณะที่เขตสุขภาพที่ 9  ประกอบด้วย  จังหวัดชัยภูมิ นครราชสีมา  สุรินทร์ และบุรีรัมย์ มีอัตราส่วนแพทย์ต่อประชากร 1 ต่อ 4,225 น้อยกว่าอัตราส่วนระดับประเทศ โดยจังหวัดชัยภูมิ  มีอัตราส่วนแพทย์ต่อประชากรอยู่ที่ 1 ต่อ 5,077 คน ซึ่งน้อยที่สุดในเขตสุขภาพ กระทรวงสาธารณสุข มีความมุ่งมั่นที่จะแก้ไขปัญหาดังกล่าวจึงได้ร่วมกับมหาวิทยาลัยคู่ความร่วมมือ  จัดทำโครงการผลิตแพทย์เพื่อชาวชนบท  โดยเริ่มรับนักศึกษาแพทย์ตั้งแต่ปีการศึกษา 2538 นับจนถึงปัจจุบันมีนักศึกษาแพทย์จบการศึกษาแล้ว 16 รุ่นจำนวน 6,955 คน ซึ่งมีคุณภาพเท่าเทียมกับการผลิตแพทย์แบบดั้งเดิม ทั้งยังมีความผูกพันกับชุมชน สามารถทำงานในชุมชนอย่างมีความสุข เห็นได้จากมีอัตราคงอยู่ในชุมชนสูงกว่าการผลิตแพทย์แบบดั้งเดิม
นายแพทย์โสภณกล่าวต่อว่า ปัจจุบันโรงพยาบาลชัยภูมิเป็นโรงพยาบาลขนาด 600 เตียง ให้บริการผู้ป่วยนอกประมาณวันละ 1,766 คน ซึ่งเป็นจำนวนผู้ป่วยที่เหมาะในการจัดการเรียนการสอนให้มีประสิทธิภาพ  มีแพทย์ผู้เชี่ยวชาญสาขาต่างๆ จำนวน  61  คน  สามารถทำหน้าที่อาจารย์แพทย์ไปพร้อมกับการบริบาลผู้ป่วย  จึงมีความพร้อมในการจัดการเรียนการสอนในชั้นคลินิก  ขณะที่มหาวิทยาลัยเทคโนโลยีสุรานารีตั้งอยู่ในเขตสุขภาพเดียวกัน มีความพร้อมที่จะจัดการเรียนการสอนในชั้นปรีคลินิก
กระทรวงสาธารณสุข ร่วมมือกับสำนักวิชาแพทยศาสตร์มหาวิทยาลัยเทคโนโลยีสุรนารี จัดตั้งศูนย์แพทยศาสตรศึกษาชั้นคลินิกในโรงพยาบาลชัยภูมิขึ้น เป็นแห่งที่ 37 ภายใต้โครงการผลิตแพทย์เพิ่มเพื่อชาวชนบทและได้จัดสรรงบประมาณจำนวน 131 ล้านบาท ก่อสร้างอาคารศูนย์แพทยศาสตรศึกษาชั้นคลินิกสูง 7 ชั้น ประกอบด้วย  ห้องเรียน  ห้องประชุม  ห้องสมุด  ห้องหุ่นจำลองทางการแพทย์  และหอพักนักศึกษาแพทย์ ได้รับพระมหากรุณาธิคุณพระราชทานชื่ออาคารดังกล่าวว่า “อาคารไวทยรัตน์” พร้อมทั้งเชิญอักษรพระนามาภิไธย “ส.ธ.” ประดับที่ป้ายชื่ออาคาร ทั้งนี้เพื่อใช้ในการผลิตแพทย์ที่มีคุณภาพมาตรฐานและผูกพันกับชุมชน เติมเต็มในระบบบริการสุขภาพของไทย นำไปสู่ความเสมอภาคการบริการทางสังคม
ที่ผ่านมาโครงการผลิตแพทย์เพิ่มแห่งประเทศไทย พ.ศ.2556-2560 ได้ผลิตแพทย์เพิ่มจากระบบปกติอีก 9,039 คน โดยเป็นโครงการผลิตแพทย์เพิ่มของกระทรวงศึกษาธิการ 4,038 คน และผลิตแพทย์ชนบทเพิ่มของกระทรวงสาธารณสุข 5,001 คน รองรับการขยายการให้บริการทางด้านการแพทย์ และการสาธารณสุขของประเทศไทย ปัจจุบันกระทรวงสาธารณสุขมีแพทย์ในสังกัดจำนวน 15,403 คนเฉลี่ยแพทย์ 1 คนดูแลประชากร 4,155 คน เมื่อสิ้นสุดโครงการฯ คือใน พ.ศ. 2566 จะทำให้ภาพรวมสัดส่วนการดูแลของแพทย์ต่อประชาชนดีขึ้น ในอัตราส่วน 1 ต่อ 1,500 คน
*************** 4 พฤษภาคม 2560

ที่มา : http://www.thaigov.go.th/news/contents/details/3516
