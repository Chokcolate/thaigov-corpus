รัฐบาลไทย-ข่าวทำเนียบรัฐบาล-สมเด็จพระสังฆราช สกลมหาสังฆปริณายก   เสด็จเป็นประธานฝ่ายสงฆ์ ในงานบำเพ็ญกุศลครบรอบปีที่ 31  ศูนย์พัฒนาการจัดสวัสดิการสังคมผู้สูงอายุวาสนะเวศม์ จ.พระนครศรีอยุธยา

วันจันทร์ที่ 8 พฤษภาคม 2560
สมเด็จพระสังฆราช สกลมหาสังฆปริณายก   เสด็จเป็นประธานฝ่ายสงฆ์ ในงานบำเพ็ญกุศลครบรอบปีที่ 31  ศูนย์พัฒนาการจัดสวัสดิการสังคมผู้สูงอายุวาสนะเวศม์ จ.พระนครศรีอยุธยา
สมเด็จพระอริยวงศาคตญาณ (อมฺพรมหาเถร) สมเด็จพระสังฆราช สกลมหาสังฆปริณายก เสด็จเป็นประธานฝ่ายสงฆ์ ในงานบำเพ็ญกุศลครบรอบปีที่ 31
ศูนย์พัฒนาการจัดสวัสดิการสังคมผู้สูงอายุวาสนะเวศม์ จ.พระนครศรีอยุธยา โดยมี รมว.พม.และข้าราชการเจ้าหน้าที่ พม. เฝ้ารับเสด็จ
วันนี้ (8 พ.ค. 60) เวลา 09.30 น. สมเด็จพระอริยวงศาคตญาณ (อมฺพรมหาเถร) สมเด็จพระสังฆราชสกลมหาสังฆปริณายก เสด็จเป็นประธานฝ่ายสงฆ์ ในงานบำเพ็ญกุศลครบรอบปีที่ 31 ศูนย์พัฒนาการจัดสวัสดิการสังคมผู้สูงอายุวาสนะเวศม์ จังหวัดพระนครศรีอยุธยา โดยมี
พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด.พม.) นายสุจินต์ ไชยชุมศักดิ์ ผู้ว่าราชการจังหวัดพระนครศรีอยุธยาและคณะผู้บริหาร ข้าราชการเจ้าหน้าที่หน่วยงานในสังกัดกระทรวงการพัฒนาสังคมฯ เฝ้ารับเสด็จฯ ณ อาคารเอนกประสงค์ ศูนย์พัฒนาการจัดสวัสดิการสังคมผู้สูงอายุวาสนะเวศม์ อำเภอนครหลวง จังหวัดพระนครศรีอยุธยา
พลตำรวจเอก อดุลย์ กล่าวว่า สืบเนื่องจากครั้งที่สมเด็จพระอริยวงศาคตญาณ (วาสนมหาเถระ) สมเด็จพระสังฆราชสกลมหาสังฆปรินายก วัดราชบพิธสถิตมหาสีมาราม เมื่อครั้งยังมีพระชนม์ได้ทรงหายประชวรในปีพุทธศักราช 2528 คณะศิษยานุศิษย์ถือเป็นสิริมงคลและพระบารมีธรรม จึงได้ดำเนินการจัดสร้างสถานสงเคราะห์คนชราวาสนะเวศม์ขึ้น เพื่อช่วยเหลือสงเคราะห์คนชราที่ได้รับความยากลำบาก และประสบปัญหาทางสังคมให้ได้มีที่อยู่อาศัย ที่ตำบลบ่อโพง อำเภอนครหลวง จังหวัดพระนครศรีอยุธยา ซึ่งเป็นตำบลและอำเภอที่ประสูติของพระองค์เป็นการสร้างความเจริญและตอบแทนชาติภูมิของพระองค์ ซึ่งสมเด็จพระสังฆราชสกลมหาสังฆปรินายก เสด็จวางศิลาฤกษ์ เมื่อวันที่ 2 กุมภาพันธ์ 2529 และได้ทำพิธีเปิดเป็นทางการเมื่อวันที่ 8 พฤษภาคม 2530 โดยสมเด็จพระศรีนครินทราบรมราชชนนี เสด็จพระราชดำเนินเป็นองค์ประธาน และสมเด็จพระสังฆราชทรงโปรดประทานชื่อสถานสงเคราะห์แห่งนี้ว่า “วาสนะเวศม์” ซึ่งมีความหมายว่า ที่อยู่ของผู้มีบุญ ซึ่งมีพื้นที่รวมประมาณ 26 ไร่ มีค่าดำเนินการก่อสร้างทั้งสิ้นประมาณ 30 ล้านบาทเศษ ทั้งนี้ สมเด็จพระสังฆราช (วาสนมหาเถระ) สกลมหาสังฆปริณายก องค์ที่ 18 ได้ก่อตั้งสถานสงเคราะห์คนชราวาสนะเวศม์ และมอบให้กับกรมประชาสงเคราะห์บริหารจัดการ ในปี พ.ศ.2530 โดยมีกิจกรรมหลักคือ การไถ่ชีวิตโค–กระบือ เพื่อนำโค–กระบือทั้งหมดเข้าธนาคารโค–กระบือ เพื่อเกษตรกรตามพระราชดำริซึ่งดำเนินการเป็นประจำทุกปี
พลตำรวจเอก อดุลย์ กล่าวเพิ่มเติมว่า ปัจจุบันได้มีการเปลี่ยนชื่อ“สถานสงเคราะห์คนชราวาสนะเวศม์ฯ” เป็น “ศูนย์พัฒนาการจัดสวัสดิการสังคมผู้สูงอายุวาสนะเวศม์ฯ” ซึ่งในปีนี้ครบรอบปีที่ 31 ของการก่อตั้งศูนย์ฯ กระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) จึงได้กำหนดจัดงานบำเพ็ญกุศลครบรอบปีที่ 31 ของการก่อตั้งศูนย์ฯ ในวันนี้ (8 พ.ค. 60) ซึ่งภายในงานมีการถวายภัตตาหารเพลแด่พระสงฆ์ จำนวน 30 รูป การไถ่ชีวิตโค-กระบือ และปลูกต้นไม้ (ต้นลำดวน)

ที่มา : http://www.thaigov.go.th/news/contents/details/3607
