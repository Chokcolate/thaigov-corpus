รัฐบาลไทย-ข่าวทำเนียบรัฐบาล-รองปลัดกระทรวงมหาดไทยนำคณะเยี่ยมชมนิทรรศการ “การเรียนรู้สู่คุณธรรมนำชีวิต” เพื่อเสริมสร้างและพัฒนาแนวความคิดด้านคุณธรรม จริยธรรม แก่บุคลากรในสังกัด

วันจันทร์ที่ 31 กรกฎาคม 2560
รองปลัดกระทรวงมหาดไทยนำคณะเยี่ยมชมนิทรรศการ “การเรียนรู้สู่คุณธรรมนำชีวิต” เพื่อเสริมสร้างและพัฒนาแนวความคิดด้านคุณธรรม จริยธรรม แก่บุคลากรในสังกัด
รองปลัดกระทรวงมหาดไทยนำคณะเยี่ยมชมนิทรรศการ “การเรียนรู้สู่คุณธรรมนำชีวิต” เพื่อเสริมสร้างและพัฒนาแนวความคิดด้านคุณธรรม จริยธรรม แก่บุคลากรในสังกัด
วันนี้ (31 ก.ค. 60) เวลา 09.00 น. ที่ ห้างทวีกิจคอมเพล็กซ์ ชั้น 4 อำเภอเมืองสระบุรี จังหวัดสระบุรี นายสุทธิพงษ์ จุลเจริญ รองปลัดกระทรวงมหาดไทย พร้อมด้วย ข้าราชการและเจ้าหน้าที่หน่วยงานในสังกัดกระทรวงมหาดไทย เข้าเยี่ยมชมการจัดนิทรรศการ “การเรียนรู้สู่คุณธรรมนำชีวิต” ซึ่งจัดขึ้นโดย จังหวัดสระบุรี ร่วมกับคณะสงฆ์จังหวัดสระบุรี และทุกภาคส่วนที่ได้ร่วมจัดโครงการหมู่บ้านรักษาศีล 5 และโรงเรียนรักษาศีล 5  โดยมีวัตถุประสงค์เพื่อ ส่งเสริมให้เกิดการแลกเปลี่ยนเรียนรู้ระหว่าง บ้าน วัด โรงเรียน (บวร) ตลอดจนเป็นการเชื่อมโยงโครงการหมู่บ้านรักษาศีล 5 โรงเรียนรักษาศีล 5 และโครงการโรงเรียนคุณธรรมตามนโยบายของรัฐบาล เพื่อร่วมกันพัฒนาให้ประชาชนและเยาวชนมีคุณธรรมนำชีวิต และมีความสุขในการดำเนินชีวิตด้วย ศีล สมาธิ และปัญญา
นายสุทธิพงษ์ จุลเจริญ รองปลัดกระทรวงมหาดไทย กล่าวว่า ตนในนามของกระทรวงมหาดไทย รู้สึกเป็นเกียรติอย่างยิ่ง และขอขอบพระคุณคณะผู้จัดงานเป็นอย่างสูง ที่ได้ให้เกียรติเชิญคณะผู้แทนของกระทรวงมหาดไทยเข้าร่วมโครงการนิทรรศการการเรียนรู้สู่คุณธรรมนำชีวิต ในครั้งนี้ ซึ่งผลสำเร็จที่ได้อย่างเป็นรูปธรรมจากโครงการนี้ คือ การสร้างกระบวนการเรียนรู้ และพัฒนาแนวความคิดทางด้านคุณธรรมและจริยธรรม โดยให้ความสำคัญกับบ้าน วัด และโรงเรียน เพื่อเริ่มต้นกระบวนการทางความคิดด้านคุณธรรม จึงจำเป็นอย่างยิ่งที่จะต้องสร้างจิตสำนึกให้ประชาชนและเยาวชน เกิดการรับรู้ มีจิตสำนึกที่ดี และเป็นคนมีคุณภาพต่อไป ด้วยการเสริมสร้างคุณธรรมและจริยธรรมให้แก่พี่น้องประชาชนและเยาวชนไทย โดยเฉพาะพุทธศาสนิกชนได้น้อมนำหลักศีล 5 มาประพฤติปฏิบัติ
ในการดำเนินชีวิตประจำวัน เพื่อให้ทุกคนได้มีคุณธรรมนำชีวิตและมีความสุขในการดำเนินชีวิตด้วย ศีล สมาธิ และปัญญา
สำหรับนิทรรศการที่จัดขึ้นในครั้งนี้ ประกอบด้วย โรงภาพยนตร์สอนศีลธรรม 3 มิติ ซึ่งเป็นสื่อการเรียนรู้ที่สนุกสนานน่าสนใจ และทำให้ผู้เข้าชมเกิดแรงบันดาลใจที่จะ ละเว้นการทำชั่ว หมั่นทำความดี และทำจิตใจให้ผ่องใส นอกจากนี้ จังหวัดสระบุรียังเป็นหนึ่งในจังหวัดต้นแบบที่มหาเถรสมาคมถือเป็นจังหวัดนำร่องของโครงการหมู่บ้านรักษาศีล 5 ที่ประสบผลสำเร็จตามวัตถุประสงค์ โดยมีผู้สมัครเข้าร่วมกิจกรรมโครงการ จำนวน 534,436 คน คิดเป็นร้อยละ 84 ของจำนวนประชากรในจังหวัด และมีการจัดกิจกรรมเชิงคุณภาพ เช่น การจัดโครงการเจริญพระพุทธมนต์และเจริญจิตตภาวนา ทั้งบ้าน วัด โรงเรียน อย่างแพร่หลาย รวมทั้งมีการสรุปบันทึกรายละเอียดของการจัดกิจกรรมอย่างต่อเนื่อง ผ่านระบบเว็บไซต์ สามารถใช้เป็นแบบอย่างได้เป็นอย่างดี
รองปลัดกระทรวงมหาดไทย กล่าวเพิ่มเติมว่า นอกจากผลสัมฤทธิ์ที่ปรากฏชัดเจนที่ได้รับจากการเยี่ยมชมโครงการดังกล่าวแล้ว ยังเป็นการสร้างเครือข่ายด้านคุณธรรม จริยธรรม และเสริมสร้างกระบวนการแลกเปลี่ยนเรียนรู้กิจกรรมด้านคุณธรรมจริยธรรมระหว่างข้าราชการหรือบุคลากรในสังกัดกระทรวงมหาดไทย และทุกภาคส่วนที่เกี่ยวข้องอีกด้วย เพื่อนำแนวทางการส่งเสริมให้เกิดการแลกเปลี่ยนเรียนรู้ด้านคุณธรรมและจริยธรรมไปเป็นต้นแบบในการขยายผลและขับเคลื่อนภารกิจด้านคุณธรรมและจริยธรรมของแต่ละหน่วยงานให้บรรลุผลสำเร็จ และหวังเป็นอย่างยิ่งว่า ภารกิจในการส่งเสริมคุณธรรมและจริยธรรม ที่ได้รับความร่วมมือร่วมใจจากทุกภาคส่วน จะเป็นกลไกสำคัญในการพัฒนาประเทศให้เจริญก้าวหน้าอย่างยั่งยืนต่อไป.
ครั้งที่ 107/2560

ที่มา : http://www.thaigov.go.th/news/contents/details/5590
