รัฐบาลไทย-ข่าวทำเนียบรัฐบาล-นายกรัฐมนตรีเป็นประธานการประชุมหัวหน้าส่วนราชการระดับกระทรวงหรือเทียบเท่า

วันพุธที่ 27 กันยายน 2560
นายกรัฐมนตรีเป็นประธานการประชุมหัวหน้าส่วนราชการระดับกระทรวงหรือเทียบเท่า
นายกรัฐมนตรีเป็นประธานการประชุมหัวหน้าส่วนราชการระดับกระทรวงหรือเทียบเท่า ย้ำทุกส่วนราชการสร้างการรับรู้ไปสู่ระดับพื้นที่
วันนี้ (27 ก.ย.60) เวลา 10.00 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมหัวหน้าส่วนราชการระดับกระทรวงหรือเทียบเท่า ครั้งที่ 5/2560 ร่วมกับหน่วยงานที่เกี่ยวข้อง พร้อมถ่ายภาพหมู่ ณ บริเวณห้องโถงกลาง ตึกไทยคู่ฟ้า ร่วมกับคณะหัวหน้าส่วนราชการระดับกระทรวงหรือเทียบเท่าและหัวหน้าส่วนราชการระดับกระทรวงฯ ที่ครบเกษียณอายุราชการ ประจำปี 2560 จำนวน 15 ราย อาทิ นายจิรชัย มูลทองโร่ย ปลัดสำนักนายกรัฐมนตรี นายรวี ประจวบเหมาะ ผู้อำนวยการสำนักข่าวกรองแห่งชาติ นายสมศักดิ์ โชติรัตนะศิริ ผู้อำนวยการสำนักงบประมาณ พลเอก ทวีป เนตรนิยม เลขาธิการสภาความมั่นคงแห่งชาติ นางหิรัญญา สุจินัย เลขาธิการคณะกรรมการส่งเสริมการลงทุน ฯลฯ
จากนั้น พลเอก วิลาศ อรุณศรี  เลขาธิการนายกรัฐมนตรี ในฐานะเจ้าภาพในการจัดประชุมฯ  ได้กล่าวแนะนำคณะผู้บริหารและรายงานภารกิจสำคัญ พร้อมสรุปผลงานสำคัญของสำนักเลขาธิการนายกรัฐมนตรีและนำเสนอประเด็นสำคัญที่ต้องการขอความร่วมมือจากส่วนราชการ ประกอบด้วย การติดตามและขับเคลื่อนการดำเนินงานตามนโยบายของรัฐบาลและข้อสั่งการของนายกรัฐมนตรี การบูรณาการผลการดำเนินการร่วมกันของส่วนราชการ การขับเคลื่อนการปฏิรูปประเทศ การจัดทำงบประมาณเพื่อเกิดประสิทธิภาพสูงสุด การเดินทางไปปฏิบัติภารกิจในส่วนภูมิภาคของนายกรัฐมนตรี และการเผยแพร่ประชาสัมพันธ์การดำเนินงานของรัฐบาลสู่สาธารณชน
โอกาสนี้ นายกรัฐมนตรี ได้กล่าวขอบคุณหัวหน้าส่วนราชการระดับกระทรวงหรือเทียบเท่าที่ครบเกษียณอายุราชการ ประจำปี 2560 และหัวหน้าส่วนราชการระดับกระทรวงฯ ทุกคน ที่ได้ทำงานร่วมกันตลอดระยะเวลาที่ผ่านมาของรัฐบาลชุดปัจจุบัน  ซึ่งทุกคนได้ทำหน้าที่ของตนเองอย่างดีที่สุด ส่วนหัวหน้าส่วนราชการระดับกระทรวงฯ ที่ยังไม่เกษียณอายุราชการหรือผู้ที่ดำรงตำแหน่งแทนผู้ที่เกษียณอายุราชการก็ขอให้ช่วยกันทำงานต่อไป อย่างไรก็ตามสิ่งสำคัญที่สุดคือต้องถ่ายทอดนโยบายและการปฏิบัติให้ชัดเจนและมีการติดตามขับเคลื่อนจากระดับบน โดยเฉพาะการถ่ายทอดนโยบายและการปฏิบัติต่าง ๆ ให้กับเจ้าหน้าที่ระดับพื้นที่หรือผู้ปฏิบัติเพื่อนำไปสู่การปฏิบัติได้อย่างถูกต้องและเกิดผลเป็นรูปธรรม โดยหัวหน้าส่วนราชการระดับกระทรวงฯ ทุกคนถือเป็นกลไกสำคัญของรัฐบาล รวมทั้งข้าราชการต้องเป็นผู้นำแห่งการเปลี่ยนแปลงเพื่อร่วมมือกับประชาชนทุกภาคส่วนผ่านกลไกประชารัฐในการร่วมกันขับเคลื่อนประเทศไปสู่เป้าหมายที่กำหนด และช่วยกันพิทักษ์รักษาไว้ซึ่งชาติ ศาสนา พระมหากษัตริย์ให้คงอยู่อย่างยั่งยืนตลอดไป
พร้อมกันนี้ นายกรัฐมนตรี ได้กล่าวเน้นย้ำให้ทุกระทรวง เจ้าหน้าที่รัฐ ข้าราชการ และทุกหน่วยงานที่เกี่ยวข้องได้สร้างการรับรู้ในระดับพื้นที่ให้ประชาชนเกิดความเข้าใจเกี่ยวกับนโยบายและแนวทางการดำเนินงานของรัฐบาลและการขับเคลื่อนประเทศที่ประชาชนจะได้รับประโยชน์จากการดำเนินการต่าง ๆ  เช่น เรื่องการจัดทำผังเมือง การเชื่อมโยงสาธารณูปโภคพื้นฐานทั้งทางบก น้ำ และอากาศ ฯลฯ เพื่อให้ประชาชนพร้อมให้ความร่วมมือและสนับสนุนการดำเนินการดังกล่าว รวมทั้งเจ้าหน้าที่รัฐและข้าราชการทุกคนต้องปรับเปลี่ยนการทำงานใหม่ให้สอดคล้องกับเทคโนโลยีและทันกับสถานการณ์โลกที่เปลี่ยนแปลงไป เพื่อให้การปฏิบัติงานเป็นไปอย่างมีประสิทธิภาพเกิดผลเป็นรูปธรรม และประโยชน์ต่อประชาชนและประเทศชาติอย่างแท้จริง
พร้อมกันนี้ นายกรัฐมนตรี ได้มอบของที่ระลึกแก่หัวหน้าส่วนราชการระดับกระทรวงหรือเทียบเท่าที่ครบเกษียณอายุราชการ ประจำปี 2560 ด้วย
ภายหลังเสร็จสิ้นการประชุมฯ  นายกรัฐมนตรี ได้เปิดเผยว่า การประชุมหัวหน้าส่วนราชการระดับกระทรวงหรือเทียบเท่าในวันนี้ เป็นการประชุมที่จัดขึ้นเดือนละ 2 ครั้ง ตามปกติตลอดระยะเวลา 3 ปี ตั้งแต่รัฐบาลชุดนี้เข้ามาบริหารราชการ โดยนายกรัฐมนตรี ได้เป็นประธานการประชุมฯ ทุกครั้ง สำหรับการประชุมครั้งนี้ถือเป็นวาระสำคัญของหัวหน้าส่วนราชการระดับกระทรวงหรือเทียบเท่าที่ครบเกษียณอายุราชการ ประจำปี 2560 ที่ได้ทำหน้าที่ในการเข้าร่วมประชุมดังกล่าวครั้งสุดท้าย ซึ่งบรรยากาศในที่ประชุมได้เปิดโอกาสให้หัวหน้าส่วนราชการระดับกระทรวงฯ ที่ครบเกษียณอายุราชการ ประจำปี 2560 ได้พูดคุยและกล่าวอำลาระหว่างกันรวมถึงหัวหน้าส่วนราชการระดับกระทรวงฯ ที่ยังดำรงตำแหน่งอยู่ โดยหัวหน้าส่วนราชการระดับกระทรวงฯ ที่ครบเกษียณอายุราชการ ประจำปี 2560 ได้กล่าวแสดงความรู้ภาคภูมิใจที่ได้ปฏิบัติหน้าที่ดังกล่าวและได้ทำงานตอบสนองตรงตามนโยบายรัฐบาลอย่างเต็มที่ซึ่งเป็นประโยชน์ต่อประชาชนและประเทศโดยรวม พร้อมกันนี้หัวหน้าส่วนราชการระดับกระทรวงฯ ที่ครบเกษียณอายุราชการ ประจำปี 2560 ได้กล่าวฝากให้รัฐบาลและผู้ที่เกี่ยวข้องได้ร่วมกันพิจารณาหารือในเรื่องที่เกี่ยวข้องกับความก้าวหน้าในสายงาน การแต่งตั้งต่าง ๆ ซึ่งเรื่องดังกล่าวเป็นเรื่องที่นายกรัฐมนตรีคิดอยู่แล้วในการที่จะดูแลเจ้าหน้าที่ของรัฐและข้าราชการให้เป็นไปอย่างเหมาะสม รวมทั้งในเรื่องต่าง ๆ ที่ได้ร่วมกันดำเนินการตั้งแต่ระยะต้นในช่วงที่ผ่านมา และการดำเนินงานของสำนักงานบริหารนโยบายนายกรัฐมนตรี (PMDU) การบริหารราชการแผ่นดินตามกรอบปฏิรูปประเทศ ยุทธศาสตร์ชาติและการสร้างความสามัคคีปรองดอง (ป.ย.ป.) คณะกรรมการยุทศาสตร์ชาติ และคณะกรรมการปฏิรูปประเทศ ซึ่งรัฐบาลและผู้เกี่ยวข้องรับว่าจะสานต่อการดำเนินการขับเคลื่อนในเรื่องดังกล่าวต่อไป
------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6995
