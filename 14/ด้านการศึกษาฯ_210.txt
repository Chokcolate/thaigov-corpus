รัฐบาลไทย-ข่าวทำเนียบรัฐบาล-ครม.เห็นชอบการจัดตั้งศูนย์ระดับภูมิภาคว่าด้วยสะเต็มศึกษาของซีมีโอ

วันพุธที่ 5 กรกฎาคม 2560
ครม.เห็นชอบการจัดตั้งศูนย์ระดับภูมิภาคว่าด้วยสะเต็มศึกษาของซีมีโอ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะรัฐมนตรี เมื่อวันอังคารที่ 4 กรกฎาคม 2560 ในส่วนที่เกี่ยวข้องกับกระทรวงศึกษาธิการ คือ เห็นชอบการจัดตั้งศูนย์ระดับภูมิภาคว่าด้วยสะเต็มศึกษาของซีมีโอ
ข่าวสำนักงานรัฐมนตรี 344/2560
ครม.เห็นชอบการจัดตั้งศูนย์ระดับภูมิภาคว่าด้วยสะเต็มศึกษาของซีมีโอ (SEAMEO Regional Centre for STEM Education : SEAMEO STEM-ED) ในประเทศไทย
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยผลการประชุมคณะรัฐมนตรี เมื่อวันอังคารที่ 4 กรกฎาคม 2560 ในส่วนที่เกี่ยวข้องกับกระทรวงศึกษาธิการ คือ เห็นชอบการจัดตั้งศูนย์ระดับภูมิภาคว่าด้วยสะเต็มศึกษาของซีมีโอ (SEAMEO Regional Centre for STEM Education : SEAMEO STEM-ED) ในประเทศไทย
นพ.ธีระเกียรติ เจริญเศรษฐศิลป์ กล่าวว่า คณะรัฐมนตรีมีมติเห็นชอบในหลักการการจัดตั้งศูนย์ระดับภูมิภาคว่าด้วยสะเต็มศึกษา ขององค์การรัฐมนตรีศึกษาแห่งเอเชียตะวันออกเฉียงใต้ในประเทศไทย ตามที่กระทรวงศึกษาธิการ (ศธ.) เสนอ และให้กระทรวงศึกษาธิการเน้นการดำเนินการในฐานะเป็นศูนย์รวบรวมข้อมูลองค์ความรู้และบูรณาการการดำเนินงานร่วมกับหน่วยงานเจ้าภาพหรือหน่วยงานอื่นที่เกี่ยวข้องที่มีอยู่ในปัจจุบัน รวมทั้งมีการติดตามและประเมินผลประโยชน์ที่ประเทศไทยจะได้รับจากการจัดตั้งศูนย์ระดับภูมิภาคว่าด้วยสะเต็มศึกษาเป็นระยะ ๆ ด้วย
สาระสำคัญของเรื่อง
การจัดตั้งศูนย์ระดับภูมิภาคว่าด้วยสะเต็มศึกษาของซีมีโอ มีวัตถุประสงค์ ดังนี้
1) เพื่อเป็นศูนย์ที่เป็นเลิศด้านสะเต็มศึกษาของภูมิภาคเอเชียตะวันออกเฉียงใต้
2) เพื่อริเริ่ม วิจัย และพัฒนานวัตกรรมด้านสะเต็มศึกษา
3) เพื่อเป็นศูนย์กลางในการแสวงหาความร่วมมือด้านสะเต็มศึกษากับหน่วยงานและองค์การระหว่างประเทศ อื่น ๆ ทั้งในและนอกภูมิภาคเอเชียตะวันออกเฉียงใต้
4) เพื่อเป็นศูนย์กลางในการให้คำปรึกษาด้านสะเต็มศึกษา สำหรับประเทศในภูมิภาคเอเชียตะวันออกเฉียงใต้
บทบาทหน้าที่
1) พัฒนาบุคลากรของภูมิภาคด้านสะเต็มศึกษา
2) ส่งเสริมให้มีการพัฒนาด้านสะเต็มศึกษาและความรู้ความสามารถที่จะนำไปใช้ประโยชน์ในการพัฒนาประเทศสมาชิก
3) ขับเคลื่อนนโยบายความร่วมมือด้านสะเต็มศึกษาในแต่ละด้านของภูมิภาคให้เป็นรูปธรรมยิ่งขึ้น
4) เสริมสร้างเครือข่ายความร่วมมือที่แน่นแฟ้นด้านสะเต็มศึกษา ทั้งในและนอกภูมิภาคเอเชียตะวันออกเฉียงใต้
บัลลังก์ โรหิตเสถียร
สรุป/รายงาน

ที่มา : http://www.thaigov.go.th/news/contents/details/5035
