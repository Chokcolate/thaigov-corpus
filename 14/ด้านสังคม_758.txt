รัฐบาลไทย-ข่าวทำเนียบรัฐบาล-พม. จับมือสถาบันวิจัยและให้คำปรึกษาแห่งมหาวิทยาลัยธรรมศาสตร์ จัดประชุมเผยแพร่นโยบายยุทธศาสตร์ และมาตรการในการป้องกันและปราบปรามการค้ามนุษย์ (ฉบับที่ 2) พ.ศ. 2560 – 2564

วันพฤหัสบดีที่ 12 ตุลาคม 2560
พม. จับมือสถาบันวิจัยและให้คำปรึกษาแห่งมหาวิทยาลัยธรรมศาสตร์ จัดประชุมเผยแพร่นโยบายยุทธศาสตร์ และมาตรการในการป้องกันและปราบปรามการค้ามนุษย์ (ฉบับที่ 2) พ.ศ. 2560 – 2564
พม. จับมือสถาบันวิจัยและให้คำปรึกษาแห่งมหาวิทยาลัยธรรมศาสตร์ จัดประชุมเผยแพร่นโยบายยุทธศาสตร์ และมาตรการในการป้องกันและปราบปรามการค้ามนุษย์ (ฉบับที่ 2) พ.ศ. 2560 – 2564 เพื่อนำไปสู่การปฏิบัติได้อย่างมีประสิทธิภาพ ต่อเนื่อง และยั่งยืน
วันนี้ (12 ต.ค. 60) เวลา 13.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า กระทรวงการพัฒนาสังคมและความมั่นคงของมนุษย์ (พม.) ร่วมกับสถาบันวิจัยและให้คำปรึกษาแห่งมหาวิทยาลัยธรรมศาสตร์ จัดประชุมเผยแพร่นโยบาย ยุทธศาสตร์ และมาตรการในการป้องกันและปราบปรามการค้ามนุษย์ (ฉบับที่ 2) พ.ศ. 2560 - 2564 เพื่อนำไปสู่การปฏิบัติอย่างเป็นรูปธรรม โดยมี นางสุวรีย์ ใจหาญ รักษาการที่ปรึกษาวิชาการพัฒนาสังคม เป็นประธานการประชุม ซึ่งมีผู้เข้าร่วมประชุมประมาณ 100 คน ประกอบด้วย ผู้แทนจากหน่วยงานภาครัฐ องค์กรภาคเอกชน และองค์การระหว่างประเทศ ณ ห้องมิ่งเมือง ชั้น 4 โรงแรมเดอะทวิน ทาวเวอร์ กรุงเทพฯ
นางสุวรีย์ กล่าวว่า กระทรวง พม. โดยกองต่อต้านการค้ามนุษย์ สำนักงานปลัดกระทรวง พม. ร่วมกับสถาบันวิจัยและให้คำปรึกษาแห่งมหาวิทยาลัยธรรมศาสตร์ กำหนดจัดการประชุมครั้งนี้ โดยมีวัตถุประสงค์เพื่อเผยแพร่ นโยบาย ยุทธศาสตร์ และมาตรการในการป้องกันและปราบปรามการค้ามนุษย์ (ฉบับที่ 2) พ.ศ. 2560-2564 ให้แก่หน่วยงานที่เกี่ยวข้อง เพื่อให้ทุกภาคส่วนใช้เป็นแผนแม่บทในการขับเคลื่อนการดำเนินงานป้องกันและปราบปราม การค้ามนุษย์ไปสู่การปฏิบัติอย่างเป็นรูปธรรมในทิศทางเดียวกัน โดยได้กำหนดนโยบายและยุทธศาสตร์ที่มีวิสัยทัศน์ ที่ชัดเจน คือ "ประชารัฐร่วมใจ ประเทศไทยไร้การค้ามนุษย์” ซึ่งประกอบด้วย ยุทธศาสตร์และมาตรการ ที่ครอบคลุม 5 ด้านสำคัญ ตามหลักการ 5P ได้แก่ 1) ด้านการพัฒนากลไกเชิงนโยบายและการขับเคลื่อน (Policy) 2) ด้านการดำเนินคดี (Prosecution) 3) ด้านการคุ้มครองช่วยเหลือ (Protection) 4) ด้านการป้องกัน (Prevention) และ 5) ด้านการพัฒนาความร่วมมือกับภาคีเครือข่าย (Partnership) เพื่อให้การป้องกันและปราบปรามการค้ามนุษย์ เป็นไปอย่างมีประสิทธิภาพ มีความต่อเนื่องยั่งยืน และนำไปปฏิบัติได้อย่างเป็นรูปธรรมในทิศทางเดียวกัน

ที่มา : http://www.thaigov.go.th/news/contents/details/7379
