รัฐบาลไทย-ข่าวทำเนียบรัฐบาล- กระทรวงเกษตรฯ เปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง          รุ่นที่ 82

วันพฤหัสบดีที่ 9 พฤศจิกายน 2560
กระทรวงเกษตรฯ เปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง          รุ่นที่ 82
กระทรวงเกษตรฯ เปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง          รุ่นที่ 82 ส่งเสริมนักบริหารระดับกลางให้มีภาวะความเป็นผู้นำ มีความรู้ ความสามารถ สอดคล้องกับสภาวการณ์ที่เปลี่ยนแปลง
นายเลิศวิโรจน์ โกวัฒนะ ปลัดกระทรวงเกษตรและสหกรณ์ กล่าวในโอกาสเป็นประธานพิธีเปิดการฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง รุ่นที่ 82 ณ โรงแรมมารวยการ์เด้น กรุงเทพฯ ว่า กระทรวงเกษตรและสหกรณ์ โดยสถาบันเกษตราธิการ ได้ดำเนินการจัดฝึกอบรมและพัฒนาหลักสูตร “นักบริหารการพัฒนาการเกษตรและสหกรณ์ ระดับกลาง” มาอย่างต่อเนื่อง โดยมุ่งเน้นการพัฒนานักบริหารระดับกลาง ให้มีภาวะผู้นำ ที่มีความรู้ ความสามารถ ทักษะและสมรรถนะในด้านการบริหารอย่างถูกต้อง เหมาะสม และสอดคล้องกับสภาวการณ์ที่เปลี่ยนแปลงอยู่ตลอดเวลา มีความพร้อม สำหรับการก้าวสู่ผู้บริหารในระดับนโยบาย และสามารถขับเคลื่อนนโยบาย ยุทธศาสตร์ สร้างหรือนำการเปลี่ยนแปลงให้เกิดขึ้นในหน่วยงานได้อย่างมีประสิทธิภาพ เพิ่มพูนทักษะในการสร้างแรงจูงใจและพัฒนาประสิทธิภาพของทีมงานและองค์การได้อย่างเป็นรูปธรรม เข้าใจกระบวนการสร้างเครือข่าย (Network) และระบบพันธมิตร (Partner) เพื่อเพิ่มพลังการทำงานให้มีประสิทธิภาพยิ่งขึ้น และส่งเสริมในการมีพฤติกรรมที่สะท้อนคุณธรรมและจริยธรรม  ที่เป็นแบบอย่างที่ดีสำหรับผู้ปฏิบัติงานที่เกี่ยวข้อง
สำหรับการจัดฝึกอบรมหลักสูตร นักบริหารการพัฒนาการเกษตรและสหกรณ์ ระดับกลาง รุ่นที่ 82 ในครั้งนี้ กำหนดจัดระหว่างวันที่ 6 พฤศจิกายน – 9 ธันวาคม 2560 รวม 27 วัน โดยความร่วมมือระหว่างสถาบันเกษตราธิการ สำนักงานปลัดกระทรวงเกษตรและสหกรณ์ และมหาวิทยาลัยเกษตรศาสตร์ มีผู้เข้ารับการฝึกอบรมเป็นบุคลากรในสังกัดกระทรวงเกษตรฯ ทั้งส่วนกลางและส่วนภูมิภาค จำนวน 120 คน โดยมีกิจกรรมแบ่งเป็น 3 ช่วง ประกอบด้วย ช่วงที่ 1  การปฐมนิเทศและกิจกรรมกลุ่มสัมพันธ์ เป็นการพัฒนากระบวนการคิดและสร้างทีมงาน ช่วงที่ 2  การบรรยายวิชาการ การแลกเปลี่ยนความรู้ ประสบการณ์และการปัจฉิมนิเทศ  และช่วงที่ 3  การศึกษาดูงานในส่วนภูมิภาค นอกจากนี้ ยังได้กำหนดกิจกรรมต่าง ๆ ของหลักสูตร ในรูปแบบของการแบ่งกลุ่ม เพื่อให้เกิดความหลากหลายทางความคิด และสร้างสัมพันธภาพที่ดี ระหว่างผู้เข้ารับการฝึกอบรมด้วย
“การฝึกอบรมในครั้งนี้ จะทำให้ผู้เข้ารับการฝึกอบรมได้รับความรู้ที่หลากหลาย ทันกับสถานการณ์ในยุคการบริหารราชการแนวใหม่ที่เน้นการบริหารจัดการบ้านเมืองที่ดี มีทักษะความเป็นผู้นำการเปลี่ยนแปลง และเกิดการสร้างเครือข่ายการทำงาน ภายในหน่วยงานของกระทรวงเกษตรฯ ในการประสานสัมพันธ์สร้างความสามัคคีภายในหมู่คณะ ซึ่งจะส่งผลให้มีการบูรณาการการทำงานได้อย่างมีประสิทธิภาพเพิ่มมากขึ้นในอนาคต” นายเลิศวิโรจน์ กล่าว
----------------------------------------
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/7937
