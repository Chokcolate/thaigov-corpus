รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เตรียมลงพื้นที่ติดตามงานตามนโยบายของรัฐบาล

วันศุกร์ที่ 15 กันยายน 2560
รอง นรม.พล.อ.อ.ประจินฯ เตรียมลงพื้นที่ติดตามงานตามนโยบายของรัฐบาล
รอง นรม.พล.อ.อ.ประจินฯ เตรียมลงพื้นที่ติดตามงานตามนโยบายของรัฐบาลซึ่งอยู่ในความรับผิดชอบและกำกับดูแล โดยกำหนดลงพื้นที่เพื่อติดตามงานตามนโยบายของรัฐบาลในวันที่ 18 กันยายน 2560 ใน 2 จังหวัด ได้แก่ จังหวัดอ่างทองและจังหวัดสระบุรี
วันนี้ (15 กันยายน 2560) เวลา 11.30 น.ที่ทำเนียบรัฐบาล พลอากาศเอก มณฑล  สัชฌุกร โฆษกประจำรองนายกรัฐมนตรี (พลอากาศเอก ประจิน  จั่นตอง) เปิดเผยว่า ตามที่นายกรัฐมนตรี กำหนดให้จัดการประชุมคณะรัฐมนตรีอย่างเป็นทางการนอกสถานที่ ครั้งที่ 2 ระหว่างวันที่ 18-19 กันยายน 2560 ในพื้นที่ภาคกลาง โดยได้มอบหมายให้รองนายกรัฐมนตรีและรัฐมนตรีกระจายกันลงพื้นที่บริเวณจังหวัดหรืออำเภอโดยรอบ เพื่อติดตามการดำเนินงานตามนโยบายของรัฐบาล และสร้างการรับรู้ความเข้ากับประชาชน ตลอดจนประมวลประเด็นปัญหาอุปสรรคและข้อเสนอแนะจากประชาชน เพื่อนำเสนอในที่ประชุม ครม.อย่างเป็นทางการนอกสถานที่นั้น
ในส่วนของ พลอากาศเอก ประจิน จั่นตอง รองนายกรัฐมนตรี นั้น ได้กำหนดลงพื้นที่เพื่อติดตามงานตามนโยบายของรัฐบาลในวันที่ 18 กันยายน 2560 ใน 2 จังหวัด ได้แก่ จังหวัดอ่างทองและจังหวัดสระบุรี ซึ่งเป็นโครงการที่อยู่ในความรับผิดชอบและกำกับดูแล โดยในพื้นที่ของจังหวัดอ่างทองได้กำหนดเดินทางไปตรวจเยี่ยมและรับฟังสรุปผล การดำเนินงานโครงการพัฒนาพื้นที่แก้มลิงหนองเจ็ดเส้น ตำบลสายทอง อำเภอป่าโมก จังหวัดอ่างทอง พร้อมทั้งเยี่ยมชมกิจกรรมต่าง ๆ ในโครงการ
จากนั้น รองนายกรัฐมนตรีเดินทางต่อไปยังศูนย์การเรียนรู้การเพิ่มประสิทธิภาพการผลิตสินค้าเกษตร (ศพก.) ที่ตำบลไผ่ดำพัฒนา อำเภอวิเศษชัยชาญ จังหวัดอ่างทอง เพื่อรับฟังรายงานสรุปผลการดำเนินงานและเยี่ยมชมกิจการของ ศพก. หลังจากนั้นจะได้เดินทางต่อไปยังวิสาหกิจชุมชนเกษตรปลอดภัย ตำบลมงคลธรรมนิมิต อำเภอสามโก้ จังหวัดอ่างทอง เพื่อรับฟังรายงานสรุปผลการดำเนินงานและเยี่ยมชมกิจกรรมของวิสาหกิจชุมชนเกษตรปลอดภัย
ในส่วนของจังหวัดสระบุรี ได้กำหนดเดินทางไปยังศูนย์ข้าวชุมชน อบต.โคกสะอาด อาเภอหนองแซง เพื่อรับฟังรายงานสรุปผลการขับเคลื่อนเทคโนโลยี “ปุ๋ยสั่งตัด” สู่เกษตรกรในพื้นที่จังหวัดสระบุรี ซึ่งเป็นนโยบายของรัฐบาลในการนำผลงานวิจัยมาพัฒนาทางด้านการเกษตร พร้อมทั้งพบปะสมาชิกเกษตรกรและเยี่ยมชมกิจกรรมลานตากข้าวและศูนย์ผลิตเมล็ดพันธุ์ข้าวตามลำดับ
ทั้งนี้ ผลจากการลงพื้นที่ดังกล่าวของรองนายกรัฐมนตรีจะได้นำเสนอในที่ประชุม ครม.อย่างเป็นทางการนอกสถานที่ที่จังหวัดพระนครศรีอยุธยา ในวันที่ 19 กันยายน 2560 ต่อไป
..................................................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/6711
