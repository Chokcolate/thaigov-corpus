รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยนายกรัฐมนตรีห่วงใยประชาชนสั่งการหน่วยงานที่เกี่ยวข้องเตรียมแผนดูแลและให้ข้อมูลประชาชนในช่วงหน้าฝนนี้

วันพุธที่ 11 ตุลาคม 2560
ผู้ช่วยโฆษกฯ เผยนายกรัฐมนตรีห่วงใยประชาชนสั่งการหน่วยงานที่เกี่ยวข้องเตรียมแผนดูแลและให้ข้อมูลประชาชนในช่วงหน้าฝนนี้
ผู้ช่วยโฆษกประจำสำนักนายกรัฐมนตรีเผยนายกรัฐมนตรีห่วงใยประชาชนสั่งการหน่วยงานที่เกี่ยวข้องเตรียมแผนดูแลและให้ข้อมูลประชาชนในช่วงหน้าฝน เพื่อให้ประชาชนรับทราบข้อมูลที่ถูกต้องและเตรียมพร้อมรับกับสถานการณ์
วันนี้ ( 10 ต.ค. 60 ) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)   ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีแสดงความห่วงใยต่อประชาชนเกี่ยวกับสถานการณ์ฝนตกในช่วงนี้ว่า ขอให้ทุกหน่วยงานที่เกี่ยวข้องเตรียมแผนการในการดูแลประชาชนให้พร้อมรับกับที่สถานการณ์ต่าง ๆ ที่จะเกิดขึ้น รวมทั้ง ชี้แจงข้อมูลเกี่ยวกับสถานการณ์น้ำและฝนที่จะตกผ่านตัววิ่งทางสถานีโทรทัศน์ต่าง ๆ อย่างต่อเนื่องทุกวัน เพื่อให้ประชาชนรับทราบข้อมูลที่ถูกต้องและเตรียมการในการเดินทางสัญจรเป็นไปด้วยความสะดวกและทันกับสถานการณ์ ป้องกันการเกิดปัญหาความเข้าใจที่คลาดเคลื่อนเกี่ยวกับสถานการณ์ดังกล่าวที่เกิดขึ้น
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7309
