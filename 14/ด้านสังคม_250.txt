รัฐบาลไทย-ข่าวทำเนียบรัฐบาล-รมว.พม. ห่วงใยประชาชนที่ได้รับบาดเจ็บจากเหตุระเบิดที่โรงพยาบาลพระมงกุฎฯ ย้ำทุกหน่วยงาน พม. เข้มมาตรการการรักษาความปลอดภัย และกำชับเจ้าหน้าที่ช่วยเหลือเด็กหญิงวัย 14 ปี ที่จ.หนองคาย

วันอังคารที่ 23 พฤษภาคม 2560
รมว.พม. ห่วงใยประชาชนที่ได้รับบาดเจ็บจากเหตุระเบิดที่โรงพยาบาลพระมงกุฎฯ ย้ำทุกหน่วยงาน พม. เข้มมาตรการการรักษาความปลอดภัย และกำชับเจ้าหน้าที่ช่วยเหลือเด็กหญิงวัย 14 ปี ที่จ.หนองคาย
รมว.พม. ห่วงใยประชาชนที่ได้รับบาดเจ็บจากเหตุระเบิด ที่โรงพยาบาลพระมงกุฎเกล้า พร้อมย้ำทุกหน่วยงาน พม. เข้มมาตรการการรักษาความปลอดภัย และกำชับเจ้าหน้าที่ช่วยเหลือเด็กหญิงวัย 14 ปี ถูกกลุ่มวัยรุ่นชายล่วงละเมิดทางเพศ ที่ จ.หนองคาย
วันนี้ (23 พ.ค. 60) เวลา 07.45 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว. พม.) เป็นประธาน การประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 634/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเมื่อวันที่ 22 พฤษภาคม 2560 เกิดเหตุระเบิด ที่บริเวณชั้น 1 อาคารเฉลิมพระเกียรติ 80 ปี โรงพยาบาลพระมงกุฎเกล้า ซึ่งมีผู้ได้บาดเจ็บจำนวน 25 คน นั้น ตนมีความห่วงใยประชาชนที่ได้รับบาดเจ็บจากเหตุการณ์ดังกล่าว โดยได้กำชับหน่วยงานที่เกี่ยวข้อง ลงพื้นที่ตรวจสอบข้อเท็จจริง พร้อมให้ความช่วยเหลือเยียวยาผู้ได้รับบาดเจ็บในเบื้องต้นตามภารกิจของกระทรวงการพัฒนาสังคมฯ ทั้งนี้ สำหรับมาตรการรักษาความปลอดภัยที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ ได้มี การกำหนดพื้นที่รักษาความปลอดภัย มาตรการควบคุมบุคคล มาตรการควบคุมยานพาหนะ กำหนดเวลาเปิด-ปิดประตู และการวางกำลังรักษาความปลอดภัย ซึ่งมาตรการรักษาความปลอดภัยดังกล่าว กระทรวง พม. ได้ปฏิบัติมาอย่างต่อเนื่อง อย่างไรก็ตาม ตนได้เน้นย้ำให้ทุกหน่วยงานในสังกัดกระทรวงการพัฒนาสังคมฯ เพิ่มมาตรการ ในการรักษาความปลอดภัยให้เข้มงวดมากขึ้น
พลตำรวจเอก อดุลย์ กล่าวต่อไปว่า จากกรณี เด็กหญิงวัย 14 ปี ถูกวัยรุ่นชายจำนวน 6 คน ข่มขืนกระทำชำเราจนหมดสติภายในกระท่อมนาท้ายหมู่บ้าน ที่อำเภอท่าบ่อ จังหวัดหนองคาย นั้น ตนได้กำชับพัฒนาสังคมและ ความมั่นคงของมนุษย์จังหวัfหนองคาย (พมจ.หนองคาย) พร้อมด้วยเจ้าหน้าที่หน่วยงานที่เกี่ยวข้อง ลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือตามภารกิจด้านเด็กของกระทรวง พม. โดยเฉพาะเร่งเยียวยาฟื้นฟูสภาพจิตใจเด็กหญิงดังกล่าว เพื่อให้สามารถกลับไปใช้ชีวิต ในสังคมได้อย่างปกติต่อไป ทั้งนี้ ปัญหาเด็กถูกล่วงละเมิดทางเพศยังคงเกิดขึ้นในสังคมอย่างต่อเนื่อง จึงขอฝากให้พ่อแม่ผู้ปกครองช่วยกันดูแลบุตรหลานในครอบครัวอย่างใกล้ชิด รวมทั้งเด็กและเยาวชนในชุมชน เพื่อเป็นการป้องกันไม่ให้เกิดเหตุการณ์ในลักษณะดังกล่าวซ้ำขึ้นอีก
พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 60 ปี ป่วยเป็นโรครูมาตอยด์ และมะเร็ง ที่เต้านม จนมีแผลขนาดใหญ่ สร้างความเจ็บปวดเป็นอย่างมาก ไม่สามารถช่วยเหลือตัวเองได้ ซึ่งถูกลูก 2 คน ทอดทิ้ง ไม่เคยมาดูแล โดยหญิงชราดังกล่าวอาศัยอยู่กับน้องสาวและหลานที่สติไม่สมประกอบ ครอบครัวมีฐานะยากจน ต้องขอ ข้าววัดกินเพื่อประทังชีวิต ที่อำเภอสองพี่น้อง จังหวัดสุพรรณบุรี นั้น ตนได้กำชับให้พัฒนาสังคมและความมั่นคง ของมนุษย์จังหวัดสุพรรณบุรี (พมจ.สุพรรณบุรี) และหน่วยงานที่เกี่ยวข้องในพื้นที่ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมทั้งให้การช่วยเหลือในเบื้องต้น ตามภารกิจของกระทรวง พม. อีกทั้งมอบสิ่งของเครื่องใช้ที่จำเป็นในชีวิตประจำวัน นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแลในเรื่องการรักษาพยาบาลอาการป่วยของหญิงชราดังกล่าวอย่างต่อเนื่อง และให้คำแนะนำปรึกษาในเรื่องสิทธิประโยชน์ของคนพิการที่จดทะเบียนคนพิการตามพระราชบัญญัติส่งเสริมและพัฒนาคุณภาพคนพิการ พ.ศ. 2550 และการส่งเสริมอาชีพ เพื่อสร้างรายได้ที่เพียงพอ และมั่นคงในระยะยาวต่อไป

ที่มา : http://www.thaigov.go.th/news/contents/details/3941
