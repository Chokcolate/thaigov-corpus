รัฐบาลไทย-ข่าวทำเนียบรัฐบาล-การประชุมคณะกรรมการส่งเสริมวิสาหกิจเริ่มต้นแห่งชาติ ครั้งที่ 3/2560

วันอังคารที่ 5 กันยายน 2560
การประชุมคณะกรรมการส่งเสริมวิสาหกิจเริ่มต้นแห่งชาติ ครั้งที่ 3/2560
คกก.ส่งเสริมวิสาหกิจเริ่มต้นแห่งชาติ ซึ่งมีปลัดกระทรวงการคลังเป็นประธานฯ และมีผู้แทนหน่วยงานภาครัฐและเอกชนที่เกี่ยวข้องร่วมเป็นคณะกรรมการฯ ได้มีการประชุม ครั้งที่ 3/2560 เมื่อวันที่ 4 ก.ย.2560 เพื่อติดตามความคืบหน้าการดำเนินการในช่วงไตรมาสที่3/2560
คณะกรรมการส่งเสริมวิสาหกิจเริ่มต้นแห่งชาติ (National Startup Committee) (คณะกรรมการฯ) ซึ่งมีนายสมชัย สัจจพงษ์ ปลัดกระทรวงการคลัง เป็นประธานฯ และมีผู้แทนหน่วยงานภาครัฐและเอกชนที่เกี่ยวข้องร่วมเป็นคณะกรรมการฯ ได้มีการประชุม ครั้งที่ 3/2560 เมื่อวันที่ 4 กันยายน 2560 เพื่อติดตามความคืบหน้าการดำเนินการในช่วงไตรมาสที่ 3 ของปี 2560 ตามแผนการส่งเสริมวิสาหกิจเริ่มต้นของประเทศไทย (พ.ศ. 2559 – 2564) พร้อมทั้ง ได้พิจารณาการขับเคลื่อนแผนการส่งเสริมวิสาหกิจเริ่มต้น (Startup) ของประเทศไทย ซึ่งมีประเด็นที่สำคัญ ดังนี้
1. ร่างพระราชบัญญัติแก้ไขเพิ่มเติมประมวลกฎหมายแพ่งและพาณิชย์ (ฉบับที่ ..) พ.ศ. ....
คณะกรรมการฯ ได้รับทราบความคืบหน้าในการแก้ไขประมวลกฎหมายแพ่งและพาณิชย์ เพื่อให้เอื้อต่อการประกอบธุรกิจของ Startup ในประเทศไทยมากขึ้นใน 4 ประเด็น ได้แก่ การออกหุ้นกู้แปลงสภาพ (Convertible Debt) การทยอยให้หุ้น (Reverse Vesting) สิทธิที่จะซื้อหุ้นในราคาที่กำหนด (Employee Stock Option Plan) และหุ้นบุริมสิทธิ (Preferred Shares) โดยปัจจุบัน กระทรวงพาณิชย์ได้เสนอร่างพระราชบัญญัติแก้ไขเพิ่มเติมประมวลกฎหมายแพ่งและพาณิชย์ (ฉบับที่ ..) พ.ศ. .... ให้คณะรัฐมนตรีพิจารณาแล้ว
2. ร่างพระราชบัญญัติส่งเสริมวิสาหกิจเริ่มต้น พ.ศ. ....
คณะกรรมการฯ ได้เห็นชอบในหลักการของร่างพระราชบัญญัติส่งเสริมวิสาหกิจเริ่มต้น พ.ศ. .... (ร่าง พ.ร.บ.) ซึ่งมุ่งสนับสนุน แก้ไขข้อจำกัดและอุปสรรคต่าง ๆ ที่ไม่เอื้อต่อการพัฒนาของระบบนิเวศเพื่อสนับสนุน Startup (Startup Ecosystem) โดยได้กำหนดขอบเขตคำนิยามของ Startup อย่างชัดเจน กำหนดให้มีคณะกรรมการเพื่อทำหน้าที่ศึกษา จัดทำ และเสนอแนะนโยบายส่งเสริมและพัฒนา Startup ของประเทศไทย มีการให้สิทธิประโยชน์ต่าง ๆ แก่ Startup และนักลงทุนใน Startup รวมทั้ง กำหนดให้มีศูนย์ทดสอบและพัฒนานวัตกรรมสำหรับ Startup ด้วย
อย่างไรก็ดี ที่ประชุมได้มอบหมายให้คณะทำงานเพื่อพัฒนาโครงสร้างพื้นฐานเพื่อส่งเสริมวิสาหกิจเริ่มต้น (คณะทำงานชุดที่ 2) รับความเห็นของที่ประชุมไปปรับปรุงร่าง พ.ร.บ. ดังกล่าวเพิ่มเติม เพื่อให้มีความสมบูรณ์มากขึ้น
3. การปรับปรุงสิทธิประโยชน์ทางภาษีแก่ Startup และนักลงทุนใน Startup
คณะกรรมการฯ ได้เห็นชอบในหลักการให้มีการปรับปรุงสิทธิประโยชน์ทางภาษีที่ให้แก่นักลงทุนที่ลงทุนใน Startup ในระยะเริ่มต้น (Angel Investor) และที่ให้แก่ Startup ตามข้อเสนอของคณะทำงานเพื่อเสนอแนะนโยบายและมาตรการของภาครัฐ (คณะทำงานชุดที่ 4) โดยได้มอบหมายให้สำนักงานเศรษฐกิจการคลังรับความเห็นของที่ประชุมฯ ไปประกอบการพิจารณา เพื่อให้สิทธิประโยชน์ดังกล่าวสอดคล้องกับความต้องการของ Startup อย่างแท้จริง
4. โครงการนำร่องการจัดตั้ง Startup Club ในโรงเรียนระดับมัธยมศึกษา/อาชีวศึกษา
คณะกรรมการฯ ได้มีมติเห็นชอบโครงการนำร่องการจัดตั้ง Startup Club ในโรงเรียนระดับมัธยมศึกษา/อาชีวศึกษา เพื่อสร้างแรงบันดาลใจและส่งเสริมให้เด็กนักเรียนในระดับมัธยมศึกษาและอาชีวศึกษารู้จักเข้าใจ และมีความคิดริเริ่มสร้างสรรค์อย่างผู้ประกอบการ ซึ่ง ณ วันที่ 1 กันยายน 2560 โรงเรียนเซนต์คาเบรียลและวิทยาลัยเทคโนโลยีสยามได้ตอบรับเข้าร่วมการเป็นโรงเรียนนำร่องในการจัดตั้ง Startup club ในโรงเรียนแล้ว นอกจากนี้ ยังมีโรงเรียนต่าง ๆ ตอบรับแล้วรวม 99 โรงเรียนใน 73 จังหวัด โดยจะขอสนับสนุนด้านองค์ความรู้ และแนวทางในการจัดกิจกรรมภายในชมรมจากหน่วยงานต่าง ๆ อาทิ สำนักงานพัฒนาวิทยาศาสตร์และเทคโนโลยีแห่งชาติ สำนักงานนวัตกรรมแห่งชาติ สภาหอการค้าไทย สภาอุตสาหกรรมแห่งประเทศไทย และมหาวิทยาลัยต่าง ๆ
5. หลักสูตรด้านความเป็นผู้ประกอบการรุ่นเยาว์สำหรับนักเรียนในระดับมัธยมศึกษา
คณะกรรมการฯ ได้เห็นชอบโครงสร้างเนื้อหาหลักสูตรผู้ประกอบการรุ่นเยาว์สำหรับนักเรียนในระดับมัธยมศึกษา ที่มีการสอดแทรกสาระที่ต้องการจะสื่อถึงผู้อ่านไว้ในการเล่าเรื่องจากประสบการณ์จริง (Story Study) ของผู้ประกอบการรุ่นใหม่ เพื่อสร้างความน่าสนใจและให้ผู้อ่านสามารถเชื่อมโยงกับตัวเองได้ โดยเมื่อเสร็จสมบูรณ์จะมีการแจกจ่ายให้นักเรียนในระดับมัธยมศึกษาตอนปลายเพื่อเป็นหนังสืออ่านเพิ่มเติมจากหลักสูตรปกติ และจะทำเป็นหนังสืออิเล็กทรอนิกส์ (e-Book) ด้วย เพื่อสามารถเผยแพร่ไปยังสาธารณชนได้ในวงกว้าง ทั้งนี้ มหาวิทยาลัยหอการค้าไทยจะเป็นผู้รับผิดชอบในการจัดทำเนื้อหาฉบับสมบูรณ์
6. โครงการ Startup Mobile
คณะกรรมการฯ ได้เห็นชอบให้สำนักงานนวัตกรรมแห่งชาติ สำนักงานเศรษฐกิจการคลัง ธนาคารออมสิน ธนาคารกรุงไทย จำกัด (มหาชน) ธนาคารพัฒนาวิสาหกิจขนาดกลางและขนาดย่อมแห่งประเทศไทยดำเนินโครงการ Startup Mobile ที่จะเป็นหน่วยเคลื่อนที่ให้คำแนะนำ และความรู้เกี่ยวกับ Startup เพื่อสร้างความเข้าใจในธุรกิจ Startup อันจะส่งผลให้เกิดแรงบันดาลใจ และสนับสนุนให้เกิดผู้ประกอบการ Startup รายใหม่ในประชาชนทุกกลุ่ม โดยในเดือนตุลาคมถึงเดือนธันวาคมปี 2560 จะมีการจัดกิจกรรม Startup ณ ตลาดนัดประชารัฐวายุภักษ์รักประชาชน ส่วนในปี 2561 จะขยายออกไปตามมหาวิทยาลัยและสถานที่อื่น ๆ ที่เป็นจุดนัดพบของกลุ่มผู้ประกอบการ Startup เช่น Co-working Space เป็นต้น
สำนักนโยบายการออมและการลงทุน สำนักงานเศรษฐกิจการคลัง
โทร. 0 2273 9020 ต่อ 3650, 3654

ที่มา : http://www.thaigov.go.th/news/contents/details/6431
