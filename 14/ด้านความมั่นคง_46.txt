รัฐบาลไทย-ข่าวทำเนียบรัฐบาล-ก.แรงงาน จัดเสวนา “May Day… ความหวังของแรงงานจาก Manpower สู่ Brainpower”

วันพุธที่ 26 เมษายน 2560
ก.แรงงาน จัดเสวนา “May Day… ความหวังของแรงงานจาก Manpower สู่ Brainpower”
กระทรวงแรงงานกำหนดจัดการเสวนาทางวิชาการด้านแรงงาน หัวข้อ “May Day… ความหวังของแรงงานจาก Manpower สู่ Brainpower” วันพฤหัสบดีที่ 27 เมษายน 2560 เวลา 11.00-16.30 น.  ณ ห้องประชุมจอมพล ป.พิบูลสงคารม ชั้น 5 อาคารกระทรวง ขอเชิญสื่อมวลชนและผู้สนใจเข้าร่วม
นายอนันต์ชัย อุทัยพัฒนาชีพ โฆษกกระทรวงแรงงาน เปิดเผยว่า แรงงานเป็นปัจจัยสำคัญที่มีผลต่อเศรษฐกิจและสังคมของประเทศ เฉพาะอย่างยิ่งในช่วงที่ประเทศกำลังขับเคลื่อนไปสู่ Thailand 4.0 ดังนั้น ในโอกาสวันแรงงานแห่งชาติ 1 พฤษภาคม 2560 กระทรวงแรงงานจึงได้จัดเวทีเสวนาทางวิชาการด้านแรงงาน เรื่อง “May Day… ความหวังของแรงงานจาก Manpower สู่ Brainpower” โดยมี พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานในพิธีเปิด ซึ่งการจัดเสวนาครั้งนี้มีวัตถุประสงค์เพื่อทราบวิวัฒนาการของแรงงานไทย ความสำคัญของแรงงานที่มีต่อเศรษฐกิจและสังคม นโยบายและทิศทางของภาครัฐในการขับเคลื่อนประเทศไทยสู่ Thailand 4.0 และการพัฒนาทรัพยากรมนุษย์สู่ Brainpower แนวทางการปรับตัวของแรงงานและผู้ประกอบการในช่วงการขับเคลื่อนสู่ Thailand 4.0 และการสนับสนุนจากภาครัฐ รวมทั้งทราบข้อคิดเห็นและข้อเสนอแนะของผู้ที่เกี่ยวข้อง
การจัดเสวนาในครั้งนี้ดำเนินการโดยสำนักงานเศรษฐกิจการแรงงาน ซึ่งจะเป็นหน่วยงานที่จะตั้งขึ้นใหม่ในกระทรวงแรงงาน โดยจะจัดให้มีกิจกรรมเสวนาวิชาการอย่างต่อเนื่อง สำหรับการจัดเสวนาครั้งนี้มีวิทยากรผู้ทรงคุณวุฒิร่วมเสวนา ได้แก่ รองศาสตราจารย์แล ดิลกวิทยรัตน์ จากคณะเศรษฐศาสตร์ จุฬาลงกรณ์มหาวิทยาลัย นายสุวิทยา จันทวงศ์ รองอธิบดีกรมสวัสดิการและคุ้มครองแรงงาน กระทรวงแรงงาน ดร.ณรงค์ โชควัฒนา นักธุรกิจอิสระ และ นายชัยพร จันทนา ประธานสภาองค์การลูกจ้างสภาแรงงานอิสระแห่งประเทศไทย โดยมี นายสุรวัฒน์ ชมภูพงษ์ ผู้เชี่ยวชาญพิเศษด้านการศึกษา มหาวิทยาลัยกรุงเทพ เป็นผู้ดำเนินการเสวนา ซึ่งผู้ทรงคุณวุฒิทั้งหมดจะมาแลกเปลี่ยนมุมมอง ทัศนคติต่อการขับเคลื่อนแรงงานไทยไปสู่ยุคศตวรรษที่ 21 โดยจะมีผู้เข้าร่วมเสวนา ราว 200 คน
------------------------------------------------
กองเผยแพร่และประชาสัมพันธ์/บุษรากร ทุยดอย – ข่าว/24 เมษายน 2560

ที่มา : http://www.thaigov.go.th/news/contents/details/3288
