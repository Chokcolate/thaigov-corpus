รัฐบาลไทย-ข่าวทำเนียบรัฐบาล-รมว.พม. เป็นประธานพิธีลงเสาเอกก่อสร้าง “ศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่” เพื่อพัฒนาคุณภาพและความมั่นคงในชีวิตของคนไร้บ้าน

วันพฤหัสบดีที่ 1 มิถุนายน 2560
รมว.พม. เป็นประธานพิธีลงเสาเอกก่อสร้าง “ศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่” เพื่อพัฒนาคุณภาพและความมั่นคงในชีวิตของคนไร้บ้าน
รมว.พม. เป็นประธานพิธีลงเสาเอกก่อสร้าง “ศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่” เพื่อพัฒนาคุณภาพและความมั่นคงในชีวิตของคนไร้บ้าน
วันนี้ (1 มิ.ย. 60) เวลา 08.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธียกเสาเอกก่อสร้าง "ศูนย์ฟื้นฟูและพัฒนาศักยภาพคนไร้บ้าน จังหวัดเชียงใหม่" ณ บริเวณที่ตั้งโครงการศูนย์ฟื้นฟูและพัฒนาศักยภาพคนไร้บ้านจังหวัดเชียงใหม่ ตำบลหายยา อำเภอเมือง จังหวัดเชียงใหม่ โดยมี นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายปวิณ ชำนิประศาสน์ ผู้ว่าราชการจังหวัดเชียงใหม่ นายทัศนัย บูรณุปกรณ์ นายกเทศมนตรีนครเชียงใหม่ และนายสมชาติ ภาระสุวรรณ รักษาการผู้อำนวยการสถาบันพัฒนาองค์กรชุมชน (องค์การมหาชน) รวมทั้งผู้แทนหน่วยงานที่เกี่ยวข้องในพื้นที่ สมาคมคนไร้บ้าน มูลนิธิพัฒนาที่อยู่อาศัย เครือข่ายขบวนองค์กรชุมชน และสถาบันพัฒนาองค์กรชุมชน (องค์การมหาชน) (พอช.) จำนวน 300 คน เข้าร่วมงาน
พลตำรวจเอก อดุลย์ กล่าวว่า ตามที่รัฐบาลได้ตระหนักถึงความสำคัญของปัญหาความมั่นคงในที่อยู่อาศัยของประชาชนทั่วประเทศไทยที่มีจำนวนครัวเรือนประมาณ 2.5 ล้านครัวเรือน แบ่งเป็น ประชาชนที่ไม่มีกรรมสิทธิ์ในที่อยู่อาศัยประมาณ 4.6 ล้านครัวเรือน และในจำนวนนี้เป็นผู้ที่มีรายได้น้อยและมีความเดือดร้อนเรื่องที่อยู่อาศัยกว่า 2,000,000 ครัวเรือน ทั้งนี้ จึงได้มอบหมายให้กระทรวง พม. โดย พอช. ดำเนินการจัดทำแผนงานการแก้ไขปัญหา เพื่อรองรับ ผู้ที่เดือดร้อนกว่า 1 ล้านครัวเรือน รวมทั้งกลุ่มคนไร้บ้าน โดยได้อนุมัติงบประมาณ จำนวน 52.34 ล้านบาท ให้ พอช. จัดทำแผนงานโครงการพัฒนาคุณภาพชีวิตกลุ่มคนไร้บ้านในพื้นที่จังหวัดเชียงใหม่และขอนแก่น โดยการจัดตั้งเป็น ศูนย์ฟื้นฟูและพัฒนาศักยภาพกลุ่มคนไร้บ้าน เพื่อเป็นศูนย์พักพิงให้คนที่ไร้บ้าน ไม่มีที่อยู่อาศัยเป็นหลักแหล่ง ได้ใช้เป็น ที่พักพิงชั่วคราว ขณะเดียวกัน มีการจัดกิจกรรมต่างๆ เพื่อสนับสนุนให้กลุ่มคนไร้บ้านได้พัฒนาศักยภาพของตนเอง นำไปสู่การมีคุณภาพชีวิตที่ดีขึ้นอย่างมั่นคงในระยะยาวต่อไป
พลตำรวจเอก อดุลย์ กล่าวต่อไปว่า สำหรับศูนย์แห่งนี้ ทาง พอช. ได้สนับสนุนงบประมาณจัดซื้อที่ดินและ ปลูกสร้างอาคารให้แก่สมาคมคนไร้บ้าน จำนวน 26.40 ล้านบาท บนเนื้อที่ 330 ตารางวา ตั้งอยู่ที่ถนนสุริยวงศ์ ตำบล หายยา อำเภอเมือง จังหวัดเชียงใหม่ ซึ่งในวันนี้ มีพิธียกเสาเอกเพื่อก่อสร้างศูนย์ฯ เพื่อรองรับกลุ่มคนไร้บ้านจำนวนประมาณ 80 คน โดยตามแผนงานก่อสร้างมีกำหนดแล้วเสร็จภายในช่วงต้นปี 2561 โดยก่อสร้างห้องนอนจำนวนทั้งหมด 40 ห้อง แบ่งเป็น 1) คนที่ไม่มีรายได้ จำนวน 5 ห้อง 2) คนที่มีรายได้หรืออยู่ประจำ จำนวน 17 ห้อง และ 3) คนที่มี ความพร้อมที่จะเข้าสู่โครงการบ้านมั่นคงในอนาคต จำนวน 18 ห้อง
พลตำรวจเอก อดุลย์ กล่าวเพิ่มเติมว่า สำหรับการบริหารจัดการของศูนย์ฯ ได้มีการจัดโครงสร้างและแบ่งบทบาทหน้าที่ในการบริหารโดยการมีส่วนร่วมของกลุ่มคนไร้บ้าน โดยมีเกณฑ์ในการตรวจสอบคัดเลือกบุคคลเข้ามาอยู่ในศูนย์ฯ ดังนี้ 1) ต้องยอมรับหลักเกณฑ์ และระเบียบการอยู่อาศัย เพราะต้องใช้ชีวิตร่วมกับคนไร้บ้านอื่นๆ 2) ต้องมีอาชีพ รายได้ พอหาเลี้ยงตัวเองได้ในระดับหนึ่ง ซึ่งถ้าเข้ามาอยู่ในศูนย์ฯ แล้วจะมีการสนับสนุนด้านอาชีพให้มีความมั่นคงด้วยตัวเอง และ 3) สามารถเข้าร่วมกิจกรรมการพัฒนาคุณภาพชีวิตด้านต่างๆ เพื่อฟื้นฟู พัฒนาศักยภาพ เตรียมพร้อมออกไปใช้ชีวิต อยู่ในสังคมได้อย่างมีศักดิ์ศรีต่อไป
"ทั้งนี้ "ศูนย์ฟื้นฟูและพัฒนาศักยภาพคนไร้บ้าน จังหวัดเชียงใหม่" ที่กำลังเริ่มดำเนินการก่อสร้างนี้ นอกจากจะเป็นที่พักพิงชั่วคราวของคนไร้บ้านในจังหวัดเชียงใหม่แล้ว ศูนย์แห่งนี้จะเป็นพื้นที่เปิดเพื่อการพัฒนา และเป็นศูนย์การเรียนรู้สำหรับคนทั่วไป เพื่อสร้างความเข้าใจกับปัญหาคนไร้บ้าน ซึ่งประกอบด้วยห้องประชุม ห้องจัดกิจกรรม แปลงปลูกพืชผัก และร้านจำหน่ายสินค้าเกษตรที่คนไร้บ้านร่วมกันปลูก อีกทั้งการจัดตั้งกองทุนสวัสดิการเพื่อช่วยเหลือดูแลกัน ในยามเจ็บไข้ได้ป่วย หรือการเตรียมความพร้อมในการที่จะมีที่อยู่อาศัยที่มั่นคงในอนาคต โดยการเข้าร่วมโครงการ บ้านมั่นคงของ พอช. เพื่อการใช้ชีวิตในที่อยู่อาศัยอย่างมั่นคงในระยะยาวต่อไป”พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4186
