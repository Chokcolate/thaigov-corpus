รัฐบาลไทย-ข่าวทำเนียบรัฐบาล-รมช.ลักษณ์ พบปะกลุ่มเกษตรกร ศูนย์ข้าวชุมชนนาแปลงใหญ่ บ.ดงน้อย ต.พระธาตุ อ.นาดูน จ.มหาสารคาม

วันพุธที่ 27 ธันวาคม 2560
รมช.ลักษณ์ พบปะกลุ่มเกษตรกร ศูนย์ข้าวชุมชนนาแปลงใหญ่ บ.ดงน้อย ต.พระธาตุ อ.นาดูน จ.มหาสารคาม
รมช.ลักษณ์ พบปะกลุ่มเกษตรกร ศูนย์ข้าวชุมชนนาแปลงใหญ่ บ.ดงน้อย ต.พระธาตุ อ.นาดูน จ.มหาสารคาม พร้อมเปิดงาน "นิทรรศการผลงานกระทรวงเกษตรและสหกรณ์ และผลิตภัณฑ์ OTOPร่วมกับงานพยัคฆ์รำลึก 125 ปี"
นายลักษณ์ วจนานวัช รัฐมนตรีช่วยว่าการกระทรวงเกษตรและสหกรณ์ ลงพื้นที่พบปะกลุ่มเกษตรกร ศูนย์ข้าวชุมชนนาแปลงใหญ่ บ.ดงน้อย ต.พระธาตุ อ.นาดูน จ.มหาสารคาม มีสมาชิก จำนวน 200 ราย พื้นที่ 3,000 ไร่ ดำเนินการผลิตข้าวปลอดภัย ผลิตข้าวอินทรีย์ และผลิตเมล็ดพันธุ์ข้าว ซึ่งทางกระทรวงเกษตรฯ ยังคงสนับสนุนการทำเกษตรในรูปแบบแปลงใหญ่ เพื่อให้เกษตรกรมีการรวมกลุ่มกันอย่างเข้มแข็ง อีกทั้งยังช่วยในเรื่องการลดต้นทุนการผลิต และเพิ่มโอกาสในการแข็งขัน นอกจากนี้ ยังสนับสนุนให้เกษตรกรใช้หลักเศรษฐกิจพอเพียงในการดำเนินงาน รวมทั้งการปลูกพืชแบบผสมผสานเพื่อให้เกษตรกรมี ความหลากหลายในการทำการเกษตรต่อไป
"กระทรวงเกษตรและสหกรณ์มีแนวทางในการต่อยอดการทำเกษตรแปลงใหญ่ในการเชื่อมโยงเกษตรกรสู่ผู้บริโภคโดยตรง เช่น มุ่งหวังให้กลุ่มเกษตรกรนำผลผลิตข้าวมาแปรรูป หรือการให้เกษตรกรเก็บรักษาข้าวไว้ในฉางข้าว ทั้งในระดับครัวเรือน หรือในรูปกลุ่มวิสาหกิจชุมชน เป็นต้น จะช่วยให้ข้าวถูกปล่อยออกมาตามความต้องการของตลาด ทำให้ไม่เกิดภาวะข้าวล้นตลาดตามมา" นายลักษณ์ กล่าว
จากนั้น เป็นประธานเปิดงาน "นิทรรศการผลงานกระทรวงเกษตรและสหกรณ์ และผลิตภัณฑ์ OTOP ร่วมกับงานพยัคฆ์รำลึก 125 ปี" ที่จัดขึ้นระหว่างวันที่ 23 - 26 ธันวาคม 2560 ณ อ.พยัคฆภูมิพิสัย จ.มหาสารคาม ซึ่งมีหน่วยงานของกระทรวงเกษตรและสหกรณ์ร่วมจัดนิทรรศการ อาทิ สำนักงานเกษตรจังหวัดมหาสารคาม เกษตรและสหกรณ์จังหวัดมหาสารคาม ศูนย์วิจัยและพัฒนาการเกษตร โครงการชลประทาน สถานีพัฒนาที่ดิน สำนักงานประมงจังหวัด สำนักงานสหกรณ์จังหวัด และสำนักงานตรวจบัญชีสหกรณ์ เป็นต้น เพื่อส่งเสริมให้ประชาชน และผู้ประกอบการ ได้นำสินค้ามาจัดทำหน่ายเพื่อสร้างรายได้ต่อไป
ทั้งนี้ ได้มอบเงินช่วยเหลือเกษตรกรผู้ประสบอุทกภัย จำนวน 36,939 ราย จำนวนเงิน 290,913,104.50 บาท ที่ได้อิทธิพลจากพายุโซนร้อนเซินกา ทำให้เกิดฝนตกหนักต่อเนื่องในพื้นที่จังหวัดมหาสารคาม ก่อให้เกิดความเสียหายเป็นจำนวนมาก โดยเฉพาะพื้นที่เกษตรที่ได้รับความเสียหายเป็นวงกว้าง จึงมีการประกาศเขตให้ความช่วยเหลือผู้ประสบภัยพิบัติกรณีฉุกเฉิน ในพื้นที่ 12 อำเภอ ได้แก่ อำเภอพยัคฆภูมิพิสัย วาปีปทุม กันทรวิชัย ชื่นชม กุดรัง โกสุมพิสัย นาเชือก เมืองมหาสารคาม เชียงยืน นาดูน ยางสีสุราช และบรบือ
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9046
