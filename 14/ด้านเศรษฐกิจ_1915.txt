รัฐบาลไทย-ข่าวทำเนียบรัฐบาล-กรมการขนส่งทางบกมอบของขวัญปีใหม่ให้ประชาชน ร่วมกับภาคเอกชนกว่า 2,300 แห่งทั่วประเทศ จัดกิจกรรม “ตรวจรถ “ฟรี” ขับขี่ปลอดภัย” ตรวจสภาพเบื้องต้นก่อนเดินทางฟรี

วันอังคารที่ 26 ธันวาคม 2560
กรมการขนส่งทางบกมอบของขวัญปีใหม่ให้ประชาชน ร่วมกับภาคเอกชนกว่า 2,300 แห่งทั่วประเทศ จัดกิจกรรม “ตรวจรถ “ฟรี” ขับขี่ปลอดภัย” ตรวจสภาพเบื้องต้นก่อนเดินทางฟรี
ตั้งแต่บัดนี้ถึงวันที่ 15 มกราคม 2561
นายสนิท พรหมวงษ์ อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ได้ดำเนินโครงการรณรงค์ป้องกันและลดอุบัติเหตุทางถนน ด้วยการจัดกิจกรรมเพื่อเสริมสร้างความปลอดภัยในการใช้รถใช้ถนนต่อเนื่องทุกเทศกาล สำหรับเทศกาลปีใหม่ปี 2561 ขบ. ได้จัดกิจกรรม “ตรวจรถ “ฟรี” ขับขี่ปลอดภัย” ตั้งแต่วันที่ 1 ธันวาคม 2560 - 15 มกราคม 2561 ให้บริการตรวจเช็คความพร้อมของรถเบื้องต้นก่อนการเดินทางโดยไม่เสียค่าใช้จ่าย ณ ศูนย์บริการตัวแทนจำหน่ายรถยนต์/รถจักรยานยนต์ ศูนย์บริการซ่อมบำรุงรักษารถ ศูนย์ซ่อมรถของบริษัทประกันภัย บริษัทติดตั้งแก๊ส NGV/LPG ในรถยนต์ บริษัทผลิตและศูนย์บริการจำหน่ายน้ำมันเชื้อเพลิง สถานตรวจสภาพรถ (ตรอ.) ที่มีป้ายประชาสัมพันธ์ “ตรวจรถ “ฟรี” ขับขี่ปลอดภัย” โดยได้รับความร่วมมือจากภาคเอกชนมากกว่า 2,300 แห่งทั่วประเทศ รวมทั้งสถานติดตั้งระบบแก๊สในรถยนต์ที่ได้รับการรับรองจาก ขบ. ให้บริการตรวจเช็คสภาพความพร้อมของรถเบื้องต้นก่อนเดินทางกว่า 20 รายการ โดยไม่เสียค่าบริการ อาทิ การตรวจระบบเบรก สภาพยาง อุปกรณ์ปัดน้ำฝน ระดับน้ำมันเครื่องและความสกปรกของน้ำมันเครื่อง ท่อยางหม้อน้ำและรอยรั่ว การทำงานของไฟส่องสว่าง/ไฟสัญญาณต่าง ๆ เป็นต้น ผู้สนใจสามารถนำรถเข้ารับการตรวจสภาพได้ตามสถานที่ที่มีป้ายประชาสัมพันธ์กิจกรรม “ตรวจรถ “ฟรี” ขับขี่ปลอดภัย” เพื่อตรวจเช็ครถให้อยู่ในสภาพพร้อมใช้งานและครอบคลุมถึงช่วงการเดินทางกลับเพื่อตรวจบำรุงรักษารถหลังจากผ่านการใช้รถในระยะทางไกลด้วย
ในช่วงเทศกาลปีใหม่จะมีประชาชนเดินทางกลับภูมิลำเนาและท่องเที่ยวตามสถานที่ต่าง ๆ เป็นช่วงที่มีความเสี่ยงเกิดอุบัติเหตุทางถนนสูงกว่าปกติ ซึ่งประชาชนสามารถร่วมเป็นส่วนหนึ่งของการป้องกันและลดอุบัติเหตุทางถนนช่วงปีใหม่ได้ ด้วยการเตรียมสภาพร่างกายให้พร้อมก่อนขับรถ พักผ่อนให้เพียงพออย่างน้อย 7 - 8 ชั่วโมงก่อนการเดินทาง เมื่อมีอาการเหนื่อยล้าระหว่างการเดินทางควรหยุดพักในจุดที่ปลอดภัยอย่างน้อยทุก 2 - 3 ชั่วโมง และปฏิบัติตามกฎจราจร เพื่อการขับขี่ที่ปลอดภัยตามมาตรการ “ขับช้า เปิดไฟหน้า คาดเข็มขัดนิรภัย”ตลอดการเดินทาง
ทั้งนี้ ระหว่างการเดินทางในช่วง 7 วัน ตั้งแต่วันที่ 28 ธันวาคม 2560 - 3 มกราคม 2561 กองทุนเพื่อความปลอดภัยในการใช้รถใช้ถนน (กปถ.) ได้สนับสนุนงบประมาณให้สำนักงานคณะกรรมการการอาชีวศึกษาจัดนักศึกษาจากวิทยาลัยเทคนิคและวิทยาลัยการอาชีพ ตั้งจุดบริการอำนวยความสะดวก จำนวน 189 จุดทั่วประเทศ เพื่อให้บริการเช็คสภาพรถและซ่อมรถเบื้องต้นบนบริเวณถนนสายหลักที่มีการจราจรหนาแน่น หรือสถานีบริการน้ำมัน หรือจุดให้บริการร่วมกับหน่วยงานอื่นที่เกี่ยวข้อง เพื่อช่วยเหลือประชาชนในช่วงของการเดินทางช่วงเทศกาลปีใหม่ กรณีเกิดเหตุฉุกเฉินรถมีอาการผิดปกติให้สามารถเดินทางถึงจุดหมายได้อย่างปลอดภัย รวมทั้งเป็นหน่วยบริการอำนวยความสะดวก พักผ่อนคลายความเมื่อยล้าระหว่างการเดินทางด้วย

ที่มา : http://www.thaigov.go.th/news/contents/details/9025
