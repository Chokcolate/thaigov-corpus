รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ให้การช่วยเหลือครอบครัวหญิงพิการวัย 44 ปี ต้องรับภาระเพียงลำพังเลี้ยงดูลูก 2 คน ครอบครัวมีฐานะยากจน ที่ย่านราษฎร์บูรณะ กรุงเทพฯ

วันพฤหัสบดีที่ 10 สิงหาคม 2560
พม. โดยศูนย์ช่วยเหลือสังคม สายด่วน 1300 ลงพื้นที่ให้การช่วยเหลือครอบครัวหญิงพิการวัย 44 ปี ต้องรับภาระเพียงลำพังเลี้ยงดูลูก 2 คน ครอบครัวมีฐานะยากจน ที่ย่านราษฎร์บูรณะ กรุงเทพฯ
พม. โดยศูนย์ช่วยเหลือสังคม สายด่วน 1300 ลงพื้นที่ให้การช่วยเหลือครอบครัวหญิงพิการวัย 44 ปี ต้องรับภาระเพียงลำพังเลี้ยงดูลูก 2 คน ครอบครัวมีฐานะยากจน ที่ย่านราษฎร์บูรณะ กรุงเทพฯ
วันนี้ (10 ส.ค. 60) เวลา 14.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้องลงพื้นที่ให้ความช่วยเหลือครอบครัว หญิงพิการวัย 44 ปี ต้องรับภาระเลี้ยงดูลูก 2 คน วัย 16 ปี และ 10 ขวบ ครอบครัวมีฐานะยากจน มีรายได้เพียงเดือนละ 800 บาท จากเบี้ยยังชีพคนพิการ และการประกอบอาชีพรับจ้างทั่วไปซึ่งมีรายได้ไม่แน่นอน บางครั้งต้องขออาหาร จากเพื่อนบ้านกินประทังชีวิต ที่ย่านราษฎร์บูรณะ กรุงเทพมหานคร
นางนภา กล่าวว่า จากกรณีหญิงพิการวัย 44 ปี ได้ติดต่อมาที่ศูนย์ช่วยเหลือสังคม สายด่วน 1300 ณ กระทรวง การพัฒนาสังคมและความมั่นคงของมนุษย์ (พม.) สะพานขาว กรุงเทพฯ เพื่อขอความช่วยเหลือในเรื่องการสงเคราะห์ครอบครัวยากจน โดยหญิงดังกล่าวพิการด้านร่างกาย เนื่องจากมือผิดปกติทั้ง 2 ข้าง ตั้งแต่กำเนิด แต่สามารถช่วยเหลือตนเองได้ โดยอาศัยอยู่กับลูกอีก 2 คน ประกอบด้วย คนโตวัย 16 ปี เป็นบุตรของสามีคนแรก ซึ่งได้เลิกรา กันไปกว่า 10 ปี ปัจจุบันไม่สามารถติดต่อได้ ตอนนี้ลูกคนโตเรียนอยู่ชั้น ปวช. ปี 1 ต้องรับภาระจ่ายค่าเทอมละ 8,000 บาท และลูกชายคนเล็กวัย 10 ขวบ เป็นบุตรของสามีคนที่ 2 ที่เสียชีวิตไปแล้ว ปัจจุบันเรียนอยู่ชั้นประถมศึกษาปีที่ 3 มีผลการเรียนดี แต่ไม่ค่อยได้ไปโรงเรียน เนื่องจากไม่มีเงินไปโรงเรียน ทั้งนี้ หญิงพิการดังกล่าวมีรายได้เพียงเดือนละ 800 บาท จากเบี้ยยังชีพคนพิการ และการประกอบอาชีพรับจ้างทั่วไปเล็กๆน้อยๆ ซึ่งมีรายได้ไม่แน่นอน แต่ต้องรับภาระเลี้ยงดูลูกทั้ง 2 คนเพียงลำพัง นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานในสังกัดกระทรวง พม. ได้แก่ กรมพัฒนาสังคมและสวัสดิการ (พส.) กรมกิจการเด็กและเยาวชน (ดย.) และกรมส่งเสริม และพัฒนาคุณภาพชีวิตคนพิการ (พก.) จึงได้ลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคม ของครอบครัวดังกล่าว อีกทั้ง เร่งดำเนินการช่วยเหลือในเบื้องต้นตามภารกิจด้านคนพิการและด้านเด็กของกระทรวง พม.
นางนภา กล่าวเพิ่มเติมว่า สำหรับการช่วยเหลือในเบื้องต้น หน่วยงานสังกัดกระทรวง พม. ได้ให้ความช่วยเหลือในเรื่องต่างๆ แก่ครอบครัวดังกล่าว อาทิ 1) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภคสำหรับใช้ในชีวิตประจำวัน และ 2) ดย. มอบเงินสงเคราะห์เด็กในครอบครัว พร้อมอุปกรณ์ทางการศึกษา และ 3) พก. มอบเครื่องอุปโภคบริโภค พร้อมทั้งติดต่อช่วยเหลือในเรื่องการออกบัตรประจำตัวผู้พิการ นอกจากนี้ ได้แนะนำให้คำปรึกษาในเรื่องการส่งเสริมการประกอบอาชีพแก่หญิงพิการดังกล่าว เพื่อสร้างรายได้ที่มั่นคง และเพียงพอ สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/5865
