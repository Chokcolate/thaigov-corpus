รัฐบาลไทย-ข่าวทำเนียบรัฐบาล-สธ. กำชับรพ.ภูเก็ตและกระบี่ ดูแลผู้บาดเจ็บ จากไฟไหม้เรือท่องเที่ยวสปีดโบ้ทเต็มที่

วันจันทร์ที่ 15 มกราคม 2561
สธ. กำชับรพ.ภูเก็ตและกระบี่ ดูแลผู้บาดเจ็บ จากไฟไหม้เรือท่องเที่ยวสปีดโบ้ทเต็มที่
รมว.สธ. กำชับโรงพยาบาลกระบี่และภูเก็ต ให้การดูแลผู้บาดเจ็บจากเหตุไฟไหม้เรือสปีดโบ้ท อย่างเต็มที่ นักท่องเที่ยวที่ได้รับบาดเจ็บอาการดีขึ้น คาดว่า 1-2 อาทิตย์ ถ้าไม่มีภาวะแทรกซ้อนสามารถกลับประเทศได้
รมว.สธ. กำชับโรงพยาบาลกระบี่และภูเก็ต ให้การดูแลผู้บาดเจ็บจากเหตุไฟไหม้เรือสปีดโบ้ท อย่างเต็มที่ นักท่องเที่ยวที่ได้รับบาดเจ็บอาการดีขึ้น คาดว่า 1-2 อาทิตย์ ถ้าไม่มีภาวะแทรกซ้อนสามารถกลับประเทศได้
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข มีความห่วงใยนักท่องเที่ยว ที่ได้รับบาดเจ็บจากกรณีไฟไหม้เรือสปีดโบ้ท ใกล้ถ้ำไวกิ้ง เกาะพีพี  ต.อ่าวนาง อ.เมือง จ.กระบี่ กำชับให้ดูแลอย่างเต็มที่ โดยในวันนี้ได้รับรายงานว่า มีผู้บาดเจ็บทั้งหมดที่ยังนอนรักษาตัวอยู่ที่โรงพยาบาล 7 ราย     ทุกรายอาการปลอดภัย และได้รับการดูแลจากแพทย์อย่างใกล้ชิด ซึ่งผู้บาดเจ็บรักษาอยู่ที่โรงพยาบาล จ.ภูเก็ต       4 รายและ จ.กระบี่ อีก 3 ราย โดยได้รับรายงานว่า วันนี้ผู้บาดเจ็บที่ โรงพยาบาลวชิระภูเก็ต จำนวน 1 ราย ที่มีแผลไฟไหม้ร้อยละ 40 อาการดีขึ้น มีไข้ต่ำๆ ให้ยาปฏิชีวนะ ยังไม่ปรากฏอาการติดเชื้อ รู้สึกตัวและโต้ตอบได้ดี อยู่หอผู้ป่วยวิกฤตศัลยกรรม (ICU:ไอซียู) ได้รับการดูแลจากแพทย์ผู้เชี่ยวชาญด้านศัลยกรรม แผลจะดีขึ้นภายใน        1-2 อาทิตย์ ถ้าไม่มีอาการแทรกซ้อน จะย้ายออกไปอยู่ห้องพิเศษ ซึ่งหากแผลแห้งดีแล้วไม่มีความเสี่ยงก็จะสามารถกลับประเทศได้  สำหรับอีก 2 ราย อยู่ที่โรงพยาบาลกรุงเทพภูเก็ตและ 1 ราย อยู่ที่โรงพยาบาล อบจ.ภูเก็ต อาการไม่สาหัส ปลอดภัยดี
สำหรับที่โรงพยาบาลกระบี่ ผู้เข้ารับการรักษาเป็นกัปตันเรือ มีแผลไฟไหม้ร้อยละ 50 ใช้เครื่องช่วยหายใจ ยังอยู่ในห้องไอซียู (ICU) อาการทั่วไปไม่มีภาวะแทรกซ้อน แพทย์ให้การดูแลอย่างใกล้ชิด  สำหรับนักท่องเที่ยวอีก 2 ราย  รักษาตัวที่โรงพยาบาลกระบี่นครินทร์ อาการไม่สาหัส และโรงพยาบาลกระบี่ยินดีรับส่งต่อการรักษาหากผู้บาดเจ็บต้องการ
ทั้งนี้ ได้กำชับให้นายแพทย์สาธารณสุขจังหวัด ผู้อำนวยการโรงพยาบาล อำนวยความสะดวกญาติผู้บาดเจ็บ และการติดต่อสื่อสารประสานงานกับสำนักงานกงสุลสาธารณรัฐประชาชนจีนประจำภูเก็ต

ที่มา : http://www.thaigov.go.th/news/contents/details/9393
