รัฐบาลไทย-ข่าวทำเนียบรัฐบาล-พม. จับมือภาคีเครือข่ายร่วมสร้างประวัติครั้งแรกของไทย ปล่อยขบวนนักปั่นจักรยานนำคนพิการทางสายตา จากกรุงเทพฯ - เชียงใหม่ เพื่อหาทุนสร้าง “ศูนย์ฝึกอาชีพคนพิการอาเซียน

วันจันทร์ที่ 29 มกราคม 2561
พม. จับมือภาคีเครือข่ายร่วมสร้างประวัติครั้งแรกของไทย ปล่อยขบวนนักปั่นจักรยานนำคนพิการทางสายตา จากกรุงเทพฯ - เชียงใหม่ เพื่อหาทุนสร้าง “ศูนย์ฝึกอาชีพคนพิการอาเซียน
พม. จับมือภาคีเครือข่ายร่วมสร้างประวัติครั้งแรกของไทย ปล่อยขบวนนักปั่นจักรยานนำคนพิการทางสายตา จากกรุงเทพฯ - เชียงใหม่ รวม 867 กิโลเมตร เพื่อหาทุนสร้าง “ศูนย์ฝึกอาชีพคนพิการอาเซียน” จ.เชียงใหม่
วันที่ 28 ม.ค. 61 เวลา 07.00 น. ณ สนามฟุตบอล มหาวิทยาลัยธรรมศาสตร์ ท่าพระจันทร์ กรุงเทพฯ
พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานปล่อยขบวนนักปั่น โครงการ “ปั่นไปไม่ทิ้งกัน สานต่องานที่พ่อทำ No One Left Behind” จัดโดยกระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ร่วมกับมูลนิธิสากลเพื่อคนพิการ และหน่วยงานที่เกี่ยวข้อง สร้างประวัติศาสตร์ครั้งแรกของประเทศไทยที่มีการนำคนพิการทางสายตา ร่วมปั่นจักรยานจากกรุงเทพฯ - เชียงใหม่ ระยะทางรวม 867 กิโลเมตร เพื่อหาทุนสนับสนุนการก่อสร้าง “ศูนย์ฝึกอาชีพคนพิการอาเซียน” ณ อำเภอเชียงดาว จังหวัดเชียงใหม่
พลเอก อนันตพร กล่าวว่า รัฐบาล โดยกระทรวง พม. มีเป้าหมายสำคัญในการยกระดับและพัฒนาคุณภาพชีวิตของประชาชนทุกกลุ่มอย่างถ้วนหน้า ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส  เพื่อลดความเหลื่อมล้ำทางสังคมและสร้างโอกาสเข้าถึงบริการของรัฐ  สำหรับกลุ่มคนพิการ รัฐบาลได้ดำเนินงานด้านคนพิการ ภายใต้แนวคิด “ไม่ทิ้งใครไว้ข้างหลัง”  ด้วยการให้โอกาส  เกียรติ และกำลังใจ  เพื่อเป็นพลังในการสร้างสรรค์สังคมและพัฒนาประเทศอย่างมั่นคง มั่งคั่ง และยั่งยืนต่อไป จึงมีการสนับสนุนงบประมาณในการจัดกิจกรรมต่างๆ ผ่านกองทุนส่งเสริมและพัฒนาคุณภาพชีวิตคนพิการ เพื่อพัฒนาขีดความสามารถและศักยภาพคนพิการให้มีความเข้มแข็ง สามารถพึ่งพาตนเองได้ อีกทั้งการจัดสภาพแวดล้อมและสิ่งอำนวยความสะดวก เพื่อคนพิการและคนทั้งมวล (Universal Design) โดยการสานพลังประชารัฐเพื่อสังคมระหว่างหน่วยงานภาครัฐ ภาคเอกชน และภาคประชาสังคม
กระทรวง พม. โดย พก. จึงได้ร่วมกับมูลนิธิสากลเพื่อคนพิการ โครงการซีพีสานฝัน ปันโอกาส โดยเครือเจริญโภคภัณฑ์ ธนาคารกรุงเทพ และสำนักงานกองทุนสนับสนุนการสร้างเสริมสุขภาพ (สสส.) จัด “โครงการปั่นไปไม่ทิ้งกัน No One Left Behind” ซึ่งเป็นครั้งแรกของประเทศไทยที่นำคนพิการทางสายตา จำนวน 21 คน ร่วมกับนักปั่นจิตอาสาปั่นนำ จำนวน 22 คน พิชิตเส้นทาง 9 วัน 9 จังหวัด ระยะทางรวม 867 กิโลเมตร ระหว่างวันที่ 28 มกราคม – 5 กุมภาพันธ์ 2561 โดยเริ่มต้นเส้นทาง จากกรุงเทพฯ ผ่านจังหวัดสุพรรณบุรี ชัยนาท นครสวรรค์ พิษณุโลก อุตรดิตถ์ แพร่ ลำปาง และเชียงใหม่ เพื่อหาทุนสนับสนุนการก่อสร้างศูนย์ฝึกอาชีพคนพิการอาเซียน ที่อำเภอเชียงดาว จังหวัดเชียงใหม่ ซึ่งในแต่ละจังหวัดที่ปั่นจักยานผ่าน จะมีการจัดกิจกรรมต่างๆ เพื่อรณรงค์ให้ประชาชนในพื้นที่ได้เห็นถึงความสามารถ ศักยภาพของคนพิการ และร่วมให้โอกาส เกียรติ และกำลังใจแก่คนพิการกลุ่มนี้ ซึ่งเป็นแบบอย่างที่ดีของคนพิการและประชาชนทั่วไป  ที่ไม่ได้ความพิการมาเป็นอุปสรรคในการดำเนินชีวิต และสร้างประโยชน์ให้กับสังคมส่วนร่วม
ทั้งนี้ จึงขอเชิญชวนคนไทยทุกคนสร้างประวัติศาสตร์ร่วมกับคนพิการ ด้วยการบริจาคเงินเพื่อสนับสนุนการก่อสร้างศูนย์ฝึกอาชีพคนพิการอาเซียน ผ่านช่องทางต่างๆ ได้แก่ 1) บริจาค 100 บาท ผ่านโทรศัพท์มือถือทุกเครือข่าย กด*948*6666*100# แล้วโทรออก  2) พิมพ์ Y100 แล้วส่ง SMS ไปที่หมายเลข 4899666 แล้วกดโทรออก เพื่อบริจาค 100 บาท สำหรับทุกเครือข่าย และ 3) โอนเงินเข้าบัญชีกระแสรายวัน ธนาคารกรุงเทพ 162-3-07772-2  ธนาคารกรุงไทย 196-6-00208-4  และธนาคารไทยพาณิชย์  264-3-001530  ชื่อบัญชีมูลนิธิสากลเพื่อคนพิการ  และร่วมสมทบทุนซื้อของที่ระลึก (เสื้อ-หมวก) จากโครงการปั่นไปไม่ทิ้งกัน  No One Left Behind ตามจุดกิจกรรมต่างๆ หรือ Facebook ของมูลนิธิสากลเพื่อคนพิการ โดยสามารถติดตามกิจกรรมและความเคลื่อนไหวของ โครงการปั่นไปไม่ทิ้งกัน No One Left Behind ได้ทาง Facebook : มูลนิธิสากลเพื่อคนพิการ (facebook.com/Universalfoundation)  และร่วมส่งแรงใจสนับสนุนนักปั่นผู้พิการทางสายตาด้วยการติดแฮชแท็คที่กำหนด #ปั่นไปไม่ทิ้งกัน #NoOneLeftBehind
สุดท้ายนี้ ขอเชิญชวนคนไทยและทุกภาคส่วน  ร่วมให้โอกาส  เกียรติ และกำลังใจ ด้วยบริจาคเงินให้ได้ตามเป้าหมาย  ซึ่งคาดว่าจะใช้งบประมาณทั้งสิ้น 67 ล้านบาท สำหรับการจัดตั้งศูนย์ฝึกอาชีพคนพิการอาเซียนที่เสร็จสมบูรณ์ ทั้งนี้ เพื่อให้เกิดการสร้างงาน  สร้างอาชีพให้กับคนพิการจนสามารถพึ่งพาตนเองได้อย่างยั่งยืน  และร่วมกันสานต่องานในหลวง รัชกาลที่ 9 โดยการเปลี่ยนคนพิการที่สังคมมองว่าเป็น “ภาระ” ให้เป็นอีกหนึ่ง “พลัง” ในการสร้างสรรค์สังคมและพัฒนาประเทศอย่างมั่นคง มั่งคั่ง และยั่งยืน ต่อไป

ที่มา : http://www.thaigov.go.th/news/contents/details/9674
