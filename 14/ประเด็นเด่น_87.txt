รัฐบาลไทย-ข่าวทำเนียบรัฐบาล-สำนักงานเศรษฐกิจการเกษตรชี้แจง กรณีปัญหาราคาน้ำมันปาล์มตกต่ำ

วันพฤหัสบดีที่ 21 ธันวาคม 2560
สำนักงานเศรษฐกิจการเกษตรชี้แจง กรณีปัญหาราคาน้ำมันปาล์มตกต่ำ
สำนักงานเศรษฐกิจการเกษตรชี้แจงกรณีปัญหาราคาน้ำมันปาล์มตกต่ำ เผยแนวโน้มผลผลิตปาล์มน้ำมัน ธ.ค.60-ม.ค. 61 จะเริ่มมีปริมาณลดลง แนะเกษตรกรสวนปาล์มตัดปาล์มคุณภาพเพื่อเพิ่มเปอร์เซ็นต์น้ำมัน
วันที่ 13 ธันวาคม 2560 นายวิณะโรจน์ ทรัพย์ส่งสุข เลขาธิการสำนักงานเศรษฐกิจการเกษตร กระทรวงเกษตรและสหกรณ์  ชี้แจงข้อวิจารณ์ปัญหาราคาน้ำมันปาล์มตกต่ำ ตามที่กลุ่มเกษตรกรชาวสวนปาล์มน้ำมันจังหวัดตรัง เตรียมร่วมเคลื่อนไหวใหญ่กับชาวสวนปาล์มทั่วภาคใต้ ที่จังหวัดกระบี่ หากรัฐบาลไม่สามารถแก้ไขปัญหาราคาปาล์มน้ำมันที่ตกต่ำเหลือกิโลกรัมละ 2.90 บาท ได้ภายใน 2 สัปดาห์ หลังผู้บริหารองค์การคลังสินค้า (อคส.) ได้ไปหารือกับตัวแทนเกษตรกรที่จังหวัดกระบี่ และรับปากว่าจะเร่งแก้ไขปัญหาตามแผนการร่วมที่ตัวแทนชาวสวนปาล์มเสนอ คือ ให้กระทรวงพลังงานรับไปจำนวน 1 แสนตัน ให้กระทรวงพาณิชย์ รับไป 1 แสนตัน ขอให้รัฐบาลเร่งหาสาเหตุของราคาปาล์มในประเทศที่ตกต่ำเหลือกิโลกรัมละไม่ถึง 3 บาท ขณะที่ราคาปาล์มในประเทศมาเลเซียกลับมีมูลค่าสูงถึงกิโลกรัมละ 4.60 บาท และขอให้ตรวจสอบเรื่องสต๊อกน้ำมันปาล์มในประเทศ ซึ่งรัฐบาลได้กำหนดปริมาณไว้ที่ 2 แสนตัน แต่ปัจจุบันกลับพบว่ามีปริมาณมากถึง 4.9 แสนตัน และไม่พบข้อมูลว่าปริมาณที่สูงขึ้นจนผิดปกตินี้ มีที่มาที่ไปอย่างไร โดยต้องการหน่วยงานที่เกี่ยวข้องควรพิจารณาสร้างความเข้าใจให้แก่กลุ่มเป้าหมายและประชาชนได้รับทราบถึงสภาพปัญหาที่แท้จริง และแนวทางการแก้ปัญหาของภาครัฐที่ผ่านมา รวมทั้งพิจารณาชี้แจงข้อเรียกร้องของกลุ่มเกษตรกรข้างต้นด้วย นั้น
สำนักงานเศรษฐกิจการเกษตร (สศก.) ได้ลงพื้นที่สำรวจภาคสนามร่วมกับหน่วยงานที่เกี่ยวข้องทั้งภาครัฐและเอกชน เช่น เกษตรกร สมาคมโรงสกัดน้ำมันปาล์ม และ GISTDA ในแหล่งผลิตสำคัญ 4 จังหวัดภาคใต้ ได้แก่ จังหวัดสุราษฎร์ธานี กระบี่ ชุมพร และนครศรีธรรมราช ซึ่งมีเนื้อที่ปลูกรวมกันคิดเป็นร้อยละ 70 ของประเทศ เมื่อเดือนพฤศจิกายน 2560 เพื่อทวนสอบข้อมูลให้เกิดความเชื่อมั่นและนำมาพยากรณ์ผลผลิตปาล์มน้ำมันปี 2560 พบว่า ปริมาณผลผลิตปาล์มน้ำมันปี 2560 มีจำนวน 13.5 ล้านตัน และคาดว่าปี 2561 จะมีปริมาณผลผลิต 14.7 ล้านตัน เพิ่มขึ้น 1.2 ล้านตัน หรือเพิ่มขึ้นร้อยละ 9.0 เนื่องจากเนื้อที่ให้ผลที่เพิ่มขึ้นในทุกภาคจากต้นปาล์มน้ำมันที่ปลูกใหม่เมื่อปี 2558 ที่เริ่มให้ผลได้ในปีนี้ ประกอบกับปริมาณน้ำฝนในช่วง 1-2 ปีที่ผ่านมามีปริมาณค่อนข้างมากทำให้โอกาสการเกิดจั่นตัวเมียเพิ่มขึ้น ส่งผลให้จำนวนทะลายเพิ่มขึ้น รวมทั้งปริมาณน้ำฝนในปี 2560 มีมากเพียงพอต่อความต้องการของต้นปาล์มน้ำมัน อย่างไรก็ตามแนวโน้มผลผลิตปาล์มน้ำมันในเดือนธันวาคม 2560 และมกราคม 2561 จะเริ่มมีปริมาณลดลง
การเพิ่มประสิทธิภาพการผลิตโดยการตัดปาล์มคุณภาพเพื่อเพิ่มเปอร์เซ็นต์น้ำมัน นับเป็นอีกหนึ่งช่องทางที่จะช่วยยกระดับรายได้ให้เกษตรกรได้ เนื่องจากอัตราการสกัดน้ำมันปาล์มทุก ๆ 1% ที่เพิ่มขึ้น เกษตรกรจะได้ราคาเพิ่มขึ้นอีกกิโลกรัมละ 0.30 บาท นอกจากนั้น การตัดปาล์มสุกที่มีความสมบูรณ์เต็มที่ยังมีผลทำให้น้ำหนักต่อทะลายปาล์มน้ำมันเพิ่มขึ้นได้อีกไม่น้อยกว่าร้อยละ 5-10 หรือไม่น้อยกว่า 150 - 280 กิโลกรัมต่อไร่ ดังนั้น สศก. จึงขอใช้ช่องทางนี้ในการประชาสัมพันธ์ไปถึงพี่น้องเกษตรกรชาวสวนปาล์มทุกท่าน ในการเก็บเกี่ยวทะลายปาล์มคุณภาพ  สังเกตจากทะลายปาล์มที่มีผลปาล์มสุก มีสีผลปาล์มสุกตรงตามพันธุ์ และมีผลปาล์มร่วงที่สุกตามธรรมชาติ 5 - 10 เมล็ดต่อทะลาย และหากเกษตรกรท่านใดที่จ้างตัดปาล์มน้ำมัน ควรช่วยกำกับและควบคุมให้ผู้รับจ้างตัดปาล์มน้ำมัน ตัดปาล์มน้ำมันให้ได้คุณภาพดังกล่าว
--------------------

ที่มา : http://www.thaigov.go.th/news/contents/details/8750
