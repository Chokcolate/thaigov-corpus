รัฐบาลไทย-ข่าวทำเนียบรัฐบาล-“พาณิชย์ปลื้ม”ผลงานประชารัฐรถเกี่ยวข้าวช่วยชาวนาอีสาน

วันพฤหัสบดีที่ 23 มีนาคม 2560
“พาณิชย์ปลื้ม”ผลงานประชารัฐรถเกี่ยวข้าวช่วยชาวนาอีสาน
นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า ตามที่สมาคมผู้ส่งออกข้าวไทยร่วมกับกระทรวงพาณิชย์ ได้บริจาครถเกี่ยวข้าวให้กองทัพบก จำนวน 10 คัน มูลค่ากว่า 11 ล้านบาท
เพื่อช่วยเหลือชาวนาในช่วงการเก็บเกี่ยวผลผลิตปี 2559/60 ตั้งแต่เดือนพฤศจิกายน 2559 ที่ผ่านมา ซึ่งกองทัพบกได้มอบหมายให้กองทัพภาคที่ 2 ดำเนินการเพื่อช่วยชาวนาเกี่ยวข้าวในพื้นที่ภาคตะวันออกเฉียงเหนือ ซึ่งประชากรส่วนใหญ่ประกอบอาชีพทำการเกษตรเป็นอาชีพหลัก และจะมีผลผลิตข้าวออกสู่ตลาดมากในช่วงเดือนพฤศจิกายน-ธันวาคม ของทุกปี ทำให้มีความต้องการของแรงงานและรถเกี่ยวข้าว พร้อมๆกันในหลายพื้นที่ ชาวนาจำเป็นต้องว่าจ้างรถเกี่ยวข้าวจากต่างพื้นที่เข้าไปทำการเก็บเกี่ยว โดยต้องจ้างเหมารถเกี่ยวข้าวของเอกชนในอัตรา 600-700 บาท/ไร่
พลโทวิชัย แชจอหอ แม่ทัพภาคที่ 2 กล่าวว่า เมื่อทางกองทัพบกได้รับมอบรถเกี่ยวข้าวจากสมาคมผู้ส่งออกข้าวไทย ก็ได้เร่งมอบหมายให้มณฑลทหารบก (มทบ.) ต่างๆ ซึ่งเป็นหน่วยงานในพื้นที่เข้าให้การช่วยเหลือชาวนาในการเก็บเกี่ยวข้าว ได้แก่
มทบ.21 (จ.นครราชสีมา และชัยภูมิ) 1 คัน
มทบ.22 (จ.อุบลราชธานี และอำนาจเจริญ) 1 คัน
มทบ.23 (จ.ขอนแก่น และกาฬสินธุ์) 1 คัน
มทบ.24 และ มทบ. 28 (จ.อุดรธานี และหนองคาย เลย หนองบัวลำภู) 1 คัน
มทบ.25 (จ.สุรินทร์ และศรีสะเกษ) 2 คัน
มทบ.26 (จ.บุรีรัมย์ และมหาสารคาม) 2 คัน
มทบ.27 (จ. ร้อยเอ็ด และยโสธร) 1 คัน
มทบ.29 และ มทบ.210 (จ.สกลนคร บึงกาฬ นครพนม และมุกดาหาร) 1 คัน
แม่ทัพภาคที่ 2 กล่าวเพิ่มเติมว่า ภายหลังสิ้นสุดฤดูการเก็บเกี่ยว มณฑลทหารบกต่างๆ ได้สรุปผลการให้ความช่วยเหลือชาวนาในการเก็บเกี่ยวข้าวโดยใช้รถเกี่ยว ที่ได้รับมอบดังกล่าว สามารถเก็บเกี่ยวข้าวในพื้นที่ภาคอีสาน 20 จังหวัด จำนวน 4,248 ไร่ 2 งาน รวมเป็นข้าวเปลือกทั้งสิ้น 1,329 ตัน สามารถประหยัดค่าใช้จ่ายของชาวนาไปได้ประมาณ 3 ล้านบาท เนื่องจากชาวนาจะมีค่าใช้จ่ายเฉพาะค่าน้ำมัน และค่าเบี้ยเลี้ยงพลขับประมาณ 300 บาท/ไร่ เท่านั้น ปัจจุบัน กองทัพภาคที่ 2 ได้ส่งคืนรถเกี่ยวข้าว จำนวน 6 คัน ให้กับกองทัพบก เพื่อแจกจ่ายให้หน่วยต่างๆ เป็นที่เรียบร้อยแล้ว ส่วนรถเกี่ยวข้าวอีก 4 คัน ได้ส่งมอบให้ มทบ.21 มทบ.24 มทบ.25 และมทบ. 27 หน่วยละ 1 คัน เพื่อใช้ช่วยเหลือชาวนาในพื้นที่รับผิดชอบ
จากการดำเนินงานดังกล่าวพบว่าประชาชนที่ได้รับการบริการรถเกี่ยวข้าว มีความพึงพอใจเป็นอย่างยิ่ง เนื่องจากได้ช่วยเกษตรกรลดต้นทุนในการผลิต จากเดิมค่าจ้างเหมารถเกี่ยวข้าวจากเอกชน ราคาประมาณ 600-700 บาท/ไร่ เมื่อได้รับการสนับสนุนรถเกี่ยวข้าวจากทางกองทัพภาคที่ 2 เกษตรกรจะมีค่าใช้จ่ายในการเก็บเกี่ยวประมาณครึ่งหนึ่งของค่าใช้จ่ายที่เคยจ่ายตามปกติ  ปัญหาข้อขัดข้องในการให้บริการสำหรับฤดูเก็บเกี่ยวปี 2559/60 เป็นเรื่องการที่ได้รับมอบรถเกี่ยวข้าวในช่วงซึ่งใกล้หมดฤดูเก็บเกี่ยวข้าวแล้ว จึงทำให้เกษตรกรได้รับการช่วยเหลือไม่มากเท่าที่ควร คาดว่าในฤดูกาลต่อไปจะสามารถช่วยเหลือเกษตรกรได้ตั้งแต่เริ่มเข้าสู่ห้วงการเกี่ยวข้าว แม่ทัพภาคที่ 2 กล่าว
“การให้ความช่วยเหลือเกษตรกรในลักษณะโครงการประชารัฐดังกล่าว ทำให้เกิดประโยชน์กับเกษตรกรเป็นอย่างมาก ซึ่งกระทรวงพาณิชย์และสมาคมผู้ส่งออกข้าวไทย จะได้สานต่อการดำเนินงานร่วมกันต่อไป” นางอภิรดี กล่าว

ที่มา : http://www.thaigov.go.th/news/contents/details/2622
