รัฐบาลไทย-ข่าวทำเนียบรัฐบาล-อธิบดีกรมบัญชีกลางชี้แจงเรื่องบัตรสวัสดิการแห่งรัฐ

วันพฤหัสบดีที่ 21 ธันวาคม 2560
อธิบดีกรมบัญชีกลางชี้แจงเรื่องบัตรสวัสดิการแห่งรัฐ
นางสาวสุทธิรัตน์ รัตนโชติ อธิบดีกรมบัญชีกลาง ชี้แจงบัตรสวัสดิการแห่งรัฐเป็นราคามาตรฐานทั่วไป ยืนยันกรมบัญชีกลางพิจารณางบประมาณที่ใช้ด้วยความรอบคอบและใช้เงินงบประมาณให้เกิดประโยชน์สูงสุดกับประเทศ สอดคล้องกับมติ ครม.
เมื่อวันที่ 9 ตุลาคม 2560 นางสาวสุทธิรัตน์ รัตนโชติ อธิบดีกรมบัญชีกลางกระทรวงการคลัง ได้ชี้แจงเรื่องบัตรสวัสดิการแห่งรัฐ ตามที่นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย กล่าวหามาตรการช่วยเหลือผู้มีรายได้น้อยผ่านบัตรสวัสดิการแห่งรัฐ ว่าเป็นการสูญเสียงบประมาณในการจัดทำบัตรสวัสดิการ ซึ่งมีงบประมาณที่ใบละ 35 บาท รวมทั้งอาจขัดมาตรา 62 ของ รธน. ตาม พ.ร.บ.ว่าด้วยการป้องกันและปราบปรามการทุจริต 2542 และ พ.ร.บ.ว่าด้วยการตรวจเงินแผ่นดิน 2542 จึงเรียกร้องให้รัฐบาลพิจารณาทบทวนการดำเนินการ นั้น
กรมบัญชีกลาง ขอชี้แจงว่า การดำเนินการบัตรสวัสดิการแห่งรัฐ มีวัตถุประสงค์เพื่อให้ความช่วยเหลือประชาชนตรงตัว ตรงกลุ่มเป้าหมาย ซึ่งช่วยแบ่งเบาภาระค่าใช้จ่ายในครัวเรือนและค่าใช้จ่ายในการเดินทาง ถือเป็นการยกระดับคุณภาพชีวิตของประชาชนอย่างยั่งยืน และต้องการแก้ปัญหาความเหลื่อมล้ำที่เกิดขึ้นในสังคม ทั้งนี้ คณะรัฐมนตรีได้มีมติเห็นชอบในหลักการแนวทางการจัดประชารัฐสวัสดิการ การให้ความช่วยเหลือผ่านบัตรสวัสดิการแห่งรัฐ เมื่อวันที่ 29 สิงหาคม 2560 แต่โดยที่บัตรประชาชนที่ประชาชนถืออยู่ในปัจจุบัน แม้ว่าจะเป็นแบบเอนกประสงค์ (Smart Card) แต่จัดเก็บเฉพาะข้อมูลบุคคล ข้อมูลสิทธิการรักษาพยาบาลของ สปสช. ข้อมูลหน่วยบัญชาการกำลังสำรอง และข้อมูลทะเบียนเกษตรกร โดยยังไม่มีข้อมูลเกี่ยวกับอาชีพและรายได้ รวมทั้งยังไม่สามารถนำไปใช้ชำระค่าสินค้าและบริการที่เครื่องรูดบัตรได้ (Electronic Data Capture : EDC) ดังนั้น จึงมีความจำเป็นต้องจัดทำบัตรสวัสดิการแห่งรัฐ เพื่อใช้เป็นสื่อในการรับความช่วยเหลือจากภาครัฐ ซึ่งเป็นราคามาตรฐานทั่วไป
ทั้งนี้ การดำเนินการเรื่องดังกล่าว กรมบัญชีกลางได้พิจารณาเกี่ยวกับงบประมาณที่ใช้ด้วยความรอบคอบ และใช้เงินงบประมาณที่ได้รับให้เกิดประโยชน์สูงสุดกับประเทศ สอดคล้องกับมติคณะรัฐมนตรี และไม่ขัดกับมาตรา 62 ของรัฐธรรมนูญ ตาม พ.ร.ป.ว่าด้วยการป้องกันและปราบปรามการทุจริต พ.ศ. 2542 และ พ.ร.ป.ว่าด้วยการตรวจเงินแผ่นดิน พ.ศ. 2542 แต่อย่างใด

ที่มา : http://www.thaigov.go.th/news/contents/details/7334
