รัฐบาลไทย-ข่าวทำเนียบรัฐบาล-บริษัท วิทยุการบินแห่งประเทศไทย จำกัด กำหนดมาตรการรองรับกรณีสภาพอากาศแปรปรวน

วันอังคารที่ 6 มิถุนายน 2560
บริษัท วิทยุการบินแห่งประเทศไทย จำกัด กำหนดมาตรการรองรับกรณีสภาพอากาศแปรปรวน
บริษัท วิทยุการบินแห่งประเทศไทย จำกัด (บวท.) กระทรวงคมนาคม กำหนดมาตรการรองรับกรณีมีสภาพอากาศแปรปรวนที่อาจส่งผลกระทบต่อการบิน
โดยเพิ่มอัตรากำลังของเจ้าหน้าที่ควบคุมจราจรทางอากาศให้มีความพร้อมต่อการให้บริการในช่วงสภาพอากาศไม่ดี และบริหารจัดการระยะห่างในการขึ้น - ลงของอากาศยานให้เหมาะสมที่สุด ณ ท่าอากาศยานสุวรรณภูมิ ท่าอากาศยานดอนเมือง และท่าอากาศยานภูมิภาคทั่วประเทศ
นางสาริณี อังศุสิงห์ กรรมการผู้อำนวยการใหญ่ บวท. กล่าวว่า ในขณะนี้สภาพอากาศแปรปรวน ฝนตกหนัก ส่งผลต่อทัศนวิสัยทางการบิน เพื่อให้เกิดความปลอดภัยสูงสุดแก่ผู้โดยสารและอากาศยาน บวท. ได้เตรียมพร้อมรองรับสถานการณ์ โดยกำหนดมาตรการรองรับสภาพอากาศที่อาจส่งผลกระทบต่อการบิน โดยเพิ่มจำนวนเจ้าหน้าที่ควบคุมจราจรทางอากาศให้มีความพร้อมต่อการให้บริการในช่วงสภาพอากาศไม่ดี และการบริหารจัดการระยะห่างในการขึ้น - ลงของอากาศยานให้เหมาะสมที่สุด รวมทั้งประสานงานกับท่าอากาศยานภูมิภาคในการจัดระยะต่อสำหรับอากาศยานขาออกของแต่ละท่าอากาศยาน ออกประกาศแจ้งเตือนให้ทุกเที่ยวบินขาเข้าของทุกท่าอากาศยาน สำรองน้ำมันเชื้อเพลิงเพื่อรองรับการล่าช้าที่อาจเกิดขึ้น และปรับตำแหน่งการปฏิบัติงานในแต่ละพื้นที่ความรับผิดชอบให้เหมาะสมกับปริมาณการจราจรทางอากาศ
นอกจากนี้ บวท. ได้ประสานงานกับกรมอุตุนิยมวิทยา เพื่อแจ้งเตือน บริษัท ท่าอากาศยานไทย จำกัด (มหาชน) สายการบินต่าง ๆ หน่วยงานที่เกี่ยวข้อง ภายในประเทศและต่างประเทศ ให้ได้รับทราบข้อมูลสภาพอากาศที่เปลี่ยนแปลง โดยประสานงานและบริหารแลกเปลี่ยนข้อมูลทางการบิน เพื่อนำมาใช้บริหารจัดการจราจรทางอากาศล่วงหน้า เพื่อให้การควบคุมจราจรทางอากาศเป็นไปอย่างปลอดภัย คล่องตัว และอำนวยความสะดวกให้กับทุกเที่ยวบินที่เข้ามาในน่านฟ้าไทย

ที่มา : http://www.thaigov.go.th/news/contents/details/4315
