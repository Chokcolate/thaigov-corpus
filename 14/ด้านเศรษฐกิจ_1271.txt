รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานการประชุมหัวหน้าหน่วยงานในสังกัดกระทรวงคมนาคม

วันพฤหัสบดีที่ 14 กันยายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานการประชุมหัวหน้าหน่วยงานในสังกัดกระทรวงคมนาคม
นายอาคม เติมพิทยาไพสิฐ รัฐมนตรีว่าการกระทรวงคมนาคม  เป็นประธานการประชุมหัวหน้าหน่วยงานในสังกัดกระทรวงคมนาคม เมื่อวันที่ 12 กันยายน 2560 โดยมี นายพิชิต อัคราทิตย์ รัฐมนตรีช่วยว่าการกระทรวงคมนาคม นายชาติชาย ทิพย์สุนาวี ปลัดกระทรวงคมนาคม
ผู้บริหารระดับสูงและหัวหน้าหน่วยงานในสังกัดกระทรวงคมนาคม เข้าร่วมการประชุม ณ ห้องประชุมกระทรวงคมนาคม ซึ่งสรุปผลการประชุม ดังนี้
1. คณะรัฐมนตรี (ครม.) อนุมัติหลักการร่างพระราชกฤษฎีกากำหนดเขตที่ดินในบริเวณที่ที่จะเวนคืน เพื่อขยายทางหลวงแผ่นดินหมายเลข 408 สายนครศรีธรรมราช - บรรจบทางหลวงแผ่นดินหมายเลข 42 (นาทวี) ที่บ้านหัวถนนการะเกด บ้านปากช่อง บ้านทรายขาว และที่บ้านบางแค พ.ศ. .... เพื่อกำหนดเขตที่ดินในบริเวณที่ที่จะเวนคืน และให้เจ้าหน้าที่หรือผู้ได้รับมอบหมายจากเจ้าหน้าที่มีสิทธิ์เข้าไปสำรวจและเพื่อทราบข้อเท็จจริงเกี่ยวกับอสังหาริมทรัพย์ที่จะต้องเวนคืน เพื่อก่อสร้างขยายเส้นทางดังกล่าว เป็น 4 ช่องจราจร ตลอดเส้นทาง และรองรับการเดินทางและขนส่งสินค้าระหว่างประเทศไทยกับประเทศมาเลเซีย ผ่านด่านชายแดนบ้านประกอบ อำเภอนาทวี ให้มีความสะดวกและปลอดภัยมากยิ่งขึ้น
โครงการก่อสร้างทางหลวงแผ่นดินหมายเลข 408 สายนครศรีธรรมราช - บรรจบทางหลวงแผ่นดินหมายเลข 42 (นาทวี) ที่บ้านหัวถนนการะเกด บ้านปากช่อง บ้านทรายขาว และบ้านบางแค ในท้องที่อำเภอเชียรใหญ่ และอำเภอหัวไทร จังหวัดนครศรีธรรมราช เป็นส่วนหนึ่งของโครงการทางหลวงหมายเลข 408 สายหัวถนน - ด่านประกอบ ซึ่งเป็นเส้นทางสำคัญในการเชื่อมโยงเศรษฐกิจ การค้า การลงทุน และการท่องเที่ยว ระหว่างประเทศไทยกับประเทศมาเลเซียผ่านด่านชายแดนบ้านประกอบ อำเภอนาทวี ปัจจุบันเส้นทางดังกล่าว ไม่สามารถก่อสร้างให้เป็น 4 ช่องจราจร เนื่องจากปัญหาการจัดกรรมสิทธิ์ที่ดิน เจ้าของทรัพย์สินไม่ยอมรับราคา จำนวน 8 ราย ทำให้งานก่อสร้างไม่สามารถดำเนินการได้ 3 จุด รวมระยะทางประมาณ 1.111 กิโลเมตร ทำให้ถนนมีลักษณะแคบเป็นคอขวด ต้องเบี่ยงช่องจราจร เกิดความไม่สะดวกและไม่ปลอดภัย ทั้งนี้ กรมทางหลวง (ทล.) ได้กำหนดกรอบวงเงินหรือกรอบงบประมาณปี 2561 ในการดำเนินโครงการฯ รวมทั้งสิ้นประมาณ 50 ล้านบาท และวงเงินในการดำเนินการจัดกรรมสิทธิ์ที่ดิน ประมาณ 7.1 ล้านบาท
2. ครม. อนุมัติหลักการร่างพระราชกฤษฎีกากำหนดเขตที่ดินในบริเวณที่ที่จะเวนคืน เพื่อสร้างทางหลวงแผ่นดินหมายเลข 4367 สายโคกเจียก - ไสเสียด ตอนบ้านวังจา - บ้านนาเหนือ พ.ศ. .... ในท้องที่อำเภอปลายพระยา และอำเภออ่าวลึก จังหวัดกระบี่
ทล. ได้ดำเนินการสำรวจและออกแบบรายละเอียดโครงการก่อสร้างทางหลวงแผ่นดินหมายเลข 4367 สายโคกเจียก - ไสเสียด ตอนบ้านวังจา - บ้านนาเหนือ เป็นแนวทางสายใหม่ ผ่านเขตท้องที่ตำบลปลายพระยา ตำบลเขาเขน อำเภอปลายพระยา และตำบลเขาใหญ่ ตำบลนาเหนือ อำเภออ่าวลึก จังหวัดกระบี่ โดยมีจุดเริ่มต้นที่ กม.0+000.000 - จุดสิ้นสุดที่ กม.26+042.373 ลักษณะโครงการก่อสร้างทางหลวงแผ่นดินขนาด 4 ช่องจราจร ระยะทางประมาณ 26.042 กิโลเมตร มีความกว้างเขตทางข้างละ 30.00 - 45.00 เมตร ยกเว้นบริเวณทางแยก รวม 6 จุด ซึ่งมีความกว้างของเขตทางตามแผนที่ก่อสร้าง มีทรัพย์สินที่จะถูกแนวทางหลวงตัดผ่าน ประกอบด้วย ที่ดินประมาณ 232 แปลง สิ่งปลูกสร้างประมาณ 40 ราย วงเงินดำเนินการจัดกรรมสิทธิ์ที่ดินประมาณ 434,306,000 บาท
โครงการก่อสร้างทางหลวงแผ่นดินหมายเลข 4367 สายโคกเจียก - ไสเสียด ตอนบ้านวังจา - บ้านนาเหนือ จะเป็นทางเลือกหนึ่งในการเดินทางและการขนส่งสินค้า จากอำเภอปลายพระยา จังหวัดกระบี่ ไปอำเภอทับปุด จังหวัดพังงา และจังหวัดภูเก็ต รวมทั้งสนับสนุนด้านการท่องเที่ยว เชื่อมโยงระหว่างพื้นที่ชายฝั่งทะเลภาคใต้ให้มีความสะดวกรวดเร็วยิ่งขึ้น โดย คค. ได้จัดรับฟังความคิดเห็นของประชาชน ผู้มีส่วนได้ส่วนเสีย ซึ่งประชาชนที่เข้าร่วมประชุมรับฟังความคิดเห็นส่วนใหญ่เห็นด้วยกับโครงการฯ ดังกล่าว ทั้งนี้ ในการดำเนินโครงการฯ ได้ให้ความสำคัญกับการพิจารณาผลกระทบด้านการระบายน้ำภายหลังการก่อสร้าง เพื่อไม่ให้เกิดปัญหาการระบายน้ำในพื้นที่บริเวณดังกล่าวในอนาคต
3. ครม. รับทราบมติที่ประชุมคณะกรรมการจัดระบบการจราจรทางบก ครั้งที่ 2/2560 เมื่อวันที่ 29 มิถุนายน 2560 สรุปสาระสำคัญดังนี้
3.1 ผลการดำเนินงานภายใต้ MOU ที่มอบหมายให้ กทม. เป็นผู้บริหารจัดการเดินรถโครงการรถไฟฟ้าสายสีเขียวช่วงหมอชิต - สะพานใหม่ - คูคต และช่วงแบริ่ง - สมุทรปราการ ของการรถไฟฟ้าขนส่งมวลชนแห่งประเทศไทย (รฟม.) อาทิ นายกรัฐมนตรี เป็นประธานพิธีเปิดการเดินรถไฟฟ้าสถานีแบริ่ง - สถานีสำโรง เมื่อวันที่ 3 เมษายน 2560 กทม. กำลังพิจารณาเงื่อนไขการใช้โครงสร้างของ รฟม. ในการให้บริการเดินรถดังกล่าว เป็นต้น
สำหรับการโอนรถไฟฟ้าสายสีเขียวเหนือ - ใต้ คจร. มีมติเห็นชอบในหลักการให้รัฐบาลสนับสนุนงบประมาณให้ กทม. สำหรับการโอนโครงการรถไฟฟ้าสายสีเขียว ช่วงหมอชิต - สะพานใหม่ - คูคต และช่วงแบริ่ง - สมุทรปราการ โดยมอบ คค. กทม. กระทรวงการคลัง และหน่วยงานที่เกี่ยวข้อง พิจารณาหารือสัดส่วนการลงทุนที่เหมาะสมระหว่างรัฐบาล และ กทม. รวมทั้งแนวทางที่ กทม. จะชำระหนี้คืนรัฐบาลต่อไป
3.2 รายงานผลการศึกษาความเหมาะสมออกแบบและวิเคราะห์ผลกระทบสิ่งแวดล้อมระบบมวลชนจังหวัดภูเก็ต (รถไฟรางเบา จังหวัดภูเก็ต) ซึ่งโครงการดังกล่าวเป็นโครงการตามมาตรการ PPP Fast Track ปี 2560 ของ คค. และในอนาคตเมืองภูมิภาคขนาดใหญ่ที่มีรายได้เป็นของตนเองต้องเข้ามามีส่วนร่วมรับผิดชอบค่าใช้จ่ายและภาระของรัฐบาลกลางด้วย กรณีท้องถิ่นต้องการร่วมลงทุนและเป็นเจ้าของโครงการ สามารถทำได้โดยรวมตัวจัดตั้งเป็นบริษัทและขออนุญาตจากกระทรวงมหาดไทยก่อน
3.3 ให้เร่งรัดดำเนินการพัฒนาระบบขนส่งมวลชน ตามแผนพัฒนาระบบขนส่งสาธารณะในเมืองภูมิภาค ในจังหวัดขอนแก่น เชียงใหม่ นครราชสีมา ภูเก็ต และเมืองหาดใหญ่ จังหวัดสงขลา ภายในปี 2561 ตลอดจนการให้ท้องถิ่น/จังหวัด เข้ามามีส่วนร่วมในการพัฒนา ควรพิจารณาร่วมลงทุน/บริหารจัดการกับรัฐบาลกลาง รวมการกระจายการลงทุนจากต่างประเทศ และต้องพิจารณาปัจจัยต่าง ๆ ร่วมด้วยเพื่อให้ได้ประโยชน์คุ้มค่า
3.4 คจร. เห็นชอบในหลักการโครงการศึกษาความเหมาะสมทางด้านวิศวกรรม เศรษฐกิจ สิ่งแวดล้อม และออกแบบรายละเอียดโครงข่ายทางเชื่อมระหว่างทางยกระดับอุตราภิมุขและทางพิเศษศรีรัช - วงแหวนรอบนอกกรุงเทพมหานคร ของสำนักงานนโยบายและแผนการขนส่งและจราจร โดยให้เป็นส่วนต่อขยายจากโครงการเดิม ทั้งนี้ ในส่วนของลักษณะการทำสัญญา การกำหนดเจ้าของโครงการควรทำให้ชัดเจนเมื่อเชื่อมต่อโครงข่ายฯ แล้ว
นอกจากนี้ นายอาคม เติมพิทยาไพสิฐ ได้กำชับให้หน่วยงานในสังกัดเตรียมความพร้อมอำนวยความสะดวก และปลอดภัย เพื่อรองรับการเดินทางของประชาชนด้วยระบบขนส่งสาธารณะ ในช่วงงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ระหว่างวันที่ 23 - 31 ตุลาคม 2560 โดยจัดเตรียมบริการขนส่งสาธารณะ พื้นที่สถานีขนส่ง ชานชาลา ท่าอากาศยาน ท่าเรือ และพื้นที่จอดรถสำรอง ให้เพียงพอกับความต้องการของประชาชน รวมถึงการอำนวยความสะดวกด้านโครงข่ายทางถนน เช่น ปรับปรุงถนนที่อยู่ในความรับผิดชอบ ติดตั้งป้ายเตือน ป้ายแนะนำ สัญญาณไฟ เป็นต้น

ที่มา : http://www.thaigov.go.th/news/contents/details/6675
