รัฐบาลไทย-ข่าวทำเนียบรัฐบาล-ทส. ผนึกกำลังประชารัฐร่วมใจ คืนน้ำใสให้คลองแม่ข่า จังหวัดเชียงใหม่

วันพุธที่ 31 พฤษภาคม 2560
ทส. ผนึกกำลังประชารัฐร่วมใจ คืนน้ำใสให้คลองแม่ข่า จังหวัดเชียงใหม่
วันนี้ (31 พฤษภาคม 2560) กระทรวงทรัพยากรธรรมชาติและสิ่งแวดล้อม โดย กรมควบคุมมลพิษ จัดงาน "ประชารัฐร่วมใจ คืนน้ำใสให้คลองแม่ข่า” ณ โรงแรมเชียงใหม่แกรนด์วิว จังหวัดเชียงใหม่
จากสถานการณ์ปัญหาน้ำเน่าเสียคลองแม่ข่าจังหวัดเชียงใหม่และได้มีการประชุมหารือหน่วยงานที่เกี่ยวข้องเมื่อวันที่ 9 พฤษภาคม 2560 โดยมี อธิบดีกรมควบคุมมลพิษ และผู้ว่าราชการจังหวัดเชียงใหม่ร่วมกันเป็นประธานในการประชุม เพื่อกำหนดแนวทางการแก้ไขปัญหาน้ำเสียในคลองแม่ข่าอย่างเป็นรูปธรรมให้เกิดความยั่งยืนและสามารถแก้ไขปัญหาความเดือดร้อนให้กับประชาชนในพื้นที่ กรมควบคุมมลพิษได้จัดกิจกรรมให้ความรู้ความเข้าใจในการแก้ไขปัญหาน้ำเสียคลองแม่ข่า ให้กับแหล่งกำเนิดมลพิษ ผู้ประกอบการ ประชาชน และหน่วยงานทุกภาคส่วนที่เกี่ยวข้อง
วันนี้ (31 พฤษภาคม 2560) กระทรวงทรัพยากรธรรมชาติและสิ่งแวดล้อม โดย กรมควบคุมมลพิษ จัดงาน "ประชารัฐร่วมใจ คืนน้ำใสให้คลองแม่ข่า” ณ โรงแรมเชียงใหม่แกรนด์วิว จังหวัดเชียงใหม่ ซึ่งจัดขึ้นเพื่อสร้างความรู้ความเข้าใจให้กับผู้ประกอบการในพื้นที่ริมคลองและโดยรอบบริเวณที่มีการรวมน้ำเสียลงสู่คลองแม่ข่า ได้แก่ โรงแรม อาคารชุด ห้างสรรพสินค้า ตลาด ภัตตาคาร ร้านอาหาร ที่ดินจัดสรร อาคารที่ทำการของรัฐ อาคารที่ทำการของเอกชน อาคารโรงเรียนของรัฐและเอกชนเจ้าหน้าที่ขององค์กรปกครองส่วนท้องถิ่นที่คลองแม่ข่าไหลผ่านชุมชนในพื้นที่ริมคลองแม่ข่าและบริเวณโดยรอบ โดยมีวัตถุประสงค์
1. สร้างความรู้ความเข้าใจในการจัดการน้ำเสียและปฏิบัติตามกฎหมาย
2. ส่งเสริมการมีส่วนร่วมของทุกภาคส่วนในการพัฒนาและแก้ไขปัญหาน้ำเน่าเสียคลองแม่ข่า
3. เผยแพร่ประชาสัมพันธ์ส่งเสริมให้ผู้ประกอบการและชุมชนในพื้นที่ริมคลองแม่ข่ามีความตระหนักและตื่นตัวในการมีส่วนร่วมในเรื่องการรักษาและฟื้นฟูคุณภาพน้ำในคลองแม่ข่าให้กลับมาเป็นเส้นทางคมนาคมที่ใสสะอาด ปลอดภัย มีภูมิทัศน์สวยงามเอื้อต่อการเป็นแหล่งพักผ่อนหย่อนใจของชุมชน
ในโอกาสนี้ ได้รับเกียรติจาก พลเอกสุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดงาน พร้อมมอบนโยบายในการจัดการน้ำเสียเพื่อคืนน้ำใสให้คลองแม่ข่า ดังนี้
- ให้ความสำคัญในปัญหาและแนวทางแก้ไขปัญหา พร้อมทั้งดำเนินการแก้ไขปัญหาเพื่อให้บรรลุผลสำเร็จ
- สร้างการมีส่วนร่วมของชุมชนด้วยการขอความร่วมมือจากประชาชนประชาชน และหน่วยงานทุกภาคส่วนไม่ปล่อยน้ำเสียลงสู่คลองแม่ข่า
- การเสวนาระดมความคิดเห็นให้มองไปสู่อนาคตที่ยั่งยืน และกำหนดเป้าหมายการดำเนินงานเพื่อให้ประสบผลสำเร็จ
- หากมีผู้กระทำความผิดให้ดำเนินการตามกฎหมาย
ทั้งนี้ ปัญหาน้ำเน่าเสียคลองแม่ข่าจังหวัดเชียงใหม่มีสาเหตุมาจากการระบายน้ำเสียขององค์กรปกครองส่วนท้องถิ่น 7 แห่ง ในบริเวณพื้นที่คลองแม่ข่า ดังนั้นการสร้างการมีส่วนร่วมของชุมชนจึงเป็นสิ่งสำคัญเนื่องจากต้องส่งเสริมให้มีการจัดการน้ำเสียของตนเองโดยการติดตั้งระบบบำบัดน้ำเสีย และบ่อดักไขมัน โดยเฉพาะชุมชนที่อยู่ริมคลอง สำหรับผู้ประกอบการต้องปฏิบัติตามกฎหมาย ซึ่งมีแหล่งกำเนิดมลพิษที่เป็นแหล่งกำเนิดขนาดใหญ่ จำนวน 272 แห่ง โดย กรมควบคุมมลพิษ ร่วมกับสำนักสิ่งแวดล้อมภาคที่ 1 จะดำเนินการตรวจสอบและบังคับใช้กฎหมายให้ครบภายในปี 2560

ที่มา : http://www.thaigov.go.th/news/contents/details/4172
