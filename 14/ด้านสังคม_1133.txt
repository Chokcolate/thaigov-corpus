รัฐบาลไทย-ข่าวทำเนียบรัฐบาล-รอง นรม. ฉัตรชัย กำชับหน่วยงานจ่ายเงินอุดหนุนเด็กแรกเกิด ปี 61 ไม่ให้หยุดชะงัก พร้อมเตรียมถ่ายโอนสภาเด็กฯ สู่ท้องถิ่น

วันศุกร์ที่ 2 กุมภาพันธ์ 2561
รอง นรม. ฉัตรชัย กำชับหน่วยงานจ่ายเงินอุดหนุนเด็กแรกเกิด ปี 61 ไม่ให้หยุดชะงัก พร้อมเตรียมถ่ายโอนสภาเด็กฯ สู่ท้องถิ่น
รอง นรม. ฉัตรชัย กำชับหน่วยงานจ่ายเงินอุดหนุนเด็กแรกเกิด ปี 61 ไม่ให้หยุดชะงัก พร้อมเตรียมถ่ายโอนสภาเด็กฯ สู่ท้องถิ่น
เมื่อวันที่ 31 ม.ค. 61 เวลา 09.00 น. ที่ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี ทำเนียบรัฐบาล กรุงเทพฯ พลเอก ฉัตรชัย สาริกัลยะ รองนายกรัฐมนตรี เป็นประธานการประชุมคณะกรรมการส่งเสริมการพัฒนา เด็กและเยาวชนแห่งชาติ ครั้งที่ 1/2561 โดยมี พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วมประชุม
พลเอก อนันตพร เปิดเผยว่า การประชุมคณะกรรมการส่งเสริมการพัฒนาเด็กและเยาวชนแห่งชาติครั้งนี้ เป็นการประชุมครั้งแรกของปี 2561 และมีการพิจารณาประเด็นสำคัญในเรื่องการดำเนินโครงการเงินอุดหนุนเพื่อการเลี้ยงดู เด็กแรกเกิด โดยที่ประชุมมีข้อเสนอแนะในเรื่องการดำเนินโครงการฯ ที่เกี่ยวข้องกับภารกิจกระทรวง พม. โดยกรมกิจการเด็ก และเยาวชน (ดย.) ควรดำเนินการประชาสัมพันธ์หลักเกณฑ์การเข้าร่วมโครงการฯ ให้ประชาชนทราบอย่างทั่วถึงมากขึ้น และเรื่องการเบิกจ่ายเงินให้ทันและไม่หยุดชะงัก ควรปรับฐานการขอรับงบประมาณให้ตรงกับข้อมูลที่มีผู้มาลงทะเบียน และวางแผนกระบวนการทำงานให้ชัดเจน โดยขอให้ประสานการดำเนินงานกับสำนักงบประมาณ
สำหรับการพิจารณาเรื่องแผนการถ่ายโอนภารกิจสภาเด็กและเยาวชน ที่ประชุมเห็นชอบในหลักการของการถ่ายโอน ภารกิจดังกล่าวให้แก่องค์กรปกครองส่วนท้องถิ่น (อปท.) และมอบหมาย ดย. ดำเนินการทบทวนและเตรียมความพร้อม ในการถ่ายโอนภารกิจต่อไป โดยให้ผู้ที่เกี่ยวข้องทั้งหมด รวมทั้งสภาเด็กและเยาวชน เข้ามามีส่วนร่วมในการศึกษา และเตรียมความพร้อม ก่อนนำเสนอเข้าคณะรัฐมนตรี (ครม.) เพื่อพิจารณาให้ความเห็นชอบต่อไป
นอกจากนี้ ที่ประชุมมีข้อเสนอแนะในการดำเนินงานของสภาเด็กและเยาวชนในทุกระดับทั่วประเทศ ทั้งในระดับตำบล เทศบาล อำเภอ เขตพื้นที่กรุงเทพมหานคร และจังหวัด ดังนี้ 1. ควรผลักดันให้สภาเด็กและเยาวชนแห่งประเทศไทยมุ่งสู่ระดับอาเซียน และเตรียมความพร้อมในการพัฒนาศักยภาพสภาเด็กและเยาวชนในการสนับสนุนให้เป็นผู้นำในเวทีระดับอาเซียน 2. ควรเร่งรัดการดำเนินงานสนับสนุนงบประมาณให้แก่สภาเด็กและเยาวชนทุกระดับ โดยต้องมีกระบวนงานชัดเจน ตรวจสอบได้ และควรมีที่ปรึกษาสภาเด็กและเยาวชนในทุกระดับ และ 3. ควรดำเนินการปรับปรุงแก้ไข พ.ร.บ.ส่งเสริมการพัฒนาเด็ก และเยาวชนแห่งชาติ พ.ศ. 2550 และที่แก้ไขเพิ่มเติม (ฉบับที่ 2) พ.ศ. 2560 เพื่อส่งเสริมการจัดตั้งสภาเด็กและเยาวชนในทุกระดับและครอบคลุมทุกพื้นที่ทั่วประเทศ

ที่มา : http://www.thaigov.go.th/news/contents/details/9800
