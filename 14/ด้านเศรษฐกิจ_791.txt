รัฐบาลไทย-ข่าวทำเนียบรัฐบาล-ก.วิทย์ ผนึกกำลัง ธกส./สภาเกษตรกรแห่งชาติ เปิดตัวโครงการ InnoAgri พัฒนาเกษตรกรด้วยวิทยาศาสตร์ เทคโนโลยี และนวัตกรรม

วันพุธที่ 12 กรกฎาคม 2560
ก.วิทย์ ผนึกกำลัง ธกส./สภาเกษตรกรแห่งชาติ เปิดตัวโครงการ InnoAgri พัฒนาเกษตรกรด้วยวิทยาศาสตร์ เทคโนโลยี และนวัตกรรม
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานการแถลงข่าวเปิดตัวโครงการ InnoAgri และให้เกียรติเป็นสักขีพยานในพิธีลงนามความร่วมมือโครงการพัฒนาเกษตรกร ด้วยวิทยาศาสตร์ เทคโนโลยีและนวัตกรรม
วันนี้ (3 ก.ค. 60) เวลา 13.30 น. ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานการแถลงข่าวเปิดตัวโครงการ InnoAgri และให้เกียรติเป็นสักขีพยานในพิธีลงนามความร่วมมือโครงการพัฒนาเกษตรกร ด้วยวิทยาศาสตร์ เทคโนโลยีและนวัตกรรม (Innovative Agriculture : InnoAgri) ในกรอบความร่วมมือ “ การถ่ายทอดเทคโนโลยีผลงานจากการวิจัยพัฒนาและนวัตกรรมสู่เกษตรกรอย่างมีประสิทธิภาพ ” ระหว่าง รศ.นพ.สรนิต ศิลธรรม ปลัดกระทรวงวิทยาศาสตร์ฯ , นายอภิรมย์ สุขประเสริฐ ธนาคารเพื่อการเกษตรและสหกรณ์การเกษตร และว่าที่ร้อยตรีสมพูนทรัพย์ กล้าวิกรณ์ เลขาธิการสภาเกษตรกรแห่งชาติ โดยมี ดร.ลักษมี ปลั่งแสงมาศ ผู้ว่าการ สถาบันวิจัยวิทยาศาสตร์และเทคโนโลยีแห่งประเทศไทย ร่วมเป็นสักขีพยานในครั้งนี้ ณ ห้องโถง ชั้น 1 อาคารพระจอมเกล้า กระทรวงวิทยาศาสตร์ฯ
ดร.อรรชกา กล่าวว่า โครงการ InnoAgri เป็นการนำองค์ความรู้ทางด้านวิทยาศาสตร์ เทคโนโลยี และนวัตกรรม (วทน.) ทางการเกษตร ที่ผ่านการวิจัยและพัฒนาแล้วถ่ายทอดไปยังเกษตรกร เพื่อเสริมสร้างความรู้ และความสามารถในการแก้ไขปัญหาทางการเกษตร ด้วยการนำความรู้ เครื่องมือ เครื่องจักร และเทคโนโลยีที่ทันต่อโลกาภิวัฒน์ สามารถพัฒนาขีดความสามารถในการผลิตด้วยวิทยาการก่อน และหลังการเก็บเกี่ยวที่เหมาะสม พัฒนามาตรฐานการผลิต การแปรรูป ด้วยวิทยาการทางด้านอาหาร และเภสัช รวมทั้งช่องทางการจัดจำหน่าย ด้วยวิทยาการด้านการตลาด ที่สามารถเพิ่มปริมาณผลผลิต สร้างมูลค่าเพิ่มให้แก่ผลิตผล สร้างความยั่งยืนในการผลิตภาคเกษตรตลอดห่วงโซ่คุณค่า (Value chain) อันส่งผลให้เศรษฐกิจของประเทศไทยเติบโตได้อย่างมั่งคั่งและมั่นคง
ทั้งนี้ รศ.นพ.สรนิต ศิลธรรม ปลัดกระทรวงวิทยาศาสตร์ฯ กล่าวถึงจุดเด่นของโครงการนี้ว่า เพื่อยกระดับให้ภาคการเกษตรเป็นส่วนสำคัญส่วนหนึ่งในการขับเคลื่อนเศรษฐกิจของประเทศไทยในอนาคต เพื่อก้าวข้ามผ่านพ้นจากประเทศที่มีรายได้ระดับปานกลางและก่อให้เกิดการเปลี่ยนแปลงอย่างเป็นรูปธรรม และทันการณ์ สอดคล้องกับยุทธศาสตร์ด้านการสร้างโอกาสความเสมอภาค และเท่าเทียมกันทางสังคม เพื่อเร่งกระจายโอกาสการพัฒนา และสร้างความมั่นคงให้ทั่วถึง ลดความเหลื่อมล้ำไปสู่สังคมที่เสมอภาค และเป็นธรรม ดำเนินโครงการผ่านรูปแบบกิจกรรมหลัก 3 กิจกรรม ได้แก่ 1. การสร้างเกษตรกรไฮเทค (InnoAgri Farmer)  2. การสร้างผู้ประกอบการธุรกิจเกษตร (InnoAgri Entrepreneur) และ 3. การสร้างชุมชนเกษตรนวัตกรรม (InnoAgri Village)
สำหรับกิจกรรมนำร่องของโครงการ InnoAgri จะเริ่มต้นที่ เทศบาลตำบลบึงบูรพ์ ต.บึงบูรพ์ อ.บึงบูรพ์ จ.ศรีสะเกษ ระหว่างวันที่ 12-16 กรกฎาคม 2560 เลา 08.30-17.00 น. โดยเน้นเกษตรกรผู้ปลูกข้าวเข้าร่วมกิจกรรม 2,500 ราย และระหว่างวันที่ 26-30 กรกฎาคม 2560 เลา 08.30-17.00 น. ณ โรงเรียนสา ต.กลางเวียง อ.เวียงสา จ.น่าน โดยมีเป้าหมายเกษตรกรผู้ปลูกข้าวโพดเลี้ยงสัตว์จำนวน 1,500 ราย ผู้สนใจ สามารถสอบถามรายละเอียดเพิ่มเติมในการเข้าร่วมกิจกรรมดังกล่าว ได้ที่ องค์กรสภาเกษตรกรจังหวัด หรือธนาคารเพื่อการเกษตรและสหกรณ์การเกษตรสาขาในจังหวัดศรีสะเกษและน่าน หรือที่ สถาบันวิจัยวิทยาศาสตร์และเทคโนโลยีแห่งประเทศไทย (วว.) ในวันและเวลาราชการ หรือที่หมายเลขโทรศัพท์ 02-5779015 และ 02-5779017

ที่มา : http://www.thaigov.go.th/news/contents/details/4972
