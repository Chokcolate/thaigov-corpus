รัฐบาลไทย-ข่าวทำเนียบรัฐบาล-กระทรวงเกษตรฯ จับมือ NIA หนุนนวัตกรรมงานวิจัยยกระดับภาคเกษตร

วันศุกร์ที่ 31 มีนาคม 2560
กระทรวงเกษตรฯ จับมือ NIA หนุนนวัตกรรมงานวิจัยยกระดับภาคเกษตร
กระทรวงเกษตรและสหกรณ์ จับมือ NIA หนุนนวัตกรรมงานวิจัยยกระดับภาคเกษตร เน้นขยายผลใช้ประโยชน์เชิงพาณิชย์ ยกระดับการผลิตและส่งออกสินค้าเกษตร มุ่งสู่ไทยแลนด์ 4.0
นายปริญญา เพ็งสมบัติ ผู้ตรวจราชการกระทรวงเกษตรและสหกรณ์ เปิดเผยว่า กระทรวงเกษตรและสหกรณ์มีนโยบายที่ชัดเจนให้ทุกหน่วยงานในสังกัด นำเทคโนโลยีและนวัตกรรมผลงานวิจัยทางการเกษตรมาปรับใช้แก้ปัญหาการผลิตภาคการเกษตร ทั้งการพัฒนาเพิ่มผลผลิต ลดต้นทุน และการสร้างมูลค่าเพิ่มทางการเกษตรให้แก่เกษตรกร โดยการพัฒนาต่อยอดขยายผลงานวิจัยถ่ายทอดสู่เกษตรกร เพื่อนำเทคโนโลยีและนวัตกรรมไปปรับใช้ประโยชน์เชิงพาณิชย์ได้อย่างแท้จริง ซึ่งกระทรวงเกษตรและสหกรณ์ โดยกรมวิชาการเกษตร และสำนักงานนวัตกรรมแห่งชาติ (องค์การมหาชน) ได้ลงนามบันทึกข้อตกลงความร่วมมือ “สนับสนุนนวัตกรรมการวิจัยเกษตรเพื่อยกระดับการเกษตรและการขยายผลสู่เชิงพาณิชย์” ถือเป็นการบูรณาการความร่วมมือกันในการส่งเสริม สนับสนุน และแลกเปลี่ยนข้อมูลองค์ความรู้งานวิจัยด้านการเกษตร เกษตรอินทรีย์ เครื่องจักรกลการเกษตร และการพัฒนานวัตกรรมทางการเกษตร ที่เป็นแรงผลักดันช่วยยกระดับการผลิตและส่งออกสินค้าเกษตรที่มีคุณภาพได้มาตรฐาน ให้สามารถขับเคลื่อนภาคการเกษตรเข้าสู่ไทยแลนด์ 4.0 ได้อย่างมีประสิทธิภาพมากขึ้น เพื่อประโยชน์ต่อการวางรากฐานการพัฒนาประเทศที่นำไปสู่ความมั่นคง มั่งคั่ง และยั่งยืนต่อไป
ดร.สุวิทย์ ชัยเกียรติยศ อธิบดีกรมวิชาการเกษตร กล่าวเพิ่มเติมว่า กรมวิชาการเกษตรมีภารกิจหลักในการวิจัยพัฒนาด้านพืชและเครื่องจักรกลการเกษตร ซึ่งมีผลงานวิจัยมากมายที่เป็นองค์ความรู้ด้านเทคโนโลยีการผลิตพืชทางการเกษตร และได้มีการขับเคลื่อนงานผลงานวิจัยปรับใช้ประโยชน์สู่เกษตรกรตามนโยบายของกระทรวงเกษตรและสหกรณ์ โดยบูรณาการผ่านโครงการต่าง ๆ อาทิ ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) โครงการระบบส่งเสริมเกษตรแบบแปลงใหญ่ เป็นต้น รวมถึงได้ผสานความร่วมมือขยายผลปรับใช้ประโยชน์กับหน่วยงานภาครัฐและเอกชนมาโดยตลอด ทำให้เกิดประโยชน์ต่อการพัฒนาภาคการเกษตรและเศรษฐกิจของไทยมาอย่างต่อเนื่อง กรมวิชาการเกษตรมีความพร้อมที่จะถ่ายทอดนวัตกรรม เทคโนโลยีผลงานวิจัยสู่ผู้ประกอบการ เช่น ชุดตรวจแยกไส้เดือนฝอยศัตรูพืชภาคสนาม เพื่อการส่งออกชีวภัณฑ์กำจัดศัตรูพืชเพื่อเกษตรอินทรีย์หรือลดการใช้สารเคมี ชุดตรวจสอบแอฟลาทอกซินในน้ำนม เป็นต้น นวัตกรรมเหล่านี้ต้องอาศัยความร่วมมือจากภาคเอกชนมารองรับการถ่ายทอดเทคโนโลยี เพื่อนำไปขยายผลดำเนินการผลิตต่อยอดสู่เชิงพาณิชย์ให้เกิดประโยชน์ในวงกว้างได้
“จากผลสำเร็จภายใต้กรอบความร่วมมือระหว่างสองหน่วยงานที่ผ่านมา สามารถกระตุ้นก่อให้เกิดมิติในการผลิตนวัตกรรมที่เป็นผลิตภัณฑ์จากนักวิจัยไทย ส่งผลให้เกิดการลงทุนของภาคเอกชนที่เป็นรูปธรรม และกลุ่มเป้าหมายเข้าถึงผลิตภัณฑ์ได้ง่ายขึ้น อีกทั้งก่อให้เกิดการพัฒนาผลิตพืชภาคการเกษตรที่ได้มาตรฐาน พร้อมยกระดับสินค้าเกษตรของไทยสู่มาตรฐานสากลในอนาคต” อธิบดีกรมวิชาการเกษตร กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2799
