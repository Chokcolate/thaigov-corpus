รัฐบาลไทย-ข่าวทำเนียบรัฐบาล-ปมท.ประชุมผ่านระบบ VCS ซักซ้อมแนวทางการจัดงานพระราชพิธีงานพระบรมศพฯ พร้อมติดตามความคืบหน้าการดำเนินโครงการจิตอาสาเฉพาะกิจ และการเตรียมงานพิธีถวายดอกไม้จันทน์ในส่วนภูมิภาค

วันอาทิตย์ที่ 17 กันยายน 2560
ปมท.ประชุมผ่านระบบ VCS ซักซ้อมแนวทางการจัดงานพระราชพิธีงานพระบรมศพฯ พร้อมติดตามความคืบหน้าการดำเนินโครงการจิตอาสาเฉพาะกิจ และการเตรียมงานพิธีถวายดอกไม้จันทน์ในส่วนภูมิภาค
ปลัดกระทรวงมหาดไทย ประชุมผ่านระบบ VCS ซักซ้อมแนวทางการจัดงานพระราชพิธีงานพระบรมศพฯ พร้อมติดตามความคืบหน้าการดำเนินโครงการจิตอาสาเฉพาะกิจ และการเตรียมงานพิธีถวายดอกไม้จันทน์ในส่วนภูมิภาค
วันนี้ (15 ก.ย. 60) เวลา 08.30 น. ณ ห้องประชุม 1 ศาลาว่าการกระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานการประชุมผ่านระบบวีดิทัศน์ทางไกล (Video conference) ไปยังจังหวัดทั่วประเทศ เพื่อซักซ้อมแนวทางอันเกี่ยวเนื่องกับงานพระบรมศพพระบาทสมเด็จพระปรมินทรมหาภูมิพลอดุลยเดช พร้อมทั้งติดตามความคืบหน้าการดำเนินโครงการจิตอาสาเฉพาะกิจฯ และการจัดเตรียมงานพิธีถวายดอกไม้จันทน์ของภาคประชาชนในส่วนภูมิภาค โดยมีการถ่ายทอดการประชุมผ่านระบบ Dopa Channel ไปยังที่ว่าการอำเภอทุกอำเภอทั่วประเทศ
ปลัดกระทรวงมหาดไทย กล่าวว่า เนื่องจากขณะนี้ใกล้จะถึงห้วงเวลาการจัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช อย่างเป็นทางการ ซึ่งการประชุมในครั้งนี้ กระทรวงมหาดไทยได้รับเกียรติจาก พลอากาศโท ภักดี แสง-ชูโต ผู้ช่วยราชเลขานุการในพระองค์ฯ และคณะเจ้าหน้าที่จากกองราชเลขานุการในพระองค์ฯ เข้าร่วมประชุมเพื่อให้ข้อมูลในเรื่องดังกล่าว โดยการประชุมในวันนี้มีประเด็นสำคัญ ดังนี้ 1.การจัดพิธีอัญเชิญดอกไม้จันทน์ตัวแทนจังหวัด เข้าร่วมในพระราชพิธีถวายพระเพลิงพระบรมศพฯ ณ พระเมรุมาศ มณฑลพิธีท้องสนามหลวง 2.การติดตามความพร้อมในการดำเนินการเกี่ยวกับพิธีถวายดอกไม้จันทน์ฯ ในส่วนภูมิภาค 3.การดำเนินโครงการจิตอาสาเฉพาะกิจ งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช 4.การดำเนินการเกี่ยวกับข้าวสารพระราชทาน และ 5.การใช้งบประมาณอันเกี่ยวเนื่องกับงานพระราชพิธีถวายพระเพลิงพระบรมศพฯ ทั้งนี้เพื่อให้ทุกหน่วยงานที่เกี่ยวข้องได้รับทราบและมีความเข้าใจในกิจกรรมดังกล่าว เพื่อให้การดำเนินงานพระราชพิธีฯ ในส่วนภูมิภาค เป็นไปในแนวทางเดียวกัน มีความถูกต้อง เรียบร้อย งดงาม และสมพระเกียรติ
สำหรับภารกิจอันเกี่ยวเนื่องกับงานพระบรมศพพระบาทสมเด็จพระปรมินทรมหาภูมิพลอดุลยเดช ในส่วนภูมิภาค มีความคืบหน้าในการดำเนินงานดังนี้
การจัดพิธีอัญเชิญดอกไม้จันทน์ตัวแทนจังหวัด เข้าร่วมในพระราชพิธีถวายพระเพลิงพระบรมศพฯ ณ พระเมรุมาศ มณฑลพิธีท้องสนามหลวง โดยคณะกรรมการอำนวยการจัดงานพระราชพิธีถวายพระเพลิงพระบรมศพฯ มีมติเห็นชอบให้จังหวัดและอำเภอจัดพิธีถวายดอกไม้จันทน์ฯ ในส่วนภูมิภาค จำนวน 2 ครั้ง ได้แก่ ครั้งที่ 1 ก่อนจัดงานพระราชพิธีถวายพระเพลิงพระบรมศพฯ เพื่อนำดอกไม้จันทน์ตัวแทนของจังหวัด จังหวัดละ 1 ช่อ รวม 76 ช่อ ส่งให้กระทรวงมหาดไทย เพื่อรวบรวมมอบให้กรุงเทพมหานคร เพื่ออัญเชิญไปถวายที่หอเปลื้องพระเมรุมาศในวันพระราชพิธีฯ ซึ่งกระทรวงมหาดไทย ได้กำหนดให้ทุกจังหวัด จัดพิธีอัญเชิญดอกไม้จันทน์ตัวแทนจังหวัดพร้อมกันทั่วประเทศ ในวันจันทร์ที่ 18 กันยายน 2560 เวลา 09.00 น. ณ ศาลากลางจังหวัด หรือสถานที่เหมาะสม โดยมีผู้ว่าราชการจังหวัด เป็นประธาน พร้อมเชิญชวนทุกภาคส่วนในจังหวัดเข้าร่วมพิธีดังกล่าว พร้อมทั้งมอบหมายเจ้าหน้าที่นำดอกไม้จันทน์ตัวแทนจังหวัด ส่งให้กระทรวงมหาดไทย ณ ศาลาว่าการกระทรวงมหาดไทย ในระหว่างวันที่ 19-20 กันยายน 2560 นอกจากนี้  กรุงเทพมหานคร ได้กำหนดให้มีการซักซ้อมพิธีและขั้นตอนถวายดอกไม้จันทน์ให้กับผู้แทนกระทรวงมหาดไทย กระทรวงการต่างประเทศ และหน่วยงานที่เกี่ยวข้อง เพื่อให้การจัดพิธีมีแนวทางปฏิบัติในรูปแบบเดียวกัน ในวันอังคารที่ 19 กันยายน 2560 ณ อาคารกีฬาเวสน์ 2 ศูนย์เยาวชนไทย-ญี่ปุ่น (ดินแดง) กรุงเทพมหานคร สำหรับการจัดงานครั้งที่ 2 จะดำเนินการตามหมายกำหนดการพระราชพิธีถวายพระเพลิงพระบรมศพฯ (ในวันที่ 26 ตุลาคม 2560) พร้อมกับส่วนกลาง
2. การติดตามความพร้อมในการดำเนินการเกี่ยวกับพิธีถวายดอกไม้จันทน์ฯ ในส่วนภูมิภาค กระทรวงมหาดไทยได้แจ้งให้จังหวัดและอำเภอ จัดทำแผนปฏิบัติการเกี่ยวกับพิธีถวายดอกไม้จันทน์ของจังหวัดและอำเภอ เพื่อใช้เป็นแนวทางในการดำเนินการ เช่น ด้านสถานที่ ด้านพิธีถวายดอกไม้จันทน์ การประดิษฐ์ดอกไม้จันทน์ การอำนวยความสะดวกประชาชน การปลูกดอกดาวเรือง และการประชาสัมพันธ์กิจกรรม เพื่อสร้างการรับรู้และความเข้าใจในเรื่องดังกล่าวอย่างทั่วถึง
3. การดำเนินโครงการจิตอาสาเฉพาะกิจ งานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช สืบเนื่องด้วย สมเด็จพระเจ้าอยู่หัว ทรงมีพระราโชบายให้ประชาชนชาวไทยได้ถวายความจงรักภักดีต่อพระบาทสมเด็จพระปรมินทรมหาภูมิพลอดุลยเดช และมีส่วนร่วมในพระราชพิธีถวายพระเพลิงพระบรมศพฯ โดยจัดโครงการจิตอาสาเฉพาะกิจ งานพระราชพิธีถวายพระเพลิงพระบรมศพฯ เพื่อปฏิบัติภารกิจในช่วงงานพระราชพิธี ในระหว่างวันที่ 18 – 31 ตุลาคม 2560 โดยกระทรวงมหาดไทยได้เน้นย้ำให้จังหวัดและอำเภอ ได้ชี้แจงรายละเอียดและแนวทางการดำเนินงานในเรื่องดังกล่าว พร้อมทั้งให้มีการประชาสัมพันธ์ให้กับพี่น้องประชาชนที่จะเข้าร่วมเป็นจิตอาสาเฉพาะกิจได้รับทราบและมีความเข้าใจในการเข้าร่วมกิจกรรมในครั้งนี้อย่างทั่วถึง
4.การดำเนินการเกี่ยวกับข้าวสารพระราชทาน ฯ เพื่อใช้ในงานพระราชพิธีถวายดอกไม้จันทน์ของประชาชนในส่วนภูมิภาค ซึ่งกระทรวงมหาดไทยได้รับจัดสรรข้าวสารพระราชทานฯ จำนวน 46,714 กิโลกรัม เพื่อส่งมอบให้จังหวัดนำไปจัดเลี้ยงประชาชนในช่วงงานวันพระราชพิธีถวายพระเพลิงพระบรมศพฯ (สำหรับในพื้นที่ 34 จังหวัด ที่เป็นที่ตั้งของศูนย์ข้าวชุมชนจังหวัด และ 10 จังหวัด ในกรณีข้าวสารพระราชทานฯ ในฉางข้าวสหกรณ์โพนทราย จังหวัดร้อยเอ็ด) โดยกระทรวงมหาดไทยได้แจ้งให้จังหวัดทั้ง 44 จังหวัด มอบหมายเจ้าหน้าที่สำหรับดำเนินการในส่วนที่เกี่ยวข้องเรียบร้อยแล้ว
ทั้งนี้ สำหรับการใช้งบประมาณอันเกี่ยวเนื่องกับงานพระราชพิธีถวายพระเพลิงพระบรมศพฯ ซึ่งกระทรวงมหาดไทยได้จัดสรรให้กับจังหวัดและอำเภอเรียบร้อยแล้ว พร้อมทั้งได้เน้นย้ำให้ทุกหน่วยงานที่รับผิดชอบดำเนินการอย่างถูกต้อง โปร่งใส และเป็นไปตามระเบียบและหนังสือสั่งการตามที่ได้แจ้งไปแล้วโดยให้ถือปฏิบัติอย่างเคร่งครัด.
ครั้งที่ 133/2560

ที่มา : http://www.thaigov.go.th/news/contents/details/6732
