รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thai Regional Economic Sentiment Index: RSI)  ประจำเดือนธันวาคม 2560

วันพฤหัสบดีที่ 28 ธันวาคม 2560
ดัชนีความเชื่อมั่นอนาคตเศรษฐกิจภูมิภาค (Thai Regional Economic Sentiment Index: RSI)  ประจำเดือนธันวาคม 2560
“ค่าดัชนีฯ เดือนธันวาคม 2560 สะท้อนแนวโน้มเศรษฐกิจดีขึ้นในทุกภูมิภาค นำโดยภาคกลาง ภาคเหนือ และภาคตะวันตก”
นายพรชัย ฐีระเวช ที่ปรึกษาด้านเศรษฐกิจการเงิน พร้อมด้วย นายศรพล ตุลยะเสถียร ผู้อำนวยการสำนักนโยบายเศรษฐกิจมหภาค สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยรายงานดัชนีความเชื่อมั่นอนาคตเศรษฐกิจภูมิภาค ประจำเดือนธันวาคม 2560 ว่า “การประมวลผลข้อมูลการสำรวจภาวะเศรษฐกิจรายจังหวัดล่าสุด จากสำนักงานคลังจังหวัด 76 จังหวัดทั่วประเทศ สภาอุตสาหกรรมแห่งประเทศไทย และสภาหอการค้าแห่งประเทศไทย พบว่า ดัชนีความเชื่อมั่นอนาคตเศรษฐกิจ (คาดการณ์ 6 เดือนข้างหน้า) อยู่ในระดับที่ดีขึ้นกว่าเดือนก่อนหลายภูมิภาค นำโดยภาคกลาง ภาคเหนือ และภาคตะวันตก โดยได้รับปัจจัยสนับสนุนจากภาคอุตสาหกรรมและภาคบริการ เป็นสำคัญ”
ดัชนีความเชื่อมั่นอนาคตเศรษฐกิจภาคกลาง ปรับตัวดีขึ้นมาอยู่ที่ 90.8 ส่วนหนึ่งเป็นผลมาจากแนวโน้มที่ดีขึ้นในอีก 6 เดือนข้างหน้าของภาคการลงทุน เนื่องจากความคืบหน้าของนโยบายภาครัฐด้านการลงทุนโครงสร้างพื้นฐาน เช่น โครงการทางพิเศษ (ทางด่วน) สายอุดรรัถยา-พระนครศรีอยุธยา เป็นต้น ประกอบกับมีการลงทุนขยายโรงงานในหลายจังหวัด เช่น สระบุรี อ่างทอง เป็นต้น อีกทั้งได้รับอานิสงส์จากโครงการกองทุนพัฒนา SMEs ตามแนวประชารัฐ ส่งผลให้ดัชนีแนวโน้มภาคอุตสาหกรรมของภูมิภาค ปรับตัวสูงขึ้นอยู่ที่ 96.6 เช่นเดียวกับภาคการผลิตของภาคเหนือ ที่มีแนวโน้มที่ดี โดยเฉพาะภาคอุตสาหกรรม เนื่องจากความต้องการสินค้าที่เพิ่มขึ้นของประเทศคู่ค้าและการเพิ่มกำลังการผลิตในอุตสาหกรรมสำคัญ เช่น อุตสาหกรรมแปรรูปพืชผลทางการเกษตรในจังหวัดสุโขทัย เป็นต้น รวมถึงแนวโน้มการจ้างงานของภาคเหนือ ยังคงส่งสัญญาณที่ดี ค่าดัชนีอยู่ที่ระดับ 89.2 โดยส่วนใหญ่เป็นการจ้างงานในภาคบริการ ตามแนวโน้มการเติบโตของภาคธุรกิจท่องเที่ยวและค้าปลีก ส่งผลให้ดัชนีความเชื่อมั่นอนาคตเศรษฐกิจเหนือ ปรับตัวเพิ่มขึ้นจากเดือนก่อนมาอยู่ที่ 87.3 สำหรับดัชนีความเชื่อมั่นอนาคตเศรษฐกิจภาคตะวันตก อยู่ที่ 83.3 ตามแรงสนับสนุนจากแนวโน้มที่ดีของภาคบริการในเกือบทุกจังหวัด โดยเฉพาะสาขาการท่องเที่ยวและค้าส่งค้าปลีกที่มีแนวโน้มสดใส จากการใช้บัตรสวัสดิการแห่งรัฐส่งผลให้ดัชนีแนวโน้มภาคบริการ อยู่ในระดับที่ดีที่ 91.8 ประกอบกับแนวโน้มที่ดีในภาคอุตสาหกรรม เนื่องจากจำนวนโรงงานที่เพิ่มขึ้นในจังหวัดสมุทรสงครามและเพชรบุรี อีกทั้งปริมาณการใช้ไฟฟ้าในโรงงานอุตสาหกรรมมีแนวโน้มเพิ่มสูงขึ้นทุกเดือน ในขณะที่ดัชนีความเชื่อมั่นอนาคตภาคตะวันออก อยู่ที่ระดับ 83.1 โดยได้รับปัจจัยสนับสนุนหลักจากภาคบริการ ซึ่งมีค่าดัชนีแนวโน้มอยู่ที่ 99.1 โดยเฉพาะด้านการท่องเที่ยว ที่พบว่าในช่วง 3-6 ข้างหน้า เป็นช่วงเทศกาลท่องเที่ยว เช่น เทศกาลตรุษจีน เทศกาลสงกรานต์ เป็นต้น รวมถึงแนวโน้มที่ดีในสาขาค้าปลีกค้าส่ง ซึ่งเป็นผลมาจากการดำเนินโครงการบัตรสวัสดิการแห่งรัฐ รวมถึงสถานการณ์การลงทุนภายในภูมิภาคที่มีแนวโน้มดีขึ้น เนื่องจากความชัดเจนที่มีมากขึ้นของโครงการระเบียงเขตเศรษฐกิจภาคตะวันออก (EEC) ส่งผลให้ดัชนีแนวโน้มการลงทุนอยู่ในระดับสูงที่ 97.2 ส่วนดัชนีความเชื่อมั่นอนาคตเศรษฐกิจภาคตะวันออกเฉียงเหนือ อยู่ที่ระดับ 82.9 จากดัชนีแนวโน้มที่ดีขึ้นของภาคบริการในเกือบทุกจังหวัด โดยเฉพาะด้านการท่องเที่ยว ที่พบว่ามีการเปิดเส้นทางการบินนครราชสีมา-เชียงใหม่-ภูเก็ต ซึ่งจะช่วยเชื่อมโยงนักท่องเที่ยวระหว่างภูมิภาค อีกทั้ง สาขาค้าปลีกค้าส่ง ที่พบว่าการบริโภคของประชาชนน่าจะฟื้นตัวขึ้น จากการใช้จ่ายผ่านบัตรสวัสดิการแห่งรัฐ รวมถึงดัชนีแนวโน้มของภาคเกษตร ยังอยู่ในระดับที่ดีที่ 89.4 เนื่องจากกำลังจะเข้าสู่ฤดูกาลเก็บเกี่ยวผลผลิตพืชเศรษฐกิจที่สำคัญ เช่น ข้าว อ้อย มันสำปะหลัง เป็นต้น สำหรับดัชนีความเชื่อมั่นอนาคตเศรษฐกิจ กทม.และปริมณฑล อยู่ที่ 80.3 เพิ่มขึ้นจากเดือนก่อน ตามดัชนีแนวโน้มในอีก 6 เดือนข้างหน้าของภาคอุตสาหกรรมและบริการ ยังอยู่ในเกณฑ์ที่ดีที่ 89.6 และ 86.0 เนื่องจากนโยบายภาครัฐด้านโครงสร้างพื้นฐานหลายโครงการ จะเริ่มดำเนินการในช่วงปี พ.ศ.2561 โดยเฉพาะการก่อสร้างรถไฟฟ้าในกรุงเทพมหานคร นอกจากนี้ ดัชนีความเชื่อมั่นอนาคตเศรษฐกิจภาคใต้ ยังคงอยู่ในเกณฑ์ที่ดีที่ 73.1 จากดัชนีแนวโน้มในภาคอุตสาหกรรม ส่งสัญญาณที่ดีต่อเนื่อง อยู่ที่ 87.1 ส่วนหนึ่งเป็นผลมาจากจำนวนผู้ประกอบการยื่นขออนุญาตลงทุนในโรงงานเพิ่มขึ้น อีกทั้งแนวโน้มที่ดีของการขยายตัวของตลาดต่างประเทศ
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2560 (ณ เดือนธันวาคม 2560)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ภาพรวม
ดัชนีความเชื่อมั่น
อนาคตเศรษฐกิจภูมิภาค    80.3    83.1    82.9    73.1    90.8    87.3    83.3
ดัชนีแนวโน้มรายภาค
1) ภาคเกษตร    71.0    54.0    89.4    45.6    72.1    88.0    87.4
2) ภาคอุตสาหกรรม    89.6    83.1    65.5    87.1    96.6    93.6    90.4
3) ภาคบริการ    86.0    99.1    95.5    79.3    95.2    87.8    91.8
4) ภาคการจ้างงาน    75.5    81.9    81.3    73.1    91.8    89.2    66.4
5) ภาคการลงทุน    79.1    97.2    83.1    80.3    98.6    78.0    80.5
สำนักนโยบายเศรษฐกิจมหภาค  สำนักงานเศรษฐกิจการคลัง โทร. 0-2273-9020 ต่อ 3254 หรือ 3215

ที่มา : http://www.thaigov.go.th/news/contents/details/9095
