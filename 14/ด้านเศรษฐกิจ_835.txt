รัฐบาลไทย-ข่าวทำเนียบรัฐบาล-สำนักงานนวัตกรรมแห่งชาติ ร่วมมือกับสมาคมอสังหาริมทรัพย์ทั่วประเทศ และบริษัทพัฒนาเมืองชั้นนำ พัฒนา Startup ด้านเทคโนโลยีอสังหาริมทรัพย์และเมือง

วันอังคารที่ 11 กรกฎาคม 2560
สำนักงานนวัตกรรมแห่งชาติ ร่วมมือกับสมาคมอสังหาริมทรัพย์ทั่วประเทศ และบริษัทพัฒนาเมืองชั้นนำ พัฒนา Startup ด้านเทคโนโลยีอสังหาริมทรัพย์และเมือง
พิธีลงนามบันทึกข้อตกลงความร่วมมือการพัฒนาวิสาหกิจเริ่มต้นด้านเทคโนโลยีอสังหาริมทรัพย์และเมือง (PropertyTech & UrbanTech)
เมื่อวันที่ 9 กรกฎาคม 2560 ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ให้เกียรติเป็นประธานในพิธีลงนามบันทึกข้อตกลงความร่วมมือการพัฒนาวิสาหกิจเริ่มต้นด้านเทคโนโลยีอสังหาริมทรัพย์และเมือง (PropertyTech & UrbanTech) ณ Pitching Stage Zone A ศูนย์การประชุมแห่งชาติสิริกิติ์ กรุงเทพฯ
ซึ่งสำนักงานนวัตกรรมแห่งชาติ (องค์การมหาชน) หรือ สนช. ร่วมกับสมาคมอสังหาริมทรัพย์จากทั่วประเทศ และบริษัทอสังหาริมทรัพย์ชั้นนำ รวมทั้งหมด 21 หน่วยงาน ได้แก่
1. สำนักงานนวัตกรรมแห่งชาติ (องค์การมหาชน)
2. สมาคมอสังหาริมทรัพย์ไทย
3. สมาคมการค้าอสังหาริมทรัพย์ระยอง
4. สมาคมอสังหาริมทรัพย์ขอนแก่น
5. สมาคมอสังหาริมทรัพย์ภูเก็ต
6. สมาคมอสังหาริมทรัพย์สงขลา
7. สมาคมอสังหาริมทรัพย์ชลบุรี
8. สมาคมอสังหาริมทรัพย์นครราชสีมา
9. สมาคมอสังหาริมทรัพย์พิษณุโลก
10. สมาคมการค้าอสังหาริมทรัพย์ นนทบุรี
11. สมาคมอสังหาริมทรัพย์เชียงใหม่
12. สมาคมอสังหาริมทรัพย์ อุดรธานี
13. สมาคมการผังเมืองไทย
14. บริษัท ขอนแก่นพัฒนาเมือง (เคเคทีที) จำกัด
15. บริษัท ภูเก็ตพัฒนาเมือง จำกัด
16. บริษัท เชียงใหม่พัฒนาเมือง จำกัด
17. บริษัท พิษณุโลกพัฒนาเมือง จำกัด
18. บริษัท สมุทรสาครพัฒนาเมือง (วิสาหกิจเพื่อสังคม) จำกัด
19. บริษัท สระบุรีพัฒนาเมือง จำกัด
20. บริษัท ระยองพัฒนาเมือง จำกัด
21. บริษัท กรุงเทพพัฒนาเมือง จำกัด
รศ.ดร. สมเจตน์ ทิณพงศ์ ประธานกรรมการนวัตกรรมแห่งชาติ สำนักงานนวัตกรรมแห่งชาติฯ กล่าวว่า “สำนักงานนวัตกรรมแห่งชาติฯ ได้รับมอบหมายจากกระทรวงวิทยาศาสตร์และเทคโนโลยี ให้เป็นหน่วยงานหลักในการพัฒนาและส่งเสริมสภาพแวดล้อมที่เอื้อต่อการพัฒนาวิสาหกิจเริ่มต้น (Startup) ด้านเทคโนโลยีอสังหาริมทรัพย์และเมือง (PropertyTech & UrbanTech) ซึ่งเป็นหนึ่งใน 9 สาขาธุรกิจตามนโยบายสนับสนุนวิสาหกิจเริ่มต้นของรัฐบาลต่อการขับเคลื่อนเศรษฐกิจอนาคต โดย สำนักงานนวัตกรรมแห่งชาติฯ มีความยินดีและพร้อมที่จะร่วมมือกับสมาคมอสังหาริมทรัพย์ 11 สมาคม บริษัทพัฒนาเมือง 8 บริษัท และสมาคมการผังเมืองไทย เพื่อที่จะส่งเสริม สนับสนุน ประยุกต์ใช้ผลงานด้านเทคโนโลยีอสังหาริมทรัพย์และเมือง และพัฒนาวิสาหกิจเริ่มต้นตามนโยบายของรัฐบาล รวมถึงแลกเปลี่ยนและเสริมสร้างความรู้ ประสบการณ์ และข้อมูลด้านวิทยาศาสตร์ เทคโนโลยี นวัตกรรม และสิ่งแวดล้อม ระหว่างบุคลากรของทั้งสองฝ่ายเพื่อร่วมกับขับเคลื่อนเศรษฐกิจของประเทศไทย”
ดร.พันธุ์อาจ ชัยรัตน์ ผู้อำนวยการสำนักงานนวัตกรรมแห่งชาติฯ กล่าวว่า “สำนักงานนวัตกรรมแห่งชาติฯ มุ่งเน้นการพัฒนาสตาร์ทอัพ ซึ่งถือเป็นกลไกที่สำคัญในการขับเคลื่อนประเทศไปสู่เศรษฐกิจที่ขับเคลื่อนด้วยนวัตกรรม และสร้างให้เกิดระบบนิเวศของวิสาหกิจเริ่มต้น (Startup Ecosystems) โดยการสร้างความร่วมมือกับสมาคมอสังหาริมทรัพย์จากทั่วประเทศ บริษัทพัฒนาเมืองชั้นนำ และสมาคมการผัง เพื่อร่วมกันส่งเสริม สนับสนุนสตาร์ทอัพด้านอสังหาริมทรัพย์และเมือง (PropertyTech & UrbanTech) ในรูปแบบต่างๆ เช่น การอบรม Pitching การให้ทุน รวมถึงการประยุกต์ใช้ผลงานด้านเทคโนโลยีอสังหาริมทรัพย์และเมือง ซึ่งจะช่วยผลักดันและเพิ่มขีดความสามารถของสตาร์ทอัพไทยด้านอสังหาริมทรัพย์และเมือง ให้สามารถเติบโตและแข่งขันได้ในระดับสากล
นอกจากนี้ ยังทำให้เกิดการสร้างรูปแบบธุรกิจใหม่ๆ ของการพัฒนาอสังหาริมทรัพย์และเมือง ซึ่งสอดคล้องกับยุทธศาสตร์การพัฒนานวัตกรรมเชิงพื้นที่ (Area – Based Innovation) ของสำนักงานฯ ในการยกระดับศักยภาพทางนวัตกรรมในระดับย่านนวัตกรรม (Innovation District) ซึ่งเป็นการพัฒนาพื้นที่และกิจกรรมภายในย่านให้ดึงดูดกลุ่มสตาร์ทอัพมีการรวมกลุ่มกันเป็นคลัสเตอร์ โดยการพัฒนาเครื่องมือและกลไกที่เอื้อต่อการประกอบธุรกิจและส่งเสริมคุณภาพชีวิตของผู้พักอาศัยและผู้ดำเนินกิจกรรมภายในย่านให้มีการใช้นวัตกรรม การทำกิจกรรม แบ่งปันทรัพยากร และร่วมกันกำหนดเป้าหมายของการสร้างนวัตกรรมที่สอดคล้องกับบริบทของพื้นที่ ซึ่งสามารถตอบสนองความต้องการแก่ทุกหน่วยงานที่เกี่ยวข้องทั้งนักลงทุน/นักพัฒนาที่ดิน เจ้าของที่ดิน สถาบันการศึกษา/หน่วยงานวิจัย ผู้ประกอบการ/วิสาหกิจเริ่มต้น ผู้ใช้บริการในพื้นที่ และผู้ที่อยู่อาศัยในย่าน โดยในแต่ละพื้นที่จะต้องเกิดการสร้างสตาร์ทอัพ สร้างงาน และสร้างคุณค่าที่มีลักษณะเฉพาะของแต่ละพื้นที่ขึ้น โดยเริ่มพื้นที่นำร่องโครงการย่านนวัตกรรม จำนวน 15 ย่านประกอบด้วย
1. ย่านนวัตกรรมในกรุงเทพมหานคร (BANGKOK INNOVATION DISTRICTS) 8 ย่าน ได้แก่ (1) ย่านนวัตกรรมโยธี (2) ย่านนวัตกรรมปทุมวัน (3) ย่านนวัตกรรมคลองสาน (4) ย่านนวัตกรรมรัตนโกสินทร์ (5) ย่านนวัตกรรมกล้วยน้ำไท (6) ย่านนวัตกรรมลาดกระบัง (7) ย่านนวัตกรรมปุณณวิถี (8) ย่านนวัตกรรมบางซื่อ
2. ย่านนวัตกรรมในแนวระเบียงเศรษฐกิจภาคตะวันออก (Eastern Economic Corridor :EEC) 4 ย่าน ได้แก่ (1) ย่านนวัตกรรมบางแสน (2) ย่านนวัตกรรมศรีราชา (3) ย่านนวัตกรรมพัทยา (4) ย่านนวัตกรรมอู่ตะเภา-บ้านฉาง
3. กลุ่มเครือข่ายย่านนวัตกรรมภูมิภาค (INNOVATION CONSTELLATION) 3 ย่าน ได้แก่ (1) ย่านนวัตกรรมในจังหวัดเชียงใหม่ (2) ย่านนวัตกรรมในจังหวัดขอนแก่น (3) ย่านนวัตกรรมในจังหวัดภูเก็ต และพื้นที่ส่งเสริมนวัตกรรมในจังหวัดฉะเชิงเทรา รวมถึงก่อให้เกิดการเชื่อมโยงไปสู่การส่งเสริม GovTech ในการให้บริการสาธารณะแก่ประชาชนตามเมืองต่างๆ
นายพรนริศ ชวนไชยสิทธิ์ นายกสมาคมอสังหาริมทรัพย์ไทย กล่าวว่า “ภาคธุรกิจอสังหาริมทรัพย์มีความสำคัญต่อเศรษฐกิจของประเทศซึ่งมีธุรกิจเกี่ยวเนื่องมากมาย อาทิ บริษัทพัฒนาอสังหาริมทรัพย์ บริษัทพัฒนาเมือง, ธนาคาร, ผู้ประกอบการ, ผู้รับเหมา, ผู้ค้าวัสดุ, บริษัทที่ปรึกษาต่างๆ ฯลฯ มีมูลค่าการตลาด 4.5-5 แสนล้านต่อปี ไม่นับรวมตัวเลขของการพัฒนาเมืองห้างสรรพสินค้าโรงแรมอพาร์ทเมนต์ นิคมอุตสาหกรรม และธุรกิจด้านอสังหาริมทรัพย์ประเภทอื่นๆ นอกจากนี้สมาคมอสังหาริมทรัพย์ไทยในฐานะผู้ประสานความร่วมมือของการพัฒนาเมืองในทั่วทุกภูมิภาคของประเทศมาอย่างต่อเนื่อง สมาคมได้ประสานความร่วมมือจนเกิดเป็นเครือข่ายสมาคมอสังหาริมทรัพย์ในระดับภูมิภาค และสนับสนุนให้เกิดบริษัทพัฒนาเมืองนำร่องใน 8 เมืองใหญ่ทั่วประเทศ ซึ่งมีการพัฒนาตามเกณฑ์ Smart Growth / LEED-ND / From-Based Codes / TOD รวมไปถึงสมาคมการผังเมืองไทยพร้อมร่วมสนับสนุน สนช. ในการพัฒนาและเผยแพร่นวัตกรรมในรูปแบบต่างๆ ให้สอดคล้องตามแนวนโยบายของ สนช. เพื่อการพัฒนาที่ยั่งยืนต่อไป นอกจากนี้ ยังเป็นการสนับสนุนให้เกิดการรับรู้การใช้งาน และการพัฒนาด้าน PropertyTech UrbanTech และ Tech Startup อื่นๆ ให้แพร่หลายในกลุ่มผู้พัฒนาหรือผู้ใช้งาน รวมถึงสร้างให้เกิดระบบนิเวศน์ด้าน Property Tech ของประเทศไทยด้วย”

ที่มา : http://www.thaigov.go.th/news/contents/details/5138
