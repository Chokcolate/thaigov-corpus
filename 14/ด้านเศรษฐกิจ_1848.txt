รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม มอบแนวทางการดำเนินงานแก่ผู้บริหารกรมทางหลวง ประจำปีงบประมาณ 2561

วันศุกร์ที่ 15 ธันวาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม มอบแนวทางการดำเนินงานแก่ผู้บริหารกรมทางหลวง ประจำปีงบประมาณ 2561
นายอาคม เติมพิทยาไพสิฐ รัฐมนตรีว่าการกระทรวงคมนาคม ได้มอบแนวทาง
การดำเนินงานให้กับผู้บริหารกรมทางหลวง ในการสัมมนาผู้บริหารกรมทางหลวง ประจำปีงบประมาณ 2561 ซึ่งจัดภายใต้หัวข้อ “ความท้าทายในการบริหารทางหลวงภายใต้บริบทที่เปลี่ยนแปลง”
เมื่อวันที่ 14 ธันวาคม 2560 โดยมี นายธานินทร์ สมบูรณ์ อธิบดีกรมทางหลวง และคณะผู้บริหารกรมทางหลวง ให้การต้อนรับ ณ โรงแรมรามาการ์เด้นส์ ถนนวิภาวดีรังสิต กรุงเทพฯ การสัมมนาดังกล่าวจัดขึ้นเพื่อให้ผู้บริหารทุกระดับของกรมทางหลวงได้รับทราบนโยบายและแนวทางการดำเนินงานที่สำคัญ สามารถนำไปปฏิบัติได้อย่างมีประสิทธิภาพ และเป็นไปในทิศทางและเป้าหมายเดียวกัน รวมถึงได้รับความรู้ความเข้าใจเกี่ยวกับบริบทในการบริหารงานที่เปลี่ยนแปลงไป สามารถปรับเปลี่ยนแนวคิด ทัศนคติ วิสัยทัศน์ให้กว้างไกล ก้าวทันต่อความเปลี่ยนแปลง ตลอดจนมีโอกาสแลกเปลี่ยนประสบการณ์ ปัญหา และอุปสรรคระหว่างกัน นำไปสู่การพัฒนาคุณภาพและมาตรฐานการดำเนินงานของกรมทางหลวง
นายอาคม เติมพิทยาไพสิฐ กล่าวว่า กรมทางหลวงได้ปฏิบัติภารกิจสำคัญจำนวนมาก ตามนโยบายรัฐบาลและกระทรวงคมนาคมในการพัฒนาโครงสร้างพื้นฐานด้านคมนาคมขนส่งทางบก เพื่อรองรับการพัฒนาทางด้านเศรษฐกิจ การค้า การลงทุน และส่งเสริมความสามารถในการแข่งขันของประเทศ โดยเฉพาะการสร้างทางหลวงพิเศษระหว่างเมืองและการพัฒนาระบบโครงข่ายทางหลวง เพื่อเชื่อมระเบียงเศรษฐกิจ และเชื่อมโยงระบบการขนส่งของไทยสู่นานาประเทศ ดังนั้น การบริหารงานปัจจุบันภายใต้บริบทที่เปลี่ยนแปลง มีความท้าทายที่ควรตระหนักและให้ความสำคัญ ประกอบด้วย 1. การเพิ่มประสิทธิภาพของทางหลวงให้ได้มาตรฐานความปลอดภัยในระดับสากล โดยยึดประชาชนเป็นศูนย์กลาง คือ ทำให้ประชาชนได้รับการตอบสนองความต้องการ มีความสุข สะดวก สบาย และได้รับความปลอดภัยสูงสุด 2. การพัฒนาโครงสร้างพื้นฐานด้านคมนาคมขนส่งที่เป็นมิตรกับสิ่งแวดล้อมและปลอดภัย 3. การสร้างโอกาสการเข้าถึงบริการสาธารณะอย่างทั่วถึงและเท่าเทียมสำหรับคนทุกคน และ 4. การนำเทคโนโลยีและนวัตกรรมมาใช้ในการก่อสร้าง วิจัยและพัฒนาสายทางให้สอดคล้องกับแผนการพัฒนาประเทศ
นายธานินทร์ สมบูรณ์ กล่าวว่า กรมทางหลวงจะดำเนินงานสู่เป้าหมายและวิสัยทัศน์ คือ “ระบบทางหลวงที่สะดวก ปลอดภัย เชื่อมโยงการพัฒนาโครงสร้างพื้นฐานของประเทศ” เพื่อตอบสนองทุกนโยบายและยุทธศาสตร์ที่เกี่ยวข้อง ทั้งนี้ การเป็นผู้บริหารที่ดีจำเป็นต้องมีวิสัยทัศน์กว้างไกล ยึดมั่นต่อการทำงานตามหลักธรรมาภิบาล มีความโปร่งใส เป็นธรรม ตรวจสอบได้ และให้ความสำคัญกับผู้มีส่วนได้ส่วนเสียทุกฝ่าย

ที่มา : http://www.thaigov.go.th/news/contents/details/8795
