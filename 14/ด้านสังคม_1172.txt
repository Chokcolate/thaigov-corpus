รัฐบาลไทย-ข่าวทำเนียบรัฐบาล-​องคมนตรีตรวจเยี่ยม รพ.วัดจันทร์เฉลิมพระเกียรติ 80 พรรษา จ.เชียงใหม่

วันพุธที่ 14 กุมภาพันธ์ 2561
​องคมนตรีตรวจเยี่ยม รพ.วัดจันทร์เฉลิมพระเกียรติ 80 พรรษา จ.เชียงใหม่
องคมนตรีตรวจเยี่ยมโรงพยาบาลวัดจันทร์เฉลิมพระเกียรติ 80 พรรษา อำเภอกัลยาณิวัฒนา จังหวัดเชียงใหม่ สนับสนุนงานชุมชน สร้างการมีส่วนร่วมเป็นหนึ่งเดียวกับชุมชนด้านสาธารณสุข สิ่งแวดล้อม อาชีพ และการศึกษา ส่งเสริมกิจกรรมจิตอาสา
องคมนตรีตรวจเยี่ยมโรงพยาบาลวัดจันทร์เฉลิมพระเกียรติ 80 พรรษา อำเภอกัลยาณิวัฒนา จังหวัดเชียงใหม่ สนับสนุนงานชุมชน สร้างการมีส่วนร่วมเป็นหนึ่งเดียวกับชุมชนด้านสาธารณสุข สิ่งแวดล้อม อาชีพ และการศึกษา ส่งเสริมกิจกรรมจิตอาสา เป็นโรงพยาบาลที่เป็นมากกว่าโรงพยาบาล
วันนี้ (14 กุมภาพันธ์ 2561) ที่โรงพยาบาลวัดจันทร์เฉลิมพระเกียรติ 80 พรรษา อำเภอกัลยาณิวัฒนา จังหวัดเชียงใหม่ นายเกษม วัฒนชัย องคมนตรี ตรวจเยี่ยมโรงพยาบาลวัดจันทร์เฉลิมพระเกียรติ 80 พรรษา โดยมีนายแพทย์ธงชัย เลิศวิไลรัตนพงศ์ ผู้ตรวจราชการกระทรวงสาธารณสุขและคณะผู้บริหาร ให้การต้อนรับ พร้อมนำเยี่ยมชมการดำเนินงานซึ่งเป็นโรงพยาบาลแห่งแรกที่กระทรวงสาธารณสุขจัดสร้างให้เป็นโรงพยาบาลชุมชนเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 80 พรรษา 5 ธันวาคม พ.ศ. 2550เพื่อให้ประชาชนที่อยู่ในพื้นที่ทุรกันดารห่างไกล การคมนาคมลำบาก เข้าถึงบริการสุขภาพที่ได้มาตรฐาน
โรงพยาบาลวัดจันทร์เฉลิมพระเกียรติ 80 พรรษา ดำเนินงานภายใต้ยุทธศาสตร์ของกระทรวงสาธารณสุข ผสมผสานศาสตร์พระราชา ภายใต้อัตลักษณ์ร่วมกันคือ “โรงพยาบาลที่เป็นมากกว่าโรงพยาบาล (More than a Hospital)” มีความเป็นหนึ่งเดียวกับพื้นที่และชุมชน มีตัวแทนของชุมชน ผู้ทรงคุณวุฒิในพื้นที่ร่วมเป็นคณะกรรมการที่ปรึกษาโรงพยาบาล บริหารจัดการตามหลักธรรมาภิบาลตามความต้องการและสภาพปัญหาสุขภาพพื้นที่ ส่งเสริมกิจกรรมจิตอาสา ให้ประชาชนมีส่วนร่วมบูรณาการด้านสาธารณสุข สิ่งแวดล้อม อาชีพ และการศึกษา เช่น การบริการผู้เจ็บป่วยได้ร่วมกับโครงการหลวง ให้ความรู้ด้านการเกษตรแก่ชาวเขาสร้างอาชีพ รายได้ให้ตัวเองตามหลักเศรษฐกิจพอเพียง และชาวบ้านได้ร่วมเป็นจิตอาสาช่วยงานสร้างอาคารในโรงพยาบาล ทำให้ลดค่าใช้จ่ายการก่อสร้างส่งเสริมด้านการศึกษาแก่เด็กนักเรียนชาวเขาและเน้นงานสาธารณสุขด้านโภชนาการและพัฒนาการเด็ก โดยควบคุมโรคหนอนพยาธิในกลุ่มเด็กชาวเขาลดการติดเชื้อได้เหลือต่ำกว่าร้อยละ 1
นอกจากนี้ ได้จัดทำโครงการเชิงรุกตามแนวความคิดของนายเกษม วัฒนชัย องคมนตรี ที่จะนำแพทย์เชี่ยวชาญจากโรงพยาบาลใหญ่ไปหาคนไข้ มีแพทย์เดินเท้าไปรักษาชาวบ้านในสถานที่ทุรกันดาร บ้านที่มีผู้ป่วยติดเตียงหรือสูงอายุที่ไม่สามารถเดินทางมาโรงพยาบาลได้
สำหรับโรงพยาบาลวัดจันทร์เฉลิมพระเกียรติ 80 พรรษา เป็นโรงพยาบาลขนาด 10 เตียง อยู่ห่างจากตัวอำเภอแม่แจ่ม 289 กิโลเมตร สภาพพื้นที่เป็นภูเขา ใช้เวลาเดินทางไม่น้อยกว่า 6 ชั่วโมง รับผิดชอบประชาชนใน21 หมู่บ้านที่อยู่ในเขตตำบลบ้านจันทร์ แม่แดด และแจ่มหลวง รวม 12,093 คน ส่วนใหญ่เป็นชาวเขาชนเผ่า ปกากญอร้อยละ 81.81 ม้งร้อยละ 13.64 และลีซูร้อยละ 4.55 ในปีที่ผ่านมามีผู้ป่วยนอกเฉลี่ยวันละ 160 ราย ผู้ป่วยนอนรักษาตัวในโรงพยาบาลเฉลี่ยวันละ 9.69 ราย ส่วนใหญ่เป็นโรคทางเดินหายใจ ภูมิแพ้ และความดันโลหิตสูง

ที่มา : http://www.thaigov.go.th/news/contents/details/10096
