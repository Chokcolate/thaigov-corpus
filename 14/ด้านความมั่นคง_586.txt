รัฐบาลไทย-ข่าวทำเนียบรัฐบาล-กสร. เตรียมส่งเจ้าหน้าที่ลงพื้นที่ทำความเข้าใจ “ปรับค่าจ้าง”

วันศุกร์ที่ 19 มกราคม 2561
กสร. เตรียมส่งเจ้าหน้าที่ลงพื้นที่ทำความเข้าใจ “ปรับค่าจ้าง”
กรมสวัสดิการและคุ้มครองแรงงาน รับมือปรับค่าจ้างขั้นต่ำ เตรียมส่งเจ้าหน้าที่ลงพื้นที่     ทำความเข้าใจ ชี้แจงเหตุผล รับฟังปัญหานายจ้าง ลูกจ้าง พร้อมกำกับดูแลให้ปฏิบัติถูกต้อง
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่คณะกรรมกรรมค่าจ้างมีมติปรับค่าจ้างขั้นต่ำทั่วประเทศ โดยจะมีผลบังคับใช้ตั้งแต่ 1 เมษายน 2561 นั้น กสร. เตรียมความพร้อมโดยได้สั่งการให้พนักงานตรวจแรงงานสำนักงานสวัสดิการและคุ้มครองแรงงานทั่วประเทศเร่งลงพื้นที่ประชาสัมพันธ์และเข้าไปทำความเข้าใจกับผู้ประกอบการ นายจ้าง และลูกจ้างเพื่อสร้างความเข้าใจที่ถูกต้องเกี่ยวกับการปรับโครงสร้างค่าจ้างตามอัตราที่ปรับเพิ่ม ตลอดจนชี้แจงเหตุผลการปรับค่าจ้างขั้นต่ำตามอัตราใหม่ เพื่อป้องกันไม่ให้มีผลกระทบต่อทั้งลูกจ้างเก่าและลูกจ้างใหม่
อธิบดีกสร. กล่าวต่อไปว่า ช่วงก่อนที่ค่าจ้างขั้นต่ำอัตราใหม่จะมีผลบังคับใช้ กสร.จะมุ่งเน้นสร้างความเข้าใจและชี้แจง รวมไปถึงรับฟังปัญหาเพื่อให้โอกาสนายจ้างปรับตัว และเน้นการบริหารจัดการเพื่อช่วยให้นายจ้างและลูกจ้างอยู่ได้ หลังจากที่อัตราค่าจ้างดังกล่าวมีผลบังคับใช้แล้วก็จะกำกับดูแลให้สถานประกอบกิจการปฏิบัติให้ถูกต้องตามกฎหมายต่อไป

ที่มา : http://www.thaigov.go.th/news/contents/details/9481
