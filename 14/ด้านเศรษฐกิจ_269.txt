รัฐบาลไทย-ข่าวทำเนียบรัฐบาล-ทอท.ร่วมกับท่าอากาศยานนานาชาติปักกิ่งจัดนิทรรศการประชาสัมพันธ์สถานที่ท่องเที่ยวสาธารณรัฐประชาชนจีน และร่วมกันลงนามในบันทึกข้อตกลง Sister Airport Human Resources Cooperation Memoran

วันพุธที่ 26 เมษายน 2560
ทอท.ร่วมกับท่าอากาศยานนานาชาติปักกิ่งจัดนิทรรศการประชาสัมพันธ์สถานที่ท่องเที่ยวสาธารณรัฐประชาชนจีน และร่วมกันลงนามในบันทึกข้อตกลง Sister Airport Human Resources Cooperation Memoran
นางสาวศศิศุภา กล่าวในตอนท้ายว่า ทอท.หวังว่าบันทึกข้อตกลง SAHRCM นี้จะทำให้บุคลากรของทั้ง 2 องค์กรได้มีโอกาสในการแลกเปลี่ยนประสบการณ์ ความรู้ระหว่างกัน และสามารถนำความรู้ต่างๆ มาพัฒนาการปฏิบัติงานภายในองค์กร เพื่อให้เกิดประสิทธิภาพสูงสุดในการปฏิบัติง
บริษัท ท่าอากาศยานไทย จำกัด (มหาชน) (ทอท.) ร่วมกับ Beijing Capital International Airport Co.,Ltd (BCIA) ผู้บริหารท่าอากาศยานนานาชาติปักกิ่ง จัดนิทรรศการเผยแพร่ข้อมูลสถานที่ท่องเที่ยวสาธารณรัฐประชาชนจีน โดยมีนางสาวศศิศุภา สุคนธทรัพย์ รองกรรมการผู้อำนวยการใหญ่ (สายงานยุทธศาสตร์) เป็นผู้แทน ทอท.เป็นประธานในพิธีเปิดนิทรรศการร่วมกับ Mrs. PEI Lan, General Manager of Human Resources Department, BCIA, Mr. Li Chunlin ที่ปรึกษาทูตและกงสุลใหญ่สาธารณรัฐประชาชนจีนประจำประเทศไทย และผู้แทนจากการท่องเที่ยวแห่งประเทศไทย พร้อมด้วยผู้บริหารและพนักงาน ทอท.เข้าร่วมในพิธีเปิดฯ เมื่อวันที่ 25 เมษายน 2560 ณ บริเวณห้องโถงผู้โดยสารขาออก ประตู 3 ชั้น 4 ท่าอากาศยานสุวรรณภูมิ (ทสภ.) และในโอกาสนี้ ทอท. และ BCIA ยังได้ร่วมลงนามในบันทึกข้อตกลง Sister Airports Human Resources Cooperation Memorandum ซึ่งเป็นข้อตกลงความร่วมมือเฉพาะทางด้านทรัพยากรบุคคล โดยนางสาวศศิศุภา สุคนธทรัพย์ รองกรรมการผู้อำนวยการใหญ่ (สายงานยุทธศาสตร์) เป็นผู้แทน ทอท.ร่วมลงนามกับ Mrs. PEI Lan, General Manager of Human Resources Department, BCIA ณ ห้องรับรอง CIP 5 ทสภ.เพื่อพัฒนาบุคลากรและแลกเปลี่ยนประสบการณ์ในการปฏิบัติงาน
นางสาวศศิศุภา สุคนธทรัพย์ รองกรรมการผู้อำนวยการใหญ่ (สายงานยุทธศาสตร์) กล่าวว่า ทอท.และ Beijing Capital International Airport Co.,Ltd (BCIA) ผู้บริหารท่าอากาศยานนานาชาติปักกิ่ง ร่วมกันจัดนิทรรศการเผยแพร่ข้อมูลสถานที่ท่องเที่ยวของสาธารณรัฐประชาชนจีน ระหว่างวันที่ 25 เมษายน – 30 พฤษภาคม 2560 ซึ่งเป็นกิจกรรมภายใต้โครงการแลกเปลี่ยนการเผยแพร่ข้อมูลสถานที่ท่องเที่ยวกับท่าอากาศยานที่ได้จัดทำบันทึกข้อตกลงความร่วมมือระหว่างท่าอากาศยาน (Sister Airport Agreement : SAA) กับ ทอท.ซึ่งที่ผ่านมา ทอท.และท่าอากาศยานภายใต้บันทึกข้อตกลงฯ ได้จัดนิทรรศการประชาสัมพันธ์สถานที่ท่องเที่ยวร่วมกันอย่างต่อเนื่อง ได้แก่ ระหว่างวันที่ 1 – 29 มีนาคม 2560 การจัดนิทรรศการประชาสัมพันธ์สถานที่ท่องเที่ยวของประเทศลาว และเมียนมา ณ ทสภ.และการจัดนิทรรศการเผยแพร่ข้อมูลสถานที่ท่องเที่ยวสหพันธ์สาธารณรัฐเยอรมนี ณ ทสภ.ระหว่างวันที่ 31 มีนาคม – 24 เมษายน 2560
สำหรับการจัดนิทรรศการครั้งนี้เป็นการนำเสนอสถานที่ท่องเที่ยวของสาธารณรัฐประชาชนจีน ภายใต้ชื่องาน “AOT – BCIA Sister Airports Photo Exhibition” โดยจัดแสดงภาพสถานที่ท่องเที่ยวในกรุงปักกิ่ง และการแสดงประจำชาติ ตลอดจนจุดหมายปลายทางที่เป็นจุดสนใจของนักท่องเที่ยวจากทุกมุมโลก รวมทั้งมีจอภาพ Interactive แสดงภาพ เช่น พระราชวังต้องห้าม (Forbidden City) พระราชวังฤดูร้อน (Summer Palace), Hall of Prayer for Good Harvests – Temple of Heaven, Hutong Life for Beijing Local, Beijing Dragon Artery มหาวิทยาลัยปักกิ่ง การแสดงงิ้ว พิพิธภัณฑสถานแห่งชาติจีน (Chinese National Museum) โรงละครแห่งชาติ (Hall of Art – National Theater) และข้อมูลของท่าอากาศยานปักกิ่ง เป็นต้น ทั้งนี้ นิทรรศการจัดขึ้นระหว่างวันที่ 25 เมษายน – 30 พฤษภาคม 2560 ที่ ทสภ. อาคารผู้โดยสารชั้น 4 หน้าเคาน์เตอร์เช็คอิน Row F ระหว่างประตู 3 และประตู 4 และขอเชิญชวนผู้ใช้บริการ ทสภ.เข้าร่วมชมนิทรรศการพร้อมร่วมกิจกรรมเพื่อรับของที่ระลึกในช่วงดังกล่าว
นางสาวศศิศุภา กล่าวเพิ่มเติมว่า นอกจากกิจกรรม หรือโครงการต่างๆ ที่ ทอท.และ BCIA จัดทำขึ้นบนพื้นฐานของความร่วมมืออันดี และประโยชน์ที่จะได้รับร่วมกัน เพื่อเพิ่มประสิทธิภาพการบริหารจัดการท่าอากาศยานที่ดียิ่งขึ้นแล้วนั้น ในวันนี้ (25 เมษายน 2560) ทอท.และ BCIA ยังได้ลงนามในบันทึกข้อตกลงเพิ่มเติมอีกฉบับหนึ่ง คือ บันทึกข้อตกลง Sister Airports Human Resources Cooperation Memorandum (SAHRCM) ซึ่งเป็นบันทึกข้อตกลงความร่วมมือเฉพาะทางด้านทรัพยากรบุคคล ที่เกี่ยวเนื่องสอดคล้องกับบันทึกข้อตกลงความร่วมมือระหว่างท่าอากาศยาน (Sister Airport Agreement : SAA) ระหว่าง BCIA และ ทอท.โดยข้อตกลงฉบับนี้หรือ SAHRCM มุ่งเน้นในเรื่องของการฝึกอบรมและแลกเปลี่ยนพนักงานระหว่าง 2 องค์กรให้ได้ฝึกการปฏิบัติงาน การจัดการด้านการสื่อสาร การใช้ทรัพยากรด้านการฝึกอบรมร่วมกัน ซึ่งกิจกรรมภายใต้บันทึกข้อตกลง SAHRCM ประกอบด้วย (1) Staff Training and Exchange (2) Group Training and Exchange (3) Management Communication และ (4) Training Resources Sharing
นางสาวศศิศุภา กล่าวในตอนท้ายว่า ทอท.หวังว่าบันทึกข้อตกลง SAHRCM นี้จะทำให้บุคลากรของทั้ง 2 องค์กรได้มีโอกาสในการแลกเปลี่ยนประสบการณ์ ความรู้ระหว่างกัน และสามารถนำความรู้ต่างๆ มาพัฒนาการปฏิบัติงานภายในองค์กร เพื่อให้เกิดประสิทธิภาพสูงสุดในการปฏิบัติงานของบุคลากร และเป็นส่วนสำคัญในการผลักดันท่าอากาศยานของ ทอท.ให้เป็นศูนย์กลางการขนส่งทางอากาศในระดับภูมิภาคและระดับโลกต่อไป

ที่มา : http://www.thaigov.go.th/news/contents/details/3314
