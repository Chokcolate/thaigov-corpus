รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือ 2 ครอบครัวด้อยโอกาสและประสบปัญหาทางสังคม ที่ จ.ชลบุรี และฉะเชิงเทรา

วันพฤหัสบดีที่ 4 พฤษภาคม 2560
รมว. พม. กำชับ จนท. เร่งช่วยเหลือ 2 ครอบครัวด้อยโอกาสและประสบปัญหาทางสังคม ที่ จ.ชลบุรี และฉะเชิงเทรา
รมว. พม. กำชับ จนท. เร่งช่วยเหลือ 2 ครอบครัวด้อยโอกาสและประสบปัญหาทางสังคม ที่ จ.ชลบุรี และฉะเชิงเทรา
วันนี้ (4 พ.ค. 60) เวลา 08.15 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 623/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณี ชายวัย 37 ปี ป่วยหลายโรครุมเร้า ทั้งโรคธาลัสซีเมีย หัวใจล้มเหลว น้ำท่วมปอด ไม่สามารถนอนได้ ต้องนั่งหลับ และมีอาการบวมตามร่างกาย จนไม่สามารถใช้ชีวิตแบบคนปกติได้ ต้องให้ออกซิเจนตลอดเวลา ด้านภรรยาต้องลาออก จากงาน เพื่อมาอยู่ดูแลอย่างใกล้ชิด มีเพียงผู้เป็นแม่ ที่ต้องทำงานหาเลี้ยงครอบครัวเพียงคนเดียว ที่อำเภอพนัสนิคม จังหวัดชลบุรี และกรณีชายวัย 58 ปี ป่วยเป็นโรคมะเร็งผิวหนังระยะสุดท้าย มีก้อนฝีขนาดใหญ่ผุดขึ้นมาทั่วร่างกาย สร้างความเจ็บปวดทุกข์ทรมานอย่างมาก อาศัยเพียงลำพังกับภรรยา ที่ไม่ได้ประกอบอาชีพ เนื่องจากต้องอยู่ดูแลตนเองอย่างใกล้ชิด ครอบครัวมีฐานะยากจน ไม่มีเงินค่ารักษาพยาบาล ที่อำเภอพนมสารคาม จังหวัดฉะเชิงเทรา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ชลบุรี และ พมจ.ฉะเชิงเทรา พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมทั้ง 2 ครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้ง มอบสิ่งของเครื่องใช้ที่จำเป็น อีกทั้ง ประสานความร่วมมือกับหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างต่อเนื่อง รวมถึง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้

ที่มา : http://www.thaigov.go.th/news/contents/details/3518
