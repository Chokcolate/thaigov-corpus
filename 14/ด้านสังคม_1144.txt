รัฐบาลไทย-ข่าวทำเนียบรัฐบาล-รมว.พม. ลงพื้นที่ติดตามโครงการบ้านเอื้ออาทรระยอง (วังหว้า) และศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลปากน้ำประแส ต้นแบบการจัดการชุมชนพอเพียง

วันจันทร์ที่ 5 กุมภาพันธ์ 2561
รมว.พม. ลงพื้นที่ติดตามโครงการบ้านเอื้ออาทรระยอง (วังหว้า) และศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลปากน้ำประแส ต้นแบบการจัดการชุมชนพอเพียง
รมว.พม. ลงพื้นที่ติดตามโครงการบ้านเอื้ออาทรระยอง (วังหว้า) และศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลปากน้ำประแส ต้นแบบการจัดการชุมชนพอเพียง
วันนี้ (5 ก.พ. 61) เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมชุมชนต้นแบบโครงการบ้านเอื้ออาทรระยอง ตำบลวังหว้า อำเภอแกลง จังหวัดระยอง และให้กำลังใจประชาชนกลุ่มเป้าหมายของกระทรวง พม. พร้อมตรวจเยี่ยมการดำเนินงาน ของศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลปากน้ำประแส (วัดตะเคียนงาม) อำเภอแกลง จังหวัดระยอง
กระทรวงการพัฒนาสังคมและความมั่นคงของมนุษย์ (พม.) โดย การเคหะแห่งชาติ (กคช.) ได้ดำเนินโครงการพัฒนาที่อยู่อาศัยสำหรับผู้มีรายได้น้อย มุ่งเน้นให้ประชาชนทุกกลุ่มเป้าหมายมีโอกาสในการเข้าถึงที่อยู่อาศัยที่มั่นคง ได้มาตรฐาน และมีสภาพแวดล้อมการอยู่อาศัยที่เหมาะสม มีการส่งเสริมพัฒนาคุณภาพชีวิตประชาชนให้ดีขึ้น สำหรับโครงการบ้านเอื้ออาทรระยอง ตำบลวังหว้า อำเภอแกลง จังหวัดระยอง ก่อสร้างแล้วเสร็จเมื่อปี 2554 บนพื้นที่ 50 ไร่เศษ จำนวน 522 หน่วย ประกอบด้วย บ้านเดี่ยว 2 ชั้น ขนาด 21 ตารางวา มีผู้อยู่อาศัยในโครงการประมาณ 1,900 คน กคช. ได้ดำเนินการพัฒนาชุมชนดังกล่าวอย่างต่อเนื่องผ่านกระบวนการมีส่วนร่วม มีผู้นำชุมชนที่เข้มแข็ง มีจิตอาสา และภาคีท้องถิ่นทุกภาคส่วนให้การสนับสนุนการขับเคลื่อนกิจกรรมในชุมชน ผ่านคน 3 ช่วงวัย ได้แก่ ผู้สูงอายุ วัยหนุ่มสาว และเยาวชนคนรุ่นใหม่ จึงทำให้เกิดเป็นชุมชนเข้มแข็ง พึ่งพาตนเองได้อย่างยั่งยืน ตามหลักปรัชญาของเศรษฐกิจพอเพียง มีโครงการต่างๆ ที่ประสบความสำเร็จ อาทิ ชุมชนปลอดขยะ Zero waste การบริหารจัดการคน ชุมชน สิ่งแวดล้อม แบบครบวงจร แปลงผักปลอดสารพิษ กลุ่มโยคะ แอโรบิค ธนาคารขยะ โรงคัดแยกขยะ จุดทิ้งขยะอันตราย และกลุ่มสัจจะออมทรัพย์ เป็นต้น ซึ่งโครงการบ้านเอื้ออาทรระยอง (วังหว้า) เป็นตัวอย่างการบริหารจัดการชุมชนที่เข้มแข็ง และควรขยายผลไปสู่โครงการอื่นๆ ต่อไป
สำหรับศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลปากน้ำประแส (วัดตะเคียนงาม) อำเภอแกลง จังหวัดระยอง มีผู้สูงอายุจำนวนทั้งสิ้น 825 คน เป็นสมาชิกชมรมผู้สูงอายุ จำนวน 134 คน อาสาสมัครผู้สูงอายุ จำนวน 5 คน มีการขับเคลื่อนงานด้านผู้สูงอายุ เกี่ยวกับสุขภาพ จิตใจ อาชีพ และสวัสดิการสังคม รวมทั้งมีผลิตภัณฑ์ผู้สูงอายุ เช่น ชาใบลู่ ดอกไม้จันทน์ งานประดิษฐ์จากเศษผ้า และผลิตภัณฑ์แปรรูปอาหารทะเล ซึ่งนับว่าเป็นการเปิดโอกาสให้ผู้สูงอายุ แสดงศักยภาพด้านภูมิปัญญา อันนำไปสู่การเพิ่มคุณค่าและพัฒนาคุณภาพชีวิตอย่างยั่งยืน
นอกจากนี้ ยังได้ลงพื้นที่ตรวจเยี่ยมการดำเนินงานของหน่วยงานในพื้นที่สังกัดกระทรวง พม. ที่ให้ความดูแลช่วยเหลือกลุ่มเป้าหมาย พร้อมมอบนโยบายตามภารกิจด้านต่างๆ ได้แก่ 1) ภารกิจด้านเด็ก ณ สถานคุ้มครองสวัสดิภาพเด็กระยอง จังหวัดระยอง และ 2) ภารกิจด้านผู้ด้อยโอกาส ณ นิคมสร้างตนเองจังหวัดระยอง และศูนย์คุ้มครองคนไร้ที่พึงจังหวัดระยอง
รัฐบาล โดยกระทรวง พม. มีความห่วงใยในคุณภาพชีวิตของประชาชนทุกกลุ่มเป้าหมาย ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส จึงได้ลงพื้นที่จังหวัดระยอง เพื่อพบปะเยี่ยมเยียนและให้กำลังใจประชาชน พร้อมทีม One Home ภาคตะวันออก และหน่วยงานในพื้นที่ที่เกี่ยวข้อง โดยได้ให้ความช่วยเหลือด้านต่างๆ ได้แก่ การมอบรถวีลแชร์ให้คนพิการ มอบเงินสร้างศูนย์พัฒนาคุณภาพชีวิตและส่งเสริมอาชีพผู้สูงอายุ จำนวน 5 แห่ง มอบทุนช่วยเหลือเด็ก จำนวน 60 ราย เงินสงเคราะห์ผู้สูงอายุ คนพิการ และผู้ด้อยโอกาส จำนวน 50 ราย มอบงบประมาณโครงการเสริมสร้างขีดความสามารถ ขบวนองค์กรชุมชนจังหวัดระยอง จำนวน 7 โครงการ รับมอบเงินสมทบโครงการบ้านพอเพียงชนบท จากภาคธุรกิจเอกชน จำนวน 2 ราย และมอบบ้านพอเพียงนำร่อง จำนวน 1 หลัง พร้อมทั้งรับฟังรายงานสถานการณ์ทางสังคมและมอบแนวทางการขับเคลื่อนภารกิจกระทรวง พม. เพื่อเพิ่มประสิทธิภาพ ประสิทธิผล ความคุ้มค่า ในการปฏิบัติงาน เพื่อประโยชน์ของประชาชน

ที่มา : http://www.thaigov.go.th/news/contents/details/9865
