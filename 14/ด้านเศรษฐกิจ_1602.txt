รัฐบาลไทย-ข่าวทำเนียบรัฐบาล-ไทยปลื้มบิ๊กเนมระดับโลกพาเหรดร่วม CIBJO Congress 2017 คึกคัก เสริมภาพลักษณ์ประเทศพร้อมขึ้นฮับการค้าอัญมณีเครื่องประดับโลก

วันจันทร์ที่ 6 พฤศจิกายน 2560
ไทยปลื้มบิ๊กเนมระดับโลกพาเหรดร่วม CIBJO Congress 2017 คึกคัก เสริมภาพลักษณ์ประเทศพร้อมขึ้นฮับการค้าอัญมณีเครื่องประดับโลก
ไทยปลื้มเป็นเจ้าภาพจัดประชุมสมาพันธ์เครื่องประดับโลก (CIBJO Congress 2017) เสริมภาพลักษณ์ประเทศขึ้นแท่นศูนย์กลางการค้าอัญมณีและเครื่องประดับโลก ต้อนรับคนในวงการร่วมงานกันอย่างคึกคัก เปิดโอกาสผู้ประกอบการไทยหาพันธมิตรการค้าระดับอินเตอร์
พล.อ.ประยุทธ์ จันทร์โอชา นายกรัฐมนตรี กล่าวในพิธีเปิดการประชุมสมาพันธ์เครื่องประดับโลก (CIBJO Congress 2017) เมื่อวันที่ 6 พฤศจิกายน ว่า รู้สึกภูมิใจที่ประเทศไทยได้รับเกียรติเป็นเจ้าภาพการประชุมครั้งนี้ ซึ่งเป็นประโยชน์ต่ออุตสาหกรรมอัญมณีและเครื่องประดับของไทยและของโลก เนื่องจากจะมีการแลกเปลี่ยนองค์ความรู้และประสบการณ์ เพื่อผลักดันให้อุตสาหกรรมนี้เติบโตอย่างมีเสถียรภาพ และเป็นกลไกหลักในการขับเคลื่อนเศรษฐกิจ โดยในส่วนของประเทศไทย อุตสาหกรรมอัญมณีและเครื่องประดับถือเป็นภาคส่วนสำคัญของเศรษฐกิจการค้าของไทย สร้างงานและรายได้ให้กับผู้ประกอบการตั้งแต่รายเล็กจนถึงรายใหญ่ และแรงงานในอุตสาหกรรมนี้มากกว่า1 ล้านคนทั้งคนคัดพลอย ช่างเจียระไน แรงงานทั่วไป รวมถึงยังสร้างรายได้ให้กับธุรกิจอื่นที่เกี่ยวข้อง
“ประเทศไทยมุ่งมั่นพัฒนาสินค้าเพื่อยกระดับศักยภาพอุตสาหกรรมอัญมณีและเครื่องประดับไทย โดยมุ่งหวังให้ไทยก้าวขึ้นเป็นศูนย์กลางการค้าอัญมณีและเครื่องประดับโลกภายในปี 2564 ซึ่งที่ผ่านมา ภาครัฐได้ดำเนินมาตรการต่างๆ เพื่อส่งเสริมอุตสาหกรรมนี้อย่างต่อเนื่อง อาทิ การยกเว้นอากรขาเข้าสินค้าอัญมณีและเครื่องประดับ การยกระดับคุณภาพและมาตรฐานสินค้า ส่งเสริมให้แสวงหาพันธมิตรด้านแหล่งวัตถุดิบ การยกระดับฝีมือแรงงาน และมาตรการส่งเสริมด้านการตลาดที่เชื่อมโยงกับภาคการท่องเที่ยว และมั่นใจว่ามาตรการเหล่านี้จะช่วยผลักดันให้ประเทศไทยเดินหน้าไปสู่เป้าหมายดังกล่าวได้สำเร็จ” พล.อ.ประยุทธ์ กล่าว
นางอภิรดี ตันตราภรณ์ รัฐมนตรีว่าการกระทรวงพาณิชย์ กล่าวว่า ปีนี้ไทยได้รับเกียรติให้เป็นเจ้าภาพจัดการประชุมสมาพันธ์เครื่องประดับโลกประจำปี 2560 (CIBJO Congress 2017) ในวันที่ 5-7 พฤศจิกายน 2560 ​ณ โรงแรมแชงกรีลา กรุงเทพฯ ซึ่งเป็นงานประชุมประจำปีสำคัญของคนในวงการอัญมณีและเครื่องประดับโลก
มีผู้ประกอบการอัญมณีและเครื่องประดับทั่วโลกเข้าร่วมประชุมมากกว่า 300 คน จาก 42 ประเทศทั่วโลก นอกจากการประชุมหารือนโยบายต่างๆ แล้ว ยังเป็นโอกาสในการสร้างเครือข่ายทางธุรกิจ กระชับความสัมพันธ์ระหว่างกันด้วย ซึ่งผู้ประกอบการไทยสามารถใช้เวทีนี้แสวงหาพันธมิตรทางธุรกิจที่มีศักยภาพได้เป็นอย่างดี โดยมี ผู้แทนจาก กลุ่มบริษัท De beers ผู้นำในธุรกิจการค้าเพชรระดับโลก CEO จากบริษัท Gemfields ผู้นำธุรกิจการค้าพลอยสี, ตัวแทนจาก Vicenzaoro ผู้จัดงานแสดงสินค้าอัญมณีเครื่องประดับและนาฬิกาชั้นนำของโลก รวมทั้งหน่วยงานด้านสิ่งแวดล้อมและสังคมระดับโลก เข้าร่วมงาน เป็นต้น
ปัจจุบัน ประเทศไทยเป็นผู้ผลิตและส่งออกอัญมณีและเครื่องประดับอันดับ 10 ของโลก โดยในปี 2559 ไทยส่งออกสินค้าอัญมณีและเครื่องประดับ (รวมทองคำ) มูลค่ารวม14,246.83 ล้านเหรียญสหรัฐ (501,107.38 ล้านบาท) หรือคิดเป็นสัดส่วน 3.49% ของ GDP ประเทศ ขณะที่ช่วง 9 เดือนแรกของปี 2560 (ม.ค.-ก.ย.) สินค้าอัญมณีและเครื่องประดับเป็นสินค้าส่งออกสำคัญอันดับ 3 ของประเทศไทย มีมูลค่าส่งออกรวมกว่า 10,662.58 ล้านเหรียญสหรัฐ (364,020.73 ล้านบาท)

ที่มา : http://www.thaigov.go.th/news/contents/details/7852
