รัฐบาลไทย-ข่าวทำเนียบรัฐบาล-ปลัด พม. เปิดงาน “แต้มฝันปันสีริมคลอง กสบ.หมู่ 5” สานพลังประชารัฐ ขับเคลื่อนงานพัฒนาที่อยู่อาศัยชุมชนริมคลอง

วันจันทร์ที่ 27 พฤศจิกายน 2560
ปลัด พม. เปิดงาน “แต้มฝันปันสีริมคลอง กสบ.หมู่ 5” สานพลังประชารัฐ ขับเคลื่อนงานพัฒนาที่อยู่อาศัยชุมชนริมคลอง
ปลัด พม. เปิดงาน “แต้มฝันปันสีริมคลอง กสบ.หมู่ 5” สานพลังประชารัฐ ขับเคลื่อนงานพัฒนาที่อยู่อาศัยชุมชนริมคลอง
วันที่ 25 พ.ย. 60 เวลา 10.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดงาน "แต้มฝันปันสีริมคลอง กสบ.หมู่ 5” ซึ่งเป็นความร่วมมือระหว่างชาวชุมชน กสบ.หมู่ 5 เครือข่ายพัฒนาชุมชนและสิ่งแวดล้อม คูคลอง เพื่อพัฒนาคุณภาพชีวิต ด้านที่อยู่อาศัย ด้วยการร่วมกันทาสีบ้านให้ชาวชุมชน กสบ.หมู่ 5 ที่สร้างเสร็จแล้ว จำนวน 40 หลัง โดยความร่วมมือกับบริษัทสี TOA ร่วมสนับสนุนสีทาบ้าน โดยมีนางรัตนธร รัตนสกุล ผู้อำนวยการเขตสายไหม นายสมชาติ ภาระสุวรรณ ผู้อำนวยการ พอช. เจ้าหน้าที่ และชาวชุมชน เข้าร่วมงาน 200 คน ณ ชุมชน กสบ. หมู่ 5 ริมคลองลาดพร้าว เขตสายไหม กรุงเทพฯ
นายพุฒิพัฒน์ กล่าวว่า โครงการพัฒนาที่อยู่อาศัยชุมชนริมคลอง เป็นนโยบายสำคัญเร่งด่วนของรัฐบาลในการแก้ไขปัญหาชุมชนแออัดและการปลูกสร้างบ้านเรือนรุกล้ำลำน้ำสาธารณะ รวมทั้งเพื่อเป็นการป้องกันปัญหาน้ำท่วมในเขตกรุงเทพฯ สำหรับคลองลาดพร้าวและคลองบางซื่อ มีการสำรวจชุมชนที่รุกล้ำคลอง พบว่า มีจำนวนทั้งสิ้น 52 ชุมชน รวม 7,081 ครัวเรือน ทั้งนี้ คณะรัฐมนตรีได้เห็นชอบให้สถาบันพัฒนาองค์กรชุมชน (องค์การมหาชน) หรือ พอช. ดำเนินโครงการดังกล่าวตั้งแต่ปี 2559 และมีเป้าหมายให้แล้วเสร็จภายในปี 2562 โดย พอช. ได้ดำเนินการสนับสนุนให้ชาวชุมชนรวมกลุ่มกันจัดตั้งเป็นสหกรณ์เคหสถานขึ้นมา เพื่อก่อสร้างที่อยู่อาศัยให้ถูกต้องตามกฎหมาย ด้วยการรื้อย้ายบ้านออกจากแนวก่อสร้างเขื่อน เพื่อก่อสร้างบ้านใหม่ ซึ่งขณะนี้ ได้ดำเนินการรื้อย้ายบ้านแล้ว 13 ชุมชน และก่อสร้างบ้านใหม่เสร็จแล้ว 915 ครัวเรือน”
นายพุฒิพัฒน์ กล่าวต่อไปว่า สำหรับชุมชน กสบ. หมู่ 5 เดิมเป็นพื้นที่ตั้งของกองการก่อสร้างสนามบิน (กสบ.) ที่ถูกปล่อยว่าง ทำให้ชาวบ้านจากที่ต่างๆ จึงอพยพเข้ามาอยู่อาศัยในพื้นที่ริมคลอง เพราะตั้งอยู่ใกล้กับตลาด เหมาะแก่การค้าขาย และมีการอยู่อาศัยอย่างต่อเนื่องมาเป็นเวลาไม่ต่ำกว่า 40-50 ปี เมื่อรัฐบาลมีโครงการบ้านมั่นคงในชุมชนริมคลองลาดพร้าว เพื่อให้ชาวชุมชนได้มีที่อยู่อาศัยใหม่อย่างถูกต้องตามกฎหมาย ด้วยความมั่นคงแข็งแรง และมีสภาพแวดล้อมที่น่าอยู่ ทางชุมชน กสบ. หมู่ 5 จึงเข้าร่วมโครงการ และเริ่มก่อสร้างเฟสแรกในเดือนเมษายนที่ผ่านมา จำนวน 35 หลัง และสร้างต่อมาอีก 5 หลัง รวมทั้งหมด 40 หลัง สำหรับแบบบ้านมีทั้งหมด 4 แบบ คือ 1) บ้านแถว 1 ชั้น ขนาด 4x7 ม. ราคาหลังละ 184,119 บาท 2) บ้านแถว 2 ชั้น ขนาด 4x7 ม. ราคาหลังละ 330,271 บาท 3) บ้านแฝด 2 ชั้น ขนาด 4x7 ม. ราคาหลังละ 356,889 บาท และ 4) บ้านแถว 2 ชั้น ขนาด 6x7 ม. ราคาหลังละ 501,301 บาท โดยก่อสร้างในที่ดินของกรมธนารักษ์ และให้ชุมชนเช่าที่ดินระยะเวลา 30 ปี (ช่วงแรก) อัตราค่าเช่าตารางวาละ 1.50 บาท/เดือน ซึ่งแบ่งการก่อสร้างออกเป็น 3 กลุ่ม คือ กลุ่มที่ 1 สร้างเสร็จแล้ว 40 หลัง จำนวน 43 ครัวเรือน กลุ่มที่ 2 จำนวน 27 ครัวเรือน และกลุ่มที่ 3 จำนวน 54 ครัวเรือน สำหรับกลุ่มที่ 2 และ 3 มีการรื้อย้ายบ้านและเตรียมก่อสร้างบ้านใหม่แล้ว โดยจะมีการสร้างบ้านกลางกลุ่มละ 2 หลัง เพื่อให้ชาวบ้านที่ด้อยโอกาส คนพิการ และผู้สูงอายุ ใช้เป็นที่อยู่อาศัย โดยชาวบ้านช่วยกันสมทบเงินเป็นค่าก่อสร้าง เช่นเดียวกับการสร้างบ้านกลางในชุมชนศาลเจ้าพ่อสมบุญ ทั้งนี้ ตามแผนงานการก่อสร้างบ้านชุมชน กสบ. หมู่ 5 ทั้งหมด จะแล้วเสร็จในปี 2561
"ทั้งนี้ ตนรู้สึกดีใจและภูมิใจแทนชาวชุมชนทุกคน เนื่องจากเป็นงานที่เกิดจากความร่วมมือร่วมใจ และร่วมกันลงแรงพร้อมกับทุกภาคส่วน ในการร่วมกันพัฒนาคุณภาพชีวิตด้านที่อยู่อาศัยด้วยการทาสีบ้านและแต่งเติมความฝันของชาวชุมชนให้สวยงามเป็นจริง ทำให้ชุมชนมีสภาพแวดล้อมที่น่าอยู่ นอกจากนี้ กระทรวง พม. พร้อมร่วมมือในการพัฒนาคุณภาพชีวิตของชาวชุมชน โดยจะให้หน่วยงานที่เกี่ยวข้องของกระทรวง พม.เข้ามาดูแล ทั้งเรื่องเด็ก เยาวชน สตรี และผู้สูงอายุ รวมทั้งสนับสนุนเรื่องการประกอบอาชีพของชาวชุมชน เพื่อให้ชาวชุมชนได้มีคุณภาพชีวิตที่ดีอย่างมั่นคงต่อไป” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/8370
