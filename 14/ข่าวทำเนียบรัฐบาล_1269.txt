รัฐบาลไทย-ข่าวทำเนียบรัฐบาล-นายกรัฐมนตรีระบุยังไม่พอใจภาพรวมการดูแลประชาชนช่วงเทศกาลปีใหม่

วันพุธที่ 3 มกราคม 2561
นายกรัฐมนตรีระบุยังไม่พอใจภาพรวมการดูแลประชาชนช่วงเทศกาลปีใหม่
นายกรัฐมนตรีระบุยังไม่พอใจภาพรวมการดูแลประชาชนช่วงเทศกาลปีใหม่
วันนี้ (3 มกราคม 2561) เวลา 13.40 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีว่า ปีใหม่ปีนี้จะเป็นปีแห่งรอยยิ้มของนายกรัฐมนตรี พร้อมกล่าวถึงภาพรวมการดูแลประชาชนช่วงเทศกาลปีใหม่ว่า ถ้ายังมีอุบัติเหตุและยังมีคนบาดเจ็บ คนเสียชีวิตอยู่ ก็ยังไม่พอใจ จะต้องไม่มีคนเจ็บ คนเสียชีวิตถึงพอใจ ซึ่งอุบัติเหตุจะต้องลดลง  แต่ทั้งนี้ มีความพอใจที่ไม่มีเหตุการณ์ความรุนแรง และไม่มีการทำความผิดกฎหมายที่ร้ายแรงเหมือนหลายปีที่ผ่านมา พร้อมกล่าวขอบคุณฝ่ายความมั่นคง โดยเฉพาะพลเรือน ตำรวจ ทหาร มูลนิธิ อาสาสมัครต่าง ๆ  ที่ร่วมกันทำงานอย่างเต็มที่ไม่เหน็ดเหนื่อย จึงอยากให้ประชาชนให้กำลังใจผู้ที่ทำหน้าที่ช่วงเวลาดังกล่าวที่ผ่านมาด้วย
นายกรัฐมนตรีกล่าวต่อไปว่า สิ่งที่เป็นกังวลคือทำอย่างไร จะทำให้การจราจรมีความปลอดภัยตลอดทั้งปี ไม่ใช่ช่วงเทศกาลอย่างเดียว ซึ่งทุกอย่างเกิดจากจิตสำนึกของคนและความมีวินัยในการขับรถ โดยส่วนใหญ่แล้ว  เป็นอุบัติเหตุจากมอเตอร์ไซด์ จากนี้จะเป็นเทศกาลสงกรานต์ไม่ต้องการให้มีอุบัตเหตุเกิดขึ้น เพราะฉะนั้นต้องเริ่มตั้งแต่วันนี้ ทุกคนต้องเคารพกฎจราจร ดูแลตัวเอง    เมาไม่ขับ เช็คสภาพรถให้มีความพร้อม และสังคมต้องช่วยกันดูแล
----------------------------------------------

ที่มา : http://www.thaigov.go.th/news/contents/details/9157
