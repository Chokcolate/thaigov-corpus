รัฐบาลไทย-ข่าวทำเนียบรัฐบาล-กระทรวงเกษตรฯ เผยความก้าวหน้าโครงการโคบาลบูรพา

วันพุธที่ 8 พฤศจิกายน 2560
กระทรวงเกษตรฯ เผยความก้าวหน้าโครงการโคบาลบูรพา
กระทรวงเกษตรฯ เผยความก้าวหน้าโครงการโคบาลบูรพาย้ำดูแลสัตว์เคลื่อนย้ายไม่ให้มีปัญหา ยืนยันไม่มีโรค เตรียมทีมสัตวแพทย์เฝ้าดูอาการในพื้นที่
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ กล่าวถึงความก้าวหน้าโครงการโคบาลบูรพา ว่า ตามที่กระทรวงเกษตรและสหกรณ์มีนโยบายให้หน่วยงานในสังกัดกระทรวงเกษตรและสหกรณ์สร้างความเข้มแข็งให้กับเกษตรกร โดยดำเนินการโครงการ “โคบาลบูรพา” ส่งเสริมให้ชาวบ้านเลี้ยงโค-แพะ ในพื้นที่จ.สระแก้ว เพื่อเน้นประสานความร่วมมือกับเกษตรกรและรวมกันเป็นกลุ่มเกษตรกรสร้างความเข้มแข็งร่วมสร้างอาชีพใหม่ที่มั่นคง มั่งคั่ง และยั่งยืนขณะนี้ มีความก้าวหน้าของโครงการเป็นที่น่าพอใจ ทั้งความพร้อมของเกษตรกร ได้มีการฝึกอบรม ดูงาน รวมทั้งความพร้อมด้านอาหารสัตว์ ตลอดจนความพร้อมของคอกกักสัตว์ ซึ่งได้เน้นย้ำให้หน่วยงานที่เกี่ยวข้องถอดบทเรียนจากการดำเนินงานเดิม นำจุดอ่อนมาปรับปรุงแก้ไข เนื่องจากตั้งใจให้โครงนี้เกิดความสมบูรณ์มากที่สุดทั้งนี้เตรียมดำเนินการแจกโค-กระบือชุดแรกให้เกษตรกร ในวันที่ 24 พ.ย. 60 ณ โรงเรียนซับนกแก้ว วิทยา จ.สระแก้ว
“สำหรับกระแสข่าวที่ระบุว่า มีโค-กระบือ ปากเท้าเปื่อยนั้น ยืนยันว่าไม่ใช่ข้อเท็จจริง โดยสั่งการให้กรมปศุสัตว์ตรวจสอบในพื้นแล้ว พบว่า เป็นแผลที่เกิดจากการเคลื่อนย้ายซึ่งจะดำเนินการรักษาโดยทีมสัตวแพทย์ที่คอยดูแล ไม่มีการปล่อยให้โค-กระบือที่มีปัญหาลงในพื้นที่ ขอให้ประชาชนสบายใจได้” พลเอกฉัตรชัย กล่าว
ด้านนายสัตวแพทย์อภัย  สุทธิสังข์ อธิบดีกรมปศุสัตว์ กล่าวเพิ่มเติมถึงความคืบหน้าของโครงการโคบาลบูรพาทั้ง 3 ด้านว่า 1.ด้านความพร้อมเกษตรกรมีการฝึกอบรมเกษตรกร และพาศึกษาดูงาน รวมกลุ่มเตรียมจัดทำคอกเลี้ยงไว้รอ  2. การเตรียมความพร้อมด้านอาหารสัตว์ มีเกษตรกรจำนวน 2,000 ราย ได้ปลูกพืชอาหารสัตว์ จำนวน 10,000 ไร่ และสร้างโรงเรือนแล้ว 2,000 หลัง ส่วนที่เหลืออยู่ในระหว่างการเร่งรัดดำเนินการ3. ความพร้อมของสัตว์และคอกกักสัตว์จะกักเลี้ยงดูอาการไม่น้อยกว่า 21 วัน ในคอกกักของกรมปศุสัตว์ โดยจะทำเครื่องหมายประจำตัวสัตว์ ถ่ายพยาธิ เจาะเลือด ตรวจโรค ฉีดวัคซีน พ่นยาฆ่าเชื้อ และกักโรคต้นทางเมื่ออาการปกติแล้ว จึงเคลื่อนย้ายสัตว์ไปยังคอกพักสัตว์ปลายทาง ในพื้นที่ที่กรมปศุสัตว์กำหนด อยู่ในคอกรวมเพื่อปรับสภาพอีกไม่น้อยกว่า 3 วัน และมีคณะกรรมการตรวจสอบ ตรวจรับ ตามรายละเอียดคุณลักษณะทั้งนี้ ต้องระมัดระวังในระหว่างการเคลื่อนย้าย ไม่ให้สัตว์เกิดการบาดเจ็บ ซึ่งในการดูแลสัตว์ในพื้นที่ปลายทางนั้นได้เตรียมชุดสัตวแพทย์ดูแล 30 ชุด อำเภอละ 10 ชุด เพื่อให้สัตว์ฟื้นสภาพโดยเร็วและดูแลสัตว์จนกว่าจะตั้งท้อง
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/7916
