รัฐบาลไทย-ข่าวทำเนียบรัฐบาล-นรม. รับทราบรายงานผลการแข่งขันโครงการ Chivas The Venture และมอบรางวัล Prime Minister Award : National Startup 2017 แก่ บริษัท ดิจิโอ (ประเทศไทย) จำกัด

วันอังคารที่ 19 ธันวาคม 2560
นรม. รับทราบรายงานผลการแข่งขันโครงการ Chivas The Venture และมอบรางวัล Prime Minister Award : National Startup 2017 แก่ บริษัท ดิจิโอ (ประเทศไทย) จำกัด
นรม. รับทราบรายงานผลการแข่งขันโครงการ Chivas The Venture และมอบรางวัล Prime Minister Award : National Startup 2017 แก่ บริษัท ดิจิโอ (ประเทศไทย) จำกัด
วันนี้ (19 ธันวาคม 2560) เวลา 8.45 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายสุวิทย์ เมษินทรีย์ รัฐมนตรีว่าการกระทรวงวิทยาศาสตร์และเทคโนโลยี นำคณะตัวแทนจาก บริษัท สยามออร์แกนิค จำกัด และบริษัท ดิจิโอ (ประเทศไทย) จำกัด มาพบ พลเอก ประยุทธ์ จันทร์โอชา นายกรัฐมนตรี เพื่อรายงานผลการแข่งขันโครงการ Chivas The Venture และมอบรางวัล Prime Minister Award : National Startup 2017 แก่ บริษัท ดิจิโอ (ประเทศไทย) จำกัด
โอกาสนี้ รัฐมนตรีว่าการกระทรวงวิทยาศาสตร์และเทคโนโลยี กล่าวรายงานว่าผลของการแข่งขันโครงการ Chivas The Venture ซึ่งเป็นโครงการที่สนับสนุนกิจการเพื่อสังคม (Social Enterprise) และดำเนินการเป็นปีที่ 3 แล้ว โดยเป็นการประกวดการค้นหาธุรกิจที่มีแนวคิดใหม่ ๆ และสร้างสรรค์สิ่งดี ๆ ต่อสังคม เพื่อชิงเงินรางวัล 1 ล้านเหรียญดอลลาร์สหรัฐฯ จากผู้ร่วมการประกวด 33 ประเทศทั่วโลก ซึ่งมีตัวแทนจากประเทศไทยเข้าร่วมแข่งขันกับนักธุรกิจทั่วโลกกว่า 30 ประเทศ ที่นครลอสแอนเจลิส สหรัฐอเมริกา เมื่อเดือนกรกฎาคมที่ผ่านมา ซึ่งทีม บริษัท สยามออร์แกนิค จำกัด นำโดย นายปีตาชัย เดชไกรศักดิ์ ในฐานะผู้จัดการบริษัท สามารถชนะเลิศโครงการ Chivas The Venture ปีที่ 3 มาได้ โดย นายกรัฐมนตรี ได้กล่าวแสดงความชื่นชมและเป็นกำลังใจให้กับผู้ชนะเลิศโครงการดังกล่าว
ต่อจากนั้น นายกรัฐมนตรี ได้มอบรางวัล Prime Minister Award : National Startup 2017 แก่ตัวแทน บริษัท ดิจิโอ (ประเทศไทย) จำกัด ในฐานะผู้พัฒนาและให้บริการระบบชำระเงินและกระเป๋าเงินอิเล็กทรอนิกส์ (e-wallet) ซึ่งรางวัลนี้จะมอบให้กับสตาร์ทอัพไทยที่มีผลงานโดดเด่นในช่วง 1 ปีที่ผ่านมา เพื่อเป็นการประกาศเกียรติคุณและเชิดชูเกียรติให้แก่ผู้มีส่วนร่วมในการส่งเสริม สนับสนุนและพัฒนาระบบนิเวศสำหรับสตาร์ทอัพและเสริมสร้างความเข้มแข็งให้กับสตาร์ทอัพ เพื่อให้มีศักยภาพทางธุรกิจที่สามารถแข่งขันในประเทศไทย พร้อมก้าวสู่ตลาดต่างประเทศในระดับสากลได้
*****************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8852
