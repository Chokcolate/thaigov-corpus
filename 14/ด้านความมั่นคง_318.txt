รัฐบาลไทย-ข่าวทำเนียบรัฐบาล-แรงงาน ปฏิรูประบบบำนาญ กระตุ้นคนไทยออม รองรับสังคมสูงอายุอย่างมีคุณค่า

วันพุธที่ 20 กันยายน 2560
แรงงาน ปฏิรูประบบบำนาญ กระตุ้นคนไทยออม รองรับสังคมสูงอายุอย่างมีคุณค่า
ก.แรงงาน ประชุมวิชาการปฏิรูประบบบำนาญของไทย หารือหน่วยงานเกี่ยวข้องบริหารจัดการอย่างมีระบบ มีกฎหมายรองรับ มีองค์กรระดับชาติดูแล เปิดโอกาสให้สามารถโอนสิทธิประโยชน์ระหว่างกองทุนได้ เผย ปี 2579 ผู้สูงอายุเพิ่มขึ้นเป็นร้อยละ 30
ก.แรงงาน ประชุมวิชาการปฏิรูประบบบำนาญของไทย หารือหน่วยงานเกี่ยวข้องบริหารจัดการอย่างมีระบบ มีกฎหมายรองรับ มีองค์กรระดับชาติดูแล เปิดโอกาสให้สามารถโอนสิทธิประโยชน์ระหว่างกองทุนได้ เผย ปี 2579 ผู้สูงอายุเพิ่มขึ้นเป็นร้อยละ 30 ขณะที่ข้อมูล สศช. พบ ผู้สูงอายุร้อยละ 34.3
มีรายได้ต่ำกว่าเส้นความยากจน “ปลัดแรงงาน” ย้ำ น้อมนำหลักปรัชญาเศรษฐกิจพอเพียงของในหลวงรัชกาลที่ 9 มาปรับตัว รู้จักประหยัดอดออม วางแผนเข้าสู่สังคมสูงอายุอย่างมีคุณค่า
หม่อมหลวงปุณฑริก สมิติ ปลัดกระทรวงแรงงาน เป็นประธานกล่าวเปิดการประชุมวิชาการประกันสังคม ประจำปี 2560 ภายใต้หัวข้อ การปฏิรูประบบบำนาญของประเทศไทย (Thailand pension Reform) และปาฐกถาพิเศษ เรื่อง ระบบบำนาญภายใต้ปรัชญาเศรษฐกิจพอเพียง ณ อาคารอิมแพค ฟอรั่ม เมืองทองธานี โดยกล่าวว่า ปี 2560 ตัวเลขผู้สูงอายุในประเทศไทยคิดเป็นร้อยละ 17 จากประชากรทั้งหมด ในปี 2564 จะเพิ่มขึ้นเป็นร้อยละ 20 และในปี 2579 เพิ่มขึ้นเป็นร้อยละ 30 ในความเปลี่ยนแปลงต่างๆ เหล่านี้รัฐบาลได้ตระหนักถึงความสำคัญให้มีการจัดทำยุทธศาสตร์ 20 ปี (พ.ศ.2560 - 2579) โดยมีวิสัยทัศน์ว่า ประเทศไทยจะต้องมั่นคง มั่งคั่ง ยั่งยืน เป็นประเทศที่พัฒนาแล้ว ยึดมั่นในหลักปรัชญาเศรษฐกิจพอเพียง เพื่อให้คนไทยรู้จักประหยัดอดออม ซื่อสัตย์สุจริต ใฝ่รู้ โดยกรอบการพัฒนาที่สำคัญในการดำเนินงานเพื่อรองรับสังคมสูงอายุ จะมีแผนพัฒนาเศรษฐกิจและสังคมแห่งชาติ ฉบับที่ 12 (พ.ศ.2560-2564)เป็นกลไกในการพัฒนาซึ่งทั้งยุทธศาสตร์และแผนงานของชาติจะมุ่งเน้นการพัฒนาและเสริมสร้างศักยภาพคนตลอดช่วงชีวิต รวมถึงการสร้างโอกาสความเสมอภาค และความเท่าเทียมกันทางสังคม
ปลัดกระทรวงแรงงาน กล่าวต่อว่า เป็นความโชคดีของคนไทยที่ได้น้อมนำศาสตร์พระราชาตาม "หลักปรัชญาเศรษฐกิจพอเพียง"ของในหลวงรัชกาลที่ 9 มาเป็นแนวทางในการปรับตัวรองรับเข้าสู่การเป็นประชากรผู้สูงอายุที่มีคุณค่าอย่างสมบูรณ์ในอนาคตซึ่งสอดคล้องกับเป้าหมายการพัฒนาทรัพยากรมนุษย์ให้บรรลุเป้าหมายการพัฒนาที่ยั่งยืน ซึ่งเป็นเป้าหมายที่ 8 ขององค์การสหประชาชาติ ดังนั้นนโยบายของรัฐจะทำให้ผู้สูงอายุมีศักยภาพที่ดีในเรื่องการส่งเสริมการเจริญเติบโตทางเศรษฐกิจที่ยั่งยืนและครอบคลุม การจ้างงานอย่างเต็มที่ และงานที่มีคุณค่าสำหรับทุกคน ที่สำคัญมีการวางแผนชีวิตที่ดี
ทั้งนี้ ข้อมูลจากสำนักงานคณะกรรมการเศรษฐกิจและสังคมแห่งชาติ (สศช.) ปี 2557 พบว่า ประเทศไทยมีผู้สูงอายุถึงร้อยละ 34.3 ที่มีรายได้ต่ำกว่าเส้นความยากจน รัฐจึงต้องวางแผนเพื่อกระตุ้นให้ประชาชนมีการออมให้มากขึ้น โดยการบริหารจัดการระบบบำนาญของชาติให้มีระบบ เพื่อลดความเหลื่อมล้ำระหว่างระบบ มีกฎหมายรองรับ มีองค์กรระดับชาติดูแลในภาพรวม เปิดโอกาสให้สามารถโอนสิทธิประโยชน์ระหว่างกองทุนได้ เพื่อให้ครอบคลุมประชากรทุกกลุ่มอย่างเป็นธรรมและถ้วนหน้า
----------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
20 กันยายน 2560

ที่มา : http://www.thaigov.go.th/news/contents/details/6829
