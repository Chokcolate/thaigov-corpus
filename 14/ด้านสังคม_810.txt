รัฐบาลไทย-ข่าวทำเนียบรัฐบาล-ศูนย์ปฏิบัติการร่วมการแพทย์และสาธารณสุข จัดทีมแพทย์ดูแลประชาชนที่ร่วมสวดมนต์เคารพพระบรมราชสรีรางคาร

วันพุธที่ 1 พฤศจิกายน 2560
ศูนย์ปฏิบัติการร่วมการแพทย์และสาธารณสุข จัดทีมแพทย์ดูแลประชาชนที่ร่วมสวดมนต์เคารพพระบรมราชสรีรางคาร
ศูนย์ปฏิบัติการร่วมการแพทย์และสาธารณสุข จัดทีมแพทย์ดูแลประชาชนกราบสักการะและสวดมนต์เคารพพระบรมราชสรีรางคาร  ที่วัดราชบพิธสถิตมหาสีมาราม และวัดบวรนิเวศวิหารราชวรวิหาร ตลอดเดือนพฤศจิกายน 2560
ศูนย์ปฏิบัติการร่วมการแพทย์และสาธารณสุข จัดทีมแพทย์ดูแลประชาชนกราบสักการะและสวดมนต์เคารพพระบรมราชสรีรางคาร  ที่วัดราชบพิธสถิตมหาสีมาราม และวัดบวรนิเวศวิหารราชวรวิหาร ตลอดเดือนพฤศจิกายน 2560
วันนี้ (1 พฤศจิกายน 2560) ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่า ศูนย์ปฏิบัติการร่วมการแพทย์และสาธารณสุข ได้จัดทีมแพทย์ดูแลประชาชนที่มากราบสักการะและสวดมนต์เคารพพระบรมราชสรีรางคาร ที่วัดราชบพิธสถิตมหาสีมาราม และวัดบวรนิเวศวิหารราชวรวิหาร ซึ่งเป็นที่ประดิษฐานพระบรมราชสรีรางคารพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งขณะนี้มีประชาชนเข้าร่วมสวดมนต์เป็นจำนวนมาก เฉพาะที่วัดบวรนิเวศในช่วง 2 วันที่ผ่านมา มีจำนวนกว่า 40,000 คน
“ได้สั่งการให้นายแพทย์เจษฎา โชคดำรงสุข ปลัดกระทรวงสาธารณสุข จัดทีมแพทย์ของกระทรวงสาธารณสุข ร่วมปฏิบัติงานในศูนย์ปฏิบัติการร่วมการแพทย์และสาธารณสุข ซึ่งประกอบด้วย โรงพยาบาลสนามพระราชทานในพระองค์ 904 โรงพยาบาลสนามกองทัพบก โรงพยาบาลตำรวจ โรงพยาบาลศิริราช โรงพยาบาลรามาธิบดี โรงพยาบาลธรรมศาสตร์ โรงพยาบาลจุฬาลงกรณ์ วชิรพยาบาล สำนักงานแพทย์ สำนักงานปลัดกระทรวงกลาโหมโรงพยาบาลในสังกัดกระทรวงสาธารณสุข ทั้งกรมการแพทย์และส่วนภูมิภาค ทีมสุขภาพจิต กรมสุขภาพจิต สำนักแพทย์ สำนักอนามัย กรุงเทพมหานคร มูลนิธิร่วมกตัญญู และมูลนิธิป่อเต็กตึ้งร่วมกันดูแลพี่น้องประชาชนที่ถวายดอกไม้หน้าพระบรมมหาราชวัง ร่วมสวดมนต์เคารพพระบรมราชสรีรางคารวัดราชบพิธสถิตมหาสีมารามและวัดบวรนิเวศวิหารราชวรวิหาร ซึ่งทางวัดเปิดให้ประชาชนร่วมสวดมนต์ทุกวันเวลา 20.00- 21.00 น. รวมทั้งดูแลประชาชนและนักท่องเที่ยวที่เข้าชมนิทรรศการและพระเมรุมาศ ที่ท้องสนามหลวง ตลอดเดือนพฤศจิกายน 2560” ศ.คลินิก เกียรติคุณ นพ.ปิยะสกลกล่าว
******************* 1 พฤศจิกายน  2560

ที่มา : http://www.thaigov.go.th/news/contents/details/7716
