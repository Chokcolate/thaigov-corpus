รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวชายหนุ่มวัย 25 ปี ที่ก่อเหตุผูกคอเสียชีวิต เนื่องจากน้อยใจภรรยา ทิ้งลูกสาว 2 คนให้กำพร้า ที่ จ.ชัยนาท

วันพฤหัสบดีที่ 14 ธันวาคม 2560
รมว.พม. กำชับ จนท. เร่งช่วยเหลือครอบครัวชายหนุ่มวัย 25 ปี ที่ก่อเหตุผูกคอเสียชีวิต เนื่องจากน้อยใจภรรยา ทิ้งลูกสาว 2 คนให้กำพร้า ที่ จ.ชัยนาท
รมว.พม. กำชับ จนท. เร่งช่วยเหลือครอบครัวชายหนุ่มวัย 25 ปี ที่ก่อเหตุผูกคอเสียชีวิต เนื่องจากน้อยใจภรรยา ทิ้งลูกสาว 2 คนให้กำพร้า ที่ จ.ชัยนาท พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.ราชบุรี และ จ.นนทบุรี
เมื่อวันที่ 13 ธ.ค. 60 เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 5/2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า จากกรณีชายหนุ่มวัย 25 ปี ก่อเหตุผูกคอเสียชีวิต เนื่องจากน้อยใจภรรยาวัย 27 ปี ที่ต่อว่าเรื่องเสพยาเสพติด ทิ้งลูกสาว 2 คน ให้ต้องกำพร้า ครอบครัวมีฐานะยากจน ที่อำเภอสรรคบุรี จังหวัดชัยนาท นั้น ตนได้กำชับให้พัฒนาสังคมและความมั่นคงของมนุษย์จังหวัดชัยนาท (พมจ.ชัยนาท) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กทั้ง 2 คนอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข อีกทั้งร่วมกันหาแนวทางการช่วยเหลือดูแลและคุ้มครองสวัสดิภาพ ของเด็กตามพระราชบัญญัติคุ้มครองเด็ก พ.ศ. 2546 ต่อไป
พลเอก อนันตพร กล่าวเพิ่มเติมว่า สำหรับกรณีหญิงชราวัย 70 ปี ต้องรับภาระเพียงลำพัง เลี้ยงดูสามีแก่ชราวัย 75 ปี ที่ป่วยเป็นโรคอัมพาต แขน-ขาลีบ นอนป่วยติดเตียง ช่วยเหลือตัวเองไม่ได้ ครอบครัวมีฐานะยากจน อาศัยเพียงเบี้ยยังชีพผู้สูงอายุใช้ประทังชีวิต ทั้ง 2 ชีวิต อาศัยในบ้านสภาพเก่าทรุดโทรมผุพัง ที่จังหวัดราชบุรี และกรณีหญิง วัย 50 ปี มีอาชีพเก็บของเก่าขาย เพื่อหารายได้จุนเจือครอบครัวเพียงคนเดียว ทั้งยังต้องรับภาระเลี้ยงดูลูกชาย 2 คน คนโตวัย 20 ปี ที่พิการทางสมอง นอนป่วยติดเตียง ช่วยเหลือตัวเองไม่ได้ และคนเล็กวัย 15 ปี กำลังศึกษาอยู่ชั้น ม.3 เป็นเด็กเรียนดี ทั้ง 3 ชีวิต อาศัยในห้องเช่าสภาพคับแคบเก่าทรุดโทรม ครอบครัวมีฐานะยากจน ที่ย่านพระราม 5 จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.)ทั้ง 2 จังหวัด ได้แก่ พมจ.ราชบุรี และ พมจ.นนทบุรี พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือเบื้องต้นตามภารกิจด้านผู้สูงอายุ คนพิการ และเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และดูแลในเรื่องการศึกษาของเด็กชาววัย 15 ปี อย่างต่อเนื่องในระยะยาว รวมถึง การปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุและคนพิการ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง ในระยะยาวต่อไป

ที่มา : http://www.thaigov.go.th/news/contents/details/8772
