รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะรองนายกรัฐมนตรี

วันจันทร์ที่ 29 พฤษภาคม 2560
เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะรองนายกรัฐมนตรี
เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะรองนายกรัฐมนตรี
วันนี้(22 พ.ค. 2560) เวลา 14.00 น. นายเหวียน เติ๊ต ถั่ญ (H.E. Mr. Nguyen Tat Thanh) เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี เพื่ออำลาในโอกาสพ้นจากหน้าที่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวแสดงความขอบคุณเอกอัครราชทูตเวียดนามฯที่ปฏิบัติหน้าที่ด้วยดีในการประสานงานและส่งเสริมความสัมพันธ์ไทยและเวียดนามตลอดสามปีที่ผ่านมา ทำให้ความสัมพันธ์ไทยและเวียดนามมีความแน่นแฟ้นมากยิ่งขึ้น และยินดีทั้งสองฝ่ายต่างมีความร่วมมือใกล้ชิดทั้งด้านการเมือง เศรษฐกิจ การท่องเที่ยว วัฒนธรรม และแรงงาน ด้านเอกอัครราชทูตเวียดนามฯ กล่าวว่า ในช่วงสามปีที่ผ่านมาไทยและเวียดนามมีพัฒนาของความสัมพันธ์มากขึ้น  เมื่อปีที่ผ่านมา นายกรัฐมนตรีเวียดนามพร้อมด้วยคณะผู้แทนระดับสูงของเวียดนามที่ได้เดินทางเยือนไทยเพื่อถวายสักการะพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร นอกจากนี้ ผลสำเร็จของการเยือนไทยอย่างเป็นทางการของนายกรัฐมนตรีเวียดนามและประชุมคณะรัฐมนตรีร่วมอย่างไม่เป็นทางการ ไทย-เวียดนาม ครั้งที่ 3 ซึ่งไทยเป็นเจ้าภาพเมื่อปี 2558 ยิ่งทำให้ความร่วมมือไทยและเวียดนามพัฒนามากยิ่งขึ้น
รองนายกรัฐมนตรีและเอกอัครราชทูตเวียดนามฯ ยังยินดีที่ไทยและเวียดนามมีการดำเนินนโยบายต่างประเทศที่สอดคล้องกัน ทั้งสองประเทศต่างให้ความสำคัญประเทศเพื่อนบ้านในอนุภูมิภาคลุ่มแม่น้ำโขงอย่าง เมียนมา ลาว และกัมพูชา รวมถึงมีการส่งเสริมความเข้มแข็งและความเป็นอันหนึ่งอันเดียวกันของอาเซียน เอกอัครราชทูตเวียดนามฯ กล่าวว่า ไทยมีความสำคัญอย่างมากต่อเวียดนาม เพราะมีชาวเวียดนามทำงานและอาศัยอยู่ในไทยจำนวนมาก ในด้านการลงทุน ไทยเป็นผู้ลงทุนต่างชาติอันดับ 10 ในเวียดนาม ส่วนด้านการท่องเที่ยว มีนักท่องเที่ยวไทยเดินทางไปยังเวียดนามประมาณ 2 แสนคน ขณะที่ชาวเวียดนามก็ชื่นชอบการท่องเที่ยวในไทย โดยเมื่อปีที่ผ่านมามีนักท่องเที่ยวเวียดนามเดินทางมายังไทย 9 แสนคน เอกอัครราชทูตเวียดนามฯจึงหวังว่า รัฐบาลจะส่งเสริมให้นักท่องเที่ยวไทยไปเที่ยวในเวียดนามมากยิ่งขึ้น ด้านรองนายกรัฐมนตรีกล่าวว่า ขณะนี้รัฐบาลมีนโยบาย “ประเทศไทย+1” ซึ่งจะส่งเสริมให้มีนักท่องเที่ยวเข้ามาในภูมิภาคมากขึ้น ไทยจึงหวังว่าไทย เวียดนาม และอาเซียนจะได้ประโยชน์จากนโยบายนี้
ในช่วงท้าย รองนายกรัฐมนตรีกล่าวเน้นย้ำความร่วมมือระหว่างไทยและเวียดนาม โดยรัฐบาลไทยยินดีต้อนรับเอกอัครราชทูตเวียดนามฯคนใหม่ที่จะเข้ามาปฏิบัติหน้าที่ในอนาคตและจะยังคงรักษาความสัมพันธ์และความร่วมมือไทย-เวียดนามให้ใกล้ชิดเช่นนี้ต่อไป

ที่มา : http://www.thaigov.go.th/news/contents/details/3926
