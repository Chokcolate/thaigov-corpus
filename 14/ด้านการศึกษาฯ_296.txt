รัฐบาลไทย-ข่าวทำเนียบรัฐบาล-ประชุมองค์กรหลัก ครั้งที่ 30/2560

วันพุธที่ 9 สิงหาคม 2560
ประชุมองค์กรหลัก ครั้งที่ 30/2560
ดร.ชัยพฤกษ์ เสรีรักษ์ ปลัดกระทรวงศึกษาธิการ ร่วมประชุมองค์กรหลัก ครั้งที่ 30/2560 โดยมีนพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ  เป็นประธาน
ศธ.แต่งตั้งดร.ชัยพฤกษ์ เสรีรักษ์ ปลัดกระทรวงศึกษาธิการเป็นโฆษกกระทรวงศึกษาธิการ พร้อมย้ำการสอบ ผอ.สพท.จะใช้หลักเกณฑ์ 4P's เพื่อความโปร่งใส
ดร.ชัยพฤกษ์ เสรีรักษ์ ปลัดกระทรวงศึกษาธิการ ร่วมประชุมองค์กรหลัก ครั้งที่ 30/2560 โดยมีนพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ  เป็นประธาน เมื่อวันอังคารที่ 8 สิงหาคม 2560 ณ ห้องประชุมสำนักงานคณะกรรมการการอาชีวศึกษา
รัฐมนตรีว่าการกระทรวงศึกษาธิการ เปิดเผยภายหลังการประชุมว่าได้แต่งตั้งนายชัยพฤกษ์ เสรีรักษ์ ปลัดกระทรวงศึกษาธิการ เป็นโฆษกกระทรวงศึกษาธิการ นอกจากนี้ที่ประชุมยังได้ย้ำหลักเกณฑ์การคัดเลือกบุคคลเพื่อบรรจุและแต่งตั้งให้ดำรงตำแหน่งผู้อำนวยการสำนักงานเขตพื้นที่การศึกษา (ผอ.สพท.) และ รอง ผอ.สพท. สังกัดสำนักงานคณะกรรมการการศึกษาขั้นพื้นฐานซึ่งจะนำมาใช้กับการสอบผู้อำนวยการเขตพื้นที่การศึกษาในครั้งนี้ โดยมีผู้สมัครทั้งสิ้น 654 คน มีตำแหน่งว่าง 110 ตำแหน่ง แบ่งเป็นสมัครในตำแหน่งผู้อำนวยการสำนักงานเขตพื้นที่การศึกษาประถมศึกษา (สพป.) 562 คน มีตำแหน่งว่าง 93 ตำแหน่ง และผู้อำนวยการสำนักงานเขตพื้นที่การศึกษามัธยมศึกษา (สพม.) 92 คน มีตำแหน่งว่าง 17 ตำแหน่ง โดยจะใช้หลักเกณฑ์ 4P's  (Performance, Potential, Personality, Perception)
ภาค ก ผู้สมัครจะต้องยื่นประวัติส่วนตัว (Personality) และยื่นเสนอผลงาน (Performance) ไม่เกิน 2 หน้ากระดาษ พร้อมหลักฐานสนับสนุน เพื่อให้กรรมการพิจารณาประเมินผลงานในแต่ละส่วน จากนั้นจึงเป็นการข้อเขียนความรู้ความเข้าใจ (Perception) ด้านการบริหารงานในหน้าที่ การวิเคราะห์กฎหมาย ระเบียบที่เกี่ยวข้องกับการปฏิบัติงาน และการนำไปใช้ ในวันที่ 26 สิงหาคมนี้ภาค ขการประเมินศักยภาพ (Potential) 360 องศา จากผู้ใต้บังคับบัญชา เพื่อนร่วมงาน ผู้บังคับบัญชาเก่า และใหม่ จำนวน 25 คน โดยทุกคนสามารถให้คะแนนได้ไม่เกิน 2 คะแนน และกรรมการทั้ง 25 คนจะรู้ล่วงหน้าเพียงวันเดียวจากนั้น จะนำคะแนนภาค ก และ ภาค ข ไปรวมกัน เพื่อคัดเลือกจำนวนผู้สมัครให้เหลือ 2 เท่าของตำแหน่งว่าง คือ 220 คน แล้วจึงจะสัมภาษณ์ โดยปลัดกระทรวงศึกษาธิการเป็นผู้แต่งตั้งกรรมการสัมภาษณ์
รัฐมนตรีว่าการกระทรวงศึกษาธิการ กล่าวด้วยว่า รัฐบาลจะจัดให้มีการประชุมคณะรัฐมนตรีสัญจร ในช่วงวันที่ 21-22 สิงหาคมนี้ ที่จังหวัดนครราชสีมา กระทรวงศึกษาธิการจึงมอบหมายให้รัฐมนตรีและผู้บริหารทุกองค์กรหลักได้ร่วมกันลงพื้นที่ครั้งนี้ เพื่อติดตามงานการเชื่อมโยงนโยบายรัฐบาลกับการศึกษานอกจากนี้ที่ประชุมยังได้รับทราบการดำเนินจัดทำแผนยุทธศาสตร์การจัดการศึกษาในเขตเศรษฐกิจพิเศษและพื้นที่ชายแดนโดยในเดือนกันยายนนี้จะมีการรับฟังและทบทวนแผนยุทธศาสตร์ดังกล่าว เพื่อปรับแผน (AAR) ให้ทันสมัยและสอดคล้องกับแผนปฏิบัติราชการประจำปีงบประมาณ พ.ศ.2561 และยุทธศาสตร์ชาติให้มีความสมบูรณ์มากยิ่งขึ้น
อิชยา/สรุป,กิตติกร/ภาพ
กลุ่มสารนิเทศ สอ.สป.

ที่มา : http://www.thaigov.go.th/news/contents/details/5824
