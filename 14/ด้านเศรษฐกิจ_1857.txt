รัฐบาลไทย-ข่าวทำเนียบรัฐบาล-SME Development Bank ปลื้มยอดขาย 5 วันทะลุมาตรฐานตลาดคลองผดุงฯ ชี้ผลจากแฟนคลับอยากเก็บประทับใจครั้งสุดท้ายแถมโปรโมชั่นสุดโดนใจ

วันจันทร์ที่ 18 ธันวาคม 2560
SME Development Bank ปลื้มยอดขาย 5 วันทะลุมาตรฐานตลาดคลองผดุงฯ ชี้ผลจากแฟนคลับอยากเก็บประทับใจครั้งสุดท้ายแถมโปรโมชั่นสุดโดนใจ
SME Development Bank เจ้าภาพจัดงานตลาดคลองผดุงฯ ครั้งสุดท้าย สุดปลื้ม 5 วันแรก ยอดขายและจำนวนผู้เข้าชม สูงเกินมาตรฐานการจัดงานที่ผ่านมา ชี้ขาประจำอยากเก็บความประทับใจก่อนปิดฉาก คู่โปรโมชั่นภายในงานสุดโดนใจ
นายมงคล ลีลาธรรม  กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank)  เปิดเผยว่า หลังจากงานตลาดคลองผดุงเกษม ภายใต้ชื่อ "สุดยอด SMEs ส่งสุข ส่งท้าย ส่งความประทับใจ ตลาดคลองผดุง2560" ซึ่งธนาคารรับหน้าที่เจ้าภาพ เริ่มเปิดมาตั้งแต่วันที่ 12 ธันวาคม 2560 ที่ผ่านมา ปรากฏว่า  5 วันแรก (12-16 ธ.ค.) ยอดขายรวมเกือบ 15 ล้านบาท หรือเฉลี่ยเกือบ 3 ล้านบาทต่อวัน ยอดผู้เข้าชมงานประมาณ 50,000 คน หรือเฉลี่ย 10,000 คนต่อวัน สูงเกินค่าเฉลี่ยของการจัดงานตลาดคลองผดุงฯ ที่ผ่านมา ซึ่งมีค่าเฉลี่ยยอดขายประมาณ 1 ล้านบาทต่อวัน และยอดผู้เข้าชมงานเฉลี่ยประมาณ 3,000 คนต่อวัน
“สาเหตุที่งานครั้งนี้ได้รับความนิยมอย่างล้นหลาม จนยอดขายและจำนวนผู้เที่ยวงานสูงกว่าค่าเฉลี่ย  เนื่องจากครั้งนี้จะเป็นการจัดงานตลาดคลองผดุงกรุงเกษม ที่ข้างทำเนียบ ครั้งสุดท้ายก่อนส่งต่อความสำเร็จไปยังตลาดประชารัฐทั่วประเทศในปีหน้า (2561) ดังนั้น  แฟนคลับตลาดแห่งนี้ จึงเดินทางมาซื้อสินค้าเพื่อเก็บความประทับใจเป็นครั้งสุดท้าย นอกจากนั้น ธนาคารได้จัดกิจกรรมส่งเสริมการขายต่อเนื่อง เช่น ช่วงส่งความสุขลดค่าครองชีพประชาชน ขายไข่ไก่ 3 แผง เพียง 100 บาท  กิจกรรมแจกเหรียญ "หลวงปู่ทวด" ฟรี เมื่อสะสมคูปองครบ 8 ใบจากการซื้อสินค้าร้านใดก็ได้ยอดเท่าไรก็ได้ภายในงาน เป็นต้น นอกจากนั้น มีผู้ประกอบการหลากหลายรวมกว่า 400 ราย อีกทั้ง ใช้สื่อออนไลน์กระจายข้อมูล ทำให้เกิดกระแสบอกต่อถึงความยอดเยี่ยมในงานนี้อย่างกว้างขวาง”  กรรมการผู้จัดการ SME Development Bank กล่าว
นายมงคล กล่าวด้วยว่า จากยอดขายช่วง 5 วันแรกดังกล่าว มั่นใจว่าเมื่อจบงานวันที่ 27 ธันวาคมนี้ ยอดขายจะเกิน 50 ล้านบาทตามเป้า  โดยการจัดช่วงสัปดาห์แรกจะมีไปจนถึงวันที่ 18 ธันวาคม 2560 นี้  ในรูปแบบ “SMEs สินค้าดี 4.0 ท่องเที่ยวชุมชน” จากนั้นจะเข้าสู่ช่วงสัปดาห์ที่ 2 ตั้งแต่วันที่ 19-27 ธันวาคม 2560 ใช้รูปแบบ “ของดี ของดัง ของขวัญปีใหม่”
“สำหรับคนที่ยังไม่ได้มาเที่ยวงานในสัปดาห์แรก ควรรีบมา เพื่อไม่พลาดซื้อหาสินค้าดีจากสุดยอดเอสเอ็มอีทั่วประเทศ ขณะที่ผู้มาเที่ยวแล้ว สามารถกลับมาเที่ยวซ้ำได้อีก เพราะช่วงสัปดาห์ที่ 2 จะเปลี่ยนผู้ประกอบการชุดใหม่มาแทนกว่า 200 ราย ซึ่งจากแผนการตลาดเช่นนี้ เป้ายอดขายรวม 50 ล้านบาท มั่นใจว่าทำได้แน่นอน” นายมงคล กล่าวทิ้งท้าย
ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม
โทร. 085-980-7861,02-265-4404

ที่มา : http://www.thaigov.go.th/news/contents/details/8820
