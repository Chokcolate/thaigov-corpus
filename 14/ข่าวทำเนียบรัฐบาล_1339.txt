รัฐบาลไทย-ข่าวทำเนียบรัฐบาล-รัฐบาลโดยกระทรวงดิจิทัลเพื่อเศรษฐกิจและสังคม จัดงาน Meet the Press เพื่อขับเคลื่อนประเทศไทยสู่ DIGITAL

วันศุกร์ที่ 19 มกราคม 2561
รัฐบาลโดยกระทรวงดิจิทัลเพื่อเศรษฐกิจและสังคม จัดงาน Meet the Press เพื่อขับเคลื่อนประเทศไทยสู่ DIGITAL
รัฐบาล โดยกระทรวงดิจิทัลเพื่อเศรษฐกิจและสังคม จัดงาน Meet the Press เพื่อขับเคลื่อนประเทศไทยสู่ DIGITAL กำหนดเป้าหมายเร่งดำเนินการ “เน็ตประชารัฐ” ให้ครอบคลุมทุกหมู่บ้านภายในปีนี้
วันนี้ (18 ม.ค. 61)  เวลา 14:00 - 15:00 น. ณ ตึกนารีสโมสร ทำเนียบรัฐบาล นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยนายกอบศักดิ์  ภูตระกูล  รัฐมนตรีประจำสำนักนายกรัฐมนตรี ได้ร่วมเสวนาแลกเปลี่ยนความคิดเห็นกับสื่อมวลชนในงาน Meet the Press หัวข้อ "2561 ปีแห่งดิจิทัล เพื่อขับเคลื่อนประเทศไทย"   โดย นางสาววรรณศิริ ศิริวรรณ เป็นพิธีกรดำเนินรายการ พร้อมถ่ายทอดสดผ่าน Facebook Live ให้ประชาชนได้รับทราบอีกช่องทางหนึ่ง และสื่อมวลชนสาขาต่าง ๆ เข้าร่วมซักถามและแลกเปลี่ยนความคิดเห็น
พร้อมกันนี้ ได้เปิดโอกาสให้สื่อมวลชนที่เข้าร่วมฯ ซักถามในประเด็นต่าง ๆ ที่เกี่ยวข้องกับการขับเคลื่อนประเทศด้วยเทคโนโลยีดิจิทัล และการเตรียมความพร้อมของประชาชนรองรับการขับเคลื่อนประเทศด้วยเทคโนโลยีดิจิทัล โดย กระทรวงดิจิทัลฯ ได้มีการดำเนินโครงการที่สำคัญที่จะก้าวต่อไป เพื่อนำประเทศไทยไปสู่ยุคดิจิทัล เช่น โครงสร้างพื้นฐานด้านดิจิทัล การพัฒนาคน ธุรกิจ และเทคโนโลยีดิจิทัล ตลอดจนการเตรียมระบบป้องกันความปลอดภัยในการใช้อินเตอร์เน็ตและระบบไซเบอร์เมื่ออินเทอร์เน็ตครอบคลุมทุกหมู่บ้าน รัฐบาลอิเล็กทรอนิกส์ Digital Thailand, Big Data กฎหมายดิจิทัล เพื่อรองรับธุรกรรมยุคใหม่ และไปรษณีย์ยุค 4.0 เป็นต้น
สำหรับการเตรียมความพร้อมประชาชนรองรับโครงสร้างพื้นฐานด้านเทคโนโลยีและการสื่อสาร โดยเฉพาะการขยายอินเทอร์เข้าไปสู่ทุกหมู่บ้านและชุมชน “เน็ตประชารัฐ” เพื่อให้ประชาชนได้เข้าถึงข้อมูลและใช้ประโยชน์จากอินเทอร์เน็ตและเทคโนโลยีดิจิทัลให้เกิดประโยชน์สูงสุดและเท่าเทียม พร้อมลดความเหลื่อมล้ำ นั้น
รัฐมนตรีว่าการกระทรวงดิจิทัลเพื่อเศรษฐกิจและสังคม ได้กล่าวว่า การดำเนินการดังกล่าวเพื่อเป็นการกระจายความเจริญไปสู่ประชาชนทุกพื้นที่ด้วยระบบอินเทอร์เน็ตผ่านเคเบิลใยแก้วนำแสง เปรียบเช่นการสร้างถนนในสมัยก่อนที่มีการพัฒนาเส้นทางคมนาคมหรือถนนต่าง ๆ เพื่อกระจายความเจริญไปสู่ประชาชนในพื้นที่ โดยปีนี้รัฐบาลมีเป้าหมายที่จะวางระบบอินเทอร์เน็ตผ่านเคเบิลใยแก้วนำแสงเข้าถึงทุกหมู่บ้านทั่วประเทศไทย  ทั้งนี้เมื่อเดือนธันวาคม 2560 ที่ผ่านมาได้มีการดำเนินการโครงการ “เน็ตประชารัฐ” พร้อมจัดให้มีจุดให้บริการอินเทอร์เน็ตแบบไร้สาย (Wi-Fi) โดยไม่คิดค่าใช้จ่ายกับผู้ใช้บริการ หมู่บ้านละ 1 จุดให้บริการครอบคลุมหมู่บ้านเป้าหมายห่างไกล ที่ยังไม่มีอินเทอร์เน็ตความเร็วสูงเข้าถึงติดตั้งแล้วเสร็จ ครบจำนวน 24,700 หมู่บ้าน เมื่อนับรวมกับหมู่บ้านที่มีอินเทอร์เน็ตความเร็วสูงเข้าถึงอยู่แล้วก็จะเหลือประมาณ 20 %  ซึ่งภายในปีนี้จะเร่งดำเนินการให้แล้วเสร็จครอบคลุมทุกหมู่บ้านตามเป้าหมายที่กำหนดไว้
สำหรับการใช้ประโยชน์ที่เหมาะสมกับบริบทของชุมชน และประชาชนในพื้นที่นั้น ได้ดำเนินกิจกรรมคู่ขยาย คือ การฝึกอบรมครู กศน. จำนวน 1,000 คน ให้เป็นวิทยากรแกนนำ สร้างการรับรู้ การใช้ประโยชน์จากเน็ตประชารัฐ 5 ครั้ง ทั่วประเทศ แล้วเสร็จเมื่อวันที่ 22 ธันวาคมปีที่แล้ว เช่นกัน ระยะต่อไป คือ การนำความรู้ไปพัฒนาขยายเครือข่ายสู่ผู้นำชุมชนในท้องถิ่น ซึ่งจะเป็นผู้เชื่อมโยงขยายความรู้ไปสู่ประชาชนในหมู่บ้านเน็ตประชารัฐ ประมาณ 1,000,000 คน ภายในปีนี้ เพื่อนำไปสู่การซึ่งจะเป็นการกระตุ้นการใช้ประโยชน์ อย่างคุ้มค่าในอนาคต
ส่วนประโยชน์ที่จะได้รับทั้งด้านเศรษฐกิจและสังคม ด้านการยกระดับคุณภาพชีวิตของประชาชน ได้แก่ ส่งเสริมให้ประชาชนและผู้ด้อยโอกาส เข้าถึงความรู้และบริการของรัฐ เช่น การรักษาพยาบาลทางไกล  การเข้าถึงข้อมูลการดูแลสุขภาพ และเพิ่มประสิทธิภาพโรงพยาบาลส่งเสริมสุขภาพตำบล (รพ.สต.)  ส่งเสริมการเรียนรู้ตลอดชีวิต   เสริมสร้างความรู้พัฒนาฝีมือ เพื่อสร้างงาน สร้างอาชีพ และเพิ่มรายได้ เพิ่มโอกาสให้เกษตรกรเข้าถึงแหล่งข้อมูลข่าวสารทางการเกษตรได้มากขึ้น และการนำเทคโนโลยีดิจิทัลเข้าไปช่วยสร้างมูลค่าทางการค้าเพื่อให้สินค้าเกษตร เป็น Smart Farmer และเพิ่มศักยภาพศูนย์เรียนรู้การเพิ่มประสิทธิภาพการผลิตสินค้าเกษตร
ในส่วนด้านเศรษฐกิจ โอกาสการทำธุรกิจ เช่น การซื้อขายในรูปแบบ e-Commerce  การค้าขายออนไลน์ ของร้านค้าประชารัฐรักสามัคคี  ผู้ประกอบการขนาดกลางและขนาดย่อม (SMEs) และวิสาหกิจชุมชน (OTOP) ทั่วประเทศ ให้สามารถแข่งขันได้ทั้งในตลาดภายในประเทศและต่างประเทศ สามารถประกอบธุรกิจที่ไหนก็ได้ในประเทศไทย  รวมทั้ง ส่งเสริมการท่องเที่ยวและการให้บริการ ให้มีความสะดวกสบายมากขึ้น สามารถเข้าถึงข้อมูลการเดินทาง ที่พัก ที่ช้อปปิ้ง และร้านค้า ร้านอาหาร  ที่สำคัญ คือ การสร้างขีดความสามารถในการแข่งขันของประเทศในภาพรวม
นอกจากนี้ รัฐมนตรีว่าการกระทรวงดิจิทัลเพื่อเศรษฐกิจและสังคม ได้กล่าวย้ำถึงเรื่องที่จะต้องเร่งดำเนินการเตรียมวางระบบความปลอดภัยด้านไซเบอร์ในโครงสร้างพื้นฐานสารสนเทศหลักภาคต่าง ๆ ที่คาดว่ามี ความเสี่ยง เช่น กลุ่มด้านพลังงาน การเงินการคลัง ไฟฟ้า ประปา สาธารณสุข ความมั่นคง และโทรคมนาคม เป็นต้น โดยกระทรวงดิจิทัลฯ จะเป็นผู้ดำเนินการวางระบบให้หน่วยงานเจ้าของข้อมูลเพื่อให้สามารถดูแลความปลอดภัยของระบบคอมพิวเตอร์ซึ่งเป็นโครงสร้างพื้นฐานสารสนเทศหลักของตนเองได้อย่างมีประสิทธิภาพ รวมทั้งได้มีการเตรียมการพัฒนากำลังคนทางด้านไซเบอร์และคอมพิวเตอร์รองรับการดำเนินการดังกล่าว เบื้องต้นกำหนดเป้าหมายเร่งพัฒนากำลังคนด้านไซเบอร์ จำนวน 1,000 คน โดยขณะนี้ประเทศไทยได้รับการยอมรับจากประเทศอาเซียนให้ประเทศไทยเป็นศูนย์พัฒนาบุคลากรทางด้านไซเบอร์ซิเคียวริตี้ ซึ่งศูนย์ดังกล่าวจะตั้งที่กระทรวงดิจิทัลเพื่อเศรษฐกิจและสังคม โดยนายกรัฐมนตรี จะเป็นประธานในคณะกรรมการที่จะตั้งขึ้นเพื่อเตรียมการดูแลเรื่องความปลอดภัยไซเบอร์ ตลอดจนการพิจารณาจัดตั้งหน่วยงานที่จะประสานงานกับหน่วยงานเกี่ยวข้องกับงานด้านไซเบอร์ทั้งหมดทั้งในและต่างประเทศ รวมทั้งการพัฒนากฎหมายไซเบอร์ เพื่อให้การดูแลเรื่องความปลอดภัยไซเบอร์เป็นไปด้วยความรวดเร็วทันกับสถานการณ์ที่เกิดขึ้น
ส่วนการดำเนินการในเรื่องของ Big Data เป็นส่วนหนึ่งของมาตรการรัฐบาลดิจิทัล ซึ่งเกี่ยวข้องกับหลายภาคส่วน เช่น การอำนวยความสะดวกให้ภาคธุรกิจ โดยใช้ระบบดิจิทัลมาบริหารจัดการในเรื่องต่าง ๆ ให้เกิดความรวดเร็วและมีประสิทธิภาพมากขึ้น ซึ่งในปีนี้ Big Data ถือเป็นวาระสำคัญดิจิทัลไทยแลนด์ โดยจะดำเนินการจัดระบบข้อมูล Big Data ในภาครัฐให้เป็นระบบเชื่อมโยงข้อมูลระหว่างกันอย่างครบวงจร ในรูปแบบอิเล็กทรอนิกส์ เพื่อให้สามารถนำข้อมูลดังกล่าวไปวิเคราะห์ต่อและใช้ประโยชน์ในด้านต่าง ๆ อย่างเต็มประสิทธิภาพ ทั้งการใช้ข้อมูลประกอบการตัดสินใจในการบริหารในระดับต่าง ๆ ของประเทศ ตลอดจนการดูแลช่วยเหลือผู้มีรายได้น้อยให้สามารถเข้าถึงบริการของภาครัฐ เช่น การเข้าถึงสาธารณสุขมูลฐาน  เป็นต้น
................................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9474
