รัฐบาลไทย-ข่าวทำเนียบรัฐบาล-รมว.พม. ให้การต้อนรับ H.E. ITH SAMHENG รมว.กระทรวงแรงงานและฝึกอบรม ประเทศกัมพูชา เพื่อแลกเปลี่ยนการดำเนินงาน และร่วมหารือแนวทางการเพิ่มประสิทธิภาพในการป้องกันปัญหาการค้ามนุษย์

วันพฤหัสบดีที่ 20 กรกฎาคม 2560
รมว.พม. ให้การต้อนรับ H.E. ITH SAMHENG รมว.กระทรวงแรงงานและฝึกอบรม ประเทศกัมพูชา เพื่อแลกเปลี่ยนการดำเนินงาน และร่วมหารือแนวทางการเพิ่มประสิทธิภาพในการป้องกันปัญหาการค้ามนุษย์
รมว.พม. ให้การต้อนรับ H.E. ITH SAMHENG รมว.กระทรวงแรงงานและฝึกอบรม ประเทศกัมพูชา เพื่อแลกเปลี่ยนการดำเนินงานด้านการต่อต้านการค้ามนุษย์ พร้อมหารือแนวทางการเพิ่มประสิทธิภาพในการป้องกันปัญหาการค้ามนุษย์ระหว่างประเทศ
วันนี้ (20 ก.ค. 60) เวลา 13.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับ H.E. ITH SAMHENG (อิด-ซอม-เฮง) รัฐมนตรีว่าการกระทรวงแรงงานและฝึกอบรมวิชาชีพ (Minister of Labour and Vocational and Training) ประเทศกัมพูชา และคณะ เข้าพบเพื่อแลกเปลี่ยนประเด็นการดำเนินงานด้านการต่อต้านการค้ามนุษย์ที่ผ่านมา พร้อมหารือแนวทางเพิ่มเติมในการเพิ่มประสิทธิภาพ การป้องกันปัญหาการค้ามนุษย์ ณ ห้องประชุมชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า ประเทศไทยและประเทศกัมพูชา ได้มีการลงนามบันทึกความเข้าใจระหว่างรัฐบาลแห่งราชอาณาจักรไทยกับรัฐบาลแห่งราชอาณาจักรกัมพูชา เรื่อง "ความร่วมมือทวิภาคีว่าด้วยการขจัดการค้ามนุษย์ และการคุ้มครองเหยื่อของการค้ามนุษย์" เมื่อวันที่ 30 ตุลาคม 2557 ณ กรุงพนมเปญ ประเทศกัมพูชา ซึ่งบันทึกความเข้าใจดังกล่าว ได้มุ่งเน้นการพัฒนากรอบความร่วมมือเชิงนโยบายให้ครอบคลุมผู้เสียหาย จากการค้ามนุษย์ในทุกเพศ และมุ่งเน้นให้เกิดการป้องกันในประเทศต้นทาง ด้วยการขยายโอกาสทางการศึกษาและการส่งเสริมให้ประชาชนมีงานทำ ทั้งนี้ ภายหลังจากที่มีการลงนามในบันทึกความเข้าใจดังกล่าวแล้ว ประเทศไทยและประเทศกัมพูชา ยังได้มีการจัดทำแผนปฏิบัติการฯ ระยะที่ 1 (พ.ศ.2559-2561) เพื่อให้มีการดำเนินงานสอดรับกับบันทึกความเข้าใจฯ จำนวน 6 แผนงาน ได้แก่ 1) กลไกเพื่อการปฏิบัติตามแผนปฏิบัติการ 2) การวิเคราะห์ข้อมูลสถานการณ์และประเมินความต้องการ 3) ความร่วมมือด้านมาตรการป้องกัน 4) ความร่วมมือด้านการให้ความคุ้มครองผู้เสียหายจากการค้ามนุษย์ 5) ความร่วมมือด้านการส่งกลับ และ 6) ความร่วมมือด้านการปราบปรามการค้ามนุษย์
พลตำรวจเอก อดุลย์ กล่าวต่อไปว่า นอกจากนี้ ประเทศไทยและประเทศกัมพูชา ได้มีความร่วมมือกันในการจัดทำโครงการจัดตั้งศูนย์แรกรับเหยื่อการค้ามนุษย์และกลุ่มเสี่ยง ณ จังหวัดบันเตียนเมียนเจย โดยมีการจัดทำบันทึกความเข้าใจโครงการดังกล่าว และได้มีการลงนามร่วมกันเมื่อเดือนสิงหาคม 2559 โดยมีวัตถุประสงค์เพื่อเป็นศูนย์รองรับผู้เสียหายจากการค้ามนุษย์และกลุ่มเสี่ยง ซึ่งจัดให้มีการฝึกอาชีพในระยะสั้นและระยะยาว เพื่อลดโอกาสในการกลับมาเป็นผู้เสียหายซ้ำ และป้องกันกลุ่มเสี่ยงไม่ให้เข้าสู่กระบวนการการค้ามนุษย์จนตกเป็นผู้เสียหาย สำหรับศูนย์ดังกล่าวได้จัดสรรงบประมาณในการก่อสร้างประมาณ 40 ล้านบาท ซึ่งเป็นงบประมาณจากกระทรวงการต่างประเทศของประเทศไทย และดำเนินงานผ่านกระทรวง พม. ซึ่งปัจจุบันอยู่ระหว่างการปรับแบบก่อสร้างร่างสุดท้าย การประมาณการค่าใช้จ่าย และการแบ่งงวดงานงวดเงินก่อนการดำเนินการจัดซื้อจัดจ้างการก่อสร้างศูนย์ดังกล่าวต่อไป
"สำหรับการหารือระหว่าง 2 ประเทศ ในครั้งนี้ จะนำไปสู่ความร่วมมือในการต่อต้านการค้ามนุษย์ และเป็นการแสวงหาแนวทางร่วมกันในการแก้ไขปัญหาการค้ามนุษย์ ทั้งในประเทศต้นทางและปลายทาง รวมทั้งการป้องกันปัญหา การปราบปรามการดำเนินคดี ตลอดจนช่วยเหลือคุ้มครองส่งกลับและคืนสู่สังคม โดยคำนึงถึงประโยชน์ และศักดิ์ศรีความเป็นมนุษย์ของผู้เสียหายจากการค้ามนุษย์เป็นสำคัญ อันเป็นเจตนารมณ์ของทั้ง 2 ประเทศ ในการต่อต้านการค้ามนุษย์ให้หมดสิ้นไป รวมทั้งยังเป็นการสร้างสัมพันธไมตรีระหว่างสองประเทศให้มีความเข้มแข็งและใกล้ชิดกันมากขึ้นต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5346
