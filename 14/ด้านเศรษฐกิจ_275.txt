รัฐบาลไทย-ข่าวทำเนียบรัฐบาล-สายการบินขยายเส้นทางบิน และเพิ่มเส้นทางบินใหม่มายังท่าอากาศยานของ ทอท.

วันพฤหัสบดีที่ 27 เมษายน 2560
สายการบินขยายเส้นทางบิน และเพิ่มเส้นทางบินใหม่มายังท่าอากาศยานของ ทอท.
บริษัท ท่าอากาศยานไทย จำกัด (มหาชน) (ทอท.) ประสบความสำเร็จในการเชิญชวนสายการบินขยายเส้นทางการบินเดิมที่มีประสิทธิภาพ และเพิ่มเส้นทางการบินใหม่มายังท่าอากาศยานของ ทอท.จำนวน 6 สายการบิน ตามยุทธศาสตร์ของ ทอท.ในด้านการพัฒนาธุรกิจ
นายนิตินัย ศิริสมรรถการ กรรมการผู้อำนวยการใหญ่ ทอท.กล่าวว่า ตั้งแต่ช่วงปลายปี 2559 ถึงต้นปี 2560
ทอท.ประสบความสำเร็จในการเชิญชวนสายการบินมาเปิดให้บริการเส้นทางการบินใหม่ ณ ท่าอากาศยานของ ทอท. ดังนี้
(1) สายการบิน HKexpress เปิดทำการบินเส้นทางฮ่องกง – เชียงราย เริ่มให้บริการตั้งแต่วันที่ 25 พฤศจิกายน 2559 ทำการบินทุกวัน 2 เที่ยวบิน/สัปดาห์
(2) สายการบิน Flydubai เปิดทำการบิน เส้นทาง ดูไบ-กรุงเทพ สุวรรณภูมิ เริ่มให้บริการตั้งแต่วันที่ 29 พฤศจิกายน 2559 ทำการบิน 2 เที่ยวบิน/สัปดาห์
(3) สายการบิน Peach Aviation เปิดทำการบิน เส้นทาง โอกินาวา-กรุงเทพ สุวรรณภูมิ เริ่มให้บริการตั้งแต่วันที่ 20 กุมภาพันธ์ 2560 ทำการบิน
ทุกวัน 7 เที่ยวบิน/สัปดาห์
(4) สายการบิน Beijing Capital Airlines เปิดทำการบิน เส้นทาง ไหโข่ว - เชียงใหม่ และไหโข่ว - เชียงราย เริ่มให้บริการตั้งแต่วันที่ 27 และ 31 มีนาคม 2560 ตามลำดับ ทำการบิน 1 เที่ยวบิน/สัปดาห์
(5) สายการบิน Hebei Airlines เปิดทำการบิน เส้นทาง สือเจียจวง-กรุงเทพฯ สุวรรณภูมิ เริ่มให้บริการตั้งแต่วันที่
27 มีนาคม 2560 ทำการบิน 3 เที่ยวบิน/สัปดาห์
(6) สายการบิน Kunming Airlines เลือกเปิดเส้นทางระหว่างประเทศเส้นทางแรกมายังประเทศไทย เส้นทาง คุณหมิง – หาดใหญ่ เริ่มให้บริการตั้งแต่วันที่ 1 เมษายน 2560
ซึ่งผลสำเร็จเกิดจากการที่ ทอท.นำสายการบินเข้าสำรวจและศึกษาตลาดในจังหวัดสงขลา ตลอดจนได้รับความร่วมมือจากภาครัฐและเอกชนภายในท้องที่ ส่งผลให้ปัจจุบันจังหวัดสงขลาและจังหวัดใกล้เคียงสามารถเชื่อมต่อด้วยเส้นทางการบินตรงไปยังสาธารณรัฐประชาชนจีนได้
นายนิตินัย กล่าวเพิ่มเติมว่า ทอท.ได้กำหนดยุทธศาสตร์ด้านการพัฒนาธุรกิจที่เกี่ยวข้องกับกิจการการบินในประเทศและต่างประเทศ (Aeronautical Business) ซึ่งเป็น 1 ใน 7 ยุทธศาสตร์หลักของ ทอท.ที่มุ่งเน้นการเสริมสร้างเครือข่ายเส้นทางการบิน ณ ท่าอากาศยาน 6 แห่งที่ ทอท.บริหารงาน โดยเชิญชวนสายการบินทำการบินในเส้นทางใหม่ๆ มายังท่าอากาศยาน เพื่อเชื่อมต่อการเดินทางและการขนส่งสินค้าไปยังจุดหมายปลายทางในเมืองหลวง เมืองหลัก และเมืองรองของโลก ทำให้ผู้โดยสารต่างประเทศมีทางเลือกในการเดินทางบรรลุตามเป้าหมายของตนเองมากยิ่งขึ้น ทั้งนี้ ในการดำเนินการดังกล่าว ทอท.ได้วิเคราะห์อุตสาหกรรม ตลาด และพฤติกรรมของสายการบิน และผู้โดยสาร เพื่อรวบรวมข้อมูลและสนับสนุนสายการบินในการวางแผนเส้นทางการบินในอนาคต เรียกว่า Air Service Development โดยนำเสนอผลการศึกษาเส้นทางการบินที่มีศักยภาพให้กับสายการบินแต่ละสายการบิน ตลอดจนทำการตลาดเชิงรุกโดยการเจรจาธุรกิจในงาน Global Aviation Roadshow เช่น Routes Asia และ World Routes ซึ่ง ทอท.มุ่งเน้นกลุ่มสายการบินในตลาดภูมิภาคเอเชียเป็นหลัก โดยเฉพาะอย่างยิ่งกลุ่มตลาดสายการบินจีนและอินเดียที่เป็นตลาดการบินใหญ่ที่สุดในภูมิภาค มีความแข็งแกร่งทางเศรษฐกิจ อัตราความก้าวหน้าของประชากร ตลอดจนอัตราการเติบโตทางการจราจรทางอากาศภายในประเทศและระหว่างประเทศอย่างรวดเร็ว รวมทั้ง ทอท.ยังได้นำสายการบินเข้าสำรวจและศึกษาตลาด ตลอดจนแหล่งท่องเที่ยวของไทย โดยร่วมมือกับภาครัฐและเอกชน อาทิ การท่องเที่ยวแห่งประเทศไทย สมาคมผู้ประกอบการการท่องเที่ยวต่างๆ ตลอดจนโรงแรมในพื้นที่อีกด้วย
นอกจากนั้น เพื่อส่งเสริมการตัดสินใจและสนับสนุนการลงทุนของลูกค้าสายการบินในแต่ละท่าอากาศยาน ทอท.ได้นำเสนอโครงการส่งเสริมการตลาดด้านการบินที่มอบสิทธิประโยชน์และส่วนลด แบ่งออกเป็น 4 ประเภท คือ สำหรับสายการบินแบบประจำที่เปิดเส้นทางการบินใหม่ สำหรับสายการบินแบบประจำที่เพิ่มเที่ยวบินและผู้โดยสารระหว่างประเทศเท่านั้น  สำหรับสายการบินแบบเช่าเหมาลำระหว่างประเทศเท่านั้น  และสำหรับสายการบิน ที่ต้องการเริ่มบินช่วงเช้าในช่วงเวลาไม่คับคั่ง
นายนิตินัย กล่าวในตอนท้ายว่า ทอท.หวังว่าการเปิดทำการบินมายังท่าอากาศยานของ ทอท.ของสายการบินจะเป็นการขับเคลื่อนเศรษฐกิจภายในประเทศในการพาผู้โดยสารที่สนใจเดินทางมาท่องเที่ยวและลงทุนในประเทศไทยเพิ่มมากขึ้น อันจะนำมาสู่การเพิ่มรายได้ให้กับประเทศและกระจายสู่ชุมชน ซึ่ง ทอท.ได้เตรียมความพร้อมในการรองรับการเติบโตของอุตสาหกรรมการบินด้วยการดำเนินการตามแผนพัฒนาท่าอากาศยานเพื่อให้เติบโตทันต่อความต้องการการเดินทางทางอากาศของผู้โดยสารทั่วโลกในปัจจุบัน และอนาคตต่อไป

ที่มา : http://www.thaigov.go.th/news/contents/details/3329
