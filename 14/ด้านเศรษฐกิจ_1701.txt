รัฐบาลไทย-ข่าวทำเนียบรัฐบาล-กรมทางหลวงทดลองใช้ระบบ Closed System บนทางหลวงพิเศษหมายเลข 7 ช่วงชลบุรี - พัทยา ตั้งแต่วันที่ 5 มกราคม 2561

วันอังคารที่ 21 พฤศจิกายน 2560
กรมทางหลวงทดลองใช้ระบบ Closed System บนทางหลวงพิเศษหมายเลข 7 ช่วงชลบุรี - พัทยา ตั้งแต่วันที่ 5 มกราคม 2561
นายธานินทร์ สมบูรณ์ อธิบดีกรมทางหลวง กระทรวงคมนาคม กล่าวว่า กรมทางหลวง (ทล.) ดำเนินโครงการก่อสร้างด่านเก็บเงินค่าธรรมเนียมผ่านทางถาวรบนทางหลวงพิเศษหมายเลข 7 ช่วงชลบุรี - พัทยา ระยะทาง 42 กิโลเมตร เพื่อการควบคุมทางเข้า - ออกแบบสมบูรณ์ (Closed System)
โดยมีระบบจัดเก็บค่าธรรมเนียมผ่านทางอย่างเหมาะสมและเป็นธรรม และควบคุมการจราจรและขนส่งอัจฉริยะ (Intelligence Transport on System : ITS) เพื่อเพิ่มคุณภาพการให้บริการแก่ผู้ใช้ทาง ทั้งด้านความสะดวก รวดเร็ว และความปลอดภัยสูงสุดในการใช้เส้นทาง ขณะนี้โครงการฯ ได้ดำเนินการแล้วเสร็จ และจะทำการทดสอบระบบต่าง ๆ โดยจะเปิดทดลองใช้ช่วงด่านบ้านบึง - ด่านพัทยา ตั้งแต่วันที่ 5 มกราคม 2561 โดยไม่คิดค่าผ่านทาง เพื่อให้ประชาชนเกิดความคุ้นเคยกับระบบดังกล่าว ก่อนเปิดใช้งานจริงหลังเทศกาลสงกรานต์ 2561
ทั้งนี้ ภายหลังจากระบบเก็บเงินฯ ทางหลวงพิเศษหมายเลข 7 ช่วงชลบุรี - พัทยา แล้วเสร็จ และเปิดให้บริการเป็นระบบปิดแล้ว ทล. จำเป็นต้องปิดทางเชื่อมทางหลวงพิเศษกับถนนท้องถิ่นสายต่าง ๆ ให้สามารถเข้า - ออกได้เฉพาะบริเวณทางแยกต่างระดับเท่านั้น สำหรับประชาชนในท้องถิ่นที่ไม่ต้องการใช้ทางหลวงพิเศษเส้นทางดังกล่าว สามารถใช้เส้นทางที่ ทล. ได้ก่อสร้างทางขนานกับทางหลวงพิเศษไว้แล้ว คือ ทางหลวงหมายเลข 3701 และทางหลวงหมายเลข 3702 ได้ตามปกติ โดยมีจุดกลับรถเป็นระยะ และสามารถเข้า - ออกด่านได้ตามจุดต่าง ๆ ตามที่ต้องการ
สำหรับเงินค่าธรรมเนียมผ่านทางที่จัดเก็บได้ทั้งหมด ทล. จะนำส่งกระทรวงการคลัง เพื่อใช้บำรุงรักษาทาง สะพาน และระบบอำนวยความสะดวกต่าง ๆ เช่น ไฟส่องสว่าง กล้อง CCTV รถกู้ภัย โทรศัพท์ฉุกเฉิน เป็นต้น รวมถึงนำไปใช้ขยายโครงข่ายมอเตอร์เวย์สายอื่น ๆ ซึ่งจะช่วยลดภาระงบประมาณแผ่นดินและรักษาวินัยทางการเงินของภาครัฐ อีกทั้งเป็นการส่งเสริมระบบโลจิสติกส์และสนับสนุนการพัฒนาเศรษฐกิจและการลงทุนของประเทศ สามารถสอบถามรายละเอียดได้ที่ หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/8250
