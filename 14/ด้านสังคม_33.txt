รัฐบาลไทย-ข่าวทำเนียบรัฐบาล-รมว.พม. เป็นประธานในพิธีเปิด “มนุษย์+ธรรม” สภาเครือข่ายช่วยเหลือด้านมนุษยธรรม สำนักจุฬาราชมนตรี

วันจันทร์ที่ 27 มีนาคม 2560
รมว.พม. เป็นประธานในพิธีเปิด “มนุษย์+ธรรม” สภาเครือข่ายช่วยเหลือด้านมนุษยธรรม สำนักจุฬาราชมนตรี
รมว.พม. เป็นประธานในพิธีเปิด “มนุษย์+ธรรม” สภาเครือข่ายช่วยเหลือด้านมนุษยธรรม สำนักจุฬาราชมนตรี ภายใต้แนวคิด “UNITY IN DIVERSITY” หนึ่งเดียวในความหลากหลาย
เมื่อวันที่ 25 มี.ค. 60 เวลา 20.00 น. ที่ มูลนิธิเพื่อศูนย์กลางอิสลามแห่งประเทศไทย ซอยรามคำแหง 2 เขตสวนหลวงกรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์(รมว.พม.) เป็นประธานในพิธีเปิดงาน "มนุษย์+ธรรม” สภาเครือข่ายช่วยเหลือด้านมนุษยธรรม สำนักจุฬาราชมนตรี ภายใต้แนวคิด "UNITY IN DIVERSITY” หนึ่งเดียวในความหลากหลาย พร้อมด้วยนายสามารถ มะลูลีม ประธานมูลนิธิเพื่อศูนย์กลางอิสลามแห่งประเทศไทย ดร.วิสุทธิ์ บิลล่าเต๊ะ ประธานสภาเครือข่ายช่วยเหลือด้านมนุษยธรรม สำนักจุฬาราชมนตรี และ นายอาศีส พิทักษ์คุมพล จุฬาราชมนตรี ซึ่งกำหนดจัดขึ้นระหว่างวันที่ 25 – 26 มีนาคม 2560 โดยมีวัตถุประสงค์เพื่อเผยแพร่ภารกิจการช่วยเหลือด้านมนุษยธรรม ในการช่วยเหลือสังคมและเพื่อนมนุษย์ โดยไม่เลือกเชื้อชาติหรือศาสนา การมุ่งหวังให้เกิดเอกภาพในสังคมที่มีความแตกต่างหลากหลาย เพื่อเสริมสร้างความสันติสุขในสังคมและประเทศชาติ
พลตำรวจเอก อดุลย์ กล่าวว่า ด้วย ตนได้ศึกษาและทำงานร่วมกับกรรมการอิสลามแห่งประเทศไทย โดยเฉพาะพื้นที่ภาคใต้เป็นเวลาหลายปี ทำให้ได้รับทราบถึงหลักคำสอนของศาสนาอิสลาม ซึ่งแบ่งไว้ 3 หมวด ได้แก่ หลักการศรัทธา หลักจริยธรรม และหลักการปฏิบัติ ถือว่าเป็นหลักคำสอนที่มนุษยชาติสามารถนำมาปฏิบัติได้โดยทั่วกัน สำหรับกระทรวงการพัฒนาสังคมและความมั่นคงของมนุษย์ (พม.) มีภารกิจสำคัญในการดำเนินงานเกี่ยวกับ "ความมั่นคงของมนุษย์" ซึ่งมีความสอดคล้องกับหลักคำสอนของศาสนาอิสลามดังกล่าวในแนวทางปฏิบัติเดียวกัน
พลตำรวจเอก อดุลย์ กล่าวต่อไปว่า สำหรับหลักการสำคัญของการปฏิบัติงานด้านมนุษยธรรม คือ การทำให้ คนดำรงชีวิตอย่างมีศักดิ์ศรี ดังนั้น "คน" จึงเป็นหัวใจสำคัญของการดำเนินงานด้านมนุษยธรรม ทั้งมติของการปกป้องรักษาชีวิต การบรรเทาความทุกข์ทรมาน และการสนับสนุนสิทธิในการมีชีวิตอย่างมีศักดิ์ศรี โดยองค์กรด้านมนุษยธรรม จึงจำเป็นต้องตระหนักและคำนึงถึงหลัก 4 ประการ ดังต่อไปนี้ 1.หลักมนุษยธรรม คือ ความทุกข์ของมนุษย์จะต้องได้รับการแก้ไขอย่างทั่วถึง โดยมีเป้าหมายของการดำเนินการด้านมนุษยธรรม คือ การปกป้องชีวิตและสุขภาพและสนับสนุนการเคารพความเป็นมนุษย์ 2.หลักความเสมอภาค คือ การให้ความสำคัญกับกรณีความทุกข์ที่ฉุกเฉินก่อน และไม่แบ่งแยกสัญชาติ เชื้อชาติ เพศ ความเชื่อทางศาสนา ชนชั้น หรือความเห็นทางการเมือง 3.หลักความเป็นอิสระ จากทั้งความคิดที่มีต่อการเมือง เศรษฐกิจ และองค์ประกอบอื่นๆ ที่ผู้ปฏิบัติอาจมีต่อพื้นที่ที่จะต้องดำเนินการให้ ความช่วยเหลือทางด้านมนุษยธรรม และ 4.หลักความเป็นกลาง คือ การไม่เข้าข้างฝ่ายใดฝ่ายหนึ่งในคู่พิพาทหรือเกี่ยวข้องกับความขัดแย้งทางด้านการเมือง เชื้อชาติ ศาสนา และระบบการปกครอง
พลตำรวจเอก อดุลย์ กล่าวเพิ่มเติมว่า สำหรับงาน "มนุษย์+ธรรม” สภาเครือข่ายช่วยเหลือด้านมนุษยธรรม สำนักจุฬาราชมนตรี ภายใต้แนวคิด "UNITY IN DIVERSITY” หนึ่งเดียวในความหลากหลายงาน ซึ่งจัดขึ้นโดยสภาเครือข่ายช่วยเหลือด้านมนุษยธรรม สำนักจุฬาราชมนตรี ได้กำหนดกิจกรรมสำคัญที่น่าสนใจ เป็นการสัมมนาวิชาการในเรื่องต่างๆ ที่เกี่ยวข้องกับประเด็น "มนุษยธรรม” โดยวิทยากรผู้ทรงคุณวุฒิ และการบรรยายพิเศษ เรื่อง "Unity in Diversity” โดย ดร.สุรินทร์ พิศสุวรรณ อดีตเลขาธิการอาเซียน
"ทั้งนี้ มาตรฐานหลักมนุษยธรรมของหลักการศาสนาอิสลาม ตลอดจนความรับผิดชอบของสภาเครือข่ายช่วยเหลือด้านมนุษยธรรม สำนักจุฬาราชมนตรี เสมือนพันธกิจในการให้ความช่วยเหลือผู้ที่ได้รับผลกระทบ จากวิกฤตการณ์และภัยพิบัติต่างๆ นับว่าเป็นการช่วยเหลือสังคมและเพื่อนมนุษย์ด้วยมนุษยธรรมอย่างแท้จริง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2671
