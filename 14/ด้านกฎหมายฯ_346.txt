รัฐบาลไทย-ข่าวทำเนียบรัฐบาล-รมว. ยุติธรรม นำคณะผู้บริหาร ยธ. ลงพื้นที่ จ.พิจิตร

วันศุกร์ที่ 22 ธันวาคม 2560
รมว. ยุติธรรม นำคณะผู้บริหาร ยธ. ลงพื้นที่ จ.พิจิตร
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม นำคณะผู้บริหาร ยธ. ลงพื้นที่ จ.พิจิตร รับฟังปัญหาความเดือดร้อนของประชาชนพร้อมหาทางช่วยเหลือ
ในวันศุกร์ที่ ๒๒ ธันวาคม ๒๕๖๐ เวลา ๑๐.๐๐ น.
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมเชิงปฏิบัติการเพื่อเพิ่มประสิทธิภาพการขับเคลื่อนนโยบาย
และยุทธศาสตร์กระทรวงยุติธรรมในการอำนวยความยุติธรรมเพื่อลดความเหลื่อมล้ำในสังคม
ภายใต้โครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๓ ประจำปีงบประมาณ พ.ศ. ๒๕๖๑
โดยมีผู้บริหารกระทรวงยุติธรรม และหัวหน้าหน่วยงานในสังกัดกระทรวงยุติธรรมในพื้นที่ภาคเหนือตอนล่าง ประกอบด้วย ๑) จังหวัดสุโขทัย ๒) จังหวัดตาก        ๓) จังหวัดอุตรดิตถ์ ๔) จังหวัดพิษณุโลก
๕) จังหวัดกำแพงเพชร ๖) จังหวัดพิจิตร ๗) จังหวัดเพชรบูรณ์ ๘) จังหวัดนครสวรรค์ และ ๙) จังหวัดอุทัยธานี เข้าร่วมการประชุมฯ
ณ ศูนย์ประชุมและแสดงสินค้าจังหวัดพิจิตร ซีเค คอนเวนชั่นฮอลล์ ตำบลในเมือง อำเภอเมือง จังหวัดพิจิตร
รัฐมนตรีว่าการกระทรวงยุติธรรม กล่าวว่า ปัญหาส่วนใหญ่ที่พบในพื้นที่ภาคเหนือตอนล่างคือ
ปัญหาหนี้สิน ปัญหาข้อพิพาทเรื่องที่ดิน ปัญหาการไม่รู้ข้อกฎหมาย และการเข้าไม่ถึงบริการภาครัฐ
ทั้งหมดนี้ เป็นปัญหาที่ต้องเร่งรัดดำเนินการแก้ไขอย่างเร่งด่วน โดยได้มอบหมายให้หน่วยงานในพื้นที่
สร้างความรู้ ความเข้าใจเรื่องดังกล่าวให้ประชาชนได้รับทราบ ผ่านช่องทางการสื่อสารทุกรูปแบบ
โดยเฉพาะสื่อโซเชียลมีเดีย รวมถึงการสร้างอาสาสมัครจิตอาสาในหมู่บ้านเพื่อทำหน้าที่อำนวยความยุติธรรมในพื้นที่ เพื่อนำไปสู่การแก้ไขปัญหาให้กับประชาชนต่อไป
นอกจากนี้ รัฐมนตรีฯ ได้กล่าวเน้นย้ำถึงแนวทางการดำเนินงานของหน่วยงานในสังกัดกระทรวงยุติธรรม ว่า
ขอให้ดำเนินงานตามนโยบายของกระทรวงยุติธรรม ดังนี้
๑) ปกป้องสถาบันชาติ และพระมหากษัตริย์ ผ่านการบังคับใช้กฎหมาย
๒) อำนวยความยุติธรรม และลดความเหลื่อมล้ำในสังคม โดยใช้ประชาชนเป็นศูนย์กลาง
๓) ปรับปรุงการทำงานของหน่วยงานเพื่อเพิ่มประสิทธิภาพการทำงานเพื่อบริการประชาชน
และ ๔) ดูแลเรื่องสิทธิและเสรีภาพที่ประชาชนพึงมีและควรได้รับตามข้อกฎหมาย
ทั้งนี้ ขอให้ทุกหน่วยงานในสังกัดยึดหลักการบริหารงานที่สำคัญ คือ
"อำนวยความยุติธรรม ลดความเหลื่อมล้ำ ขจัดความทุกข์ยาก สร้างประชาสามัคคี ส่งเสริมคนดีสู่สังคม"
หลังจากนั้นเวลา ๑๒.๐๐ น.
รัฐมนตรีว่าการกระทรวงยุติธรรม นำคณะผู้บริหาร ลงพื้นที่ตรวจเยี่ยมศูนย์การศึกษาพิเศษประจำจังหวัดพิจิตร
จากนั้น เวลา ๑๓.๓๐ น.
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม พร้อมคณะผู้บริหาร
เดินทางไปยังศูนย์ยุติธรรมชุมชนตำบลกำแพงดิน ตำบลกำแพงดิน อำเภอสามง่าม จังหวัดพิจิตร
เพื่อเปิดโครงการยุติธรรมสู่หมู่บ้าน นำบริการรัฐสู่ประชาชน ครั้งที่ ๓ ประจำปีงบประมาณ ๒๕๖๐
โดยมี นางณิทฐา แสวงทอง รองผู้ว่าราชการจังหวัดพิจิตร
พร้อมด้วยหัวหน้าส่วนราชการ และประชาชนชาวพิจิตร กว่า ๕๐๐ คน ให้การต้อนรับ
ทั้งนี้ พลอากาศเอก ประจินฯ ได้เยี่ยมชมนิทรรศการจากหน่วยงานต่างๆ ในสังกัดกระทรวงยุติธรรม
และได้รับหนังสือจากนางอารมณ์ คำจริง ผู้แทนกลุ่มประชาสังคมปฏิรูปทรัพยากรและทองคำ
เรื่อง ขอให้พิจารณาดำเนินการด้านกฎหมายคดีเหมืองแร่ทองคำที่อยู่ในชั้นสอบสวนของ ป.ป.ช. และ DSI
โดยพลอากาศเอก ประจินฯ ได้กล่าวว่า จะเร่งดำเนินการให้เนื่องจากเป็นความเดือดร้อนของประชาชน
นอกจากนี้ นางมาลี กันสุข อายุ ๕๕ ปี อยู่บ้านเลขที่ ๖๕/๔ หมู่ที่ ๖ ตำบลกำแพงดิน อำเภอสามง่าม จังหวัดพิจิตร
ผู้แทนประชาชนที่ถูก บริษัททีพีไอ ฟ้องร้องคดี จำนวน ๑๒๐ ราย ได้ร้องขอความช่วยเหลือจากกระทรวงยุติธรรม
ในการนี้ พลอากาศเอก ประจิน จั่นตอง กล่าวว่า กรณีนี้ จะเร่งดำเนินการแก้ไขให้ โดยแบ่งเป็น ๒ ส่วน
ส่วนแรก คือ การเร่งติดตามข้อมูลเอกสารที่ประชาชนถูกเอาเปรียบ
พร้อมทั้งจะดูแลปัญหาความเดือดร้อนในด้านค่าใช้จ่าย โดยเรื่องที่เข้าสู่สำนักงานยุติธรรมจังหวัดแล้ว
จะเร่งดำเนินการต่อ ส่วนที่ขึ้นศาลแล้วจะติดตามช่วยเหลือต่อไป
ส่วนที่ ๒ ในระยะยาวต้องพิจารณาแก้ไขปัญหาการที่ประชาชนถูกหลอกให้เซ็นเอกสารแล้วนำไปเพิ่มเติมข้อมูล
จะดำเนินการช่วยเหลือประชาชนอย่างไร แต่ทั้งนี้ต้องศึกษาแต่ละกรณีอย่างละเอียดอีกครั้ง
ส่วนปัญหาเกี่ยวกับพืชผลทางการเกษตรทั้งพันธุ์พืชปุ๋ยต่างๆ จะต้องประสานกับเกษตรและพาณิชย์
เพื่อให้เข้ามาดูแลและช่วยเหลือต่อไป

ที่มา : http://www.thaigov.go.th/news/contents/details/8955
