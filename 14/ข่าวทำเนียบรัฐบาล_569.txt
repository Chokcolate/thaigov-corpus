รัฐบาลไทย-ข่าวทำเนียบรัฐบาล-รมว.กระทรวงดิจิทัลฯ มอบแสตมป์ ร.10 ให้ นรม. พร้อมมอบเงินจากเครือข่ายไปรษณีย์ไทยช่วยเหลือผู้ประสบภัยน้ำท่วม

วันอังคารที่ 1 สิงหาคม 2560
รมว.กระทรวงดิจิทัลฯ มอบแสตมป์ ร.10 ให้ นรม. พร้อมมอบเงินจากเครือข่ายไปรษณีย์ไทยช่วยเหลือผู้ประสบภัยน้ำท่วม
รมว.กระทรวงดิจิทัลฯ มอบแสตมป์ ร.10 ให้ นรม. พร้อมมอบเงินจากเครือข่ายไปรษณีย์ไทยช่วยเหลือผู้ประสบภัยน้ำท่วม
วันนี้ (1 สิงหาคม 2560) เวลา 8.30 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล นายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม นำ นางสมร เทิดธรรมพิบูล กรรมการผู้จัดการใหญ่ บริษัท ไปรษณีย์ไทย จำกัด (ปณท) และคณะผู้บริหารไปรษณีย์ไทยมาพบ พลเอก ประยุทธ์ จันทร์โอชา นายกรัฐมนตรี เพื่อมอบกรอบรูปแสตมป์ดวงแรกรัชกาลที่ 10 แก่นายกรัฐมนตรี และคณะรัฐมนตรี พร้อมส่งต่อน้ำใจสู้ภัยน้ำท่วมโดยมอบเงินช่วยเหลือ 5 แสนบาท พร้อมจัดกิจกรรมประชาสัมพันธ์โครงการขนส่งลำไยจากลำพูนส่งตรงสู่ผู้บริโภค และสนับสนุนโครงการพัฒนาลำไยอบแห้งช่วยเหลือเกษตรกร
โอกาสนี้ รัฐมนตรีว่าการกระทรวงดิจิทัลเพื่อเศรษฐกิจและสังคม ได้กล่าวรายงานว่า บริษัท ไปรษณีย์ไทย จำกัด (ปณท) เป็นหน่วยงานรัฐวิสาหกิจภายใต้การกำกับดูแลของกระทรวงดิจิทัลเพื่อเศรษฐกิจและสังคม ทั้งนี้ ได้จัดกิจกรรมประชาสัมพันธ์แสตป์ 65 พรรษา เนื่องในโอกาสวันเฉลิมพระชนมพรรษา สมเด็จพระเจ้าอยู่หัวมหาวชิราลงกรณ บดินทรเทพยวรางกูร พร้อมมอบกรอบรูปบรรจุแสตมป์ที่ระลึกดวงแรกแห่งรัชกาลที่ 10 แก่นายกรัฐมนตรีและคณะรัฐมนตรี โดยแสตป์ดังกล่าวออกจำหน่ายไปแล้วเมื่อวันที่ 28 กรกฎาคม 2560 ที่ผ่านมา ซึ่งเป็นภาพพระฉายาลักษณ์พระราชทานของสมเด็จพระเจ้าอยู่หัวมหาวชิราลงกรณ บดินทรเทพยวรากูร ในฉลองพระองค์ครุยมหาจักรีบรมราชวงศ์ ประกอบด้วยอักษรพระปรมาภิไธย ว.ป.ร. บนพื้นภาพสีเหลืองซึ่งเป็นสีประจำวันพระราชสมภพ พร้อมเทคนิคพิเศษปั๊มฟอยล์ทอง
พร้อมกันนี้ คณะผู้บริหารไปรษณีย์ไทย ได้มอบเงินสมทบทุนเพื่อช่วยเหลือผู้ประสบอุทกภัยภาคตะวันออกเฉียงเหนือ จำนวนเงิน 500,000 บาท แก่นายกรัฐมนตรี พร้อมประชาสัมพันธ์โครงการช่วยเหลือเกษตรกรในการกระจายผลผลิตลำไยสดพันธุ์อีดอ จากกลุ่มสหกรณ์การเกษตรประตูป่า จังหวัดลำพูน ไปสู่ผู้บริโภค ภายใต้บริการ “อร่อยทั่วไทย สั่งได้ที่ไปรษณีย์” ทั้งนี้ สืบเนื่องจากในปัจจุบันผลผลิตทางการเกษตร (ผลไม้) ของประเทศไทยในแต่ละปีที่ผ่านมามีปริมาณออกสู่ตลาดเป็นจำนวนมาก ทำให้ผลผลิตทางการเกษตรมีราคาที่ตกต่ำ ส่งผลกระทบต่อรายได้ของเกษตรกรโดยรวม จากปัญหาดังกล่าว บริษัท ไปรษณีย์ไทย จำกัด (ปณท) ร่วมกับสหกรณ์การเกษตรประตูป่า จำกัด (ภายใต้การควบคุมของกรมส่งเสริมสหกรณ์) มีแนวคิดในการใช้ศักยภาพของเครือข่ายที่ทำการไปรษณีย์ไทยที่ครอบคลุมอยู่ทั่วประเทศ ตลอดจนการขนส่ง เพื่อเป็นช่องทางในการกระจายสินค้า และช่วยเหลือการจำหน่ายผลผลิตลำไย ภายใต้สโลแกน “ไปรษณีย์ไทย เครือข่ายชีวิตและเศรษฐกิจไทย” โดยเกษตรกรสามารถเป็นผู้กำหนดราคาขายของผลผลิตได้เอง เพื่อเป็นการช่วยเหลือเกษตรกรอีกทางหนึ่ง รวมไปถึงเป็นการช่วยกระจายผลผลิตทางการเกษตรจากแหล่งผลิตโดยตรงไปยังผู้บริโภคในทุกภูมิภาคอีกด้วย
ทั้งนี้ ผู้สนใจสามารถสั่งซื้อลำไย ในขนาดบรรจุกล่องละ 5 กิโลกรัม ราคา 255 บาท (อาจปรับขึ้นลงตามราคากลางที่เกษตรกรกำหนด) ได้ ณ ที่ทำการไปรษณีย์ทั่วประเทศ พร้อมด้วยโครงการลำไยอบแห้ง ซึ่งเป็นความร่วมมือระหว่าง บริษัท ไปรษณีย์ไทย จำกัด อุทยานวิทยาศาสตร์และเทคโนโลยี และมหาวิทยาลัยเชียงใหม่ ภายใต้โครงการ “ไปรษณีย์เพิ่มสุข” ซึ่งเป็นการต่อยอดการแปรรูปผลผลิตจากลำไยสดเป็นลำไยอบแห้งเพื่อช่วยเหลือเกษตรกรผู้ปลูกลำไย สอบถามเพิ่มเติมได้ที่ THP Contact Center 1545
***************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5601
