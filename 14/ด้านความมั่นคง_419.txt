รัฐบาลไทย-ข่าวทำเนียบรัฐบาล-มหาดไทยเผย 12 วัน ประชาชนมาลงทะเบียนตลาดประชารัฐกว่า 5.7 หมื่นคน บูรณาการทุกหน่วยงานเร่งสร้างการรับรู้ในห้วง 9 วันสุดท้าย

วันพฤหัสบดีที่ 23 พฤศจิกายน 2560
มหาดไทยเผย 12 วัน ประชาชนมาลงทะเบียนตลาดประชารัฐกว่า 5.7 หมื่นคน บูรณาการทุกหน่วยงานเร่งสร้างการรับรู้ในห้วง 9 วันสุดท้าย
มหาดไทยเผย 12 วัน ประชาชนมาลงทะเบียนตลาดประชารัฐกว่า 5.7 หมื่นคน บูรณาการทุกหน่วยงานเร่งสร้างการรับรู้ในห้วง 9 วันสุดท้าย
วันนี้ (22 พ.ย.60) นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่รัฐบาลได้มอบหมายให้กระทรวงมหาดไทยเป็นหน่วยงานหลักบูรณาการร่วมกับหน่วยงานที่เกี่ยวข้อง ดำเนินการรับลงทะเบียนผู้ประกอบการโครงการตลาดประชารัฐ รวม 9 ประเภท ที่ศูนย์ดำรงธรรมจังหวัด ศูนย์ดำรงธรรมอำเภอ และสำนักงานเขตทั้ง 50 เขตในกรุงเทพมหานคร เพื่อเปิดโอกาสให้พี่น้องประชาชน เกษตรกร พ่อค้า แม่ค้า ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขาย ได้ลงทะเบียนจับจองพื้นที่ตลาดประชารัฐ ตั้งแต่วันที่ 10 พฤศจิกายน 2560 เป็นต้นมา พบว่าตลอด 12 วันที่ผ่านมา (10-21 พ.ย.60) มีพี่น้องประชาชนให้ความสนใจและเดินทางมาลงทะเบียนกันอย่างคับคั่งเป็นจำนวนมาก โดยมียอดสะสมของผู้ลงทะเบียนทั้งสิ้น 57,866 ราย โดยตลาดที่ได้รับความนิยมสูงสุด 3 ลำดับแรก คือ 1. ตลาดประชารัฐคนไทยยิ้มได้ 35,755 ราย 2. ตลาดประชารัฐท้องถิ่นสุขใจ 28,901 ราย และ 3. ตลาดประชารัฐของดีจังหวัด 13,690 ราย
ในด้านของประเภทสินค้าที่ประชาชนประสงค์จะนำมาจำหน่าย 3 ลำดับแรก ได้แก่ 1. สินค้าเกษตร 13,615 ราย 2. อาหารพร้อมรับประทาน ข้าวแกง 13,449 ราย และ 3. ผัก ผลไม้ปลอดภัย 11,083 ราย
ในส่วนของประเภทผู้ประกอบการ ได้แก่ 1. พ่อค้า/แม่ค้า 27,385 ราย 2. เกษตรกร 13,558 ราย และ 3. ผู้มีรายได้น้อย 6,381 ราย
สำหรับพื้นที่/จังหวัดที่มีผู้มาลงทะเบียนสูงสุด คือ 1. กรุงเทพมหานคร 4,034 ราย 2. จังหวัดศรีสะเกษ 3,125 ราย  3. จังหวัดนครราชสีมา 2,981 ราย 4. จังหวัดสกลนคร 1,968 ราย และ 5. จังหวัดขอนแก่น 1,422 ราย
นายนิสิตฯ กล่าวเพิ่มเติมว่า ในขณะนี้ยังเหลือเวลาที่เปิดรับลงทะเบียนผู้ประกอบการตลาดประชารัฐอีก 9 วัน ซึ่งกระทรวงมหาดไทยได้บูรณาการร่วมกับทุกหน่วยงานที่เกี่ยวข้องเร่งประชาสัมพันธ์สร้างการรับรู้ความเข้าใจให้แก่พี่น้องประชาชนผ่านสื่อมวลชนช่องทางต่าง ๆ ในทุกพื้นที่ เพื่อให้เข้าถึงพี่น้องเกษตรกร พ่อค้า แม่ค้า เพื่อสร้างโอกาส สร้างรายได้ และสร้างอาชีพ ทำให้พี่น้องประชาชนมีพื้นที่ในการค้าขาย
ในโอกาสนี้ กระทรวงมหาดไทย ขอเชิญชวนพี่น้องประชาชน เกษตรกร พ่อค้า แม่ค้า กลุ่ม OTOP ผู้มีรายได้น้อย และผู้ที่ได้รับความเดือดร้อนจากการไม่มีสถานที่ค้าขาย ไปลงทะเบียนเป็นผู้ประกอบการตลาดประชารัฐ ถึงวันที่ 30 พฤศจิกายน 2560 นี้ ที่ศูนย์ดำรงธรรมจังหวัด ศูนย์ดำรงธรรมอำเภอ ทั่วประเทศ และสำนักงานเขตทั้ง 50 เขตในกรุงเทพมหานคร.
ครั้งที่ 178/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2, โทรสาร 0-2222-3029

ที่มา : http://www.thaigov.go.th/news/contents/details/8297
