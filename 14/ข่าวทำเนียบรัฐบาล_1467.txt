รัฐบาลไทย-ข่าวทำเนียบรัฐบาล-​นายกรัฐมนตรียินดีที่ไทยเป็นเจ้าภาพการแข่งขัน MotoGP ประจำปี 2561 - 2563

วันพฤหัสบดีที่ 15 กุมภาพันธ์ 2561
​นายกรัฐมนตรียินดีที่ไทยเป็นเจ้าภาพการแข่งขัน MotoGP ประจำปี 2561 - 2563
​นายกรัฐมนตรียินดีที่ไทยเป็นเจ้าภาพการแข่งขัน MotoGP ประจำปี 2561 - 2563
วันนี้ (14 กุมภาพันธ์ 2561) เวลา 15.00 น. นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา นำคณะผู้จัดและนักกีฬาการแข่งขันรถจักรยานยนต์ทางเรียบชิงแชมป์โลก รายการโมโต จีพี (MotoGP) ประจำปี 2561 – 2563 เข้าเยี่ยมคารวะพลเอกประยุทธ์ จันทร์โอชา นายกรัฐมนตรี ณ ห้องสีม่วง ตึกไทยคู่ฟ้า ทำเนียบรัฐบาล ในโอกาสเดินทางมาเข้าร่วมการแข่งขันทดสอบสนามแข่งในช่วงปิดฤดูกาล (Winter Test) ณ สนามช้าง อินเตอร์เนชั่นแนล เซอร์กิต จังหวัดบุรีรัมย์ สรุปสาระสำคัญการหารือ ดังนี้
นายกรัฐมนตรีกล่าวยินดีที่ไทยได้รับลิขสิทธิ์ให้เป็นเจ้าภาพการแข่งขัน MotoGP เป็นระยะเวลา 3 ปี (พ.ศ. 2561 - 2563)  ทำให้ประเทศไทยก้าวเข้ามาเป็น 1 ใน 19 สนามการแข่งขัน MotoGP ของโลก โดยในช่วงแรก ไทยจะเป็นสนามทดสอบช่วงปิดฤดูกาล ในเดือนกุมภาพันธ์นี้ และจะเป็นสนามที่ 15 ในเดือนตุลาคมที่จะถึง ถือเป็นประวัติศาสตร์หน้าใหม่ของวงการกีฬาไทย ซึ่งการแข่งขันและการทดสอบสนามแข่งจะช่วยกระตุ้นให้ประชาชนไทยหันมาสนใจกีฬาประเภทนี้เพิ่มมากขึ้น พร้อมทั้งยังช่วยส่งเสริมการท่องเที่ยวและการพัฒนาอุตสาหกรรมยานยนต์ให้แก่ไทยด้วย
นายกรัฐมนตรีระบุว่า ประเทศต่าง ๆ สามารถใช้กีฬาเป็นสื่อกลางสานความสัมพันธ์ให้มีพลวัตมากยิ่งขึ้นได้ และรัฐบาลให้ความสำคัญกับการพัฒนากีฬา เพื่อส่งเสริมสุขภาพที่สมบูรณ์แก่ประชาชน ควบคู่ไปกับการพัฒนาเพื่อการท่องเที่ยว และการแข่งขันนี้เป็นโอกาสดีที่จะแสดงศักยภาพและความพร้อมในทุก ๆ ด้านของไทย โดยเฉพาะการเป็นแหล่งท่องเที่ยวที่ได้รับความนิยมและการเป็นเจ้าภาพจัดการแข่งขันกีฬาระดับโลกที่มีคุณภาพตามมาตรฐานสากล
โอกาสนี้ รัฐมนตรีว่าการกระทรวงการท่องเที่ยวและกีฬา กล่าวแนะนำนักกีฬาที่เข้าเยี่ยมคารวะนายกรัฐมนตรีในวันนี้ ประกอบด้วย นาย Johann Zarco นักแข่งทีม Monster Yamaha Tech 3 นาย Takaaki Nakagami นักแข่งทีม LCR Honda นาย Andrea Iannone นักแข่งทีม Suzuki Ecstar นาย Alex Rins นักแข่งทีม Suzuki Ecstar และนาย Jack Miller นักแข่งทีม Alma Pramac Racing
ทั้งนี้ นาย Ingacio Sagnier ผู้อำนวยการฝ่ายสื่อสารองค์กร บริษัท Donna Sport กล่าวในนามของของคณะผู้จัดและนักกีฬาฯ ว่า เป็นโอกาสดีที่นักกีฬาทุกคนจะได้เข้าร่วมทดสอบสนามแข่งขันของไทย ก่อนที่จะมีการแข่งขันในเดือนตุลาคม พร้อมแสดงความประทับใจในสถานที่ท่องเที่ยวของไทย โดยเฉพาะวัดไทยอันมีเอกลักษณ์ที่โดดเด่นและงดงามอย่างมาก พร้อมขอเชิญนายกรัฐมนตรีร่วมชมการแข่งขันฯ ในเดือนตุลาคมนี้ด้วย
ในช่วงท้าย นายกรัฐมนตรีแสดงความขอบคุณทุกภาคส่วน ทั้งภาครัฐ ภาคเอกชน นักกีฬา และประชาชนชาวไทย ที่มีส่วนร่วมในการผลักดันให้เกิดความสำเร็จนี้ และเน้นถึงความสำคัญในการขับขี่รถจักรยานยนต์อย่างปลอดภัย พร้อมอวยพรให้คณะผู้จัดและนักกีฬาฯ ประสบความสำเร็จในการแข่งขันครั้งนี้ดังที่ตั้งใจไว้

ที่มา : http://www.thaigov.go.th/news/contents/details/10099
