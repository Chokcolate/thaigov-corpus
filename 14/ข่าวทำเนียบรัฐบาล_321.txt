รัฐบาลไทย-ข่าวทำเนียบรัฐบาล-รองนายกรัฐมนตรีเปิดการประชุมชี้แจงกรอบการวิจัย ปี 61 มุ่งจัดทำข้อเสนอการวิจัยที่สอดรับกับความต้องการของประเทศ

วันพุธที่ 7 มิถุนายน 2560
รองนายกรัฐมนตรีเปิดการประชุมชี้แจงกรอบการวิจัย ปี 61 มุ่งจัดทำข้อเสนอการวิจัยที่สอดรับกับความต้องการของประเทศ
พลอากาศเอก ประจิน จั่นตอง รองนายกรัฐมนตรี เปิดการประชุมชี้แจงกรอบการวิจัย ประจำปีงบประมาณ 2561 ซึ่งจัดโดยสำนักงานคณะกรรมการวิจัยแห่งชาติ (วช.
วันนี้ (7 มิ.ย.2560) เวลา 09.00 น. ณ ห้องแกรนด์บอลรูม ชั้น 4 โรงแรมมิราเคิล แกรนด์ คอนเวนชั่น หลักสี่ กรุงเทพฯ พลอากาศเอก ประจิน จั่นตอง รองนายกรัฐมนตรี เปิดการประชุมชี้แจงกรอบการวิจัย ประจำปีงบประมาณ ๒๕๖๑ ซึ่งจัดโดยสำนักงานคณะกรรมการวิจัยแห่งชาติ (วช.) พร้อมปาฐกถาพิเศษเรื่อง ปฏิรูประบบวิจัยและนวัตกรรม...ก้าวใหม่ มั่งคั่ง ยั่งยืน โดยกล่าวว่า คอบช. หรือ เครือข่ายองค์กรบริหารงานวิจัยแห่งชาติ เป็นหน่วยที่ร่วมมือกันบริหารแผนงานวิจัยแบบมุ่งเป้า คัดสรรผลงานวิจัยตามเป้าหมายที่กำหนดไว้ สามารถตอบโจทย์ และแก้ปัญหาของประเทศได้ โดยร่วมกันจัดทำกรอบการวิจัยให้สอดคล้องกับยุทธศาสตร์รายประเด็นเร่งด่วนของชาติ แผนพัฒนาเศรษฐกิจและสังคมแห่งชาติ นโยบายและยุทธศาสตร์การวิจัยแห่งชาติ และนโยบายและแผนวิทยาศาสตร์ เทคโนโลยี และนวัตกรรมแห่งชาติ
การประชุมครั้งนี้เป็นการชี้แจงเพื่อให้ทราบวัตถุประสงค์และเป้าหมายการดำเนินงานของหน่วยบริหารทุนและเห็นความเชื่อมโยงของระบบวิจัยของประเทศ ตั้งแต่การจัดทำยุทธศาสตร์การวิจัยและนวัตกรรมของชาติ โดยทุกภาคส่วนของประเทศเข้ามามีส่วนร่วมในการขับเคลื่อนนโยบายและยุทธศาสตร์สู่การปฏิบัติและใช้งานในภาคอุตสาหกรรมและภาคสังคมได้จริง ผ่านระบบบริหารจัดการงานวิจัยแห่งชาติ (National Research Management system: NRMS) ซึ่งจะนำไปสู่การจัดทำข้อเสนอการวิจัยที่สอดรับกับโจทย์วิจัยของประเทศ รวมถึงการติดตามผลการดำเนินงานของแต่ละโครงการ เพื่อตอบตัวชี้วัดเป้าหมายแผนการบูรณาการงานวิจัยและนวัตกรรมของประเทศ ประจำปีงบประมาณ 2561 ตามที่รัฐบาลได้กำหนดทิศทางไว้ เพื่อตอบโจทย์ไทยแลนด์ 4.0
การจัดการให้ทุนนั้น มุ่งเป้าหมายตอบสนองความต้องการในการพัฒนาประเทศ เพื่อให้ได้ผลงานวิจัยที่ขับเคลื่อนไปในทิศทางเดียวกัน มีเป้าหมายที่ชัดเจน ไม่ซ้ำซ้อน สามารถมองเห็นภาพรวมของงานวิจัยในแต่ละด้านได้ครบถ้วนและสามารถแก้ไขปัญหาของประเทศชาติได้ รวมทั้งเป็นการพัฒนาและส่งเสริมนักวิจัยให้มีความรู้ ความสามารถ คุณธรรมและจริยธรรม และทำงานร่วมกันอย่างมีประสิทธิภาพและเกิดประโยชน์สูงสุดต่อชาติ รวมทั้งใช้งบประมาณวิจัยของประเทศอย่างคุ้มค่า
นอกจากนี้ ภายในงานยังได้มีการจัดเสวนา เพื่อให้ผู้เข้าร่วมประชุมได้รับทราบและเข้าใจถึงแนวทางในการเขียนข้อเสนอการวิจัยที่มีคุณภาพและผ่านเกณฑ์ที่กำหนด รวมทั้งเปิดโอกาสให้มีการซักถามผู้ทรงคุณวุฒิที่เป็นคณะผู้ตรวจสอบทางวิชาการในการพิจารณาข้อเสนอการวิจัยในกลุ่มเรื่องต่างๆ ของแต่ละหน่วยบริหารทุน ตลอดจนการรับฟังผิดพลาดของข้อเสนอการวิจัยที่ไม่ผ่านเกณฑ์ในปีที่ผ่านมา

ที่มา : http://www.thaigov.go.th/news/contents/details/4349
