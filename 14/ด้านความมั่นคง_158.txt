รัฐบาลไทย-ข่าวทำเนียบรัฐบาล-"มหาดไทย” ร่วมใจจิตอาสาประดิษฐ์ดอกไม้จันทน์พระราชทาน

วันจันทร์ที่ 19 มิถุนายน 2560
"มหาดไทย” ร่วมใจจิตอาสาประดิษฐ์ดอกไม้จันทน์พระราชทาน
"มหาดไทย” ร่วมใจจิตอาสาประดิษฐ์ดอกไม้จันทน์พระราชทาน
วันนี้ (19 มิ.ย. 60) เวลา 09.30 น. ที่ห้องประชุม 3 ชั้น 5 อาคารสถาบันดำรงราชานุภาพ กระทรวงมหาดไทย นายสุทธิพงษ์ จุลเจริญ รองปลัดกระทรวงมหาดไทย พร้อมด้วย นายณัฐพงศ์ ศิริชนะ รองปลัดกระทรวงมหาดไทย และคณะผู้บริหารกระทรวงมหาดไทย ได้เยี่ยมชมการประดิษฐ์ดอกไม้จันทน์พระราชทานของข้าราชการกระทรวงมหาดไทย และร่วมประดิษฐ์ดอกไม้จันทน์ ร่วมกับคนมหาดไทย ซึ่งสำนักงานปลัดกระทรวงมหาดไทย ได้จัดให้มีกิจกรรม “จิตอาสาประดิษฐ์ดอกไม้จันทน์พระราชทานกระทรวงมหาดไทย” ขึ้นในระหว่างวันที่ 19-20 มิถุนายน 2560 เพื่อให้บุคลากรในสังกัดกระทรวงมหาดไทย (ส่วนกลาง) ได้ร่วมเป็นจิตอาสาประดิษฐ์ดอกไม้จันทน์พระราชทาน เพื่อแสดงออกถึงความจงรักภักดีและน้อมรำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช โดยการจัดกิจกรรมดังกล่าวได้รับการสนับสนุนวิทยากร/ครูฝึกสอนการประดิษฐ์ดอกไม้จันทน์ จากกรมการพัฒนาชุมชน ซึ่งได้ผ่านการฝึกอบรมตาม “โครงการจิตอาสาประดิษฐ์ดอกไม้จันทน์พระราชทาน” ของสมเด็จพระเจ้าอยู่หัว ณ อาคารรับรองพระราชวังดุสิต อาคาร 606 สำนักพระราชวัง สนามเสือป่า มาเป็นผู้ถ่ายทอดและฝึกสอนการทำดอกไม้จันทน์
สำหรับการประดิษฐ์ดอกไม้จันทน์ในครั้งนี้ ได้มีการฝึกสอนการประดิษฐ์ดอกไม้จันทน์พระราชทาน ทั้งหมด 7 แบบ ได้แก่ ดอกดารารัตน์, ดอกกุหลาบ, ดอกพุดตาน, ดอกกล้วยไม้, ดอกลิลลี่, ดอกชบาทิพย์ และดอกชบาหนู ซึ่งดอกไม้แต่ละแบบสื่อความหมายถึงความจงรักภักดีที่พสกนิกรไทยร่วมใจกันทำถวายแด่พระบาทสมเด็จพระปรมินทรมหาภูมิพลอดุลยเดช ดังนี้
ดอกดารารัตน์ หรือดอก Daffodil เป็นดอกไม้ทรงโปรดของพระบาทสมเด็จพระปรมินทรมหาภูมิพล
อดุลยเดช ที่ทรงพระราชทานให้กับสมเด็จพระนางเจ้าสิริกิติ์ พระบรมราชินีนาถ อยู่เสมอ เมื่อครั้งยังทรงศึกษาและประทับอยู่ที่ประเทศสวิสเซอร์แลนด์ ดอกดารารัตน์นิยมใช้มอบให้แก่บุคคลอันเป็นที่รัก เพื่อบอกว่าไม่เคยหวังสิ่งใดตอบแทน และยังหมายถึง เกียรติยศ ความกล้าหาญ สัญลักษณ์ของความหวัง ชื่อดอกดารารัตน์ยังมีความหมายที่ลึกซึ้ง โดยคำว่า ดารา หมายถึง ดวงดาว คือสิ่งที่อยู่สูงสุด คำว่า รัตน์ หมายถึง แก้ว คือ สิ่งที่มีค่า
ดอกกุหลาบ เป็นสัญลักษณ์แห่งความรักอันบริสุทธิ์ด้วยอานุภาพแห่งความจงรักภักดีของทวยราษฎร์ที่ระลึกถึงพระมหากรุณาธิคุณในองค์พระบาทสมเด็จพระปรมินทรมหาภูมิพลอดุลยเดช เพื่อถวายความอาลัยเป็นครั้งสุดท้าย แด่พระองค์ท่าน ผู้เป็นพระมหากษัตริย์ที่รักยิ่งของปวงชนชาวไทย
ดอกพุดตาน เป็นสัญลักษณ์ของความมั่นคงและความอุดมสมบูรณ์ ชาวจีนเชื่อว่าเป็นไม้มงคลเพราะดอกพุดตานเปลี่ยนสีได้ถึงสามสีภายในวันเดียวกันซึ่งเปรียบเสมือนวัฏจักรของชีวิตมนุษย์ที่เริ่มต้นเปรียบเหมือนเด็กที่เป็นผ้าขาว เติบโตขึ้นพร้อมกับสีสันที่แต่งแต้มขึ้นมาจนกระทั่งสูงอายุมากขึ้นพร้อมกับสีที่เข้มขึ้นจนกระทั่งร่วงโรยจากไป เพื่อเป็นการระลึกถึงพระมหากรุณาธิคุณและพระราชกุศลอุทิศถวายครั้งสุดท้ายแด่พระบาทสมเด็จพระปรมินทรมหาภูมิพลอดุลยเดช
ดอกกล้วยไม้ เป็นสัญลักษณ์ของความมั่นคง ความรัก และความสง่างามสมดังพระมหากรุณาธิคุณในการบำเพ็ญพระราชกรณียกิจนานัปการของพระบาทสมเด็จพระปรมินทรมหาภูมิพลอดุลยเดช ให้ขจรขจายไปทั้งแผ่นดินไทยตลอดถึงนานาประเทศทั่วโลก
ดอกลิลลี่ แสดงออกถึงความรักที่บริสุทธิ์เช่นเดียวกับดอกกุหลาบสีขาว อีกทั้งดอกลิลลี่สีขาวยังแสดงออกถึงความซื่อสัตย์และเทิดทูนด้วยอานุภาพแห่งความจงรักภักดีของพสกนิกรชาวไทยที่มีต่อพระบาทสมเด็จพระปรมินทรมหาภูมิพลอดุลยเดชและความสำนึกในพระมหากรุณาธิคุณเป็นล้นพ้น
ดอกชบาทิพย์ เป็นดอกไม้ที่สร้างสรรค์ประดิษฐ์ขึ้น เพื่อสื่อถึงการดับสูญและความเป็นทิพย์และเพื่อเป็นการถวายความอาลัยเป็นครั้งสุดท้ายแด่พระบาทสมเด็จพระปรมินทรมหาภูมิพลอดุลยเดช พระผู้ทรงสถิตในดวงใจของประชาราษฎร์ชั่วนิรันดร์
ดอกชบาหนู เปรียบเสมือนความอาลัยในการสูญเสียของพสกนิกรทุกหมู่เหล่า เป็นสัญลักษณ์ที่แทนดวงใจไทยทุกดวงในการน้อมส่งเสด็จพระบาทสมเด็จพระปรมินทรมหาภูมิพลอดุลยเดช ในการพระราชพิธีถวายพระเพลิงพระบรมศพ

ที่มา : http://www.thaigov.go.th/news/contents/details/4640
