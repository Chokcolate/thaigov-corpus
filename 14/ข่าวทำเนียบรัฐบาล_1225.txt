รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น (ก.ก.ถ.) ครั้งที่ 6/2560

วันอังคารที่ 19 ธันวาคม 2560
รอง นรม.วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น (ก.ก.ถ.) ครั้งที่ 6/2560
รอง นรม.วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 6/2560โดยมีมติเห็นชอบร่างพระราชบัญญัติรายได้องค์กรปกครองส่วนท้องถิ่น พ.ศ. ....
วันนี้ (19 ธันวาคม 2560) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 6/2560 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบการขอรับการสนับสนุนงบประมาณเพื่อเป็นค่าใช้จ่ายในการคัดเลือกองค์กรปกครองส่วนท้องถิ่น (อปท.) ที่มีการบริหารจัดการที่ดี ประจำปีงบประมาณ พ.ศ. 2561 จากนั้นที่ประชุมได้พิจารณาและมีมติเห็นชอบให้สำนักงาน ก.ก.ถ. นำเกณฑ์ชี้วัดค่าเป้าหมายขั้นต่ำมาตรฐานการจัดบริการสาธารณของ อปท. จากผลการวิจัยของจุฬาลงกรณ์มหาวิทยาลัยไปใช้ในการประเมินมาตรฐานการจัดบริการสาธารณะของ อปท. ตามกรอบแนวทางการประเมินดังกล่าวต่อไป
พร้อมกันนี้ ที่ประชุมได้พิจารณาและมีมติเห็นชอบ การดำเนินภารกิจแหล่งน้ำด้านแหล่งน้ำอุปโภค/บริโภคและแหล่งน้ำเพื่อการเกษตรที่ส่วนราชการถ่ายโอนให้แก่ อปท. ได้ดำเนินภารกิจโดยต่อเนื่อง และพร้อมให้บริการแก่ประชาชนในท้องถิ่นได้อย่างมีประสิทธิภาพ รวมทั้งได้รับการสนับสนุนงบประมาณเพียงพอแก่การดำเนินภารกิจดังกล่าว พร้อมมอบหมายให้กรมส่งเสริมปกครองท้องถิ่น สำรวจข้อมูล อปท. ที่ได้รับการถ่ายโอนภารกิจแหล่งน้ำฯ โดยเสนอขอตั้งงบประมาณเงินอุดหนุนเพื่อบำรุงรักษาแหล่งน้ำต่อไป
ตอนท้ายของการประชุม ได้พิจารณาและมีมติเห็นชอบร่างพระราชบัญญัติรายได้องค์กรปกครองส่วนท้องถิ่น พ.ศ. .... ตามที่คณะอนุกรรมการจัดทำกฎหมายรายได้องค์กรปกครองส่วนท้องถิ่นเสนอ และจะนำร่างพระราชบัญญัติดังกล่าวเสนอคณะรัฐมนตรีพิจารณาให้ความเห็นชอบต่อไป
******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8874
