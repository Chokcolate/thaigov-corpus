รัฐบาลไทย-ข่าวทำเนียบรัฐบาล-การท่าเรือแห่งประเทศไทยรายงานผลการดำเนินงานในช่วงไตรมาสที่สองของปีงบประมาณ 2560

วันศุกร์ที่ 4 สิงหาคม 2560
การท่าเรือแห่งประเทศไทยรายงานผลการดำเนินงานในช่วงไตรมาสที่สองของปีงบประมาณ 2560
เรือตรี ทรงธรรม จันทประสิทธิ์ รองผู้อำนวยการการท่าเรือแห่งประเทศไทย สายวิศวกรรม รักษาการแทนผู้อำนวยการการท่าเรือแห่งประเทศไทย (กทท.) กระทรวงคมนาคม รายงานผลการดำเนินงานการให้บริการเรือ สินค้า และตู้สินค้า
ผ่านท่าเรือกรุงเทพ (ทกท.) ท่าเรือแหลมฉบัง (ทลฉ.) ท่าเรือพาณิชย์เชียงแสน (ทชส.) ท่าเรือเชียงของ (ทชข.) และท่าเรือระนอง (ทรน.) ในช่วงไตรมาสที่สองของปีงบประมาณ 2560 (ตุลาคม 2559 - มีนาคม 2560) โดยเปรียบเทียบกับปี 2559 สรุปได้ ดังนี้
- ทกท. เรือเทียบท่า 1,471 เที่ยว ลดลง 5.16 % สินค้าผ่านท่า 10.269 ล้านตัน ลดลง 2.22 % ตู้สินค้าผ่านท่า 739,004 ที.อี.ยู. ลดลง 2.06 %
- ทลฉ. เรือเทียบท่า 6,731 เที่ยว เพิ่มขึ้น 7.82 % สินค้าผ่านท่า 41.657 ล้านตัน เพิ่มขึ้น 8.60% ตู้สินค้าผ่านท่า 3.769 ล้าน ที.อี.ยู. เพิ่มขึ้น 9.55 %
- ทชส. เรือเทียบท่า 1,248 เที่ยว ลดลง 42.12 % สินค้าผ่านท่า 88.027 ตัน ลดลง 32.82%
- ทชข. เรือเทียบท่า 359 เที่ยว ลดลง 16.12 % สินค้าผ่านท่า 39.826 ตัน ลดลง 2.79%
- ทรน. เรือเทียบท่า 127 เที่ยว ลดลง 38.94 % สินค้าผ่านท่า 26.143 ตัน ลดลง 76.43%
สำหรับไตรมาสที่สองของปี 2560 ธุรกิจมีแนวโน้มที่ดีขึ้นอย่างต่อเนื่อง เนื่องจากปัจจัยด้านการส่งออก การท่องเที่ยว อสังหาริมทรัพย์ และการลงทุนจากภาครัฐ ส่งผลให้ผู้ประกอบการมีความเชื่อมั่นที่ดีขึ้นต่อด้านเศรษฐกิจ คาดว่าสถานการณ์กำลังซื้อจะปรับตัวดีขึ้นเมื่อเทียบกับไตรมาสก่อน การบริโภคของภาคเอกชนจะเป็นไปในทิศทางที่ฟื้นตัวอย่างต่อเนื่อง เนื่องจากรายได้ของเกษตรกรในหลายกลุ่มมีแนวโน้มดีขึ้นเป็นลำดับ ประกอบกับจะมีงบประมาณจากภาครัฐเข้าสู่ระบบเศรษฐกิจ ซึ่งจะช่วยเพิ่มกำลังซื้อให้กับครัวเรือนมากขึ้น สำหรับด้านการท่องเที่ยวและการส่งออกยังคงขยายตัวดีขึ้นอย่างต่อเนื่อง รวมทั้งการลงทุนโดยรวมของภาคเอกชนกำลังฟื้นตัว โดยมีธุรกิจในภาคการค้าและบริการเข้ามาลงทุนอย่างต่อเนื่อง
ทั้งนี้ ผลการดำเนินงาน กทท. เพิ่มขึ้นจากช่วงเดียวกันของปี 2559 ในทุกด้าน โดยเรือเทียบท่าขยายตัวเพิ่มขึ้นร้อยละ 5.23 สินค้าผ่านท่าขยายตัวร้อยละ 6.28 และตู้สินค้าเพิ่มขึ้นร้อยละ 7.46 และคาดว่าเมื่อสิ้นปีงบประมาณ 2560 กทท. จะมีตู้สินค้าผ่านท่าทั้งสิ้นประมาณ 9.12 ล้าน ที.อี.ยู.

ที่มา : http://www.thaigov.go.th/news/contents/details/5701
