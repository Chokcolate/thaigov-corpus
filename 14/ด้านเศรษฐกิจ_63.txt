รัฐบาลไทย-ข่าวทำเนียบรัฐบาล-เกษตรกรเฮ หอมแดงราคาดี 2 ปีซ้อน

วันศุกร์ที่ 24 มีนาคม 2560
เกษตรกรเฮ หอมแดงราคาดี 2 ปีซ้อน
นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า รัฐบาลได้ให้ความสำคัญ     กับความเข้มแข็งของเศรษฐกิจภายในประเทศเป็นสำคัญ โดยเฉพาะอย่างยิ่งรายได้ของเกษตรกรในการขายผลผลิตทางการเกษตร ราคาสินค้าอุปโภคบริโภค และดูแลค่าครองชีพของประชาชน
ซึ่งได้มอบหมายให้กรมการค้าภายใน พาณิชย์ภาค และพาณิชย์จังหวัด ติดตามสถานการณ์อย่างใกล้ชิด เพื่อจะได้แก้ไขปัญหาได้อย่างทันท่วงที และเป็นที่น่ายินดีว่า ในปีนี้ราคาสินค้าเกษตรหลายตัวอยู่ในเกณฑ์ดี อาทิ ยางพารา มะพร้าว ปาล์มน้ำมัน กาแฟ และหอมแดง เป็นต้น
สถานการณ์สินค้าหอมแดงในฤดูการผลิตปี 2559/60 มีพื้นที่เพาะปลูกประมาณ 50,900 ไร่ เพิ่มขึ้นจากปีก่อนร้อยละ 4.5 มีผลผลิตกว่า 100,000 ตันเพิ่มขึ้นจากปีก่อนร้อยละ 12.4 เนื่องจากราคาหอมแดง      ที่เกษตรกรขายได้ในช่วงปี 2559 มีราคาสูงกว่าปีก่อนประมาณร้อยละ 36 ซึ่งหอมแดงปลูกมากในจังหวัด    ศรีสะเกษ เชียงใหม่ ลำพูน พะเยา เพชรบูรณ์ เป็นต้น โดยจังหวัดศรีสะเกษมีพื้นที่ปลูกหอมแดงประมาณ 29,400 ไร่ ปีนี้ได้ผลผลิตค่อนข้างสูง เนื่องจากภูมิอากาศเอื้ออำนวย ขณะนี้เกษตรกรเก็บเกี่ยวผลผลิตและ   นำออกสู่ตลาดเกือบทั้งจำนวน ยกเว้นเก็บไว้ทำพันธุ์ในฤดูการผลิตปี 2560/61 ด้านราคาซื้อขายหอมแดง   ณ ตลาดท่าเรือ อำเภอเมืองศรีสะเกษ  จังหวัดศรีสะเกษ (20 มีนาคม 2560) ราคาหอมแดงมัดจุกขนาดใหญ่ 26-28 บาท/กิโลกรัม ซึ่งเป็นระดับราคาที่อยู่ในเกณฑ์ดีเช่นเดียวกับปี 2559
สำหรับพื้นที่ภาคเหนือซึ่งมีแหล่งเพาะปลูกหอมแดงที่สำคัญหลายจังหวัด ซึ่งนางสาวอรุณี พูลแก้ว ผู้ตรวจราชการกระทรวงพาณิชย์ในฐานะพาณิชย์ภาค 2 (Mini MOC 2) รับผิดชอบดูแลพื้นที่ภาคเหนือได้เปิดเผยว่า ขณะนี้ผลผลิตหอมแดงในภาคเหนือกำลังออกสู่ตลาด โดยจังหวัดลำพูนมีผลผลิตมากที่สุด ประมาณ 32,400 ตัน ออกสู่ตลาดไปแล้วประมาณร้อยละ 85 ของผลผลิต ส่วนจังหวัดเชียงใหม่ พะเยา อุตรดิตถ์ และเพชรบูรณ์ ผลผลิตหอมแดงเริ่มทยอยออกสู่ตลาด ราคาซื้อขายในพื้นที่กิโลกรัมละ 35-40 บาท ซึ่งเป็นราคาที่อยู่ในเกณฑ์ดี เช่นเดียวกับปีที่ผ่านมาและเกษตรกรส่วนใหญ่มีความพึงพอใจ ทั้งนี้จังหวัดเพชรบูรณ์นอกจากจะมีพื้นที่ปลูกหอมแดงแล้ว ยังเป็นแหล่งรับซื้อและรวบรวมสินค้าของผู้ประกอบการ ซึ่งเป็นเครือข่ายของผู้ส่งออกหอมแดงรายใหญ่ จะรวบรวมสินค้าในพื้นที่ส่งออกไปประเทศมาเลเซีย ผ่านทางท่าเรือแหลมฉบังอีกด้วย ด้านการเชื่อมโยงการค้าขายภายในประเทศ สำนักงานพาณิชย์จังหวัดที่เป็นแหล่งเพาะปลูกหอมแดง และจังหวัดชายแดนภาคใต้มีแผนร่วมกันเพื่อสร้างมูลค่าเพิ่มให้กับสินค้า โดยการแปรรูปหอมแดงตามความต้องการของตลาดในประเทศเพื่อนบ้าน เช่น ผลิตหอมเจียวและเครื่องปรุงรสอื่นๆ ผ่านการรับรองเป็นสินค้า  ฮาลาลขายภายในพื้นที่จังหวัดชายแดนภาคใต้ รวมทั้งส่งออกไปยังประเทศมาเลเซีย อินโดนีเซีย และผลักดันไปตลาดตะวันออกกลาง เพื่อเพิ่มช่องทางการตลาดและเพิ่มมูลค่าการค้าให้สูงขึ้น เนื่องจากตลาดนี้มีความต้องการสินค้าดังกล่าวสูง
“การบูรณาการการทำงานของพาณิชย์ภาคและพาณิชย์จังหวัด เพื่อดูแลเกษตรกรและผู้บริโภค ให้สามารถซื้อขายสินค้าได้ในราคาที่เป็นธรรม รวมทั้งมีการเชื่อมโยงตลาดทั้งภายในและต่างประเทศ  การแปรรูปของสินค้าตามความต้องการของตลาด เป็นการสร้างความเข้มแข็งให้กับเศรษฐกิจชุมชน และประเทศโดยรวม” นางอภิรดีกล่าว

ที่มา : http://www.thaigov.go.th/news/contents/details/2641
