รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 317 สายจันทบุรี – สระแก้ว ตอน 3 เปิดให้ประชาชนสัญจรแล้ว

วันอังคารที่ 19 กันยายน 2560
กรมทางหลวงขยายทางหลวงหมายเลข 317 สายจันทบุรี – สระแก้ว ตอน 3 เปิดให้ประชาชนสัญจรแล้ว
กรมทางหลวง (ทล.) กระทรวงคมนาคม ดำเนินการโครงการขยายทางหลวงหมายเลข 317 สายจันทบุรี – สระแก้ว ระยะทาง 147 กิโลเมตร เปิดให้ประชาชนสัญจรแล้ว และช่วยลดปัญหาการจราจรติดขัดในเส้นทางสายหลักเชื่อมระหว่างภาคตะวันออกและภาคตะวันออกเฉียงเหนือตอนใต้
รวมถึงเป็นเส้นทางโลจิสติกส์ของกลุ่มจังหวัดภาคตะวันออก ตามนโยบายการพัฒนาระบบโลจิสติกส์ของกระทรวงคมนาคม สอดคล้องกับยุทธศาสตร์การพัฒนาระบบคมนาคมขนส่งตามนโยบายของรัฐบาล เพื่อลดต้นทุนการขนส่งสินค้า และเพิ่มขีดความสามารถการแข่งขันของประเทศ
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า ทล. โดยสำนักก่อสร้างทางที่ 2 ได้ดำเนินการก่อสร้างทางหลวงหมายเลข 317 สายจันทบุรี – สระแก้ว ระหว่าง อ.เมือง จ.จันทบุรี ที่ กม.0+000 (แยกทางหลวงหมายเลข 3) ผ่าน อ.มะขาม อ.โป่งน้ำร้อน อ.สอยดาว จ.จันทบุรี ผ่าน อ.วังสมบูรณ์ อ.วังน้ำเย็น อ.เขาฉกรรจ์ สิ้นสุดที่ อ.เมือง จ.สะแก้ว ที่ กม.147+600 รวมระยะทาง 147 กิโลเมตร เปิดให้ประชาชนสัญจรแล้ว โดยรูปแบบการก่อสร้างเป็นการปรับปรุงทางสายเดิม จาก 2 ช่องจราจร เป็น 4 ช่องจราจร ผิวจราจรคอนกรีต 2 ชั้น ขยายคันทางเดิมเพิ่มขึ้นข้างละ 1 ช่องจราจร ผิวจราจรกว้าง 7 เมตร ไหล่ทางกว้างข้างละ 1.75 เมตร เขตทางกว้างข้างละ 30 เมตร รวม 60 เมตร แยกช่องจราจรไปกลับด้วยเกาะกลาง กว้าง 5.10 เมตร ระยะทาง 20 กิโลเมตร มีจุดเริ่มต้นที่ กม.24+200 ที่บ้านหินลาด ม.8 ต.ปัถวี อ.มะขาม จ.จันทบุรี สิ้นสุดที่ กม.44+200 บ้านพังพอน ม.3 ต.ทับไทร อ.โป่งน้ำร้อน จ.จันทบุรี พร้อมงานติดตั้งไฟฟ้าแสงสว่าง งบประมาณ 748,468,000 บาท
ทางหลวงหมายเลข 317 สายจันทบุรี – สระแก้ว เป็นเส้นทางสายหลักเชื่อมระหว่างภาคตะวันออกและภาคตะวันออกเฉียงเหนือตอนใต้ และเป็นเส้นทางในระบบโลจิสติกส์ของกลุ่มจังหวัดภาคตะวันออก ทำให้การจราจรหนาแน่นโดยเฉพาะช่วงฤดูกาลผลไม้ ซึ่งโครงการดังกล่าวจะช่วยเพิ่มประสิทธิภาพการคมนาคมขนส่งให้มีความสะดวก รวดเร็ว ปลอดภัย และเพิ่มขีดความสามารถรองรับปริมาณการจราจร ช่วยแก้ไขปัญหาน้ำท่วมขังและระบายน้ำในพื้นที่โครงการ รวมถึงส่งเสริมคุณภาพชีวิต และการพัฒนาเศรษฐกิจในจังหวัดและภาพรวมของประเทศ ประชาชนสามารถสอบถามเส้นทางการเดินทางได้ที่ แขวงทางหลวงจันทบุรี โทร. 0 2354 6668 ต่อ 54303 หรือสายด่วนกรมทางหลวง โทร. 1586 (โทรฟรีทุกเครือข่าย ตลอด 24 ชั่วโมง)

ที่มา : http://www.thaigov.go.th/news/contents/details/6793
