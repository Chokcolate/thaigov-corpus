รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาสภาพจิตใจหญิงชราวัย 75 ปี ที่ถูกคนร้ายล่วงละเมิดทางเพศ ที่ จ.ปทุมธานี

วันอังคารที่ 31 ตุลาคม 2560
รมว.พม. กำชับ จนท. เร่งเยียวยาสภาพจิตใจหญิงชราวัย 75 ปี ที่ถูกคนร้ายล่วงละเมิดทางเพศ ที่ จ.ปทุมธานี
รมว.พม. กำชับ จนท. เร่งเยียวยาสภาพจิตใจหญิงชราวัย 75 ปี ที่ถูกคนร้ายล่วงละเมิดทางเพศ ที่ จ.ปทุมธานี พร้อมชื่นชมชายชราพิการสู้ชีวิต สานตะกร้าและทำไม้กวาดขาย เลี้ยงดูภรรยาที่ป่วยติดเตียง ที่ จ.แพร่
วันนี้ (31 ต.ค. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 743/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายวัย 47 ปี ก่อเหตุบุกรุกบ้านพักและข่มขืนกระทำชำเราหญิงชราวัย 75 ปี ชาว จ.พิษณุโลก ซึ่งภายหลังการตรวจสอบพบว่า เพิ่งพ้นโทษออกจากเรือนจำในคดีข่มขืนและยาเสพติด ได้เพียงวันเดียว ที่อำเภอเนินมะปราง จังหวัดพิษณุโลก นั้น ตนได้กำชับให้พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมเร่งเยียวยาฟื้นฟูสภาพจิตใจของหญิงชรา อย่างใกล้ชิดโดยด่วน และประสานหน่วยงานที่เกี่ยวข้องในพื้นที่ดูแลช่วยเหลือในเรื่องการตรวจสุขภาพและ การรักษาพยาบาลของหญิงชราดังกล่าว อีกทั้ง ลงพื้นที่เยี่ยมบ้านเพื่อติดตามเฝ้าระวังดูแลเป็นระยะอย่างต่อเนื่อง ทั้งนี้ ปัญหาหญิงสูงอายุที่ถูกกระทำความรุนแรงในลักษณะดังกล่าวเกิดขึ้นอย่างต่อเนื่อง จึงขอความร่วมมือจากบุคคลใกล้ชิดในครอบครัวและทุกคนในสังคม ให้ช่วยกันเฝ้าระวังและดูแลผู้สูงอายุในครอบครัวอย่างใกล้ชิด เพื่อป้องกันการเกิดเหตุในลักษณะดังกล่าว โดยเฉพาะผู้สูงอายุที่พักอาศัยอยู่เพียงลำพังภายในบ้านพัก
พลตำรวจเอก อดุลย์ กล่าวเพิ่มเติมว่า สำหรับกรณีชายชราวัย 72 ปี ป่วยเป็นโรคกระดูกทับเส้น พิการช่วงล่าง ทำให้เดินไม่สะดวก แต่สู้ชีวิต ประกอบอาชีพสานตะกร้าไม้ไผ่และทำไม้กวาดขาย โดยใช้วิธีการนอนทำแทนการนั่งทำ เนื่องจากไม่สามารถนั่งทำงานได้ เพื่อหารายได้จุนเจือครอบครัว และเลี้ยงดูภรรยาวัย 70 ปี ที่พิการนอนป่วยติดเตียง ช่วยเหลือตัวเองไม่ได้ ครอบครัวมีฐานะยากจน ที่จังหวัดแพร่ นั้น ตนขอชื่นชมชายชราคนดังกล่าว ที่มีความตั้งใจ ขยันหมั่นเพียร และมุมานะอดทนในการช่วยเหลือครอบครัว โดยไม่ย่อท้อต่ออุปสรรคความยากลำบาก นับว่าเป็นตัวอย่างที่ดีของคนพิการสู้ชีวิต ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดแพร่ (พมจ.แพร่) พร้อมหน่วยงานที่เกี่ยวข้อง เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการและผู้สูงอายุของกระทรวง พม. พร้อมมอบสิ่งของเครื่องใช้ ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วย ของผู้ที่ป่วยอย่างต่อเนื่องในระยะยาว รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิ ตามกฎหมายตามความเหมาะสม พร้อมร่วมกันหาแนวทางช่วยเหลือในระยะยาวต่อไป

ที่มา : http://www.thaigov.go.th/news/contents/details/7702
