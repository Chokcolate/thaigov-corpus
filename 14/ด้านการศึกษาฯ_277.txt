รัฐบาลไทย-ข่าวทำเนียบรัฐบาล-ผลการประชุมคณะรัฐมนตรี เมื่อวันอังคารที่ 1 สิงหาคม 2560 ในส่วนที่เกี่ยวข้องกับกระทรวงศึกษาธิการ

วันพุธที่ 2 สิงหาคม 2560
ผลการประชุมคณะรัฐมนตรี เมื่อวันอังคารที่ 1 สิงหาคม 2560 ในส่วนที่เกี่ยวข้องกับกระทรวงศึกษาธิการ
ผลการประชุมคณะรัฐมนตรี เมื่อวันอังคารที่ 1 สิงหาคม 2560
ข่าวสำนักงานรัฐมนตรี 410/2560
มติ ครม. 1 สิงหาคม 2560
ผลการประชุมคณะรัฐมนตรี เมื่อวันอังคารที่ 1 สิงหาคม 2560 ในส่วนที่เกี่ยวข้องกับกระทรวงศึกษาธิการคือ เห็นชอบร่างระเบียบฯ ว่าด้วยการเบิกจ่ายเงินสวัสดิการเกี่ยวกับการศึกษาของบุตร, อนุมัติโครงการประชารัฐร่วมใจปลูกต้นไม้ให้แผ่นดิน, รับโอนนายกมล รอดคล้าย ไปดำรงตำแหน่งที่ปรึกษาพิเศษประจำสำนักนายกรัฐมนตรี และเห็นชอบแต่งตั้งนายเฉลิมชนม์ แน่นหนา ให้ดำรงตำแหน่งที่ปรึกษาด้านระบบการศึกษา สำนักงานเลขาธิการสภาการศึกษา
● เห็นชอบร่างระเบียบฯ การเบิกจ่ายเงินสวัสดิการเกี่ยวกับการศึกษาของบุตร
คณะรัฐมนตรีมีมติเห็นชอบในหลักการร่างระเบียบกระทรวงการคลังว่าด้วยการเบิกจ่ายเงินสวัสดิการเกี่ยวกับการศึกษาของบุตร พ.ศ. .... ตามที่กระทรวงการคลัง (กค.) เสนอ
สาระสำคัญของร่างระเบียบ
1. ยกเลิกระเบียบกระทรวงการคลังว่าด้วยการเบิกจ่ายเงินสวัสดิการเกี่ยวกับการศึกษาของบุตร พ.ศ. 2551 และระเบียบกระทรวงการคลังว่าด้วยการเบิกจ่ายเงินสวัสดิการเกี่ยวกับการศึกษาของบุตร (ฉบับที่ 2) พ.ศ. 2553
2. กำหนดคำนิยามคำว่า “ส่วนราชการผู้เบิก” “ส่วนราชการเจ้าสังกัด” “เงินสวัสดิการ” และ “ผู้มีสิทธิ”
3. กำหนดหลักเกณฑ์และวิธีการในการใช้สิทธิขอรับเงินสวัสดิการเกี่ยวกับการศึกษาของบุตร ในกรณีที่ผู้มีสิทธิมีคู่สมรสที่มีสิทธิได้รับการช่วยเหลือจากหน่วยงานนั้น ๆ ทั้งสองฝ่าย และในกรณีการเปลี่ยนแปลงผู้ใช้สิทธิเบิกเงินสวัสดิการ เมื่อฝ่ายใดฝ่ายหนึ่งได้แจ้งการใช้สิทธิไว้แล้ว สามารถเปลี่ยนแปลงผู้ใช้สิทธิเบิกเงินสวัสดิการให้อีกฝ่ายหนึ่งเป็นผู้เบิก
4. กำหนดวิธีการใช้สิทธิขอรับเงินสวัสดิการเกี่ยวกับการศึกษาของบุตรในกรณีผู้มีสิทธิได้รับคำสั่งให้ไปช่วยปฏิบัติราชการซึ่งอยู่ต่างส่วนราชการผู้เบิก ให้ยื่นใบเบิกสวัสดิการ ณ ส่วนราชการที่ไปช่วยปฏิบัติราชการ โดยก่อนการใช้สิทธิเบิกเงินสวัสดิการผู้มีสิทธิต้องจัดทำหนังสือแสดงเจตนาขอรับเงินสวัสดิการตามแบบที่กรมบัญชีกลางกำหนด และกรณีที่ผู้มีสิทธิพ้นจากราชการหรือถึงแก่กรรมก่อนที่จะใช้สิทธิให้ยื่นใบเบิกเงินสวัสดิการ ณ ส่วนราชการผู้เบิกบำนาญหรือเบี้ยหวัดหรือสำนักงานที่รับราชการครั้งสุดท้าย
5. กำหนดรายการในหลักฐานการรับเงินของสถานศึกษา และกรณีผู้มีสิทธิได้รับหลักฐานการรับเงินของสถานศึกษาแล้วแต่เกิดสูญหายให้ใช้สำเนาหลักฐานการรับเงินของสถานศึกษา ซึ่งผู้รับเงินรับรองเป็นเอกสารประกอบการขอเบิกเงินแทนได้ และกรณีที่หลักฐานการรับเงินเป็นภาษาต่างประเทศให้มีคำแปลงเป็นภาษาไทยไว้ด้วย และให้ผู้ใช้สิทธิขอเบิกเงินลงลายมือชื่อรับรองคำแปลด้วย นอกจากนี้ กรณีที่สถานศึกษาในต่างประเทศเป็นผู้ออกหลักฐานการรับเงินตามหลักสูตรการศึกษาที่เป็นความร่วมมือ/ข้อตกลง/จัดโครงการพิเศษของสถานศึกษาในประเทศที่ได้กำหนดให้ผู้ศึกษาต้องไปศึกษาหรือสมัครไปศึกษาในสถานศึกษาในต่างประเทศ ให้สถานศึกษาในประเทศต้องรับรองรายการที่เรียกเก็บค่าใช้จ่ายตามหลักสูตรที่กำหนด ระบุภาคการศึกษา/ปีการศึกษา และให้มีคำแปลเป็นภาษาไทยด้วย
6. กำหนดระยะเวลาการยื่นใบเบิกเงินสวัสดิการให้กระทำภายในระยะเวลาที่กำหนดไว้ เว้นแต่กรณีดังต่อไปนี้
6.1 ผู้มีสิทธิถูกสั่งพักราชการหรือถูกสั่งให้ออกจากราชการไว้ก่อน
6.2 ผู้มีสิทธิมีความจำเป็นต้องขอผ่อนผันต่อสถานศึกษาในการชำระเงินล่าช้า
6.3 ผู้มีสิทธิมีบุตรกู้ยืมเงินเรียนจากกองทุนเงินให้กู้ยืมเพื่อการศึกษา
7. กำหนดวิธีการดำเนินการในกรณีที่ผู้มีสิทธิไม่สามารถลงลายมือชื่อในใบเบิกเงินสวัสดิการหรือไม่สามารถยื่นใบเบิกเงินสวัสดิการด้วยตนเอง
8. กำหนดผู้มีอำนาจอนุมัติให้เบิกเงินสวัสดิการเกี่ยวกับการศึกษาของบุตรในส่วนราชการบริหารส่วนกลาง และส่วนราชการบริหารส่วนภูมิภาค
9. กำหนดให้การเบิกเงินสวัสดิการเกี่ยวกับการศึกษาของบุตรต้องจัดทำด้วยระบบอิเล็กทรอนิกส์
● อนุมัติโครงการประชารัฐร่วมใจปลูกต้นไม้ให้แผ่นดิน
คณะรัฐมนตรีมีมติอนุมัติโครงการประชารัฐร่วมใจปลูกต้นไม้ให้แผ่นดิน ตามที่กระทรวงทรัพยากรธรรมชาติและสิ่งแวดล้อม (ทส.) เสนอ และมอบหมายให้ ทส. กระทรวงมหาดไทย (มท.) และกระทรวงอื่น ๆ ทุกกระทรวงกรุงเทพมหานคร และองค์กรปกครองส่วนท้องถิ่นทุกแห่งร่วมกันดำเนินการโครงการประชารัฐร่วมใจปลูกต้นไม้ให้แผ่นดิน
สาระสำคัญของโครงการ
1) รำลึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช มหิตลาธิเบศรรามาธิบดี จักรีนฤบดินทร สยามินทราธิราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9
2) รณรงค์และส่งเสริมให้หน่วยงานภาครัฐ ภาคเอกชน และประชาชนร่วมกันปลูกต้นไม้เพื่อเป็นการเสริมสร้างความรัก ความสามัคคี และร่วมกันกระทำความดีให้กับประเทศชาติตามพระราโชบายฯ
3) ปลูกฝังจิตสำนึกในการอนุรักษ์ต้นไม้ และทรัพยากรป่าไม้ให้แก่ประชาชนทุกคนในประเทศ
กิจกรรมและแผนการดำเนินโครงการ
1) เปิดโครงการประชารัฐร่วมใจปลูกต้นไม้ให้แผ่นดิน โดยทุกจังหวัดทั่วประเทศจัดเตรียมพื้นที่ปลูกต้นไม้อย่างพร้อมเพรียงกัน ในวันที่ 7 สิงหาคม 2560 โดยกำหนดให้พื้นที่ศูนย์การเรียนรู้การบริหารจัดการทรัพยากรธรรมชาติและสิ่งแวดล้อม ตำบลมหาพราหมณ์ อำเภอบางบาล จังหวัดพระนครศรีอยุธยา (พื้นที่ของกระทรวงมหาดไทย) เป็นพื้นที่หลักในการเปิดโครงการ และเรียนเชิญคณะรัฐมนตรีร่วมกันเปิดโครงการประชารัฐร่วมใจปลูกต้นไม้ให้แผ่นดินและปลูกต้นไม้ ณ พื้นที่ศูนย์เรียนรู้การบริหารทรัพยากรธรรมชาติและสิ่งแวดล้อม จังหวัดพระนครศรีอยุธยา
2) การรณรงค์และส่งเสริมให้ทุกภาคส่วนร่วมกันปลูกต้นไม้ ระหว่างวันที่ 7 สิงหาคม – 30 กันยายน 2560
3) พื้นที่เป้าหมาย ทั้งพื้นที่กรรมสิทธิ์ของประชาชน และในพื้นที่ของรัฐทุกประเภท
4) ความรับผิดชอบในการบำรุงรักษาต้นไม้ พื้นที่ภายใต้การกำกับดูแลของหน่วยงานราชการ ให้หน่วยงานราชการที่กำกับดูแลพื้นที่ทำหน้าที่ดูแลและบำรุงรักษาต้นไม้ที่ปลูกภายใต้โครงการ ส่วนพื้นที่ป่าตามกฎหมาย  และมติคณะรัฐมนตรี ให้กรมป่าไม้ กรมอุทยานแห่งชาติ สัตว์ป่า และพันธุ์พืช  และกรมทรัพยากรทางทะเลและชายฝั่ง ดูแลและบำรุงรักษาต้นไม้ที่ปลูกภายใต้โครงการ และพื้นที่สาธารณะ และสวนสาธารณะที่ประชาชนและชุมชนใช้ประโยชน์ร่วมกันให้องค์กรปกครองส่วนท้องถิ่นที่กำกับดูแลพื้นที่ดูแล  และบำรุงรักษาต้นไม้ที่ปลูกภายใต้โครงการ
● การโอนเพื่อแต่งตั้งข้าราชการให้ดำรงตำแหน่งที่ปรึกษาพิเศษประจำสำนักนายกรัฐมนตรี
คณะรัฐมนตรีมีมติอนุมัติตามที่สำนักนายกรัฐมนตรีเสนอรับโอน นายกมล รอดคล้าย เลขาธิการสภาการศึกษา (นักบริหารระดับสูง) สำนักงานเลขาธิการสภาการศึกษา และแต่งตั้งให้ดำรงตำแหน่ง ที่ปรึกษาพิเศษประจำสำนักนายกรัฐมนตรี (นักบริหารระดับสูง) สำนักงานปลัดสำนักนายกรัฐมนตรี สำนักนายกรัฐมนตรี ตามข้อ 1 วรรคหนึ่ง ของคำสั่งหัวหน้าคณะรักษาความสงบแห่งชาติ ที่ 16/2558 ลงวันที่ 15 พฤษภาคม พุทธศักราช 2558 ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป โดยผู้มีอำนาจสั่งบรรจุทั้งสองฝ่ายได้ตกลงยินยอมในการโอนแล้ว
● การแต่งตั้งข้าราชการให้ดำรงตำแหน่งประเภทวิชาการระดับทรงคุณวุฒิ
คณะรัฐมนตรีมีมติอนุมัติตามที่กระทรวงศึกษาธิการเสนอแต่งตั้ง นายเฉลิมชนม์ แน่นหนา ผู้อำนวยการสำนักพัฒนากฎหมายการศึกษา สำนักงานเลขาธิการสภาการศึกษา ให้ดำรงตำแหน่ง ที่ปรึกษาด้านระบบการศึกษา (นักวิชาการศึกษาทรงคุณวุฒิ) สำนักงานเลขาธิการสภาการศึกษา ตั้งแต่วันที่ 16 กันยายน 2559 ซึ่งเป็นวันที่มีคุณสมบัติครบถ้วนสมบูรณ์ ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
บัลลังก์ โรหิตเสถียร
สรุป/รายงาน

ที่มา : http://www.thaigov.go.th/news/contents/details/5625
