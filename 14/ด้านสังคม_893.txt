รัฐบาลไทย-ข่าวทำเนียบรัฐบาล-ปลัด สธ. สั่งสาธารณสุขนิเทศก์ มาทำงานที่ส่วนกลาง เพื่อความสะดวกในการตรวจสอบข้อเท็จจริง

วันศุกร์ที่ 17 พฤศจิกายน 2560
ปลัด สธ. สั่งสาธารณสุขนิเทศก์ มาทำงานที่ส่วนกลาง เพื่อความสะดวกในการตรวจสอบข้อเท็จจริง
ปลัดกระทรวงสาธารณสุข พิจารณาให้สาธารณสุขนิเทศก์ มาปฏิบัติราชการที่กระทรวงสาธารณสุข เพื่อความสะดวกในระหว่างตรวจสอบข้อเท็จจริง กรณีอุบัติเหตุรถชน พร้อมมอบเงินช่วยเหลือครอบครัว รปภ.ผู้บาดเจ็บ
วันนี้ (17 พฤศจิกายน 2560) ที่กระทรวงสาธารณสุข จ.นนทบุรี นายแพทย์เจษฎา โชคดำรงสุข ปลัดกระทรวงสาธารณสุข พร้อมด้วย แพทย์หญิงพรรณพิมล  วิปุลากร รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ภายหลังมอบเงินช่วยเหลือครอบครัวพนักงานรักษาความปลอดภัย  (รปภ.) ที่นอนพักรักษาตัวที่โรงพยาบาลพระนั่งเกล้า จ.นนทบุรี จากเหตุรถชน ว่า กระทรวงสาธารณสุขขอเป็นส่วนหนึ่งในการสนับสนุนดูแลครอบครัวเบื้องต้น เพื่อเป็นค่าใช้จ่ายในระหว่างที่ รปภ.คุณสมชาย ยามดี ฟื้นตัวจากการบาดเจ็บ นอกเหนือจากเรื่องรักษาพยาบาล ซึ่งกระทรวงสาธารณสุขได้กำชับให้ดูแลอย่างเต็มที่และดีที่สุด โดยผู้อำนวยการโรงพยาบาลพระนั่งเกล้า ได้รายงานอาการผู้บาดเจ็บทุกวัน ทราบว่า อาการดีขึ้นโดยลำดับ ในวันนี้ยังมีไข้ ได้ให้ยาฆ่าเชื้อ พร้อมวางแผนกายภาพบำบัดต่อไป
นายแพทย์เจษฎา กล่าวต่อว่า ในวันนี้ได้พิจารณาให้ นายแพทย์ยอร์น จิระนคร สาธารณสุขนิเทศก์ เขตสุขภาพที่ 12 เข้ามาปฏิบัติหน้าที่ที่กระทรวงสาธารณสุข   เพื่อความสะดวกในระหว่างตรวจสอบข้อเท็จจริง   โดย ศ.คลินิกเกียรติคุณ นพ.ปิยะสกล  สกลสัตยาทร รัฐมนตรีว่าการกระทรวงสาธารณสุข ได้กำชับให้ดำเนินการสืบข้อเท็จจริงในทุกประเด็นที่สังคมให้ความสนใจให้เสร็จโดยเร็วที่สุด ซึ่งการสืบข้อเท็จจริงเป็นการทำคู่ขนานไปกับการดำเนินงานของเจ้าหน้าที่ตำรวจ ผลออกมาอย่างไร ก็จะดำเนินการตามระเบียบของทางราชการต่อไป
“ยืนยันให้ความเป็นธรรมทั้ง 2 ฝ่าย ในเรื่องคดีทุกอย่างมีหลักฐานเชิงประจักษ์ ไม่สามารถเอื้อประโยชน์ให้แก่ฝ่ายใดฝ่ายหนึ่งได้ จากการพูดคุยกับภรรยาและญาติผู้บาดเจ็บ ทราบว่า คุณหมอคู่กรณีไม่ทอดทิ้ง เข้าไปรับผิดชอบ ดูแลเต็มที่ ไม่มีการข่มขู่ใด ๆ เกิดขึ้น ซึ่งญาติค่อนข้างพอใจ และจะพูดคุยในรายละเอียดอีกครั้ง หลังจากผู้บาดเจ็บอาการดีขึ้น” นายแพทย์เจษฎา กล่าว
********************* 17 พฤศจิกายน 2560

ที่มา : http://www.thaigov.go.th/news/contents/details/8182
