รัฐบาลไทย-ข่าวทำเนียบรัฐบาล-พม. ชี้แจงกรณีผู้สูงอายุและคนพิการ ที่เทศบาลตำบลน้ำก่ำ จ.นครพนม รวมตัวร้องเรียนยังไม่ได้รับเบี้ยยังชีพ นาน 2 เดือน

วันจันทร์ที่ 6 พฤศจิกายน 2560
พม. ชี้แจงกรณีผู้สูงอายุและคนพิการ ที่เทศบาลตำบลน้ำก่ำ จ.นครพนม รวมตัวร้องเรียนยังไม่ได้รับเบี้ยยังชีพ นาน 2 เดือน
พม. ชี้แจงกรณีผู้สูงอายุและคนพิการ ที่เทศบาลตำบลน้ำก่ำ จ.นครพนม รวมตัวร้องเรียนยังไม่ได้รับเบี้ยยังชีพ นาน 2 เดือน
วันที่ 4 พ.ย. 60 นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีมีการนำเสนอข่าว ที่วัดบ้านทู้สระพังทอง หมู่ 6 ตำบลน้ำก่ำ อำเภอธาตุพนม จังหวัดนครพนม มีผู้สูงอายุในตำบลน้ำก่ำ จำนวน 4 หมู่บ้าน และคนพิการกว่า 50 คน เดินทางมาชุมนุมร้องเรียน กรณียังไม่ได้รับเงินเบี้ยยังชีพผู้สูงอายุและเงินคนพิการจากเทศบาลตำบลน้ำก่ำ นานถึง 2 เดือน นั้น ทั้งนี้  พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยถึงปัญหาดังกล่าว และได้สั่งการให้กรมกิจการผู้สูงอายุ (ผส.) และสำนักงานพัฒนาสังคมและความมั่นคงของมนุษย์จังหวัดนครพนม (สนง.พมจ.นครพนม) เร่งตรวจสอบข้อเท็จจริง พบว่า กรมส่งเสริมการปกครองส่วนท้องถิ่น มีการแจ้งการจัดสรรเงินงบประมาณเบี้ยยังชีพผู้สูงอายุและเบี้ยคนพิการให้กับเทศบาลตำบลน้ำก่ำเป็นที่เรียบร้อยแล้ว แต่เนื่องจากเงินเบี้ยยังชีพยังไม่เข้าบัญชีของเทศบาลตำบลน้ำก่ำ ซึ่งคาดว่าภายในวันที่ 8 พฤศจิกายน 2560 เงินจะโอนเข้าระบบเป็นที่เรียบร้อย แล้วจะรีบดำเนินแจกจ่ายให้กับผู้สูงอายุและคนพิการได้อย่างแน่นอน อีกทั้งยังได้กำชับให้ทีม One Home จังหวัดนครพนม เร่งลงพื้นที่เพื่อทำความเข้าใจกับผู้สูงอายุและคนพิการ ติดตามการจ่ายเงินเบี้ยยังชีพของเทศบาลตำบลน้ำก่ำ พร้อมทั้งวางแผนจัดกระบวนงานขั้นตอนการทำงานที่ชัดเจน ร่วมกับเทศบาลตำบลน้ำก่ำ เพื่อให้การดำเนินการจ่ายเงินให้ผู้มีสิทธิ์อย่างเป็นระบบและมีประสิทธิภาพรวมทั้งเป็นการป้องกันไม่ให้เกิดปัญหาลักษณะดังกล่าวขึ้นอีก

ที่มา : http://www.thaigov.go.th/news/contents/details/7838
