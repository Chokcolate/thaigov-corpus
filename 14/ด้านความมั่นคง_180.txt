รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมจัดประชุมเชิงปฏิบัติการว่าด้วยความร่วมมือระหว่างประเทศสมาชิกอาเซียนด้านความมั่นคงทางไซเบอร์

วันอังคารที่ 4 กรกฎาคม 2560
กระทรวงดิจิทัลฯ ร่วมจัดประชุมเชิงปฏิบัติการว่าด้วยความร่วมมือระหว่างประเทศสมาชิกอาเซียนด้านความมั่นคงทางไซเบอร์
กระทรวงดิจิทัลฯ
นายวีระศักดิ์ กิติวัฒน์ ที่ปรึกษาด้านต่างประเทศกระทรวงดิจิทัลเพื่อเศรษฐกิจและสังคม (ดีอี) ร่วมเป็นประธานกล่าวเปิดการประชุมเชิงปฏิบัติการว่าด้วยความร่วมมือระหว่างประเทศสมาชิกอาเซียนด้านความมั่นคงทางไซเบอร์ (Strengthening and Enhancing Cybersecurity Cooperation in the ASEAN Region towards an Integrated Approach in Addressing Transnational Crimes) โดยการประชุมดังกล่าวเกิดจากความร่วมมือระหว่าง 3 หน่วยงานภาครัฐ ได้แก่ กระทรวงดิจิทัลฯ กระทรวงกลาโหม และกระทรวงการต่างประเทศ ร่วมเป็นเจ้าภาพจัดขึ้นเพื่อระดมความคิดเห็นจากประเทศสมาชิกอาเซียน ผ่านการบูรณาการอย่างเป็นองค์รวม เพื่อรับมือกับความท้าทายด้านความมั่นคงปลอดภัยทางไซเบอร์ และแสวงหาแนวทางความร่วมมือที่เป็นรูปธรรมในการนำไปสู่ข้อเสนอการจัดตั้ง “ศูนย์ไซเบอร์อาเซียน” เพื่อสานต่อข้อเสนอของนายกรัฐมนตรีในการประชุมสุดยอดอาเซียน ครั้งที่ 28 และครั้งที่ 29 นอกจากนี้ ที่ประชุมยังได้มีการกำหนดเป็นยุทธศาสตร์สำคัญภายใต้แผนแม่บท ASEAN ICT Masterplan 2020 โดยในส่วนของประเทศไทยได้กำหนดแผนพัฒนาดิจิทัลเพื่อเศรษฐกิจและสังคมของไทย ซึ่งรัฐบาลได้ตระหนักถึงเทคโนโลยีดิจิทัลที่มีต่อการพัฒนาเศรษฐกิจและสังคม เมื่อวันที่ 29 มิถุนายน 2560 ณ อาคารเดอะไนน์ พระราม 9 กรุงเทพฯ
**********************************

ที่มา : http://www.thaigov.go.th/news/contents/details/5003
