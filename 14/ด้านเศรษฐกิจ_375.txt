รัฐบาลไทย-ข่าวทำเนียบรัฐบาล-คปภ. เร่งบริษัทประกันจ่ายเคลมกรณีเกิดเหตุระเบิดห้างฯบิ๊กซี จังหวัดปัตตานี

วันพฤหัสบดีที่ 11 พฤษภาคม 2560
คปภ. เร่งบริษัทประกันจ่ายเคลมกรณีเกิดเหตุระเบิดห้างฯบิ๊กซี จังหวัดปัตตานี
เมื่อวันที่ 9 พ.ค.ที่ผ่านมา ได้เกิดเหตุกลุ่มคนร้ายขับรถยนต์กระบะประกอบระเบิด จอดทิ้งไว้บริเวณประตูทางเข้าห้างสรรพสินค้าบิ๊กซี จ.ปัตตานี และจุดชนวนระเบิดส่งผลทำให้รถยนต์ รถจักรยานยนต์ ตัวอาคารห้างสรรพสินค้าบิ๊กซีได้รับความเสียหาย
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย(คปภ.) เปิดเผยว่า เมื่อวันที่ 9 พฤษภาคมที่ผ่านมา ได้เกิดเหตุกลุ่มคนร้ายขับรถยนต์กระบะประกอบระเบิด จอดทิ้งไว้บริเวณประตูทางเข้าห้างสรรพสินค้าบิ๊กซี ซึ่งตั้งอยู่ที่หมู่ 4 ถนนหนองจิก ตำบลรูสะมิแล อำเภอเมือง จังหวัดปัตตานี และจุดชนวนระเบิดส่งผลทำให้รถยนต์ รถจักรยานยนต์ ตัวอาคารห้างสรรพสินค้าบิ๊กซีได้รับความเสียหาย และมีผู้ได้รับบาดเจ็บจากเหตุการณ์นี้เป็นจำนวนมาก ซึ่งสำนักงาน คปภ.มีความห่วงใยพี่น้องประชาชนที่ได้รับผลกระทบจากเหตุการณ์ในครั้งนี้เป็นอย่างมาก ดังนั้นตนจึงได้สั่งการให้ สำนักงาน คปภ. ภาค 9 และสำนักงาน คปภ.จังหวัดปัตตานี ลงพื้นที่เกิดเหตุเพื่อประสานงานให้ความช่วยเหลือด้านประกันภัยอย่างใกล้ชิด ตลอดจนเร่งรัดบริษัทประกันภัยให้จ่ายค่าสินไหมทดแทนแก่ผู้เอาประกันภัยเป็นการด่วน
ความคืบหน้าล่าสุดได้รับรายงานจาก สำนักงาน คปภ. จังหวัดปัตตานี ว่าจากการตรวจล่าสุดมีผู้ได้รับบาดเจ็บจากเหตุการณ์ครั้งนี้ทั้งสิ้น 61 คน โดยมีผู้ได้รับบาดเจ็บสาหัสจำนวน 3 ราย มีรถจักรยานยนต์ได้รับความเสียหายประมาณ 15 คัน และรถยนต์ได้รับความเสียหายประมาณ 20 คัน มีการยื่นแจ้งเคลมแล้ว 2 คัน คือ รถยนต์ยี่ห้อโตโยต้า ยาริส หมายเลขทะเบียน กม 6855 นครศรีธรรมราช มีประกันภัยรถยนต์ภาคสมัครใจประเภท 1 คุ้มครองภัยก่อการร้ายไว้กับ บริษัทเมืองไทยประกันภัย จำกัด (มหาชน) ตามกรมธรรม์เลขที่ M1953550 ความคุ้มครองตั้งแต่วันที่ 29 ธันวาคม2559 สิ้นสุดวันที่ 29 ธันวาคม 2560 และรถยนต์ยี่ห้อโตโยต้า วีออส หมายเลขทะเบียน กจ 3977 ปัตตานี มีประกันภัยรถยนต์ภาคสมัครใจประเภท 1 คุ้มครองภัยก่อการร้ายไว้กับ บริษัทกรุงเทพประกันภัย จำกัด (มหาชน) ตามกรมธรรม์เลขที่ 717113311356 ความคุ้มครองตั้งแต่วันที่ 7 เมษายน 2560 สิ้นสุดวันที่ 7 เมษายน 2561
ในส่วนของห้างสรรพสินค้าบิ๊กซีมีประกันภัยทรัพย์สินคุ้มครองภัยก่อการร้ายไว้กับบริษัทอาคเนย์ประกันภัย จำกัด (มหาชน)  ซึ่งความเสียหายด้านตัวอาคารและทรัพย์สินของห้างสรรพสินค้าบิ๊กซีนั้นยังอยู่ในระหว่างการประเมินความเสียหายต่อไป
ทั้งนี้ สำนักงาน คปภ.ได้ทำงานแบบบูรณาการ โดยตั้งศูนย์พิเศษบริเวณหน้าห้างสรรพสินค้าบิ๊กซีที่เกิดเหตุเพื่อให้ความช่วยเหลือด้านประกันภัยจากเหตุการณ์ครั้งนี้แล้ว และจะทำการประชาสัมพันธ์ผ่านเครือข่ายทั้งส่วนราชการและชมรมตัวแทนประกันชีวิตและประกันภัย เพื่อให้ความช่วยเหลือประชาชนที่ได้รับความเสียหายตามสัญญาประกันภัยสามารถยื่นเรื่องผ่านสำนักงานภาค 9 หรือ สำนักงาน คปภ. จังหวัดปัตตานี ยะลา นราธิวาส  เพื่อเป็นการอำนวยความสะดวกให้กับญาติและผู้ที่ได้รับบาดเจ็บจากเหตุการณ์ครั้งนี้อย่างเต็มที่ อย่างไรก็ตามขอให้ญาติหรือผู้บาดเจ็บตรวจสอบการทำประกันชีวิตและการทำประกันภัยว่าได้มีการทำประกันภัยอื่นๆเพิ่มเติมไว้หรือไม่ หากมีการทำประกันภัยเพิ่มเติมขอให้แสดงเอกสารและหลักฐานต่อบริษัทประกันภัยเพื่อจะได้รับความคุ้มครองจากการทำประกันภัยอย่างครบถ้วนต่อไป
เลขาธิการ คปภ. กล่าวเพิ่มเติมว่า ได้สั่งการให้สายคุ้มครองสิทธิประโยชน์ของ สำนักงาน คปภ. ตรวจสอบข้อมูลเพิ่มเติมด้วยว่าผู้บาดเจ็บทั้ง 61 ราย ได้มีการทำประกันชีวิตและประกันภัยประเภทอื่นไว้ด้วยหรือไม่ ทั้งนี้หากพบว่ามีการทำประกันไว้ สำนักงาน คปภ.ก็จะประสานงานช่วยเร่งรัดกับทางบริษัทประกันภัยที่เกี่ยวข้องให้จ่ายค่าสินไหมทดแทนและหากไม่ได้รับความสะดวกขอให้แจ้งมายัง สำนักงาน คปภ. หรือที่ สายด่วน คปภ. 1186 ทางคปภ. จะเร่งดำเนินการให้โดยเร็ว ทั้งนี้ สำนักงาน คปภ.ขอให้ประชาชนให้ความสำคัญต่อการประกันภัยและเลือกซื้อกรมธรรม์ที่มีความเหมาะสมกับการดำเนินชีวิตของตัวเอง โดยเฉพาะในพื้นที่เสี่ยงภัยจากก่อการร้ายใน    3 จังหวัดชายแดนใต้ (ปัตตานี ยะลา นราธิวาส) ควรเลือกซื้อกรมธรรม์ประกันภัยที่ให้ความคุ้มครองภัยจากการก่อการร้ายด้วย ทั้งนี้เพื่อรองรับเหตุการณ์ที่ไม่คาดคิดที่จะเกิดขึ้น ซึ่งระบบประกันภัยจะได้เข้าไปช่วยบรรเทาความเดือดร้อนได้อย่างเต็มประสิทธิภาพ
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3666
