รัฐบาลไทย-ข่าวทำเนียบรัฐบาล-โฆษก คสช. ชี้แจง กรณีการเผยแพร่สถานการณ์สื่อมวลชน ประจำปี 2560 โดยสมาคมนักข่าวนักหนังสือพิมพ์แห่งประเทศไทย

วันพุธที่ 3 มกราคม 2561
โฆษก คสช. ชี้แจง กรณีการเผยแพร่สถานการณ์สื่อมวลชน ประจำปี 2560 โดยสมาคมนักข่าวนักหนังสือพิมพ์แห่งประเทศไทย
โฆษก คสช. ชี้แจง กรณีการเผยแพร่สถานการณ์สื่อมวลชน ประจำปี 2560 โดยสมาคมนักข่าวนักหนังสือพิมพ์แห่งประเทศไทย
พ.อ.วินธัย สุวารี โฆษก คสช.  กระทรวงกลาโหม ชี้แจงประเด็นข่าวเมื่อวันที่ 29 ธ.ค.60 กรณีการเผยแพร่สถานการณ์สื่อมวลชนประจำปี 2560 โดยสมาคมนักข่าวนักหนังสือพิมพ์แห่งประเทศไทย ที่มีสาระสำคัญว่า สถานการณ์ด้านสื่อภายใต้รัฐบาล คสช. ตกอยู่ในสถานการณ์ควบคุม คุกคาม และคลุกคลาน  เป็นอีกปีที่สื่อยังคงปฏิบัติงานภายใต้การกำกับดูแลอย่างเข้มงวดของอำนาจรัฐ และท่าทีของผู้นำที่มีอคติต่อการปฏิบัติงานของสื่อ  ทั้งนี้ สื่อยังถูกกดดันการปฏิบัติหน้าที่ในการตรวจสอบอำนาจรัฐด้วยข้ออ้างและเหตุผลด้านความมั่นคง เสมือนถูกใช้เป็นเครื่องมือกดดันและแทรกแซงการทำงานของสื่อ ถือเป็นอุปสรรคสำคัญในการตรวจสอบการทำงานของรัฐบาล นั้น
ขอเรียนว่า การกำกับดูแลอย่างเข้มงวดในช่วงที่ผ่านมา กรณีที่มีประกาศ หรือ คำสั่ง ของ คสช. นั้น เป็นไปตามความจำเป็นของสภาพแวดล้อม ซึ่งก็มีการผ่อนปรนบ้างตามความเหมาะสม ตามลำดับเวลา และมั่นใจว่า ไม่น่าจะถึงขั้นเป็นอุปสรรคต่อการทำหน้าที่ของสื่อ ซึ่งโดยทั่วไปทั้งบุคคล หรือองค์กร ล้วนมีกฎหมายเป็นกรอบการปฏิบัติเพื่อความเรียบร้อยสังคม รวมถึงการสนับสนุนให้คนในสังคม ได้ให้ความสำคัญต่อการเคารพกฎกติกา หรืออยู่ภายใต้กรอบกฎหมายอย่างจริงจัง ในทุกสาขาหรือทุก ๆ กิ่งงานในสังคม ไม่ได้เฉพาะเจาะจงองค์กรสื่อเท่านั้น และตามหลักสากล การที่องค์กรใด ได้เรียกร้องใน “สิทธิ” ของตน องค์กรนั้นก็ควรจะได้มีการทบทวนใน “หน้าที่” ไปพร้อม ๆ กันจึงจะเกิดสมดุล และเกิดประโยชน์ต่อสังคมโดยรวมอย่างแท้จริง
จากข้อสังเกตพบว่าในปัจจุบันการนำเสนอข่าวสารด้วยการบอกเล่าเรื่องราวที่เกิดขึ้นกันในสังคม ค่อนข้างมีความเรียบร้อย ในช่วงเวลาพิเศษ ส่วนใหญ่ยังได้รับความร่วมมืออย่างดี  ที่พบเห็นยังมีความไม่เรียบร้อยอยู่บ้างนั้น ส่วนใหญ่จะเป็นเรื่องของการให้ความเห็นต่อประเด็นต่าง ๆ ผ่านสื่อ ของบางบุคคล  ที่อาจมีข้อมูลหรือเนื้อหาที่ยังไม่สมบูรณ์ และไม่มีข้อพิสูจน์มายืนยันว่าเป็นเรื่องจริง เหมือนเป็นเพียงการจินตนาการคาดเดา ในมุมเชิงอคติ หรือ อาศัยแรงจูงใจอื่นมาเสริม ซึ่งบางครั้งเมื่อมีการสื่อสารออกไปแล้วอาจทำให้สังคมสับสน หรือเข้าใจคลาดเคลื่อนไป  หรือในบางกรณีอาจไปมีผลนำมาซึ่งความขัดแย้ง หรือไปมีผลทำให้เกิดความเกลียดชังกันได้  ที่ผ่านมาจึงมักเห็นว่าภาครัฐจึงจำเป็นต้องให้ความสำคัญ
สำหรับกรณีที่ว่า ข้อจำกัดในการตรวจสอบอำนาจรัฐด้วยข้ออ้างเหตุผลด้านความมั่นคง จึงเสมือนถูกกดดันและแทรกแซงการทำงานของสื่อจนเป็นอุปสรรคสำคัญในการตรวจสอบการทำงานของรัฐบาลนั้น อาจเป็นการมองในเพียงบางมุมเท่านั้น  เพราะที่ผ่านมาการให้ความร่วมมือของภาครัฐสำหรับการให้ข้อมูลสื่อนั้น ถือเป็นนโยบายสำคัญของนายกรัฐมนตรีและหัวหน้าคณะรักษาความสงบแห่งชาติ  ที่ต้องการให้ทุกส่วนพยายามชี้แจงในประเด็นข้อสงสัยหรือคำถามต่อสังคมทุกเรื่อง  ยิ่งเห็นได้อย่างชัดเจนคือ  หลายครั้ง นายกรัฐมนตรีและหัวหน้าคณะรักษาความสงบแห่งชาติ จะเป็นผู้ให้ข้อมูลด้วยตนเองต่อสื่อมวลชนในทุกวาระที่ดำเนินการได้
หากพิจารณาอย่างรอบด้าน จะเห็นว่า รัฐบาล คสช. และสังคมทั่วไป ก็มีความคาดหวังในการทำหน้าที่สื่อสารมวลชนที่จะต้องดำรงไว้ซึ่งจรรยาบรรณที่ดี  และตระหนักเสมอว่า สื่อจะช่วยเป็นกลจักรสำคัญในการสร้างความเข้าใจและสร้างความร่วมมือของทุกภาคส่วนต่อการขับเคลื่อนประเทศ อีกทั้งมั่นใจว่า ไม่ว่าจะเป็นสื่อ หรือหน่วยงานที่มีหน้าที่ตรวจสอบการทำงานของรัฐบาล ยังคงสามารถปฏิบัติหน้าที่ได้อย่างอิสระและมีเอกภาพ  ภายใต้กรอบกฎหมายที่มี ในแบบตรงไปตรงมา ได้ทุกประเด็นตลอดเวลา
--------------------

ที่มา : http://www.thaigov.go.th/news/contents/details/9169
