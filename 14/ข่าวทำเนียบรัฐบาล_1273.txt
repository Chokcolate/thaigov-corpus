รัฐบาลไทย-ข่าวทำเนียบรัฐบาล-นายกรัฐมนตรี ฝากคำอวยพรถึงข้าราชการทุกกระทรวง และขอให้ทุกคนตั้งใจปฏิบัติหน้าที่เพื่อประโยชน์ของประชาชน

วันพฤหัสบดีที่ 4 มกราคม 2561
นายกรัฐมนตรี ฝากคำอวยพรถึงข้าราชการทุกกระทรวง และขอให้ทุกคนตั้งใจปฏิบัติหน้าที่เพื่อประโยชน์ของประชาชน
ผู้ช่วยโฆษกประจำสำนักนายกรัฐมนตรี เผยนายกรัฐมนตรี ฝากคำอวยพรถึงข้าราชการทุกกระทรวง และขอให้ทุกคนตั้งใจปฏิบัติหน้าที่เพื่อประโยชน์ของประชาชน
วันนี้ (3 ม.ค. 61 ) เวลา 14.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้กล่าวถึงเรื่องที่นายกรัฐมนตรีได้แจ้งต่อที่ประชุมทราบว่าปีใหม่ปีนี้แม้ไม่ได้เปิดโอกาสให้ข้าราชการระดับปลัดกระทรวงของกระทรวงต่าง ๆ ได้เข้าอวยพรปีใหม่ แต่นายกรัฐมนตรีได้ฝากคำอวยพรถึงข้าราชการทุกกระทรวง พร้อมกล่าวให้กำลังใจกับคณะรัฐมนตรี โดยขอให้นำอุปสรรคปัญหาต่าง ๆ มาเป็นกำลังใจในการที่จะช่วยกันแก้ไขปัญหาของประเทศชาติ ตลอดจนการแก้ไขปัญหาข้อขัดข้องในเรื่องที่เกี่ยวข้องกับบัตรสวัสดิการแห่งรัฐ เพื่อให้ประชาชนได้รับประโยชน์อย่างแท้จริงและมีชีวิตความเป็นอยู่ที่ดีขึ้น  รวมทั้งกล่าวขอบคุณทุกคนที่ได้ร่วมทำงานด้วยกันมาและขอบคุณสำหรับของขวัญที่กระทรวงต่าง ๆ ได้มอบให้แก่ประชาชนในช่วงปีใหม่ที่ผ่านมา โดยขอให้ข้าราชการทุกคนตั้งใจปฏิบัติหน้าที่ของตนเองเพื่อประโยชน์ของประชาชนต่อไป
พร้อมกันนี้ นายกรัฐมนตรี ได้ฝากให้เจ้าหน้าที่และประชาชนทุกภาคส่วนร่วมกันสร้างจิตสำนึกที่ดีในเรื่องของการใช้รถใช้ถนน โดยเฉพาะการขับขี่รถต่าง ๆ ขอให้ทุกคนปฏิบัติตามกฎระเบียบของกฎหมาย และเคารพกฎจราจร รวมถึงงดเครื่องดื่มที่มีแอลกอฮอลล์หรือสุราระหว่างขับขี่รถ เพื่อป้องกันอุบัติเหตุที่จะเกิดขึ้นทั้งกับตนเองและผู้อื่นอีกด้วย
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9166
