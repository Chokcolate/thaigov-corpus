รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาลชี้แจง มาตรการแก้ไขปัญหาสลากเกินราคาและสลากรวมชุด ยืนยันการจำหน่ายสลากของสำนักงานฯ โปร่งใส ตรวจสอบได้

วันศุกร์ที่ 10 พฤศจิกายน 2560
สำนักงานสลากกินแบ่งรัฐบาลชี้แจง มาตรการแก้ไขปัญหาสลากเกินราคาและสลากรวมชุด ยืนยันการจำหน่ายสลากของสำนักงานฯ โปร่งใส ตรวจสอบได้
ผอ.สำนักงานสลากกินแบ่งรัฐบาล ชี้แจงมาตรการแก้ไขปัญหาสลากเกินราคาและสลากรวมชุด ยืนยันการจำหน่ายสลากของสำนักงานฯ เป็นไปอย่างโปร่งใส ตรวจสอบได้ ย้ำดำเนินการรณรงค์ไม่ซื้อสลากเกินราคา 80 บาทอย่างต่อเนื่อง
วันที่ 9 พฤศจิกายน 2560 พลตรี ฉลองรัฐ นาคอาทิตย์  ผู้อำนวยการสำนักงานสลากกินแบ่งรัฐบาล ชี้แจงกรณีที่นายธนากร คมกฤส เลขาธิการมูลนิธิรณรงค์หยุดพนันกล่าวในงานเสวนา   “สลากแพงแก้ไม่สำเร็จ ถึงเวลารีเซ็ทแล้วหรือยัง” ดังนี้
ผลการเสวนาของมูลนิธิรณรงค์หยุดพนัน เกี่ยวกับการแก้ไขปัญหาสลากกินแบ่งรัฐบาลเกินราคา มีความคลาดเคลื่อนจากผลการปฏิบัติงานจริงของสำนักงานฯ โดยสำนักงานฯ ได้ดำเนินมาตรการแก้ไขปัญหาสลากเกินราคาและสลากรวมชุด (ระยะสั้น) ด้วยการเลื่อนวันรับสลากฯ ทั้งระบบการจ่ายสลากฯ ให้กับตัวแทนจำหน่าย และระบบซื้อ-จองล่วงหน้าฯ ออกไปจากกำหนดเดิม 2 วัน เพื่อลดโอกาสการนำสลากไปขายต่อให้พ่อค้าคนกลางและบีบให้มีสลากใบเดี่ยวขายในแผงมากขึ้น และได้กำหนดจำนวนสลากให้เป็นไปตามความต้องการของผู้จำหน่าย ผ่านโครงการซื้อจองล่วงหน้าฯ
จากการลงพื้นที่ตรวจสอบผลของมาตรการด้วยการลงพื้นที่สำรวจสภาวะตลาดของสำนักงานฯ พบว่า ราคาสลากที่จำหน่ายตามแผงต่าง ๆ ในวันที่ 1 พฤศจิกายน 2560 ช่วงเช้าตรู่ ราคาสลากใบเดี่ยวในพื้นที่บางแค พุทธมณฑล จำหน่ายราคา 80 บาท มีการนำสลากที่จัดเป็นชุดไว้ มาแยกขายเป็นใบเดี่ยว  เวลาประมาณ 09.30 น. ย่านสะพานควาย ถนนพหลโยธิน สลากใบเดี่ยวราคา 80 บาท สลากชุดเกินราคาแจ้งเจ้าหน้าที่ตำรวจลงตรวจสอบซ้ำเพื่อจับกุมผู้กระทำความผิดกฎหมาย ในขณะที่เวลา 13.50 – 15.00 น. ที่แผงจำหน่ายย่านสนามบินน้ำ และที่ตลาดบางใหญ่ นำสลากชุดมาจำหน่ายเดี่ยว ราคาใบละ 70 - 80 บาท หรือจำหน่ายเป็นชุด 3 ใบ 200 บาท และ ชุด 5 ใบ 350 บาท  เฉลี่ยใบละ 66 - 70 บาท  ซึ่งการลงพื้นที่ตรวจสอบประเมินผลมาตรการดังกล่าวจะทำต่อเนื่องไปเพื่อให้ได้ข้อมูลที่เบี่ยงเบนน้อยที่สุดไว้ใช้ประโยชน์
สำหรับประเด็นพ่อค้าคนกลางรวมชุดและนำไปจำหน่ายต่อในราคาแพงนั้น เนื่องจากที่ผ่านมา ไม่มีการกำหนดบทลงโทษเกี่ยวกับพ่อค้าคนกลาง หรือผู้ที่มีพฤติกรรมที่ทำให้ราคาสลากบิดเบือนไปจากที่ควรจะเป็น สำนักงานฯ จึงได้ขอเสนอประเด็นการกำหนดบทลงโทษผู้ที่มีพฤติกรรมดังกล่าวในร่างพระราชบัญญัติสำนักงานสลากกินแบ่งรัฐบาล ที่อยู่ระหว่างการปรับปรุงในปัจจุบัน
ด้านประเด็น ควรหยุดขายสลากชั่วคราว แล้วจัดระเบียบใหม่ทั้งหมดนั้น เนื่องจากการค้าขายสลากเป็นธุรกรรมที่เกี่ยวข้องกับคนจำนวนมาก จากทะเบียนตัวแทนจำหน่ายสลากของสำนักงาน ฯ ตัวแทนจำหน่ายส่วนใหญ่ เป็นกลุ่มผู้ด้อยโอกาส ผู้มีรายได้น้อย และผู้พิการ การหยุดขายสลาก อาจส่งผลกระทบต่อผู้ที่เกี่ยวข้อง และครอบครัวที่ต้องพึ่งพาอาศัยรายได้จากการจำหน่ายสลากในการดำรงชีวิต การแก้ปัญหาสลากเกินราคาจึงมีความจำเป็นต้องคำนึงถึงทุกมิติ และดำเนินการ
ด้วยความรอบคอบ ละมุนละม่อม
สำนักงานสลากฯ ขอยืนยันว่าการจำหน่ายสลากของสำนักงาน เป็นไปด้วยความโปร่งใส ตรวจสอบได้ และการรณรงค์ไม่ซื้อสลากเกินราคา 80 บาทนั้น สำนักงานฯ ดำเนินการอย่างต่อเนื่อง โดยที่ผ่านมาได้รับความร่วมมือในการร่วมรณรงค์กับมูลนิธิรณรงค์หยุดพนัน  อย่างไรก็ตาม หากได้รับความร่วมมือจากประชาชน การแก้ไขปัญหาดังกล่าวก็จะผลสัมฤทธิ์อย่างรวดเร็วและกว้างขวางขึ้น ทั้งนี้ หากพบการกระทำที่เป็นการทุจริต ขอทุกท่านอย่างได้นิ่งนอนใจ โปรดแจ้งที่ศูนย์รับแจ้งเรื่องราวร้องทุก 0 2345 1466 ตลอด 24 ชั่วโมง เพื่อจะได้ดำเนินการตามกฎหมายต่อไป
​​
---------------------

ที่มา : http://www.thaigov.go.th/news/contents/details/7961
