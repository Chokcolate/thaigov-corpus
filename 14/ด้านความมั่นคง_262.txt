รัฐบาลไทย-ข่าวทำเนียบรัฐบาล-ศูนย์ต่อต้านทุจริตมหาดไทย ติวเข้มคนมหาดไทย  ให้ยึดมั่นในคุณธรรมจริยธรรม และความซื่อสัตย์สุจริตในการปฏิบัติราชการ

วันอังคารที่ 29 สิงหาคม 2560
ศูนย์ต่อต้านทุจริตมหาดไทย ติวเข้มคนมหาดไทย  ให้ยึดมั่นในคุณธรรมจริยธรรม และความซื่อสัตย์สุจริตในการปฏิบัติราชการ
ศูนย์ต่อต้านทุจริตมหาดไทย ติวเข้มคนมหาดไทย ให้ยึดมั่นในคุณธรรมจริยธรรม และความซื่อสัตย์สุจริตในการปฏิบัติราชการ
วันนี้ (29 ส.ค. 60) เวลา 09.00 น. ณ ห้องประชุม 1 ศาลาว่าการกระทรวงมหาดไทย นายณัฐพงศ์ ศิริชนะ รองปลัดกระทรวงมหาดไทย เป็นประธานเปิดโครงการเสริมสร้างคุณธรรม จริยธรรม และความซื่อสัตย์สุจริตในการปฏิบัติราชการของข้าราชการกระทรวงมหาดไทย ประจำปี 2560 ซึ่งจัดขึ้นโดย ศูนย์ปฏิบัติการต่อต้านการทุจริต กระทรวงมหาดไทย เพื่อส่งเสริมให้บุคลากรในสังกัดกระทรวงมหาดไทย มีความรู้ความเข้าใจด้านวินัย คุณธรรม จริยธรรมและจรรยาบรรณของข้าราชการตามที่บัญญัติไว้เป็นข้อกฎหมาย กฎ และระเบียบต่างๆ รวมทั้งเห็นความสำคัญในการเสริมสร้างภาพลักษณ์ของหน่วยงานให้มีความโปร่งใสและเป็นธรรม ตลอดจนมีค่านิยมในการปฏิบัติงานที่มุ่งเพิ่มสมรรถนะ เพื่อเพิ่มประสิทธิภาพในการปฏิบัติงาน พร้อมเป็นข้าราชการยุคใหม่ที่มีคุณธรรมจริยธรรม โดยมีผู้เข้ารับการอบรม จำนวน 100 คน ประกอบด้วย บุคลากรของส่วนราชการระดับกรม และรัฐวิสาหกิจในสังกัดกระทรวงมหาดไทย และกรุงเทพมหานคร
นายณัฐพงศ์ ศิริชนะ รองปลัดกระทรวงมหาดไทย กล่าวว่า ระบบราชการเป็นสถาบันหลักในการขับเคลื่อนประเทศในการพัฒนาด้านต่างๆ ข้าราชการจึงเป็นฟันเฟืองสำคัญในการดำเนินการ ดังนั้น ข้าราชการจึงเป็นกลุ่มคนสำคัญของประเทศที่จะพัฒนาและแก้ไขปัญหาต่างๆ โดยเฉพาะข้าราชการและเจ้าหน้าที่ของรัฐในสังกัดกระทรวงมหาดไทยที่มีบทบาทสำคัญในการปฏิบัติหน้าที่ “บำบัดทุกข์ บำรุงสุข” ให้กับพี่น้องประชาชนทุกระดับทั่วทั้งประเทศ เราคนมหาดไทยทุกคนจึงต้องตระหนักในบทบาทหน้าที่ ความรับผิดชอบ และการประพฤติตนให้มีคุณธรรม จริยธรรม มีวินัย และมีความซื่อสัตย์สุจริตในการปฏิบัติงาน ซึ่งนับเป็นสิ่งสำคัญและจำเป็นที่ข้าราชการ และเจ้าหน้าที่ของรัฐทุกคนต้องยึดมั่นในการปฏิบัติหน้าที่
ปัญหาการแสวงหาผลประโยชน์ส่วนบุคคลโดยละเมิดกฎหมายและจริยธรรม ด้วยการใช้อำนาจในตำแหน่งหน้าที่ในทางที่มิชอบ ก่อให้เกิดการละทิ้งคุณธรรมในการปฏิบัติหน้าที่และขาดความเป็นธรรม ส่งผลกระทบต่อประโยชน์ส่วนรวม หรือประโยชน์ที่ประชาชนจะได้รับ ทำให้องค์กร หน่วยงาน และประเทศชาติต้องเสียหาย กระทรวงมหาดไทย ในฐานะที่เป็นหน่วยงานที่มีส่วนราชการในสังกัดทั้งในส่วนกลาง ส่วนภูมิภาค และส่วนท้องถิ่น มีภารกิจในการบำบัดทุกข์ บำรุงสุขให้กับพี่น้องประชาชน และมีภารกิจที่หลากหลาย และมีความเกี่ยวข้องกับหลายภาคส่วน กระทรวงมหาดไทยจึงได้ให้ความสำคัญกับการพัฒนาบุคลากรในสังกัดให้มีความรู้ความเข้าใจในเรื่องดังกล่าว มีการปรับกระบวนทัศน์วัฒนธรรม และค่านิยมในการปฏิบัติงาน ให้มีความกล้าและเชื่อมั่นในตนเอง พร้อมยืนหยัดต่อสิ่งที่ถูกต้องดีงาม โดยยึดหลักบริหารบ้านเมืองที่ดี และหลักเศรษฐกิจพอเพียงเป็นแนวทางเพื่อประโยชน์สุขของพี่น้องประชาชน
รองปลัดกระทรวงมหาดไทย กล่าวเพิ่มเติมว่า การอบรมในครั้งนี้ ถือเป็นโอกาสอันดีที่ผู้เข้ารับการอบรมจะได้แลกเปลี่ยนเรียนรู้ประสบการณ์ร่วมกัน รวมทั้งได้รับการถ่ายทอดองค์ความรู้จากท่านวิทยากรที่มากด้วยประสบการณ์และมีความเชี่ยวชาญ ซึ่งกระทรวงมหาดไทยหวังเป็นอย่างยิ่งว่าผู้เข้ารับการอบรมจะได้นำความรู้ที่ได้รับไปประยุกต์ใช้ในการปฏิบัติงาน และประพฤติตนให้มีวินัย คุณธรรม จริยธรรม พร้อมทั้งนำไปขยายผลเผยแพร่ให้กับเพื่อนร่วมงาน เพื่อเป็นแบบอย่าง และเป็นข้าราชการที่ดีมีคุณธรรมจริยธรรม มีความซื่อสัตย์สุจริต โดยยึดปฏิบัติตามหลักกฎหมาย ยึดถือประโยชน์ของส่วนรวมและประเทศชาติเป็นสิ่งสำคัญ.
ครั้งที่ 125/2560

ที่มา : http://www.thaigov.go.th/news/contents/details/6277
