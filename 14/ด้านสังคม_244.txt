รัฐบาลไทย-ข่าวทำเนียบรัฐบาล-รมว.พม. เยี่ยมชมการเตรียมความพร้อมและให้กำลังใจศิลปิน S2S ก่อนการแสดงคอนเสิร์ต S2S : Light of Love

วันจันทร์ที่ 22 พฤษภาคม 2560
รมว.พม. เยี่ยมชมการเตรียมความพร้อมและให้กำลังใจศิลปิน S2S ก่อนการแสดงคอนเสิร์ต S2S : Light of Love
รมว.พม. เยี่ยมชมการเตรียมความพร้อมและให้กำลังใจศิลปิน S2S ก่อนการแสดงคอนเสิร์ต S2S : Light of Love ในวันที่ 25 พ.ค. นี้ ณ หอประชุมใหญ่ ศูนย์วัฒนธรรมแห่งประเทศไทย
เมื่อวันที่ 21 พ.ค.60 เวลา 15.00 น. ที่โรงละครเอ็มเธียเตอร์ ถนนเพชรบุรีตัดใหม่ พลตำรวจเอกอดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร และนายสมชาย เจริญอำนวยสุข อธิบดีกรมส่งเสริมและพัฒนาคุณภาพชีวิตคนพิการ ร่วมเยี่ยมชมการเตรียมความพร้อมและให้กำลังใจศิลปินโครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว (From Street to Stars) หรือ "ศิลปิน S2S” สำหรับการซักซ้อมก่อนการขึ้นแสดงคอนเสิร์ต "S2S : Light of Love” ร่วมกับศิลปินจากค่าย 3 ค่ายเพลงดัง ได้แก่ บริษัท จีเอ็มเอ็ม แกรมมี่ จำกัด (มหาชน) บริษัท อาร์เอส จำกัด (มหาชน) และบริษัท ทรู คอร์ปอเรชั่น จำกัด (มหาชน) รวมทั้ง สมาคมคนตาบอดแห่งประเทศไทย และมูลนิธิสถาบันดนตรีคนตาบอด ซึ่งกำหนดจัดขึ้นในวันที่ 25 พ.ค. 60 ณ หอประชุมใหญ่ ศูนย์วัฒนธรรมแห่งประเทศไทย
พลตำรวจเอก อดุลย์ กล่าวว่า รัฐบาลได้ตระหนักถึงความสำคัญของการส่งเสริมศักยภาพและความสามารถ ของคนพิการ โดยเฉพาะกลุ่มนักร้องนักดนตรีตาบอดที่เล่นดนตรีและร้องเพลงในที่สาธารณะ ซึ่งสอดคล้องกับพระราชบัญญัติควบคุมการขอทาน พ.ศ. 2559 ซึ่งมีการแยกกลุ่มบุคคลที่แสดงความสามารถในที่สาธารณะ โดยถือว่าเป็นบุคคลที่ไม่ผิดกฎหมาย กระทรวงการพัฒนาสังคมฯ โดยกรมส่งเสริมและพัฒนาคุณภาพชีวิตคนพิการ (พก.) จึงได้ดำเนินโครงการพัฒนาศักยภาพนักร้อง นักดนตรีตาบอดในที่สาธารณะ : จากถนนสู่ดวงดาว หรือ From Street to Stars (S2S) โดยความร่วมมือกับ 3 ค่ายเพลงดัง ได้แก่ บริษัท จีเอ็มเอ็ม แกรมมี่ จำกัด (มหาชน) บริษัท อาร์เอส จำกัด (มหาชน) และบริษัท ทรู คอร์ปอเรชั่น จำกัด (มหาชน) เพื่อยกระดับและพัฒนาศักยภาพนักร้องนักดนตรีตาบอดอย่างต่อเนื่อง โดยคัดเลือกนักร้องนักดนตรีตาบอดที่มีความสามารถในการร้องเพลง และเล่นดนตรีจากทั่วประเทศ จำนวนกว่า 1,000 คน ทั้งนี้ มีผู้ที่ผ่านการคัดเลือก จำนวน 50 คน โดยได้รับการพัฒนาศักยภาพ และทักษะด้านต่างๆ อย่างครบวงจร ซึ่งปัจจุบัน นักร้องนักดนตรีตาบอดตามโครงการดังกล่าว ได้รับการตอบรับและยอมรับ จากทุกภาคส่วนในสังคม จนมีชื่อเสียงภายใต้ชื่อ "ศิลปิน S2S” โดยได้ร่วมแสดงความสามารถด้านดนตรีและร้องเพลงกับศิลปินชื่อดัง พร้อมร่วมร้องเพลงในงานคอนเสิร์ตกับบุคคลสำคัญระดับประเทศ รวมทั้ง การได้รับเชิญไปร่วมรายการต่างๆ มากมาย
พลตำรวจเอก อดุลย์ กล่าวต่อไปว่า ความสำเร็จของโครงการฯ ที่ผ่านมา ส่งผลให้มีการต่อยอดสู่การยกระดับความสามารถของศิลปิน S2S ซึ่งเป็นที่มาของการจัดฟรีคอนเสิร์ต ภายใต้ชื่อ "S2S : Light of Love” ภายใต้แนวคิด ที่เปรียบเสมือนศิลปิน S2S ได้รับแสงสว่างแห่งชีวิต (Light) คือ เกียรติ โอกาส และกำลังใจ จากผู้ที่ให้การสนับสนุนทุกฝ่าย โดยศิลปิน S2S สามารถนำแสงสว่าง (Light) ไปค้นหาและสร้างคุณค่าให้กับตนเองในการนำทางของชีวิต รวมทั้งเป็นการมอบความรัก (Love) ให้เป็นแรงบันดาลใจแก่ผู้อื่นในสังคม และเริ่มค้นหาคุณค่าในตัวเอง สำหรับวันนี้ (21 พ.ค. 60) จึงเป็นการตรวจเยี่ยมการฝึกซ้อม เพื่อให้กำลังใจศิลปิน S2S ซึ่งเป็นการแสดงให้เห็นถึงความพร้อมในการแสดงโชว์บนเวทีคอนเสิร์ต ซึ่งถือเป็นการยกระดับความสามารถของศิลปิน S2S ผ่านบทเพลงพระราชนิพนธ์ บทเพลงให้โอกาส เกียรติ กำลังใจ บทเพลงแห่งความหวัง และบทเพลง จากพ่อถึงลูก ร่วมกับศิลปินรับเชิญจาก 3 ค่ายเพลงดัง รวมถึงการแสดงความสามารถของคนพิการประเภทอื่นด้วย ภายใต้การกำกับและร้อยเรียงบทเพลงการแสดงจากคุณหนึ่ง จักรวาล เสาธงยุติธรรม โปรดิวเซอร์และมิวสิกไดเรกเตอร์ชื่อดัง
"ทั้งนี้ เพื่อเป็นการน้อมนำศาสตร์ของพระราชาผ่านบทเพลงพระราชนิพนธ์ และร่วมปรับเปลี่ยนเจตคติของสังคม "จากภาระเป็นพลัง” อีกทั้งยังเป็นการส่งเสริมและสนับสนุนศักยภาพและความสามารถด้านการแสดงดนตรีและร้องเพลง ของนักร้องนักดนตรีตาบอดในนาม "ศิลปิน S2S” ให้เป็นที่ประจักษ์แก่สังคมอย่างต่อเนื่อง ซึ่งเป็นการพิสูจน์ให้เห็นว่าคนพิการ หากได้รับโอกาส ความสามารถของบุคคลเหล่านี้ย่อมเทียบเท่ากับศิลปินชั้นนำระดับประเทศ ขอเพียงแค่ปิดตาและเปิดใจ กระทรวงการพัฒนาสังคมฯ จึงขอเชิญชวนประชาชนร่วมเข้าชมคอนเสิร์ตคนพิการครั้งแรกของประเทศไทย ในวันพฤหัสบดีที่ 25 พฤษภาคม 2560 ตั้งแต่เวลา 18.00 น. เป็นต้นไป ณ หอประชุมใหญ่ ศูนย์วัฒนธรรมแห่งประเทศไทย โดยไม่เสียค่าใช้จ่ายแต่อย่างใด สามารถติดต่อสอบถามเพื่อขอรับบัตรเข้าชม โทร 0 2354 3892-3 หรือเว็บไซด์ www.dep.go.th” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3907
