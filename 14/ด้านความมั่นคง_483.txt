รัฐบาลไทย-ข่าวทำเนียบรัฐบาล-นายจ้างยอมจ่ายแล้ว 39 เมียนมา รวม 1.5 ล้าน

วันศุกร์ที่ 15 ธันวาคม 2560
นายจ้างยอมจ่ายแล้ว 39 เมียนมา รวม 1.5 ล้าน
กรมสวัสดิการและคุ้มครองแรงงาน (กสร.) ช่วยลูกจ้างเมียนมารับค่าจ้าง ค่าล่วงเวลา จากนายจ้าง  1.5 ล้านบาท ย้ำคุ้มครองสิทธิลูกจ้างต่างด้าวเท่าเทียมลูกจ้างไทย ลูกจ้างไม่ได้รับความเป็นธรรมร้องเรียน
หน่วยงานกสร.ทั่วประเทศ
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยผลการช่วยเหลือกรณีลูกจ้างชาวเมียนมา จำนวน 39 คน ยื่นคำร้องกับสำนักงานสวัสดิการและคุ้มครองแรงงานจังหวัดตาก เมื่อวันที่ 12 ตุลาคม 2560 ว่า บริษัทแห่งหนึ่งในจังหวัดตาก ค้างจ่ายค่าจ้าง ค่าล่วงเวลา กสร. ได้ดำเนินการตามขั้นตอนกฎหมายโดยสอบข้อเท็จจริงและชี้แจงสิทธิ หน้าที่และข้อกฎหมาย ให้นายจ้างและลูกจ้างทราบ ล่าสุด วันที่ 8 ธันวาคม 2560 นายจ้างได้นำเงินค่าจ้างและค่าล่วงเวลาตามที่ตกลงกับลูกจ้าง จำนวน 1,500,000 บาท มาวางไว้กับพนักงานตรวจแรงงานเพื่อนำจ่ายให้กับลูกจ้างชาวเมียนมาทั้ง 39 คน ต่อไป
นายอนันต์ชัย กล่าวต่อว่า กรมสวัสดิการและคุ้มครองแรงงานให้ความสำคัญกับประเด็นปัญหาที่เกี่ยวข้องกับสิทธิแรงงาน แรงงานบังคับและการค้ามนุษย์ ด้วยการคุ้มครองแรงงานไทยและแรงงานต่างด้าวที่เข้ามาทำงานในประเทศไทยอย่างเท่าเทียมกัน ทั้งนี้หากลูกจ้างไม่ได้รับความเป็นธรรมจากการจ้างงานสามารถร้องเรียนได้ที่สวัสดิการและคุ้มครองแรงงานกรุงเทพมหานครพื้นที่ สำนักงานสวัสดิการและคุ้มครองแรงงานจังหวัดที่สถานประกอบกิจการตั้งอยู่ หรือที่สายด่วนเพื่อผู้ใช้แรงงาน 1546

ที่มา : http://www.thaigov.go.th/news/contents/details/8783
