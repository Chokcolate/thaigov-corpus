รัฐบาลไทย-ข่าวทำเนียบรัฐบาล-นายกรัฐมนตรีฯ มอบนโยบายการจัดทำงบประมาณ ปี ๖๒ เน้นการเชื่อมโยง สอดคล้อง สนับสนุนมีประสิทธิภาพ คุ้มค่า และไม่ซ้ำซ้อน

วันพุธที่ 16 สิงหาคม 2560
นายกรัฐมนตรีฯ มอบนโยบายการจัดทำงบประมาณ ปี ๖๒ เน้นการเชื่อมโยง สอดคล้อง สนับสนุนมีประสิทธิภาพ คุ้มค่า และไม่ซ้ำซ้อน
พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดการประชุมสัมมนาและมอบนโยบายการจัดทำงบประมาณรายจ่ายประจำปีงบประมาณ พ.ศ. ๒๕๖๒
เมื่อวันพุธที่ ๑๖ สิงหาคม ๒๕๖๐ เวลา ๐๙.๐๐ น.
พลเอก ประยุทธ์ จันทร์โอชา นายกรัฐมนตรี
เป็นประธานในพิธีเปิดการประชุมสัมมนาและมอบนโยบาย
การจัดทำงบประมาณรายจ่ายประจำปีงบประมาณ พ.ศ. ๒๕๖๒
เพื่อให้หัวหน้าส่วนราชการ รัฐวิสาหกิจ รวมทั้งจังหวัดและองค์กรปกครองส่วนท้องถิ่น รวมถึงหน่วยงานอื่น
ตลอดจนผู้ที่เกี่ยวข้องได้รับทราบนโยบาย หลักเกณฑ์ และแนวทางในการจัดทำงบประมาณรายจ่ายประจำปีงบประมาณ พ.ศ. ๒๕๖๒
ได้อย่างถูกต้องสอดคล้องตามร่างกรอบยุทธศาสตร์ชาติระยะ ๒๐ปี และเป็นไปตามยุทธศาสตร์การจัดสรรงบประมาณ
รายจ่ายประจำปีงบประมาณ พ.ศ. ๒๕๖๒ ซึ่งประกอบด้วย ๖ ยุทธศาสตร์ ได้แก่ ๑.ยุทธศาสตร์ด้านความมั่นคง
๒.ยุทธศาสตร์ด้านการสร้างความสามารถในการแข่งขันของประเทศ ๓.ยุทธศาสตร์ด้านการพัฒนาและเสริมสร้างศักยภาพคน
๔. ยุทธศาสตร์ด้านการแก้ไขปัญหาความยากจนลดความเหลื่อมล้ำและสร้างการเติบโตจากภายใน
๕.ยุทธศาสตร์ด้านการจัดการน้ำและสร้างการเติบโตบนคุณภาพชีวิตที่เป็นมิตรกับสิ่งแวดล้อมอย่างยั่งยืน
และ ๖.ยุทธศาสตร์ด้านการปรับสมดุลและพัฒนาระบบบริหารจัดการภาครัฐ
รวมถึงเป็นไปตามนโยบายสำคัญของรัฐบาล โดยสามารถนำไปปฏิบัติให้เป็นแนวทางเดียวกันอย่างมีประสิทธิภาพและประสิทธิผล
ต่อการบริหารราชการแผ่นดิน การพัฒนาประเทศ และอำนวยประโยชน์สูงสุดให้แก่ประชาชน
โดยมี นายสมชาย เสียงหลาย ที่ปรึกษารัฐมนตรีว่าการกระทรวงยุติธรรม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
พร้อมด้วยคณะผู้บริหารกระทรวงยุติธรรม หัวหน้าส่วนราชการ ผู้บริหารรัฐวิสาหกิจ และหน่วยงานอื่นๆ เข้าร่วมฯ
ณ ห้องรอยัล จูบิลี่ บอลรูม ชั้น ๑ อาคารชาเลนเจอร์ เมืองทองธานี อำเภอปากเกร็ด จังหวัดนนทบุรี
โอกาสนี้ นายกรัฐมนตรี กล่าวมอบนโยบายการจัดทำแผนฯ ความตอนหนึ่งว่า
การจัดทำแผนงบประมาณฯ จะต้องสอดคล้องกับแผนพัฒนาเศรษฐกิจและสังคมแห่งชาติ ๕ ปี
และอยู่ในกรอบของการพัฒนาทรัพยากรมนุษย์ ในอีก ๒๐ ปี โดยต้องคำนึงถึงความเป็นอยู่ของประชาชน
และสวัสดิการเป็นหลัก เนื่องมาจากประชาชนส่วนใหญ่ของประเทศเป็นผู้ที่มีรายได้น้อย ดังนั้นจึงเป็นหน้าที่
ของหน่วยงาน และทุกคนจะต้องร่วมมือกัน
นอกจากนี้นายกรัฐมนตรีเน้นย้ำให้ผู้ว่าราชการจังหวัด และหน่วยงานทุกกระทรวงเป็นตัวกลางของประชาชน
และเป็นศูนย์กลางของการจัดทำแผน ซึ่งทุกภาคส่วนจะต้องบูรณาการร่วมกัน ดำเนินงานตามนโยบายความมั่นคง
ทางทรัพยากรมนุษย์ และในการจัดทำแผนงบประมาณจะต้องเป็นศูนย์กลางสร้างการรับรู้ให้กับประชาชน
ให้สามารถเข้าใจถึงแนวทางการดำเนินงานตามแผน โดยประชาชนสามารถควบคุม ตรวจสอบ กำหนดงบประมาณได้
พร้อมทั้งต้องจัดระบบการประกอบอาชีพให้มีการกระจายรายได้จากสินค้าผลิตภัณฑ์ที่แตกต่าง รวมทั้งนำเอกลักษณ์
ที่แตกต่างของแต่ละพื้นที่มาปรับเปลี่ยนให้มีความทันสมัยเพิ่มมูลค่าให้สินค้า สามารถเพิ่มคุณภาพชีวิตที่ดีให้กับประชาชนได้อย่างทั่วถึง
ซึ่งถือว่าเป็นสิ่งสำคัญที่จะต้องดำเนินการควบคู่กับการจัดสรรงบประมาณที่มีอยู่
เพื่อหาแนวทางที่จะสร้างรายได้ให้กับประเทศ และพัฒนาประเทศให้มีแนวทางในอนาคตที่สามารถต่อยอดการพัฒนาเพื่อคนรุ่นใหม่
เพื่อจะนำประเทศไทยไปสู่ไทยแลนด์ ๔.๐ ที่มีความเจริญก้าวหน้าอย่างมั่นคง มั่งคั่ง และยั่งยืนต่อไป

ที่มา : http://www.thaigov.go.th/news/contents/details/5986
