รัฐบาลไทย-ข่าวทำเนียบรัฐบาล-ผู้แทนสภาสื่อมวลชนจากประเทศอาเซียนพร้อมคณะเข้าเยี่ยมคาระ รองนายกรัฐมนตรี

วันจันทร์ที่ 16 ตุลาคม 2560
ผู้แทนสภาสื่อมวลชนจากประเทศอาเซียนพร้อมคณะเข้าเยี่ยมคาระ รองนายกรัฐมนตรี
ผู้แทนสภาสื่อมวลชนจากประเทศอาเซียนพร้อมคณะเข้าเยี่ยมคาระ รองนายกรัฐมนตรี
วันนี้ (จันทร์ที่ 16 ตุลาคม 2560) เวลา 14.00 น. ผู้แทนสภาสื่อมวลชนจากประเทศอาเซียนพร้อมคณะ เข้าเยี่ยมคาระนายวิษณุ เครืองาม รองนายกรัฐมนตรี  ณ ห้องประชุมชั้น 2  ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวทักทายผู้แทนสภาสื่อมวลชนจากประเทศอาเซียน  ซึ่งได้แก่ ฟิลิปปินส์ เมียนมา ติมอร์-เลสเต อินโดนีเซีย และไทย และหารือเกี่ยวกับความร่วมมือของสภาสื่อมวลชนของอาเซียน และแลกเปลี่ยนความคิดเห็นเกี่ยวกับสภาสื่อมวลชนของอินโดนีเซีย เมียนมา ติมอร์-เลสเต ในเรื่องความเป็นมา การก่อตั้ง ภารกิจหน้าที่ การดำเนินงานของสภาสื่อมวลชนแต่ละประเทศ เป็นต้น รองนายกรัฐมนตรีและผู้แทนสภาสื่อมวลชนจากประเทศอาเซียนต่างเห็นพ้องกันว่า ไม่ว่าประเทศไหนจะให้อิสระและเสรีภาพแก่สื่อมวลชนมากน้อยเพียงใดก็ตาม สื่อมวลชนของทุกประเทศล้วนต้องมีข้อบังคับ กฎกติกา และจริยธรรมในการทำงาน นอกจากนี้ สภาสื่อมวลชนจะต้องมีการส่งเสริมทักษะและความเป็นมืออาชีพให้แก่สื่อมวลชนในประเทศ เพื่อส่งเสริมให้การทำงานของสื่อมวลชนมีประสิทธิภาพมากยิ่งขึ้น
ทั้งนี้ ในวันที่ 17 ตุลาคม 2560 จะมีการประชุมความร่วมมือของผู้แทนสื่อมวลชนจากประเทศอาเซียนอีกครั้งหนึ่ง จัดโดยสมาคมเครือข่ายสื่อมวลชนในเอเชียตะวันออกเฉียงใต้(SEAPA) เพื่อหารือเกี่ยวกับความร่วมมือของสภาสื่อมวลชน ที่นำไปสู่การพัฒนาและการทำงานของสื่อมวลชนของประเทศอาเซียนที่เป็นไปตามจริยธรรม ข้อบังคับของแต่ละประเทศ โดยยึดหลักการทำงานอย่างเป็นอิสระ ไม่ได้รับการแทรงแซง และมีเสรีภาพอย่างแท้จริง

ที่มา : http://www.thaigov.go.th/news/contents/details/7439
