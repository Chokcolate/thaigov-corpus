รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 2/2560

วันพุธที่ 5 เมษายน 2560
รอง นรม.วิษณุฯ เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น ครั้งที่ 2/2560
ที่ประชุมได้พิจารณาและมีมติเห็นชอบ (ร่าง) แผนการกระจายอำนาจให้แก่องค์กรปกครองส่วนท้องถิ่น (ฉบับที่ 3) พ.ศ. .... และ (ร่าง) แผนปฏิบัติการกำหนดขั้นตอนกระจายอำนาจให้แก่องค์กรปกครองส่วนท้องถิ่น  (ฉบับที่ 3) พ.ศ. .....
วันนี้  (5 เม.ย. 60)  เวลา 10.00 น. ณ  ห้องประชุมคณะรัฐมนตรี (เดิม) ชั้น 2 สำนักเลขาธิการคณะรัฐมนตรี  นายวิษณุ เครืองาม  รองนายกรัฐมนตรี เป็นประธานการประชุมคณะกรรมการกระจายอำนาจให้แก่องค์กรปกครองส่วนท้องถิ่น  ครั้งที่ 2/2560 ซึ่งมีสาระสำคัญสรุป ดังนี้
ที่ประชุมได้พิจารณาและมีมติเห็นชอบ (ร่าง) แผนการกระจายอำนาจให้แก่องค์กรปกครองส่วนท้องถิ่น (ฉบับที่ 3) พ.ศ. .... และ (ร่าง) แผนปฏิบัติการกำหนดขั้นตอนกระจายอำนาจให้แก่องค์กรปกครองส่วนท้องถิ่น  (ฉบับที่ 3) พ.ศ. ..... โดยร่างแผนดังกล่าวประกอบด้วย ยุทธศาสตร์สำคัญ 7 ประการ ได้แก่  (1) ยุทธศาสตร์การถ่ายโอนภารกิจเพื่อส่งเสริมให้แก่องค์กรปกครองส่วนท้องถิ่นมีอิสระและเป็นหน่วยงานหลักในการจัดบริการสาธารณะที่มีประสิทธิภาพ (2)  ยุทธศาสตร์การเสริมสร้างความเข้มแข็งทางการเงินการคลังขององค์กรปกครองส่วนท้องถิ่น เพื่อกระจายอำนาจทางการเงินให้แก่องค์กรปกครองส่วนท้องถิ่น (อปท.)  โดยเน้นการพัฒนาแหล่งรายได้แก่ อปท. (3) ยุทธศาสตร์การถ่ายโอนบุคลากรจากภาครัฐให้แก่องค์กรปกครองส่วนท้องถิ่นและการพัฒนาการบริหารทรัพยากรบุคคลขององค์กรปกครองส่วนท้องถิ่น  เพื่อรองรับการกระจายอำนาจ ทั้งยึดแนวทาง “งานไป เงินไปและตำแหน่งไป”  (4) ยุทธศาสตร์การส่งเสริมความสัมพันธ์ระหว่างองค์กรปกครองส่วนท้องถิ่นด้วยกันเอง หรือองค์กรปกครองส่วนท้องถิ่นกับภาครัฐ  รัฐวิสาหกิจ และภาคเอกชน (5) ยุทธศาสตร์เสริมสร้างและสนับสนุนการมีส่วนร่วมของประชาชน ชุมชน  ท้องถิ่น  และภาคประชาสังคม (6) ยุทธศาสตร์ระบบการติดตาม ตรวจสอบและประเมินผลการกระจายอำนาจให้แก่องค์กรปกครองส่วนท้องถิ่น เพื่อติดตามและประเมินผลการถ่ายโอนภารกิจ งบประมาณและการจัดบริการสาธารณะขององค์กรปกครองส่วนท้องถิ่น  เพื่อให้เกิดความคุ้มค่าและเป็นประโยชน์กับประชาชนในท้องถิ่น  และ (7)   ยุทธศาสตร์การแก้ไขปรับปรุงกฎหมายเพื่อเพิ่มประสิทธิภาพการให้บริการสาธารณะขององค์กรปกครองส่วนท้องถิ่น ทั้งนี้ โดยจะมีการแก้ไขกฎหมายเพื่อเพิ่มบทบาทหน้าที่และอำนาจให้องค์กรปกครองส่วนท้องถิ่นให้สามารถจัดบริการสาธารณะให้แก่ประชาชนได้อย่างมีประสิทธิภาพและถูกต้องตามกฎหมาย
พร้อมกันนี้ ที่ประชุมได้พิจารณาและมีมติเห็นชอบให้องค์กรปกครองส่วนตำบลคันธาราษฎร์ คืนทางหลวงแผ่นดินหมายเลข 213 ช่วงระหว่างกิโลเมตร 14-020 ถึงกิโลเมตร 5+535  ระยะทาง 1.515 กิโลเมตร คืนให้แก่กรมทางหลวง  เป็นกรณีพิเศษ เพื่อประโยชน์ในการสัญจรของประชาชน และลดปัญหาอุบัติเหตุจากการจราจร  เนื่องจากสภาพถนนเดิมขณะถ่ายโอนฯ เป็นถนนสายรอง  แต่ปัจจุบันสถานการณ์และข้อเท็จจริงเปลี่ยนแปลงไปเป็นถนนสายหลักที่เชื่อมระหว่างจังหวัดมหาสารคาม กาฬสินธุ์ และภูมิภาคใกล้เคียง
********************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2897
