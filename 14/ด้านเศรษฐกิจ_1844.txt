รัฐบาลไทย-ข่าวทำเนียบรัฐบาล-“รมช.วิวัฒน์” มอบแนวทาง 4T แก่หน่วยงานในสังกัด ลดความซ้ำซ้อนในการทำงาน

วันศุกร์ที่ 15 ธันวาคม 2560
“รมช.วิวัฒน์” มอบแนวทาง 4T แก่หน่วยงานในสังกัด ลดความซ้ำซ้อนในการทำงาน
“รมช.วิวัฒน์” มอบแนวทาง 4T แก่หน่วยงานในสังกัด ลดความซ้ำซ้อนในการทำงาน พร้อมดันสมาชิกสหกรณ์ปรับตัวสู่การค้าออนไลน์มากขึ้น
ดร.วิวัฒน์ ศัลยกำธร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการตรวจเยี่ยมและเป็นประธานการประชุมมอบนโยบายให้แก่ กรมส่งเสริมสหกรณ์ และกรมตรวจบัญชีและสหกรณ์  ซึ่งเป็นหน่วยงานภายใต้การกำกับดูแล ว่า ระบบสหกรณ์มีความสำคัญจึงต้องมีการปฏิรูปการทำงาน โดยต้องบูรณาการทำงานร่วมกัน ทั้ง 10 หน่วยงาน ให้มีแผนงานที่ตรงกัน ซึ่งระบบสหกรณ์มีสมาชิกกว่า 11.4 ล้านคนทั่วประเทศ  จะมีการพัฒนาอย่างไร จึงได้ให้แนวทาง 4T คือ 1. Target group กำหนดกลุ่มเป้าหมาย 2.Target areaกำหนดพื้นที่ 3.Timing กำหนดเวลา และ 4.Tecnologyเพื่อไม่ให้เกิดความซ้ำซ้อนในการทำงานร่วมกัน ขณะเดียวกันให้กรมส่งเสริมสหกรณ์เร่งดำเนินการใน 3 พื้นที่ก่อน ได้แก่ ลุ่มน้ำป่าสัก ลุ่มน้ำโสมง และลุ่มน้ำน่าน ต้องพัฒนาให้เข้มแข็งและเป็นต้นแบบ  ทั้งนี้ ต้องให้สมาชิกสหกรณ์ปรับตัวเข้าสู่ระบบการขายแบบออนไลน์มากขึ้น โดยเฉพาะตลาดออนไลน์ของอาลีบาบา ซึ่งตั้งอยู่ในประเทศมาเลเซีย จะเป็นช่องทางที่สามารถทำรายได้ให้สมาชิกสหกรณ์ได้
สำหรับกรมตรวจบัญชีและสหกรณ์ ที่มีภารกิจหลักคือการตรวจสอบบัญชีสหกรณ์และกลุ่มเกษตรกร รวมทั้ง การสอนจัดทำบัญชีครัวเรือน บัญชีต้นทุนอาชีพ ให้ความรู้ คำปรึกษาแนะนำด้านการเงิน การบัญชีและบริหารความเสี่ยงปัจจุบันมีสหกรณ์ที่มีระบบบัญชีที่ดีและมีมาตรฐาน 30 กว่าเปอร์เซ็นต์ แต่อีก 60 กว่าเปอร์เซ็นต์ยังทำไม่ได้ จึงต้องมีเจ้าหน้าที่ให้ความรู้ เข้าไปสนับสนุน เพื่อยกระดับทั้งระบบ โดยต้องไปจำแนกประเภทและจัดลำดับชั้นของสหกรณ์ เพราะเชื่อว่ามีสหกรณ์ในระดับ 5 ดาวอยู่มาก   จึงต้องมีเครื่องมือวัดที่เชื่อถือได้ เพื่อค้นหาจุดแข็งและกำหนดกลุ่มเป้าหมายในการพัฒนาต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/8788
