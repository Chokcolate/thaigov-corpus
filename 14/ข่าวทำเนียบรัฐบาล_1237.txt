รัฐบาลไทย-ข่าวทำเนียบรัฐบาล-นายกฯ เตรียมลงพื้นที่พิษณุโลก-สุโขทัย จันทร์และอังคารนี้ พร้อมผลักดันการแก้ไขปัญหาความยากจน ดึงศักยภาพพื้นที่ เพื่อส่งเสริมการท่องเที่ยวและเชื่อมโยงเศรษฐกิจกับประเทศลุ่มน้ำโขง

วันเสาร์ที่ 23 ธันวาคม 2560
นายกฯ เตรียมลงพื้นที่พิษณุโลก-สุโขทัย จันทร์และอังคารนี้ พร้อมผลักดันการแก้ไขปัญหาความยากจน ดึงศักยภาพพื้นที่ เพื่อส่งเสริมการท่องเที่ยวและเชื่อมโยงเศรษฐกิจกับประเทศลุ่มน้ำโขง
นายกฯ เตรียมลงพื้นที่พิษณุโลก-สุโขทัย จันทร์และอังคารนี้ พร้อมผลักดันการแก้ไขปัญหาความยากจน ดึงศักยภาพพื้นที่ เพื่อส่งเสริมการท่องเที่ยวและเชื่อมโยงเศรษฐกิจกับประเทศลุ่มน้ำโขง
วันนี้ (23 ธันวาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา เตรียมลงพื้นที่ประชุมคณะรัฐมนตรี (ครม.) นอกสถานที่อย่างเป็นทางการครั้งสุดท้ายของปี 2560 ในวันอังคารที่จะถึงนี้ ซึ่งนายกฯ และ ครม.มีกำหนดการลงพื้นที่ จ.พิษณุโลก และ จ.สุโขทัย ก่อนการประชุม ครม. โดยมีวาระสำคัญคือ การประชุมยุทธศาสตร์การพัฒนาภาคเหนือ ตรวจเยี่ยมชุมชนต้นแบบการพัฒนาเศรษฐกิจแบบ Bio Economy ตรวจเยี่ยมโครงการบางระกำโมเดล การอนุรักษ์และส่งเสริมการท่องเที่ยวทางประวัติศาสตร์ และพบปะประชาชนทั้ง 2 จังหวัด
“นายกฯ กล่าวว่า ปัญหาสำคัญของภาคเหนือคือ ประชากรส่วนใหญ่ยังยากจน  โครงสร้างพื้นฐานของเมืองศูนย์กลางยังไม่สมบูรณ์ โดยเฉพาะระบบขนส่งสาธารณะและสนามบิน พื้นที่การเกษตรส่วนใหญ่อยู่นอกเขตชลประทาน และสินค้าเกษตรยังมีมูลค่าไม่สูงนัก”
ดังนั้น ทิศทางที่สำคัญในการพัฒนาภาคเหนือข้อหนึ่ง คือ การแก้ไขปัญหาความยากจน พร้อมทั้งดึงศักยภาพที่มีอยู่ ไม่ว่าจะเป็นการมีแหล่งวัฒนธรรมที่มีเอกลักษณ์ การมีที่ตั้งเชื่อมโยงกับภาคกลางและกลุ่มประเทศในลุ่มแม่น้ำโขง ไปส่งเสริมการท่องเที่ยวและธุรกิจบริการต่อเนื่องให้มีคุณภาพและสร้างมูลค่าให้สูงขึ้น รวมทั้งใช้โอกาสจากเขตเศรษฐกิจพิเศษ และเขตแดนที่ติดกับประเทศเพื่อนบ้าน เพื่อพัฒนาให้เป็น“ฐานเศรษฐกิจสร้างสรรค์มูลค่าสูง เชื่อมโยงเศรษฐกิจกับประเทศในกลุ่มอนุภูมิภาคลุ่มแม่น้ำโขง”
นอกจากนี้ นายกฯ ยังกล่าวด้วยว่า การทำลายทรัพยากรธรรมชาติโดยเฉพาะป่าไม้ พื้นที่ป่าต้นน้ำที่มีความเสื่อมโทรม และปัญหาหมอกควัน ก็เป็นสิ่งที่จะต้องเร่งแก้ไขและทำอย่างต่อเนื่องจริงจัง
“สิ่งที่นายกฯ รอคอยคือ การได้พบปะกับพี่น้องประชาชนชาวพิษณุโลก และผู้นำท้องถิ่นของสุโขทัย ซึ่งเป็นโอกาสอันดีที่จะได้รับฟังปัญหาความเดือดร้อน และจะได้สร้างความเข้าใจถึงทิศทางและอนาคตของประเทศอีกด้วย”

ที่มา : http://www.thaigov.go.th/news/contents/details/8958
