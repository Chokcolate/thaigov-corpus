รัฐบาลไทย-ข่าวทำเนียบรัฐบาล-พาณิชย์ กระตุ้นภูมิภาค "เร่งขับเคลื่อนเศรษฐกิจฐานราก"

วันจันทร์ที่ 15 พฤษภาคม 2560
พาณิชย์ กระตุ้นภูมิภาค "เร่งขับเคลื่อนเศรษฐกิจฐานราก"
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า รัฐบาลให้ความสำคัญกับเศรษฐกิจฐานรากเป็นหลัก โดยได้เร่งแก้ไขปัญหาพื้นฐานหลายด้านและดำเนินมาตรการดูแลผู้มีรายได้น้อย ส่งเสริมการ  จัดตั้งวิสาหกิจชุมชน ตลาดประชารัฐ
เพื่อให้ประชาชนมีรายได้เพิ่มขึ้น โดยเฉพาะภาคเกษตร ผู้ประกอบอาชีพอิสระและผู้มีรายได้น้อย โดยได้กำชับพาณิชย์จังหวัดทั่วประเทศดำเนินการตามนโยบายเพื่อให้สร้างงาน สร้างรายได้ให้ กับประชาชนในพื้นที่ พร้อมทั้งได้มอบหมายให้ผู้บริหารกระทรวงพาณิชย์ลงพื้นที่พบปะผู้ประกอบการ เกษตรกร และผู้บริโภคที่เพื่อให้คำปรึกษาแนะนำและหาช่องทางให้กับเกษตรกร ผู้ประกอบการเพื่อจำหน่ายผลผลิตและผลิตภัณฑ์ต่างๆ
ขณะนี้มีพาณิชย์จังหวัดหลายพื้นที่ได้ดำเนินการตามแนวนโยบายของรัฐบาลและเกิดผลเป็นรูปธรรมชัดเจนแล้ว อาทิ จังหวัดลำพูน และเพชรบูรณ์ โดยพาณิชย์จังหวัดลำพูนได้บูรณาการการทำงานร่วมกับหน่วยงาน ที่เกี่ยวข้องในพื้นที่ ทั้งภาคราชการและเอกชน สถาบันเกษตรกร และเกษตรกรผู้ปลูกลำไยลำพูน ขับเคลื่อนนโยบาย Demand Driver เชื่อมโยงการตลาดเพื่อรองรับผลผลิตลำไยของจังหวัดลำพูนกับบริษัทผู้ผลิตน้ำลำไยเข้มข้น ในพื้นที่ ป้องกันปัญหาสินค้าล้นตลาดและราคาตกต่ำในช่วงที่ผลผลิตออกสู่ตลาดพร้อมๆ กัน ผลผลิตลำไยของลำพูนในปี 2560 จะออกสู่ตลาดช่วงปลายเดือนมิถุนายน นี้คาดว่าจะมีประมาณ 120,000 ตัน ซึ่งนอกจากกลุ่มเกษตรกร  จะจำหน่ายตามช่องทางปกติแล้ว ยังสามารถรวบรวมผลผลิตส่งให้บริษัท เนเชอรัล เบฟ จำกัด ตั้งอยู่ที่ตำบลนครเจดีย์ อำเภอป่าซาง จังหวัดลำพูน ผลิตน้ำลำไยสกัดเข้มข้นตรา P80 โดยสามารถรับซื้อลำไยสดได้ 120-150 ตัน/เดือน จะรับซื้อตั้งแต่เดือนมิถุนายน 2560 เป็นต้นไป
ด้านจังหวัดเพชรบูรณ์ ซึ่งมีพื้นที่ปลูกมะม่วงน้ำดอกไม้มากเป็นลำดับที่ 5 ของพื้นที่ปลูกทั้งประเทศ       (57 จังหวัด) โดยมีพื้นที่ปลูกประมาณ 13,800 ไร่ ปริมาณผลผลิตประมาณ 3,200 ตัน ขณะนี้ผลผลิตออกสู่ตลาดแล้วประมาณร้อยละ 80 โดยมีบริษัทสยามเอ็กปอร์ต มาร์ท จำกัด เป็นผู้รับซื้อเพื่อการส่งออกไปยังประเทศญี่ปุ่น เกาหลี จีน เนเธอร์แลนด์ ในราคาเฉลี่ย 70 บาท/กก. ส่วนที่ตกเกรด (ไม่ได้ส่งออก) จะมีพ่อค้าทั่วไป มารับซื้อไปส่งที่ตลาดไท หรือ พ่อค้าเร่ทั่วไป ในราคา 20-40 บาท/กก. แล้วแต่คุณภาพและขนาด  สำหรับผลผลิตที่เหลืออีกประมาณร้อยละ 20 จะเก็บเกี่ยวได้ช่วงกลางเดือนพฤษภาคมนี้ ซึ่งสำนักงานพาณิชย์จังหวัดได้ประสานผู้ประกอบการที่สนใจร่วมออกบูธจำหน่ายและเจรจาจับคู่ธุรกิจในงาน "Thailand Products Expo 2017"  ระหว่างวันที่ 25-28 พฤษภาคม 2560 ณ Dimond Island Convention & Exhibition Center (Koh Pich) กรุงพนมเปญ ประเทศกัมพูชา
“การทำงานของพาณิชย์จังหวัดลำพูน และเพชรบูรณ์ เป็นตัวอย่างการทำงานเชิงรุกเพื่อเชื่อมโยงและ  ขยายตลาดสินค้าเกษตรในพื้นที่ ป้องกันไม่ให้เกิดปัญหาราคาผลผลิตตกต่ำ ส่งผลให้เกษตรกรมีรายได้เพิ่มขึ้น เศรษฐกิจในจังหวัดหมุนเวียนมากขึ้น” นางอภิรดี กล่าว

ที่มา : http://www.thaigov.go.th/news/contents/details/3726
