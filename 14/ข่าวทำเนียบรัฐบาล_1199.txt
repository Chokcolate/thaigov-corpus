รัฐบาลไทย-ข่าวทำเนียบรัฐบาล-รมช.คลัง เป็นประธานเปิดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” ณ บริเวณริมคลองผดุงกรุงเกษม ข้างทำเนียบรัฐบาล 12 - 27 ธ.ค. นี้

วันอังคารที่ 12 ธันวาคม 2560
รมช.คลัง เป็นประธานเปิดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” ณ บริเวณริมคลองผดุงกรุงเกษม ข้างทำเนียบรัฐบาล 12 - 27 ธ.ค. นี้
รมช.คลัง เป็นประธานเปิดตลาด “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” รวบรวมสินค้าดีจากผู้ผลิตตัวจริงกว่า 400 รายทั่วประเทศ มั่นใจเงินสะพัดกว่า 50 ล้านบาท และยอดผู้เที่ยวงานทะลุ 1 แสนคน
วันนี้ (12 ธันวาคม 2560) เวลา 15.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง ได้เป็นประธานในพิธีเปิดตลาดคลองผดุงกรุงเกษม ข้างทำเนียบรัฐบาล ภายใต้แนวคิด “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” ซึ่งจัดโดย ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) เป็นเจ้าภาพ ด้วยความร่วมมือของสำนักเลขาธิการนายกรัฐมนตรี จัดขึ้นระหว่างวันที่12 - 27 ธันวาคม 2560 เวลา 10.00 น. - 19.00 น. ทุกวันไม่เว้นวันหยุดราชการและวันนักขัตฤกษ์ โดยมีผู้ร่วมงานประกอบด้วย นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม คณะผู้บริหารและตัวแทนหัวหน้าส่วนราชการที่เกี่ยวข้องเข้าร่วมงาน
โอกาสนี้ นายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) กล่าวรายงานว่า ตลาดคลองผดุงกรุงเกษม ถือเป็นต้นแบบการพัฒนาตลาดการค้าเพื่อผู้ประกอบการรายย่อย ทั้งกลุ่มเกษตรกร วิสาหกิจชุมชน และเอสเอ็มอี ให้ได้มีพื้นที่จำหน่ายสินค้าส่งตรงจากผู้ผลิตถึงมือผู้บริโภคในราคายุติธรรม โดยการจัดงานครั้งที่ผ่าน ๆ มา มีผู้ประกอบการจำนวนมากเมื่อนำสินค้ามาจำหน่ายยังตลาดแห่งนี้แล้ว ส่งผลดีช่วยให้สินค้าเป็นที่รู้จักของตลาดในวงกว้าง เกิดการต่อยอดทางธุรกิจ  สร้างงาน สร้างรายได้ต่อชุมชนอย่างต่อเนื่อง และสำหรับการจัดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” โดย SME Development Bank เชื่อว่าจะได้รับความสนใจจากประชาชนอย่างยิ่ง เพราะเป็นโอกาสสุดท้ายที่ประชาชนจะได้เก็บความทรงจำและประทับใจของตลาดเพื่อประชาชนแห่งนี้ คาดจะมีผู้เที่ยวงาน 8,000 - 10,000 คนต่อวัน หรือกว่า 1 แสนคนตลอดการจัดงาน คาดก่อให้เกิดเงินสะพัดภายในงานไม่ต่ำกว่า 50 ล้านบาท และที่สำคัญถือเป็นการกระจายรายได้ถึงมือผู้ผลิตโดยตรงอย่างแท้จริง
นอกจากนี้ ในงานได้รวบรวมสินค้าดีมีมาตรฐานจากผู้ประกอบการที่มีศักยภาพทั่วประเทศกว่า 400 ราย ทั้งเอสเอ็มอี โอทอป กลุ่มเกษตรกร ผู้ประกอบการรายย่อย วิสาหกิจชุมชน และท่องเที่ยวชุมชน เป็นต้น แบ่งรูปแบบการจัดงานเป็น 2 สัปดาห์ คือ สัปดาห์ที่ 1 เริ่มตั้งแต่วันที่ 12 - 18 ธันวาคม 2560 ใช้รูปแบบ “SMEs สินค้าดี 4.0 ท่องเที่ยวชุมชน” รวบรวมสินค้ามาตรฐานเยี่ยม มีนวัตกรรมจากเอสเอ็มอี โอทอป และธุรกิจเกี่ยวเนื่องกับการท่องเที่ยวชุมชน เช่น แพคเกจท่องเที่ยวไทยปี 2561  สินค้าที่ระลึกจากท้องถิ่น เป็นต้น และในสัปดาห์ที่ 2 ตั้งแต่วันที่ 19 - 27 ธันวาคม 2560 ใช้รูปแบบ “ของดี ของดัง ของขวัญปีใหม่” คัดสรรสินค้าคุณภาพดีเหมาะซื้อหาเป็นของขวัญในเทศกาลส่งท้ายปีเก่าต้อนรับปีใหม่
อีกทั้ง ยังพบกิจกรรมพิเศษมากมาย อาทิ ช่วง “สินค้านาทีทองนาทีถูก” โปรโมชั่นที่จะมาช่วยลดภาระค่าครองชีพแก่ประชาชน เช่น  ไข่ไก่ 3 แผง ขายราคา 100 บาท น้ำมันพืช  2 ขวดเพียง 50 บาท รวมถึงสินค้าราคาถูกพิเศษจากผู้ประกอบการที่พร้อมใจนำมาลดราคาส่งท้ายปี
จากนั้น รัฐมนตรีช่วยว่าการกระทรวงการคลัง กล่าวเปิดงานว่า รัฐบาลให้ความสำคัญในการสนับสนุนให้กลุ่ม SME และประชาชนทั่วไป ได้มีช่องทางในการกระจายสินค้าและผลิตภัณฑ์ ซึ่งเกิดจากภูมิปัญญาของคนไทย นอกจากนี้ยังมีการจำหน่ายสินค้าโดยตรงให้กับประชาชนชาวกรุงเทพ โดยไม่ผ่านพ่อค้าคนกลางซึ่งผลของการดำเนินงานที่ผ่านมาประสบความสำเร็จเป็นอย่างดียิ่ง ส่งผลให้พี่น้องประชาชนในบริเวณกรุงเทพมหานครและปริมณฑลได้มีโอกาสเลือกซื้อสินค้าจากผู้ผลิตได้โดยตรง และที่สำคัญยังทำให้เกษตรกรและผู้ประกอบการสินค้ารายย่อยได้มีแหล่งจำหน่ายสินค้าและช่วยสร้างรายได้เพิ่มมากขึ้น พร้อมส่งเสริมให้ตลาดคลองผดุงกรุงเกษมเป็นแหล่งท่องเที่ยวแห่งใหม่ของคนกรุงเทพมหานคร และเชื่อมั่นว่าการจัดงานครั้งนี้จะประสบความสำเร็จเหมือนทุกครั้งที่ผ่านมา อีกทั้งเป็นการสนองนโยบายของ พลเอก ประยุทธ์ จันทร์โอชา นายกรัฐมนตรี ที่มุ่งหวังให้ตลาดนี้เป็นตลาดตามแนวทางประชารัฐของรัฐบาล ทั้งนี้ นับเป็นโอกาสอันดีที่การจัดงานครั้งนี้ จัดในช่วงใกล้เทศกาลวันขึ้นปีใหม่ 2561 ซึ่ง ธพว. หรือ SME Development Bank ได้สนองนโยบายรัฐบาลในการเปิดโอกาสให้ชาวกรุงเทพมหานคร ได้ซื้อสินค้าดีราคาย่อมเยาที่สรรหามาจากจังหวัดต่าง ๆ ทั่วประเทศให้ได้เลือกซื้อ โดยไม่ต้องเสียเวลาเดินทางไปยังแหล่งผลิต
หลังจากกล่าวเปิดงานแล้ว รัฐมนตรีช่วยว่าการกระทรวงการคลัง พร้อมด้วยตัวแทนผู้บริหารจาก ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) และตัวแทนจากหน่วยงานที่เกี่ยวข้อง ได้ร่วมกันประกอบพิธีเปิดงานนี้อย่างเป็นทางการ หลังจากนั้นได้ร่วมกันเดินเยี่ยมชมนิทรรศการและชมบูธแสดงสินค้าต่าง ๆ ภายในงานด้วยความสนใจและทักทายผู้มาร่วมงานด้วยอัธยาศัยอันดี
อนึ่ง ตลาดคลองผดุงกรุงเกษม นายกรัฐมนตรี ดำริใหจัดมาตั้งแต่ปี 2558 จนถึงปัจจุบัน รวม 37 ครั้ง สำหรับครั้งนี้เป็นครั้งที่ 38 โดยรัฐบาลมอบหมายให้เจ้าภาพซึ่งมาจากหน่วยงานทั้งภาครัฐและรัฐวิสาหกิจหมุนเวียนกันมาจัดงานตลาดดังกล่าวจำนวน 24 หน่วยงานแล้ว
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8710
