รัฐบาลไทย-ข่าวทำเนียบรัฐบาล-รัฐบาลจัดพิธีเจริญพระพุทธมนต์ ณ พระลานพระราชวังดุสิต

วันพฤหัสบดีที่ 27 กรกฎาคม 2560
รัฐบาลจัดพิธีเจริญพระพุทธมนต์ ณ พระลานพระราชวังดุสิต
นายกรัฐมนตรีเป็นประธานในพิธีเจริญพระพุทธมนต์ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร และถวายพระพรชัยมงคลกับถวายพระราชกุศลแด่สมเด็จพระนางเจ้าสิริกิติ์พระบรมราชินีนาถ ในรัชกาลที่ 9 และสมเด็จพระเจ้าอยู่หัว
วันนี้ (27 กรกฎาคม 2560) เวลา 18.00 น. ณ พระลานพระราชวังดุสิต กรุงเทพมหานคร พลเอก ประยุทธ์ จันทร์โอชา นายกรัฐมนตรีเป็นประธานในพิธีเจริญพระพุทธมนต์ถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร และถวายพระพรชัยมงคลกับถวายพระราชกุศลแด่สมเด็จพระนางเจ้าสิริกิติ์พระบรมราชินีนาถ ในรัชกาลที่ 9 และสมเด็จพระเจ้าอยู่หัว เนื่องในโอกาสวันเฉลิมพระชนมพรรษา 65 พรรษา 28 กรกฎาคม 2560 โดยมี รองศาสตราจารย์ นราพร จันทร์โอชา ภริยานายกรัฐมนตรี คณะรัฐมนตรีและคู่สมรส ประธานองค์กรอิสระ หัวหน้าส่วนราชการ ข้าราชการ และประชาชนเข้าร่วมอย่างพร้อมเพรียง
เมื่อนายกรัฐมนตรีและภริยาเดินทางถึงบริเวณงานพิธี นายกรัฐมนตรีและภริยาถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว จากนั้น นายกรัฐมนตรีถวายพวงมาลัย จุดธูปเทียนเครื่องทองน้อยถวายราชสักการะ
เมื่อสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จถึงพลับพลาพิธี นายกรัฐมนตรีจุดธูปเทียนเครื่องนมัสการบูชาพระพุทธมณีรัตนปฏิมากร และจุดธูปเทียนเครื่องทองน้อยถวายราชสักการะ พระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร จากนั้น นายกรัฐมนตรีเปิดกรวยกระทงดอกไม้ธูปเทียนแพหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถและสมเด็จพระเจ้าอยู่หัว เสร็จแล้ว เจ้าหน้าที่กรมการศาสนาอาราธนาศีล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายกให้ศีล พระสงฆ์ จำนวน 241 รูป สวดมาติกา เสร็จแล้ว นายกรัฐมนตรีพร้อมคณะรัฐมนตรีประธานองค์กรอิสระ หัวหน้าส่วนราชการทอดผ้าไตรพระสงฆ์ พระสงฆ์สดับปกรณ์ นายกรัฐมนตรีกรวดน้ำ พระสงฆ์ถวายอนุโมทนา ถวายดิเรก เจ้าหน้าที่กรมการศาสนาอาราธนาพระปริตร
จากนั้น พระสงฆ์ จำนวน 241 รูป เจริญพระพุทธมนต์ถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว นายกรัฐมนตรีพร้อมคณะรัฐมนตรีประธานองค์กรอิสระ หัวหน้าส่วนราชการประเคนจตุปัจจัยไทยธรรมพระสงฆ์ นายกรัฐมนตรีกรวดน้ำ พระสงฆ์ถวายอนุโมทนา ถวายดิเรก นายกรัฐมนตรีกราบที่หน้าพระพุทธมณีรัตนปฏิมากร กราบที่หน้าเครื่องนมัสการ และกราบที่หน้าพระบรมฉายาลักษณ์ และพระฉายาลักษณ์ นายกรัฐมนตรีและภริยา ยืนประนมมือส่งริ้วขบวนอัญเชิญพระพุทธมณีรัตนปฏิมากร นายกรัฐมนตรี ส่งเสด็จพระอริยวงศาคตญาณ สมเด็จพระสังฆราช สกลมหาสังฆปริณายก เป็นอันเสร็จสิ้นพิธี
--------------------------------------

ที่มา : http://www.thaigov.go.th/news/contents/details/5533
