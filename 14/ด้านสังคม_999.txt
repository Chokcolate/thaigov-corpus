รัฐบาลไทย-ข่าวทำเนียบรัฐบาล-สธ.พัฒนาโรงพยาบาลสวรรค์ประชารักษ์ เป็นศูนย์ความเป็นเลิศโรคหัวใจและหลอดเลือด โรคมะเร็ง

วันศุกร์ที่ 15 ธันวาคม 2560
สธ.พัฒนาโรงพยาบาลสวรรค์ประชารักษ์ เป็นศูนย์ความเป็นเลิศโรคหัวใจและหลอดเลือด โรคมะเร็ง
กระทรวงสาธารณสุข พัฒนาความเป็นเลิศโรงพยาบาลสวรรค์ประชารักษ์ เป็นศูนย์โรคหัวใจและหลอดเลือด โรคมะเร็ง ครบวงจร เพิ่มการเข้าถึงบริการระดับสูง ใกล้บ้าน ลดการส่งต่อผู้ป่วย
วันนี้ (15 ธันวาคม 2560) ที่โรงพยาบาลสวรรค์ประชารักษ์ จังหวัดนครสวรรค์ นายแพทย์กิตติศักดิ์ กลับดี ที่ปรึกษารัฐมนตรีว่าการกระทรวงสาธารณสุข พร้อมด้วย นายแพทย์ศุภกิจ ศิริลักษณ์ หัวหน้าผู้ตรวจราชการกระทรวงสาธารณสุข และคณะ ตรวจเยี่ยมการดำเนินงานเขตสุขภาพที่ 3 ประกอบด้วย 5 จังหวัด ได้แก่ จังหวัดชัยนาท กำแพงเพชร พิจิตร นครสวรรค์ อุทัยธานี  และให้สัมภาษณ์ว่า  ศ.คลินิก เกียรติคุณ  นพ.ปิยะสกล  สกลสัตยาทร รัฐมนตรีว่าการกระทรวงสาธารณสุข ได้มอบหมายให้ติดตามการดำเนินงานตามแผนยุทธศาสตร์ชาติ 20 ปี (ด้านสาธารณสุข) พบว่า เขตสุขภาพที่ 3 มีผลงานเด่นใน 3 เรื่อง ได้แก่ การพัฒนาความเป็นเลิศโรงพยาบาลสวรรค์ประชารักษ์ ให้เป็นโรงพยาบาลศูนย์และแม่ข่ายด้านโรคหัวใจและหลอดเลือดของเขตสุขภาพที่ 3 มีห้องตรวจสวนหัวใจ ห้องผ่าตัดหัวใจ และหออภิบาลผู้ป่วยวิกฤติหัวใจ หรือ CCU  รวมทั้งได้พัฒนาเครือข่ายให้มีช่องทางด่วน (fast track) สามารถให้ยาละลายลิ่มเลือดรักษาผู้ป่วยโรคหลอดเลือดหัวใจเฉียบพลัน สำเร็จร้อยละ 100 เฉลี่ยได้รับยาภายในระยะเวลา 21.5 นาที  ให้บริการสวนหัวใจเพื่อวินิจฉัยและรักษาโรคไปแล้วกว่า 800 ราย  ส่งผลให้ในปี 2560 อัตราการเสียชีวิตจากโรคหัวใจและหลอดเลือดลดลงกว่าร้อยละ 55 โดยจะเปิดบริการผ่าตัดหัวใจแบบเปิด (open heart surgery) ในปี 2561
นอกจากนี้ ได้เปิดศูนย์เชี่ยวชาญโรคมะเร็ง ที่โรงพยาบาลสวรรค์ประชารักษ์ (เขาเขียว) แห่งใหม่ ให้บริการรังสีรักษา เปิดฉายรังสีด้วยเครื่องจำลองแบบ 2 มิติ สามารถฉายรังสีผู้ป่วยได้วันละ 40 - 50 คน ให้บริการฉายรังสีเพื่อหวังผลหายขาดและการฉายรังสีแบบประคับประคอง ในผู้ป่วยมะเร็งเต้านม มะเร็งปากมดลูก มะเร็งลำไส้ใหญ่ และมะเร็งที่มีการแพร่กระจาย ในปี 2560 ให้บริการฉายรังสี ผู้ป่วย 339 คน รวม 5,538 ครั้ง ลดการส่งต่อผู้ป่วยไปโรงพยาบาลมะเร็งลพบุรีได้ร้อยละ 40 จาก  695 คนเหลือ 421 คน ลดระยะเวลารอคอย และลดค่าใช้จ่ายการตามจ่ายผู้ป่วยมะเร็งสิทธิประกันสุขภาพถ้วนหน้า 14 ล้านบาท ได้รับความพึงพอใจจากผู้ป่วยและญาติร้อยละ 90 ในปี 2562 จะเพิ่มการให้บริการฉายรังสีรักษาแบบหวังผลหายขาด ด้วยเครื่องฉายรังสีแบบ 3 มิติ ในผู้ป่วยมะเร็งระยะเริ่มต้นให้มากขึ้น สามารถดูแลผู้ป่วยมะเร็งได้อย่างครบวงจร
สำหรับ โรงพยาบาลกำแพงเพชร คาดว่าในปี 2562 จะเปิดการฝึกอบรมแพทย์ประจำบ้าน เพื่อวุฒิบัตรวิชาชีพเวชกรรม สาขาเวชศาสตร์ครอบครัว ร่วมกับคณะแพทย์ศาสตร์มหาวิทยาลัยนเรศวร ขณะนี้อยู่ระหว่างขอรับการประเมินเป็นสถาบันร่วมฝึกอบรม ซึ่งเป็นการวางรากฐานการผลิตแพทย์เวชศาสตร์ครอบครัว เพื่อให้มีแพทย์เวชศาสตร์ครอบครัวประจำคลินิกหมอครอบครัวให้เขตสุขภาพที่ 3 และประเทศในอนาคต
*************** 15 ธันวาคม 2560

ที่มา : http://www.thaigov.go.th/news/contents/details/8791
