รัฐบาลไทย-ข่าวทำเนียบรัฐบาล-กระทรวงเกษตรฯ ร่วมใจจัดนิทรรศการ “สถิตในใจราษฎร์ เกษตรสืบสานศาสตร์พระราชา”

วันอังคารที่ 24 ตุลาคม 2560
กระทรวงเกษตรฯ ร่วมใจจัดนิทรรศการ “สถิตในใจราษฎร์ เกษตรสืบสานศาสตร์พระราชา”
กระทรวงเกษตรฯ ร่วมใจจัดนิทรรศการ “สถิตในใจราษฎร์ เกษตรสืบสานศาสตร์พระราชา” บริเวณหน้าอาคาร 1 ภายในกระทรวงเกษตรและสหกรณ์ ด้วยสำนึกในพระมหากรุณาธิคุณอันหาที่สุดมิได้ และเพื่อเผยแพร่พระเกียรติคุณของพระบาทสมเด็จพระปรมินทรมหาภูมิพลอดุลยเดชที่มีต่อการเกษตร
นายเลิศวิโรจน์ โกวัฒนะ ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์ได้รับมอบหมายจากคณะอนุกรรมการฝ่ายรับรองและบริการงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ให้จัดการรับรองและบริการประชาชนที่ร่วมพิธีถวายดอกไม้จันทน์และผู้ร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ในวันที่ 26 ตุลาคม 2560 โดยได้จัดซุ้มถวายดอกไม้จันทน์หน้ากระทรวงเกษตรและสหกรณ์ และจุดอำนวยความสะดวกแก่ประชาชนที่จะมาร่วมงานพระราชพิธีฯ จำนวน 2 จุด ได้แก่ บริเวณด้านหน้ากระทรวงเกษตรและสหกรณ์ และหน้าสำนักงานการปฏิรูปที่ดินเพื่อเกษตรกรรม ถ.ราชดำเนินนอก ระหว่างเวลา 09.00 – 22.00 น. ในโอกาสนี้ กระทรวงเกษตรและสหกรณ์ได้จัดนิทรรศการนำเสนอพระราชกรณียกิจของพระบาทสมเด็จพระปรมินทรมหาภูมิพลอดุลยเดช บริเวณหน้าอาคาร 1 ภายในกระทรวงเกษตรฯ โดยมีวัตถุประสงค์เพื่อถวายอาลัยและน้อมรำลึกถึงพระมหากรุณาธิคุณของพระองค์ท่าน  ที่ได้ทรงช่วยเหลือราษฎรผ่านโครงการอันเนื่องมาจากพระราชดำริจำนวนมาก ตลอดจนให้ประชาชนทั่วไปได้น้อมนำแนวพระราชดำริไปปรับใช้ในชีวิตประจำวัน เพื่อสามารถพัฒนาคุณภาพชีวิตความเป็นอยู่ให้ดียิ่งขึ้น
ทั้งนี้ ได้มอบหมายหน่วยงานในสังกัดร่วมกันจัดแสดงนิทรรศการ และจัดกิจกรรมอื่นเพื่อบริการประชาชนทั่วไป ไม่น้อยกว่า 30,000 ราย ที่จะมาร่วมงานพระราชพิธี ฯ ส่วนรูปแบบการจัดนิทรรศการ ประกอบด้วยนิทรรศการการดำเนินงานตามพระราชดำริที่กระทรวงเกษตรและสหกรณ์น้อมนำมาดำเนินการ และมีการนำไปส่งเสริมและขยายผลจนเกิดประโยชน์อย่างกว้างขวาง และพระราชกรณียกิจที่นำมาร้อยเรียงเนื้อหาเป็นภาพต่อเนื่อง อันแสดงถึงพระมหากรุณาธิคุณอันล้นพ้นต่อปวงชนชาวไทยตลอดมา นอกจากนี้ ยังมีการจัดแสดงนิทรรศการมีชีวิตซึ่งตกแต่งด้วยภาพหรือสิ่งของที่ทรงใช้งานจริง เช่น รถจีบพระที่นั่ง เป็นต้น รวมทั้งได้จัดทำโปสการ์ดแจกประชาชนที่มาร่วมงานพระราชพิธีฯ
นายเลิศวิโรจน์ กล่าวเพิ่มเติมว่า “กระทรวงเกษตรฯ มุ่งหวังให้ประชาชนทั่วไปได้มีส่วนร่วมในการน้อมรำลึกและตระหนักถึงพระเกียรติคุณ พระอัจฉริยภาพ และพระเมตตาของพระบาทสมเด็จพระปรมินทรมหาภูมิพล
อดุลยเดช ที่มีต่อเกษตรกรและการพัฒนาการเกษตรของประเทศไทย ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ที่จะจัดขึ้นในวันพฤหัสบดีที่ 26 ตุลาคม ที่จะถึงนี้ รวมทั้งให้ประชาชนทั่วไปได้น้อมนำแนวพระราชดำริไปปรับใช้ในชีวิตประจำวัน เพื่อสามารถพัฒนาคุณภาพชีวิตความเป็นอยู่ให้ดียิ่งขึ้นด้วย” ปลัดกระทรวงเกษตรฯ กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/7595
