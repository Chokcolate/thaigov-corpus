รัฐบาลไทย-ข่าวทำเนียบรัฐบาล-“โฮยา”ผลิตเลนส์แก้วตาเทียมแห่งแรกในไทย

วันพุธที่ 16 สิงหาคม 2560
“โฮยา”ผลิตเลนส์แก้วตาเทียมแห่งแรกในไทย
บีโอไอร่วมแสดงความยินดี “โฮยา” เปิดโรงงานแห่งใหม่  ลงทุนผลิตเลนส์แก้วตาเทียมแห่งแรก    ในประเทศไทย เป็นผลิตภัณฑ์ที่เพิ่มความสะดวกในการผ่าตัดเปลี่ยนถ่ายสำหรับผู้ป่วยโรคต้อกระจก   มั่นใจเป็นฐานผลิตที่จะช่วยการเติบโตของบริษัทในอนาคต
นางหิรัญญา สุจินัย เลขาธิการคณะกรรมการส่งเสริมการลงทุน (บีโอไอ) เปิดเผยว่า วันนี้ (15 สิงหาคม 2560) บีโอไอได้ร่วมแสดงความยินดีในพิธีเปิดโรงงานผลิตเลนส์แก้วตาเทียม (Intraocular Lens) ของบริษัท โฮยา เซอร์จิคัล ออปติคส์ (HSO) ตั้งอยู่ในนิคมอุตสาหกรรมภาคเหนือ จังหวัดลำพูน   เป็นโรงงานผลิตเลนส์แก้วตาเทียมแห่งแรกของเครือโฮยาในประเทศไทย  เงินลงทุนกว่า 1,000 ล้านบาท
ทั้งนี้บริษัทได้ขยายโครงการผลิตเลนส์แก้วตาเทียมมาจากโรงงานที่ประเทศสิงคโปร์ โดยเป็นโครงการผลิตเลนส์แก้วตาเทียม สำหรับเปลี่ยนถ่ายแก่ผู้ป่วยโรคต้อกระจก (Cataract) ที่มีคุณสมบัติพิเศษ ด้วยการบรรจุเลนส์อยู่ในเครื่องตัวนำ (Injector) เพื่อให้แพทย์สามารถนำไปฉีดเข้าสู่นัยน์ตาผู้ป่วยได้โดยตรง ช่วยให้การผ่าตัดมีความสะดวกรวดเร็ว  แม่นยำ  ขณะที่เครื่องตัวนำแต่ละชิ้นเป็นแบบใช้ครั้งเดียว จึงทำให้มีความปลอดภัยยิ่งขึ้น
“การตั้งโรงงานผลิตเลนส์แก้วตาเทียมในประเทศไทยครั้งนี้เป็นการลงทุนครั้งสำคัญที่จะรองรับการเติบโตของบริษัทในอนาคต และตอกย้ำถึงความเชื่อมั่นในศักยภาพการเป็นฐานการลงทุนในกิจการเครื่องมือแพทย์ของไทย นอกจากนี้ยังมีการวิจัยและพัฒนาเลนส์แบบใหม่ๆ เพื่อตอบสนองความต้องการของผู้ป่วย จึงเป็นอีกหนึ่งโครงการที่สอดคล้องกับนโยบายประเทศไทย 4.0” นางหิรัญญา กล่าว
สำหรับบริษัท โฮยา เซอร์จิคัล ออปติคส์ เป็นหนึ่งในเครือของโฮยา คอร์ปอเรชั่น บริษัทชั้นนำระดับโลกด้านนวัตกรรมการดูแลสุขภาพ ซึ่งมีการลงทุนในกิจการผลิตเลนส์สายตาในประเทศไทยมาตั้งแต่ปี 2523 และปัจจุบัน บริษัทโฮยา  เซอร์จิคัล ออปติคส์ เป็นหนึ่งในผู้นำการผลิตเลนส์แก้วตาเทียมในตลาดโลก
+++++++++++++++++++++++++++++++++++++++++++

ที่มา : http://www.thaigov.go.th/news/contents/details/5959
