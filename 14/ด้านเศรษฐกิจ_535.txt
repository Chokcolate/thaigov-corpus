รัฐบาลไทย-ข่าวทำเนียบรัฐบาล-พาณิชย์เดินหน้าพัฒนางานบริการสู่ภูมิภาค

วันอังคารที่ 30 พฤษภาคม 2560
พาณิชย์เดินหน้าพัฒนางานบริการสู่ภูมิภาค
“พาณิชย์”  เดินหน้าพัฒนางานบริการสู่ภูมิภาค นำระบบ Single Sign On มาใช้ เพื่อให้สำนักงานพาณิชย์จังหวัดสามารถเข้าถึงระบบงานการให้บริการทั้งหมดของกระทรวงพาณิชย์ มั่นใจช่วยให้ผู้ประกอบการ ประชาชน ในส่วนภูมิภาคได้รับความสะดวกในการเข้ารับบริการได้เร็วยิ่ง
น.ส.วิบูลย์ลักษณ์ ร่วมรักษ์ ปลัดกระทรวงพาณิชย์ เปิดเผยว่า สำนักงานปลัดกระทรวงพาณิชย์ ได้ดำเนินการปรับปรุงโครงสร้างการจัดการด้านเทคโนโลยีสารสนเทศและการสื่อสาร เพื่อให้รองรับและสนับสนุนการปฏิบัติงานของเจ้าหน้าที่และการให้บริการแก่ผู้ประกอบการและประชาชนในส่วนภูมิภาคให้ดียิ่งขึ้น โดยได้พัฒนาระบบ Single Sign On เพื่อให้เจ้าหน้าที่ของสำนักงานพาณิชย์จังหวัดสามารถเข้าถึงระบบงานการให้บริการทั้งหมดของกระทรวงพาณิชย์ในการให้บริการแก่ผู้ประกอบการ ประชาชน ได้สะดวกและรวดเร็วยิ่งขึ้น
“ตอนที่ยังไม่มีการรวมหน่วยงานของกระทรวงพาณิชย์ในส่วนภูมิภาคเข้าด้วยกัน แต่ละหน่วยงานระดับกรมในส่วนภูมิภาค ก็จะมีระบบงานการให้บริการตามภารกิจของแต่ละหน่วยงาน แต่ละระบบก็มี User และ Password แยกจากกัน เมื่อมารวมเป็นหน่วยงานเดียวกันภายใต้นโยบาย One Roof การเข้าระบบแบบเดิม จึงไม่สะดวกและเสียเวลาในการให้บริการ จึงได้มีการพัฒนาปรับปรุงระบบให้สามารถเข้าระบบเพียงครั้งเดียว แต่สามารถให้บริการทุกงานบริการของกระทรวงพาณิชย์ได้ ซึ่งเป็นการอำนวยความสะดวกให้กับผู้ประกอบการและประชาชน”  น.ส.วิบูลย์ลักษณ์กล่าว
สำหรับงานบริการที่ผู้ประกอบการและประชาชนในส่วนภูมิภาค สามารถขอรับบริการได้ที่สำนักงานพาณิชย์จังหวัด ได้แก่ การขอจดทะเบียนจัดตั้งนิติบุคคล จดทะเบียนเครื่องหมายการค้า การรับคำขอมีบัตรประจำตัวผู้ส่งออก-นำเข้าสินค้า การรับคำขออนุญาตประกอบการค้าข้าว เป็นต้น
นอกจากนี้ ยังได้มีการพัฒนาศูนย์ข้อมูลกลางของสำนักงานพาณิชย์จังหวัด เพื่อนำข้อมูลมาใช้สนับสนุนการปฏิบัติราชการทั้งในส่วนกลางและส่วนภูมิภาค รวมทั้ง สนับสนุนการเผยแพร่ข้อมูลแก่ประชาชนผู้มาใช้บริการ และสนับสนุนการดำเนินงานของพาณิชย์ภาค (Mini MOC) เพื่อขับเคลื่อนเศรษฐกิจการค้า    ในภูมิภาค (Local Economy) โดยมีข้อมูลที่สำคัญ เช่น ข้อมูลเศรษฐกิจการค้า ตัวชี้วัดทางเศรษฐกิจที่สำคัญ ดัชนีเศรษฐกิจการค้าจังหวัด สถานการณ์สินค้าเกษตร-สินค้าอุปโภคบริโภค สถานการณ์การค้าชายแดน ข้อมูลการส่งเสริมและพัฒนาผู้ประกอบการ เช่น การส่งเสริมและพัฒนาผู้ประกอบการในภูมิภาค ข้อมูลผู้ประกอบการส่งออก-นำเข้า ผู้ประกอบการเกษตรอินทรีย์ ผู้ประกอบการค้าชายแดน การจดทะเบียนธุรกิจ การจดทะเบียนทรัพย์สินทางปัญญา  เป็นต้น

ที่มา : http://www.thaigov.go.th/news/contents/details/4131
