รัฐบาลไทย-ข่าวทำเนียบรัฐบาล-พม. ประชุมหารือร่วมกับคณะกรรมาธิการขับเคลื่อนการปฏิรูปประเทศด้านสังคม

วันจันทร์ที่ 29 พฤษภาคม 2560
พม. ประชุมหารือร่วมกับคณะกรรมาธิการขับเคลื่อนการปฏิรูปประเทศด้านสังคม
พม. ประชุมหารือร่วมกับคณะกรรมาธิการขับเคลื่อนการปฏิรูปประเทศด้านสังคม เพื่อเร่งผลักดันงานด้านผู้สูงอายุให้เกิดผลเป็นรูปธรรม
วันนี้ (29 พ.ค. 2560) เวลา 14.00 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม. ) พร้อมด้วยนายไมตรี  อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวงการพัฒนาสังคมฯ ให้การต้อนรับคณะกรรมาธิการขับเคลื่อนการปฏิรูปประเทศด้านสังคม และคณะอนุกรรมาธิการขับเคลื่อนการปฏิรูประบบรองรับสังคมสูงวัยและผู้ด้อยโอกาส ซึ่งนำโดยนายอโณทัย ฤทธิปัญญาวงศ์ ประธานคณะกรรมาธิการขับเคลื่อนการปฏิรูปประเทศด้านสังคม ในโอกาสเข้าพบเพื่อหารือเกี่ยวกับการดำเนินงาน เรื่อง "การเตรียมการผู้สูงอายุ"
พลตำรวจเอก อดุลย์ กล่าวว่า เนื่องด้วยสภาขับเคลื่อนการปฏิรูปประเทศได้กำหนดวาระการปฏิรูปที่สำคัญและเร่งด่วน (27 วาระ) ในปี 2560 โดยกำหนดให้เรื่อง "การเตรียมการผู้สูงอายุ" เป็นหนึ่งในวาระเร่งด่วนที่จะต้องดำเนินการขับเคลื่อนให้เกิดผลเป็นรูปธรรมสอดคล้องการดำเนินงานของรัฐบาล และคณะกรรมการบริหารราชการแผ่นดินตามกรอบการปฏิรูปประเทศ ยุทธศาสตร์ชาติและการสร้างความสามัคคีปรองดอง (ปยป.) ทั้งนี้ เพื่อให้การดำเนินการขับเคลื่อนการปฏิรูปประเทศด้านสังคม มีความสอดคล้องกับการดำเนินงานของรัฐบาล และ ปยป. สามารถเกิดผลเป็นรูปธรรมได้อย่างชัดเจน คณะกรรมาธิการขับเคลื่อนการปฏิรูปประเทศด้านสังคม จึงได้เข้าพบตนและคณะผู้บริหารกระทรวงการพัฒนาสังคมฯ เพื่อหารือข้อราชการ เรื่องการเตรียมการผู้สูงอายุ ที่เกี่ยวข้องกับ พม. และติดตามความคืบหน้าเกี่ยวกับข้อเสนอการปฏิรูป เรื่อง “การพัฒนากฎ ระเบียบ ข้อบังคับที่เอื้อให้องค์กรปกครองส่วนท้องถิ่น สามารถดำเนินการพัฒนาคุณภาพชีวิตและดูแลผู้สูงอายุ” รวมทั้งความคืบหน้าเกี่ยวกับข้อสั่งการของนายกรัฐมนตรีที่มอบหมายให้กระทรวงมหาดไทยและกระทรวง พม. ร่วมพิจารณาแก้ไขข้อจำกัดของระเบียบวิธีปฏิบัติ เพื่อให้องค์กรปกครองส่วนท้องถิ่น สามารถขับเคลื่อนการดำเนินงานเกี่ยวกับการเตรียมความพร้อมเข้าสู่สังคมผู้สูงอายุไปสู่การปฏิบัติอย่างเป็นรูปธรรม
พลตำรวจเอก อดุลย์ กล่าวต่อไปว่า กระทรวง พม. โดยกรมกิจการผู้สูงอายุ (ผส.) ได้ดำเนินงานด้านผู้สูงอายุตามภารกิจที่เกี่ยวกับการส่งเสริมและพัฒนาศักยภาพ การจัดสวัสดิการ และการคุ้มครองพิทักษ์สิทธิผู้สูงอายุ รวมทั้งการพัฒนารูปแบบงานด้านสวัสดิการสังคมให้ครอบคลุมและตอบสนองต่อสภาพการณ์ทางสังคม เพื่อการพัฒนาคุณภาพชีวิตและเสริมสร้างความมั่นคงในการดำรงชีวิตของผู้สูงอายุมาอย่างต่อเนื่อง สำหรับการขับเคลื่อนงานผู้สูงอายุตามยุทธศาสตร์ 20 ปี นั้น ได้ขับเคลื่อนงานด้านต่างๆ อาทิ 1) การจัดทำมาตรฐานกลางใน 3 ด้าน (มาตรฐานหลักสูตรการดูแล ผู้ดูแล และสถานที่ดูแล) 2) ส่งเสริมการบูรณาการดำเนินงานด้านผู้สูงอายุร่วมกับหน่วยงานต่างๆทั้งส่วนกลางและในระดับพื้นที่ 3) การพัฒนาและยกระดับศูนย์พัฒนาการจัดสวัสดิการสังคมผู้สูงอายุ (ศพส.)ทั้ง 12 แห่ง ทั่วประเทศ ให้เป็นสถาบันที่รับผิดชอบภารกิจงานด้านผู้สูงอายุในเขตจังหวัด ครอบคลุม 76 จังหวัดเป็นสถาบันพัฒนาบุคลากรด้านผู้สูงอายุ เป็นต้นแบบการดำเนินงานด้านผู้สูงอายุในระดับพื้นที่ สนับสนุนองค์ความรู้ด้านผู้สูงอายุให้กับหน่วยงาน องค์กรเครือข่ายทั่วประเทศ กำกับ ติดตามงานด้านผู้สูงอายุให้เป็นไปตามมาตรฐานที่รัฐกำหนด
“นอกจากนี้ ยังเร่งขับเคลื่อนการดำเนินงานศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) ซึ่งปัจจุบัน มีจำนวน 879 แห่ง ทั่วประเทศ และในปี 2561 จะขยายผล ศพอส. เพิ่มอีก 400 แห่ง เพื่อให้ครอบคลุมทุกพื้นที่ทั่วประเทศ ทั้งนี้ ศพอส. จะศูนย์กลางการจัดกิจกรรมและบริการด้านสวัสดิการสังคมและการพัฒนาคุณภาพชีวิตผู้สูงอายุ 4 มิติ ได้แก่ มิติด้านสังคม สุขภาพ เศรษฐกิจ และสภาพแวดล้อม ซึ่งจะมีถ่ายโอนศูนย์ที่ได้มาตรฐานให้แก่ท้องถิ่นดูแลต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4121
