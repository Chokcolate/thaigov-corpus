รัฐบาลไทย-ข่าวทำเนียบรัฐบาล-การไฟฟ้าฝ่ายผลิตแห่งประเทศไทยชี้แจง กรณีปัญหาโรงไฟฟ้าถ่านหินเทพา

วันพฤหัสบดีที่ 7 ธันวาคม 2560
การไฟฟ้าฝ่ายผลิตแห่งประเทศไทยชี้แจง กรณีปัญหาโรงไฟฟ้าถ่านหินเทพา
การไฟฟ้าฝ่ายผลิตแห่งประเทศไทยชี้แจง กรณีปัญหาโรงไฟฟ้าถ่านหินเทพา
วันที่ 6 ธันวาคม 2560 นายกรศิษฏ์ ภัคโชตานนท์ ผู้ว่าการการไฟฟ้าฝ่ายผลิตแห่งประเทศไทย ชี้แจงประเด็นปัญหาโรงไฟฟ้าถ่านหินเทพา ดังนี้
ด้านความมั่นคงทางพลังงาน
เนื่องจากในการจัดทำแผนพัฒนากำลังผลิตไฟฟ้าของประเทศไทย จะจัดทำบนสมมติฐานค่าพยากรณ์ความต้องการไฟฟ้าซึ่งจะสอดคล้องกับอัตราการเติบโตทางเศรษฐกิจของประเทศ (GDP) และจะต้องมีการสำรองกำลังผลิตไฟฟ้าให้เพียงพอต่อความต้องการไฟฟ้า ณ เวลานั้น ๆ แต่ปัจจุบันความต้องการไฟฟ้ามีอัตราการเติบโตไม่เป็นไปตามแผนที่คาดไว้ รวมทั้งผู้ใช้ไฟฟ้ามีการผลิตไฟฟ้าเพื่อใช้เอง (IPS) ประกอบกับในช่วงเวลาที่ผ่านมาได้มีโรงไฟฟ้าเอกชนที่มีสัญญาผูกพันแล้วเริ่มจ่ายไฟเข้าสู่ระบบ และมีการต่ออายุสัญญาโรงไฟฟ้า SPP ในปริมาณมาก ทำให้กำลังผลิตไฟฟ้าสำรองในภาพรวมของประเทศจึงอยู่ในระดับสูงดังเช่นปัจจุบัน
อย่างไรก็ตามถ้าดูกำลังสำรองและข้อจำกัดด้านการส่งผ่านพลังงานภาคใต้จะมีปัญหากำลังสำรองต่ำกว่ามาตรฐานความมั่นคงของระบบไฟฟ้าที่กำหนดไว้ที่ N-1 ซึ่งทำให้มีความจำเป็นต้องเพิ่มกำลังผลิตแบบเสถียร (FIRM)ในพื้นที่ภาคใต้   ทั้งนี่ พลังงานทดแทนแม้ว่าปัจจุบันจะมีการพัฒนาจนดีขึ้นมาก  แต่ก็ยังคงมีปัญหาเรื่องความเสถียร ความต้องการการสำรองคอย BACKUP ค้ำจุนความไม่เสถียร และยังมีราคาที่สูงอยู่
พลังงานหมุนเวียนมีส่วนช่วยลดการใช้เชื้อเพลิงจากพลังงานหลัก แต่ยังไม่สามารถทดแทนพลังงานหลัก (ก๊าซธรรมชาติ ถ่านหิน หรือน้ำมัน) ภายใต้เทคโนโลยีในปัจจุบัน จำเป็นต้องมีโรงไฟฟ้าหลักดูแลเรื่องความมั่นคงของระบบในภาพรวม โดยเฉพาะพื้นที่ภาคใต้เป็นแหล่งท่องเที่ยวที่มีความต้องการไฟฟ้าสูงสุดในช่วงกลางคืน แต่ศักยภาพพลังงานหมุนเวียนในภาคใต้หลัก ๆ มีทั้งพลังงานแสงอาทิตย์ และชีวมวล แต่พลังงานแสงอาทิตย์ยังมีข้อจำกัดที่ไม่สามารถผลิตไฟฟ้าได้ในช่วงเวลากลางคืน  ประกอบกับพื้นที่ภาคใต้มีฝนตกเป็นส่วนใหญ่ ดังนั้นปริมาณไฟฟ้าที่ผลิตได้จากแสงอาทิตย์จึงมีน้อย เมื่อเปรียบเทียบกับภาคอื่น ๆ  ในส่วนของพลังงานชีวมวล จะสามารถผลิตไฟฟ้าได้เฉพาะบางฤดูกาลเท่านั้น ขึ้นอยู่กับปริมาณผลผลิตทางการเกษตรและราคาของผลผลิตเป็นหลัก ทั้งนี้ การจะทำให้พลังงานหมุนเวียนมีความมั่นคงสามารถจ่ายไฟฟ้าได้อย่างต่อเนื่อง ควบคุมและสั่งการได้เทียบเท่ากับโรงไฟฟ้าหลักนั้น จำเป็นจะต้องมีการลงทุน ติดตั้งอุปกรณ์เพิ่มเติมด้วยวิธีการต่าง ๆ ทำให้ต้นทุนการผลิตสูงขึ้นเมื่อเทียบกับโรงไฟฟ้าหลัก
การพิจารณาพลังงานหมุนเวียนแต่ละประเภทต้องสอดคล้องกับลักษณะการใช้ไฟฟ้าในแต่ละช่วงเวลาด้วย ภาคใต้มีความต้องการไฟฟ้าสูงในช่วงกลางคืน การส่งเสริมพลังงานแสงอาทิตย์ในปริมาณมาก ๆ ซึ่งผลิตไฟฟ้าได้ในช่วงกลางวันทำให้ไม่เกิดประโยชน์สูงสุดต่อระบบไฟฟ้า  ดังนั้น การพัฒนาการผลิตไฟฟ้าจากพลังงานหมุนเวียน จำเป็นต้องควบคู่กับการพัฒนาโรงไฟฟ้าหลักในสัดส่วนที่เหมาะสม ซึ่งก็เป็นไปในแนวทางเดียวกันกับประเทศต่าง ๆ ในปัจจุบันนี้ ทั้งนี้ เพื่อให้สามารถจ่ายไฟฟ้าได้อย่างต่อเนื่อง ระบบไฟฟ้ามั่นคง ต้นทุนการผลิตไฟฟ้าอยู่ในระดับที่แข่งขันได้ โดยคำนึงถึงผลกระทบต่อสังคมและสิ่งแวดล้อมเพื่อให้เกิดการพัฒนาอย่างยั่งยืน
สำหรับนโยบายการรับซื้อไฟฟ้าจากพลังงานหมุนเวียนในภาคใต้นั้น  กระทรวงพลังงานมีการส่งเสริม สนับสนุนการผลิตไฟฟ้าจากพลังงานหมุนเวียนในภาคใต้มาตลอด โดยตั้งแต่อดีตจนถึงปัจจุบัน มีการเปิดรับซื้อแล้วมากกว่า 730 เมกะวัตต์ และล่าสุดมีการเปิดรับซื้อไฟฟ้าจากพลังงานหมุนเวียนในภาคใต้อีก 100 เมกะวัตต์ ดังนั้นจะเห็นได้ว่า กระทรวงพลังงานมีนโยบายในการจัดหาไฟฟ้าทั้งจากโรงไฟฟ้าหลักและโรงไฟฟ้าพลังงานหมุนเวียนไปพร้อม ๆ กัน ทั้งนี้ เพื่อความมั่นคงทางพลังงานของประเทศ
ด้านผลกระทบต่อสิ่งแวดล้อม
การจัดทำรายงานการประเมินผลกระทบสิ่งแวดล้อมและสุขภาพ (EHIA) โครงการโรงไฟฟ้าเทพา  การจัดกระบวนการรับฟังความคิดเห็นของประชาชน ต้องดำเนินการตามประกาศกระทรวงทรัพยากรธรรมชาติและสิ่งแวดล้อม เรื่อง กำหนดหลักเกณฑ์ วิธีการ ระเบียบปฏิบัติ และแนวทางในการจัดทำรายงานการวิเคราะห์ผลกระทบสิ่งแวดล้อม สำหรับโครงการหรือกิจการที่อาจก่อให้เกิดผลกระทบต่อชุมชนอย่างรุนแรง ทั้งทางด้านคุณภาพสิ่งแวดล้อมทรัพยากรธรรมชาติและสุขภาพ ลงวันที่ 29 ธันวาคม 2552 ซึ่งประกอบด้วยการจัดรับฟังความคิดเห็นของประชาชนและผู้มีส่วนได้เสีย จำนวน 3 ครั้ง ได้แก่ ค.1 ค.2 ค.3 นอกจากนี้ กฟผ. ยังดำเนินการชี้แจงสร้างความเข้าใจแก่ชุมชนอย่างต่อเนื่อง
การกำหนดขอบเขตพื้นที่ศึกษาปฏิบัติตามแนวทางการจัดทำรายงานการวิเคราะห์ผลกระทบสิ่งแวดล้อม ด้านโรงไฟฟ้าพลังความร้อนตามที่สำนักงานนโยบายและแผนทรัพยากรธรรมชาติและสิ่งแวดล้อม (สผ.) กำหนด ทั้งนี้ ครอบคลุมพื้นที่ที่ได้รับผลกระทบทั้งหมด ไม่จำกัดเฉพาะรัศมี 5 กิโลเมตร จากที่ตั้งโรงไฟฟ้า
การแยกศึกษาระหว่างโครงการโรงไฟฟ้าถ่านหินเทพาและท่าเทียบเรือเทพา เนื่องจากการพิจารณารายงานการวิเคราะห์ผลกระทบสิ่งแวดล้อมและสุขภาพ (EHIA) เป็นไปตามข้อกำหนดของ สผ. ที่ต้องแยกการพิจารณาตามคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อม (คชก.) เป็น 2 คณะ ประกอบด้วย คชก. ด้านโรงไฟฟ้าพลังความร้อน พิจารณาโครงการโรงไฟฟ้าเทพาและคชก. ด้านโครงสร้างพื้นฐานทางน้ำ พิจารณาโครงการท่าเทียบเรือเทพา ดังนั้น กฟผ. จึงต้องจัดทำรายงาน EHIA แยกเป็น 2 ฉบับด้วยเหตุผลดังกล่าว
---------------------------------

ที่มา : http://www.thaigov.go.th/news/contents/details/8611
