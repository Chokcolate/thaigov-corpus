รัฐบาลไทย-ข่าวทำเนียบรัฐบาล-มหาดไทยสั่งการผู้ว่าฯ นายอำเภอทั่วประเทศบูรณาการจัดตั้งชุดปฏิบัติการพิเศษตรวจสอบการกักตุนสินค้าเพื่อขึ้นราคาขายเอาเปรียบผู้บริโภค หากพบการกระทำผิด ให้ดำเนินการตามกฎหมายอย่างเฉียบขา

วันจันทร์ที่ 18 กันยายน 2560
มหาดไทยสั่งการผู้ว่าฯ นายอำเภอทั่วประเทศบูรณาการจัดตั้งชุดปฏิบัติการพิเศษตรวจสอบการกักตุนสินค้าเพื่อขึ้นราคาขายเอาเปรียบผู้บริโภค หากพบการกระทำผิด ให้ดำเนินการตามกฎหมายอย่างเฉียบขา
มหาดไทยสั่งการผู้ว่าฯ นายอำเภอทั่วประเทศบูรณาการจัดตั้งชุดปฏิบัติการพิเศษตรวจสอบการกักตุนสินค้าเพื่อขึ้นราคาขายเอาเปรียบผู้บริโภค หากพบการกระทำผิด ให้ดำเนินการตามกฎหมายอย่างเฉียบขาด
เมื่อวันที่ 17 ก.ย. เวลา 21:00 น. นายกฤษฎา บุญราช ปลัดกระทรวงมหาดไทย เปิดเผยว่า ด้วยกระทรวงมหาดไทยได้รับการร้องเรียนจากประชาชนในหลายพื้นที่ว่าขณะนี้มีผู้ขายสินค้าบางรายทำการกักตุนสินค้าอุปโภคบริโภคไว้เพื่อนำไปจำหน่ายในราคาสูงกว่าราคาปกติหรือนำสินค้าที่ไม่มีคุณภาพหรือเสื่อมคุณภาพแล้วมาขายให้ประชาชน ซึ่งเป็นการเอาเปรียบประชาชนผู้บริโภค
ดังนั้น เพื่อเป็นการช่วยเหลือและแก้ไขปัญหาการเอารัดเอาเปรียบประชาชนผู้บริโภคจากการกักตุนสินค้าให้ขาดตลาดแล้วมาตั้งราคาขายสินค้าอุปโภคบริโภคที่สูงกว่าปกติ กระทรวงมหาดไทย จึงได้สั่งการไปยังผู้ว่าราชการจังหวัดและนายอำเภอ ทั่วประเทศให้ดำเนินการ ดังนี้
1. ให้จังหวัดเปิดช่องทางการรับเรื่องร้องเรียนผ่านศูนย์ดำรงธรรมจังหวัดและศูนย์ดำรงธรรมอำเภอ กรณีมีผู้ประกอบการหรือผู้ค้าทำการกักตุนสินค้าอุปโภคบริโภค รวมไปถึงสุรา บุหรี่และ/หรือตั้งราคาขายสินค้าดังกล่าวสูงกว่าปกติ ทั้งนี้ เพื่อเป็นการช่วยเหลือประชาชนอีกช่องทางหนึ่งโดยให้มีการประชาสัมพันธ์ให้ประชาชนในพื้นที่ทราบถึงช่องทางการร้องเรียนดังกล่าวอย่างกว้างขวางด้วย
2. ให้จังหวัดและ/หรืออำเภอจัดชุดปฏิบัติการพิเศษ โดยบูรณาการเจ้าหน้าที่จากส่วนราชการสังกัดกระทรวงพาณิชย์ในจังหวัด/กองกำลังรักษาความสงบเรียบร้อยจังหวัด/ตำรวจ/ฝ่ายปกครอง/เกษตรและปศุสัตว์/สาธารณสุข(อย.) และอื่นๆ ตามที่เห็นสมควรเพื่อออกไปปฏิบัติการตรวจสอบราคาสินค้าในพื้นที่หรือตามแหล่งซื้อขายสินค้าต่างๆว่ามีการกักตุนสินค้าหรือไม่ โดยเฉพาะการกักตุนหรือการตั้งราคาขายสุรา/บุหรี่หรือสินค้าอื่นๆที่จำเป็นของประชาชนสูงกว่าปกติ ทั้งนี้ ให้ประชาสัมพันธ์หรือกำชับผู้ค้า/ผู้ให้บริการต้องติดป้ายแสดงราคาสินค้าและบริการอย่างชัดเจน มีหลักเกณฑ์และ/หรือเครื่องชั่ง/มาตรวัดหรือวิธีคำนวณราคาที่ถูกต้อง ได้มาตรฐาน คำนึงถึงต้นทุน น้ำมันเชื้อเพลิงและค่าแรงงานตามข้อเท็จจริง
3.ในกรณีที่พบว่า มีการกักตุนหรือตั้งราคาขายสินค้าที่สูงกว่าปกติเกินจริง ก็ให้ตักเตือน และขอความร่วมมือมิให้กระทำผิดกฎหมาย หากพบว่ามีเจตนากระทำผิดหรือกระทำผิดซ้ำ ให้ดำเนินการจับกุมเพื่อดำเนินคดีตามกฏหมายที่เกี่ยวข้องอย่างเฉียบขาด แล้วรายงานชื่อผู้ประกอบการหรือบริษัท/ห้างร้านที่มีพฤติการณ์ดังกล่าวให้กระทรวงมหาดไทย และกระทรวงพาณิชย์ทราบ เพื่อจะได้ประสานกับส่วนราชการที่เกี่ยวข้องพิจารณาใช้มาตรการทางกฎหมายภาษีหรือมาตรการทางกฏหมายป้องกันการฟอกเงินเข้าไปดำเนินการต่อผู้ประกอบการหรือบริษัท/ห้างร้านเหล่านั้นที่เอาเปรียบประชาชนต่อไป
ปลัดกระทรวงมหาดไทย กล่าวเพิ่มเติมว่า การดำเนินการตามมาตรการดังกล่าวข้างต้นมุ่งหวังเพื่อแก้ไขปัญหาความเดือดร้อนให้ประชาชนผู้บริโภค สร้างความยุติธรรมและความเท่าเทียมกันในการประกอบการค้าขายและส่งเสริมการค้าขายอย่างมีคุณธรรมตามแนวยุทธศาสตร์ชาติและป้องกันผลกระทบต่อเศรษฐกิจโดยรวม จึงให้จังหวัดและอำเภอ รวมทั้งชุดปฏิบัติการพิเศษดำเนินการอย่างรอบคอบ ระมัดระวัง รวมทั้งเป็นแบบอย่างให้สามารถลดการเอาเปรียบระหว่างภาคส่วนต่างๆ ในสังคมตามนโยบายของรัฐบาลอีกด้วย ทั้งนี้ หากพี่น้องประชาชนพบเห็นผู้ประกอบการหรือผู้ค้าทำการกักตุนสินค้า และจำหน่ายในราคาที่ไม่เป็นธรรม สามารถแจ้งศูนย์ดำรงธรรม สายด่วน 1567 ตลอด 24 ชั่วโมง.
ครั้งที่ 135/2560

ที่มา : http://www.thaigov.go.th/news/contents/details/6746
