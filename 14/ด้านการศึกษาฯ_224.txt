รัฐบาลไทย-ข่าวทำเนียบรัฐบาล-ข้อมูล 10 อันดับสูงสุดของสถาบันการศึกษาที่มีผู้เรียนสอบติดครูผู้ช่วย และได้รับคัดเลือกเข้าร่วมโครงการผลิตครูเพื่อพัฒนาท้องถิ่น ปี พ.ศ.2560

วันอังคารที่ 11 กรกฎาคม 2560
ข้อมูล 10 อันดับสูงสุดของสถาบันการศึกษาที่มีผู้เรียนสอบติดครูผู้ช่วย และได้รับคัดเลือกเข้าร่วมโครงการผลิตครูเพื่อพัฒนาท้องถิ่น ปี พ.ศ.2560
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เปิดเผยข้อมูล 10 อันดับสูงสุดของสถาบันการศึกษาที่ผลิตครู ที่มีจำนวนผู้สอบผ่านเกณฑ์และขึ้นบัญชีในการสอบแข่งขันเพื่อบรรจุและแต่งตั้งเป็นข้าราชการครู
สังกัดสำนักงานคณะกรรมการการศึกษาขั้นพื้นฐาน ปี 2560 และ 10 อันดับสูงสุดที่มีนักศึกษาได้รับการคัดเลือกเข้าร่วมโครงการผลิตครูเพื่อพัฒนาท้องถิ่น ปี พ.ศ.2560 (กรณีคัดเลือกนิสิตนักศึกษาครูชั้นปีที่ 5 ในปีการศึกษา 2559)
ม.ล.ปริยดา ดิศกุล กล่าวว่า ข้อมูลจากการสอบแข่งขันเพื่อบรรจุและแต่งตั้งบุคคลเข้ารับราชการเป็นข้าราชการครูและบุคลากรทางการศึกษา ตำแหน่งครูผู้ช่วย ปี พ.ศ.2560 สังกัดสำนักงานคณะกรรมการการศึกษาขั้นพื้นฐาน พบว่า 10 อันดับสูงสุดของสถาบันการศึกษาที่ผลิตครู ที่มีนักศึกษาสอบผ่านเกณฑ์และขึ้นบัญชีในการสอบแข่งขันเพื่อบรรจุและแต่งตั้งเป็นข้าราชการครู คือ จบจากมหาวิทยาลัยสงขลานครินทร์มากที่สุด จำนวน1,320 คน รองลงมา คือมหาวิทยาลัยราชภัฏนครราชสีมา 1,247 คน และมหาวิทยาลัยทักษิณ 1,189 คน ตามลำดับ
นอกจากนี้ จากข้อมูลผู้ผ่านการคัดเลือกเข้าร่วม โครงการผลิตครูเพื่อพัฒนาท้องถิ่น ปี พ.ศ.2560 (กรณีคัดเลือกนิสิตนักศึกษาครูชั้นปีที่ 5 ในปีการศึกษา 2559) จากจำนวนผู้ผ่านการคัดเลือก 3,792 คน โดย 10 อันดับสูงสุดของสถาบันการศึกษาที่มีนักศึกษาสอบเข้าโครงการผลิตครูเพื่อพัฒนาท้องถิ่น ปี พ.ศ.2560 ได้มากที่สุด คือ มหาวิทยาลัยราชภัฏนครราชสีมา 170 คน รองลงมา คือ มหาวิทยาลัยศรีนครินทรวิโรฒ 135 คน และมหาวิทยาลัยราชภัฏเชียงใหม่และมหาวิทยาลัยราชภัฏบ้านสมเด็จเจ้าพระยา เท่ากัน 130 คน ตามลำดับ
อย่างไรก็ตาม ข้อมูลดังกล่าวเป็นข้อมูลเบื้องต้นที่สะท้อนให้เห็นถึงผลการผลิตบัณฑิตสายวิชาชีพครูทั้งระบบปิด (หลักสูตรครู 5 ปี) และระบบเปิด (สอบบรรจุครูผู้ช่วย) แต่ในความจริงอาจจะต้องคำนึงถึงข้อเปรียบเทียบอื่น ๆ หรือสัดส่วนของปริมาณการรับนักศึกษาต่อจำนวนบัณฑิตที่จบออกไป หรือไปทำงานในสาขาวิชาชีพอื่น ๆ หรือการมีงานทำของบัณฑิตด้วย
บัลลังก์ โรหิตเสถียร
สรุป/รายงาน

ที่มา : http://www.thaigov.go.th/news/contents/details/5123
