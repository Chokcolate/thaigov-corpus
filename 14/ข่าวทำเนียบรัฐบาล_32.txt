รัฐบาลไทย-ข่าวทำเนียบรัฐบาล-รมต.นร. ออมสินฯ เป็นผู้แทนรัฐบาล รับมอบเงินช่วยเหลือผู้ประสบอุทกภัยภาคใต้ จากคณะบุคคลขององค์กรภาครัฐและเอกชน

วันศุกร์ที่ 24 มีนาคม 2560
รมต.นร. ออมสินฯ เป็นผู้แทนรัฐบาล รับมอบเงินช่วยเหลือผู้ประสบอุทกภัยภาคใต้ จากคณะบุคคลขององค์กรภาครัฐและเอกชน
รมต.นร. ออมสินฯ เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 6 คณะ
วันนี้ (23 มีนาคม 2560) เวลา 16.00 น. ณ บริเวณด้านหน้าอาคาร สำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นผู้แทนรัฐบาลรับมอบเงินช่วยเหลือผู้ประสบอุทกภัยภาคใต้จากคณะบุคคลขององค์กรภาครัฐและเอกชนจำนวน 6 คณะ
โอกาสนี้ รัฐมนตรีประจำสำนักนายกรัฐมนตรีในฐานะผู้แทนรัฐบาลได้รับมอบเงินช่วยเหลือผู้ประสบอุทกภัยภาคใต้จากคณะต่าง ๆ ดังกล่าว พร้อมได้กล่าวขอบคุณคณะบุคคลของภาครัฐและเอกชนที่ได้ร่วมแรงร่วมใจกันมาบริจาคเงินในครั้งนี้ ซึ่งทางรัฐบาลจะได้นำเงินไปช่วยเหลือฟื้นฟูผู้ที่ประสบภัยน้ำท่วมในภาคใต้ตามเจตนารมณ์ของผู้บริจาคโดยเร่งด่วนต่อไป ทั้งนี้ รัฐบาลขอกล่าวขอบคุณเหล่าทัพและหน่วยงานต่าง ๆ ทีให้การสนับสนุนงบประมาณ และเจ้าหน้าที่ทุกหน่วย ที่ได้เร่งดำเนินการช่วยเหลือประชาชนผู้ประสบอุทกภัยได้อย่างทั่วถึง
ทั้งนี้ รัฐบาลได้จัดตั้ง “ศูนย์ช่วยเหลือประชาชนประสบภัยน้ำท่วมภาคใต้” ขึ้น ณ สำนักงานปลัดสำนักนายกรัฐมนตรี ทำเนียบรัฐบาล เพื่อเป็นศูนย์กลางในการรวบรวมเงินบริจาคของพี่น้องประชาชนทั่วประเทศจัดส่งให้จังหวัดหรือหน่วยงานที่เกี่ยวข้อง เพื่อนำไปบรรเทาความเดือดร้อนให้กับประชาชนผู้ประสบอุทกภัยในพื้นที่จังหวัดภาคใต้ โดยประชาชนในทุกภาคส่วนที่ประสงค์จะช่วยเหลือประชาชนที่เดือดร้อนในครั้งนี้สามารถบริจาคเงินเข้ากองทุนช่วยเหลือผู้ประสบสาธารณภัย สำนักงานปลัดสำนักนายกรัฐมนตรีได้ โดยโอนเงินเข้าที่บัญชีธนาคารกรุงไทย จำกัด (มหาชน) สาขาทำเนียบรัฐบาล เลขที่บัญชี 067-0-06895-0 โดยผู้ที่ร่วมบริจาคเงินช่วยเหลือผู้ประสบอุทกภัยดังกล่าว สามารถนำใบเสร็จรับเงินการบริจาคฯ มาลดหย่อนภาษีได้ด้วย อนึ่ง รายนามตัวแทนคณะบุคคลจากองค์กรภาครัฐและและภาคเอกชนที่มาบริจาคฯ จำนวน 6 คณะ มีดังนี้
1. ตัวแทน กระทรวงการคลัง                                                    จำนวนเงิน    8,990,000.00 บาท
2. ตัวแทน บริษัท ทริปเปิล วี บรอดคาสท์ จำกัด (ไทยรัฐทีวี)             จำนวนเงิน    1,349,606.94 บาท
3. ตัวแทน คณะแพทย์ศาสตร์ศิริราชพยาบาล                                 จำนวนเงิน       886,145.95 บาท
4. ตัวแทน นักศึกษาหลักสูตรประกาศนียบัตรธรรมาภิบาล
การแพทย์สำหรับผู้บริหารระดับสูง                                         จำนวนเงิน       200,000.00 บาท
5. ตัวแทน สำนักงานปลัดกระทรวงกลาโหม                                  จำนวนเงิน      131,418.00 บาท
6. ตัวแทน สมาคมไต้หวันแห่งประเทศไทย
และสมาคมการค้าไทย – ไต้หวัน                                           จำนวนเงิน      149,000.00 บาท
สรุปยอดเงินที่คณะบุคคลขององค์กรภาครัฐและเอกชนที่บริจาคช่วยเหลือผู้ประสบอุทกภัยภาคใต้จำนวน 6 คณะ ยอดเงินรวม 11,706,170.89 บาท
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2626
