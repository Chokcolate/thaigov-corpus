รัฐบาลไทย-ข่าวทำเนียบรัฐบาล-สธ.เตรียมต่ออายุราชการแพทย์เกษียณส่งอบรมเป็นผู้เชี่ยวชาญด้านเวชศาสตร์ครอบครัวประจำ PCC

วันอังคารที่ 25 เมษายน 2560
สธ.เตรียมต่ออายุราชการแพทย์เกษียณส่งอบรมเป็นผู้เชี่ยวชาญด้านเวชศาสตร์ครอบครัวประจำ PCC
ปลัดกระทรวงสาธารณสุข   ให้ทุกจังหวัดพิจารณาให้แพทย์เกษียณอายุราชการ  ในปีงบประมาณ 2560 รับราชการต่อ โดยให้อบรมเป็นผู้เชี่ยวชาญด้านเวชศาสตร์ครอบครัวเพื่อประจำคลินิกหมอครอบครัว (PCC)
นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ว่า ได้ส่งหนังสือแจ้งเวียนไปทุกจังหวัด เรื่องการให้ข้าราชการพลเรือนสามัญ ตำแหน่งในสายงายแพทย์ระดับเชี่ยวชาญหรือทรงคุณวุฒิ ซึ่งมีอายุครบ 60 ปีบริบูรณ์ในปีงบประมาณ 2560  รับราชการต่อไป    โดยให้จังหวัดดำเนินการดังนี้ 1.ตั้งคณะกรรมการจังหวัด มีนายแพทย์สาธารณสุขจังหวัดเป็นประธาน พิจารณาบุคคลตามความสำคัญ  ตำแหน่งตามความต้องการ และความจำเป็นของหน่วยงาน  2.ให้หน่วยงานจัดทำข้อมูลและเหตุผลการต่อเวลาราชการ แผนงานโครงการตลอดจนภารกิจที่มีความจำเป็นที่ต้องปฏิบัติ  สภาวะการขาดแคลนบุคลากรในเชิงปริมาณและคุณภาพในภาพรวม ความสามารถในทางวิชาการหรือความสามารถเฉพาะตัว  ความยากในการหาผู้เหมาะสมมาปฏิบัติ  เป็นต้น
สำหรับวัตถุประสงค์ในการต่ออายุแพทย์เกษียณอายุราชการในครั้งนี้  เพื่อจะได้มีแพทย์ผู้เชี่ยวชาญด้าน เวชศาสตร์ครอบครัวเพิ่มเติมจากระบบการผลิตปกติ ซึ่งปัจจุบันรูปแบบการผลิตมี 2 แบบ คือ 1.ผลิตที่ศูนย์แพทย์ศาสตร์ศึกษาชั้นคลินิกด้วยตนเอง  2.ร่วมกับโรงพยาบาลชุมชนในการผลิต  (In Service Training) โดยหลักสูตรที่ใช้ผลิตจะเป็นของราชวิทยาลัยแพทย์เวชศาสตร์ครอบครัว ซึ่งแพทย์เกษียณอายุที่สมัครใจรับราชการต่อ จะถูกส่งเข้ารับการอบรมด้านเวชศาสตร์ครอบครัวตามหลักสูตรมาตรฐานและกลับไปทำงานในคลินิกหมอครอบครัว (Primary Care Cluster : PCC) ในแต่ละพื้นที่
ทั้งนี้ เป็นไปตามแผนยุทธศาสตร์การพัฒนาระบบบริการด้านการแพทย์และสาธารณสุข พ.ศ.2560-2564  ด้านระบบการแพทย์ปฐมภูมิ ที่จะให้มีแพทย์เวชศาสตร์ครอบครัวดูแลทุกครัวเรือนภายในปี 2579  ซึ่งจะมีแพทย์เวชศาสตร์ครอบครัวและทีมสหวิชาชีพ 6,500 ทีม “บริการทุกคน ทุกอย่าง ทุกที่ ทุกเวลา ด้วยเทคโนโลยี”สอดคล้องกับรัฐธรรมนูญของราชอาณาจักรไทย พ.ศ.2560   ที่กำหนดให้รัฐต้องดำเนินการให้ประชาชนได้รับบริการสาธารณสุขที่มีประสิทธิภาพอย่างทั่วถึง เสริมสร้างให้ประชาชนมีความรู้พื้นฐานเกี่ยวกับการส่งเสริมสุขภาพและการป้องกันโรค ส่งเสริมสนับสนุนให้มีการพัฒนาภูมิปัญญาด้านแพทย์แผนไทย ให้เกิดประโยชน์สูงสุด

ที่มา : http://www.thaigov.go.th/news/contents/details/3285
