รัฐบาลไทย-ข่าวทำเนียบรัฐบาล-กรมทางหลวงชนบทเปิดใช้อุโมงค์ลอดทางรถไฟ บริเวณจุดตัดทางรถไฟกับถนนทางหลวงชนบทสาย นม.1001 จ.นครราชสีมา

วันอังคารที่ 19 กันยายน 2560
กรมทางหลวงชนบทเปิดใช้อุโมงค์ลอดทางรถไฟ บริเวณจุดตัดทางรถไฟกับถนนทางหลวงชนบทสาย นม.1001 จ.นครราชสีมา
กรมทางหลวงชนบท (ทช.) กระทรวงคมนาคม เปิดใช้อุโมงค์ลอดทางรถไฟ บริเวณจุดตัดทางรถไฟกับถนนทางหลวงชนบท สาย นม.1001 จ.นครราชสีมา เพื่อแก้ไขปัญหาอุบัติเหตุบริเวณจุดตัดทางรถไฟ ลดการสูญเสียชีวิตและทรัพย์สิน และเพิ่มความสะดวกและปลอดภัยในการเดินทางของประชาชน
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า รัฐบาลมอบให้กระทรวงคมนาคมเร่งแก้ไขปัญหาจุดตัดทางรถไฟทั่วประเทศ โดยเฉพาะบริเวณที่มีปัญหาเกิดอุบัติเหตุบ่อยครั้ง ประกอบด้วย การติดตั้งป้ายหยุด ป้ายรูปรถไฟ จัดทำสัญญาณเตือนไฟกระพริบ เนินชะลอความเร็ว และป้ายเตือนบริเวณจุดตัดทางรถไฟที่ไม่ได้รับอนุญาต (ทางลักผ่าน) จำนวน 584 แห่ง จัดทำเครื่องกั้นที่จุดตัดทางรถไฟที่ได้รับอนุญาต จำนวน 775 แห่ง ของการรถไฟแห่งประเทศไทย และโครงการก่อสร้างทางข้ามและทางลอดทางรถไฟ จำนวน 107 แห่งของกรมทางหลวงและ ทช. ตลอดจนเร่งประชาสัมพันธ์ให้เจ้าหน้าที่ผู้ขับรถไฟและผู้ใช้ถนนขับรถด้วยความระมัดระวังเมื่อใกล้ถึงจุดตัดกับทางรถไฟ เพื่อลดอัตราการเกิดอุบัติเหตุ และลดการสูญเสียชีวิตและทรัพย์สินของประชาชน
ทช. ดำเนินโครงการก่อสร้างอุโมงค์ลอดทางรถไฟ บริเวณจุดตัดทางรถไฟกับถนนทางหลวงชนบท สาย นม.1001 ระหว่าง อ.บัวใหญ่ และ อ.บัวลาย จ.นครราชสีมา ความยาว 1,380 เมตร ตัวอุโมงค์มีความยาว 830 เมตร กว้าง 11 เมตร โครงสร้างเป็นกำแพงคอนกรีตเสริมเหล็กและถนนต่อเชื่อมกับถนนเดิม ขนาด 2 ช่องจราจรไป - กลับ มีแผงคอนกรีตสำหรับแบ่งทิศทางการจราจร และแผงกั้นเหล็กแบบล้อเลื่อนเพื่อเบี่ยงการจราจรในกรณีฉุกเฉิน มีหลังคาบริเวณช่องลอดทางรถไฟ ความยาว 130 เมตร ภายในอุโมงค์มีระบบไฟฟ้าแสงสว่างที่สามารถปรับความสว่างได้ตามสภาพแสงระหว่างวัน เพื่อทัศนวิสัยที่ดีในการขับขี่ พร้อมติดตั้งระบบระบายน้ำและเครื่องสูบน้ำ 4 เครื่อง เพื่อป้องกันน้ำท่วมภายในอุโมงค์ และระบบแจ้งเหตุเพลิงไหม้หรือเหตุฉุกเฉินที่สามารถส่งสัญญาณเตือนไปที่ป้ายไฟบริเวณก่อนถึงอุโมงค์ และแจ้งเตือนผ่านระบบควบคุมระยะไกล เพื่อให้เจ้าหน้าที่รับทราบและสามารถแก้ไขสถานการณ์ได้ทันท่วงที ใช้งบประมาณการก่อสร้าง 331 ล้านบาท และได้เปิดให้ประชาชนใช้สัญจรแล้ว
ทั้งนี้ ทช. ได้นำนวัตกรรมมาปรับใช้ในการก่อสร้างอุโมงค์ช่วงลอดทางรถไฟ โดยไม่ส่งผลกระทบต่อการเดินรถไฟ ด้วยการติดตั้งโครงสร้างเหล็กชั่วคราว เพื่อรองรับทางรถไฟในระหว่างการก่อสร้างแทนการเบี่ยงทางรถไฟ จึงไม่ต้องก่อสร้างโครงสร้างทางรถไฟและระบบอาณัติสัญญาณใหม่เป็นระยะทางยาว เพื่อลดความยุ่งยาก ลดงบประมาณในการก่อสร้าง และช่วยเพิ่มความปลอดภัยในการเดินรถไฟ

ที่มา : http://www.thaigov.go.th/news/contents/details/6792
