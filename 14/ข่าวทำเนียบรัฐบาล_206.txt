รัฐบาลไทย-ข่าวทำเนียบรัฐบาล-นรม. เชิญชวนพุทธศาสนิกชนร่วมกิจกรรมสืบสานพระพุทธศาสนาเนื่องในวันวิสาขบูชา แนะทำกิจกรรมสร้างกุศล พร้อมน้อมนำหลักธรรมไปใช้ในการดำเนินชีวิต

วันพฤหัสบดีที่ 11 พฤษภาคม 2560
นรม. เชิญชวนพุทธศาสนิกชนร่วมกิจกรรมสืบสานพระพุทธศาสนาเนื่องในวันวิสาขบูชา แนะทำกิจกรรมสร้างกุศล พร้อมน้อมนำหลักธรรมไปใช้ในการดำเนินชีวิต
นายกฯ เชิญชวนพุทธศาสนิกชนร่วมสืบสานพระศาสนาเนื่องในวันวิสาขบูชา แนะทำกิจกรรมสร้างกุศล พร้อมน้อมนำหลักธรรมไปใช้ในการดำเนินชีวิต
วันนี้ (10 พ.ค 2560) เนื่องในโอกาสวันวิสาขบูชา พลเอก ประยุทธ์ จันทร์โอชา นายกรัฐมนตรี ขอเชิญชวนพุทธศาสนิกชนทุกคนร่วมสืบสานพระพุทธศาสนา น้อมนำคุณค่าของวันนี้มาสู่ตนเอง ครอบครัว ชุมชน และประเทศชาติ ด้วยการทำบุญให้ทาน รักษาศีล ฟังธรรม และเวียนเทียน รวมทั้งนำหลักธรรมที่สำคัญคือ อริยสัจ 4 หรือ ความจริงอันประเสริฐ และมรรคมีองค์ 8 หรือแนวทางดับทุกข์ ไปประยุกต์ใช้ในการดำเนินชีวิต
นายกรัฐมนตรีกล่าวด้วยว่า วันวิสาขบูชาเป็นวันสำคัญสากลทางพระพุทธศาสนา และยังเป็นวันสำคัญในระดับนานาชาติตามข้อมติของสมัชชาใหญ่แห่งสหประชาชาติ พุทธศาสนิกชนจึงควรภาคภูมิใจและปฏิบัติตนเป็นคนดี ศึกษาและสืบทอดพระศาสนาให้คงอยู่เป็นเสาหลักสำคัญของบ้านเมือง โดยในส่วนของรัฐบาลนั้นได้จัดงานสัปดาห์ส่งเสริมพระพุทธศาสนา เนื่องในเทศกาลวันวิสาขบูชาขึ้นทั่วประเทศ ในระหว่างวันที่ 4-10 พ.ค.60 จึงอยากให้ทุกคนไปร่วมกิจกรรม ณ วัดใกล้บ้าน หรือสถานที่ที่แต่ละพื้นที่กำหนด
ในการนี้ รัฐบาลขอเชิญชวนพี่น้องประชาชนเฝ้าฯ รับเสด็จ สมเด็จพระเจ้าอยู่หัว มหาวชิราลงกรณ บดินทรเทพยวรางกูร ในพระราชพิธีทรงบำเพ็ญพระราชกุศลและทรงนำสวดมนต์เนื่องในวันวิสาขบูชา พ.ศ.2560 ในช่วงเย็นวันนี้ ตลอดเส้นทางเสด็จพระราชดำเนิน และวัดพระศรีรัตนศาสดาราม ในพระบรมมหาราชวัง อย่างพร้อมเพรียงกัน
-------------------------------

ที่มา : http://www.thaigov.go.th/news/contents/details/3653
