รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือครอบครัวเด็กหญิงพิการซ้ำซ้อนวัย 11 ปี ที่ จ.นครศรีธรรมราช และหญิงชราวัย 70 ปี เป็นโรคมะเร็ง ต้องเลี้ยงดูหลานชายพิการ แขน-ขาลีบ ที่ จ.มหาสารคาม

วันอังคารที่ 19 กันยายน 2560
ปลัด พม. กำชับ จนท. เร่งช่วยเหลือครอบครัวเด็กหญิงพิการซ้ำซ้อนวัย 11 ปี ที่ จ.นครศรีธรรมราช และหญิงชราวัย 70 ปี เป็นโรคมะเร็ง ต้องเลี้ยงดูหลานชายพิการ แขน-ขาลีบ ที่ จ.มหาสารคาม
ปลัด พม. กำชับ จนท. เร่งช่วยเหลือครอบครัวเด็กหญิงพิการซ้ำซ้อนวัย 11 ปี ที่ จ.นครศรีธรรมราช และหญิงชราวัย 70 ปี เป็นโรคมะเร็ง ต้องเลี้ยงดูหลานชายพิการ แขน-ขาลีบ ที่ จ.มหาสารคาม
วันนี้ (19 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่716/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหา และการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายไมตรี กล่าวว่า จากกรณีเด็กหญิงพิการซ้ำซ้อนวัย 11 ขวบ ที่ป่วยเป็นโรคลมชักขั้นรุนแรง มีอาการชักเกร็งตลอดเวลา ไม่สามารถช่วยเหลือตัวเองได้ โดยอยู่กับพ่อและแม่วัย 40 ปี มีอาชีพเก็บของเก่าขาย ซึ่งทั้ง 3 ชีวิต ต้องอาศัยอยู่ในบ้านสภาพเก่าทรุดโทรมใกล้ผุพัง ครอบครัวมีฐานะยากจน ทำให้ไม่มีเงินสำหรับจ่ายค่ารักษาพยาบาล ที่อำเภอร่อนพิบูลย์ จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กหญิงดังกล่าวอย่างใกล้ชิด และการปรับปรุงสภาพที่อยู่อาศัยให้อยู่ในสภาพ ที่ถูกสุขลักษณะ มั่นคง และเหมาะสมกับการใช้ชีวิตของผู้พิการ อีกทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป
นายไมตรี กล่าวต่อไปว่า สำหรับกรณีหญิงชราวัย 70 ปี ป่วยเป็นโรคมะเร็งที่มดลูก ต้องรับภาระเลี้ยงดูหลานชายวัย 16 ปี ที่ร่างกายพิการ แขน-ขาลีบ ไม่สามารถช่วยเหลือตัวเองได้ เนื่องจากป่วยหนักติดเชื้อในกระแสเลือด ครอบครัวมีฐานะยากจน ที่อำเภอเชียงยืน จังหวัดมหาสารคาม นั้น ตนได้กำชับให้พัฒนาสังคมและความมั่นคง ของมนุษย์จังหวัดมหาสารคาม (พมจ.มหาสารคาม) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก คนพิการและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้พิการอย่างต่อเนื่อง อีกทั้งการปรับปรุงสภาพที่อยู่อาศัยให้อยู่ในสภาพ ที่ถูกสุขลักษณะ มั่นคง และเหมาะสมกับการใช้ชีวิตของผู้พิการ นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสมต่อไป

ที่มา : http://www.thaigov.go.th/news/contents/details/6786
