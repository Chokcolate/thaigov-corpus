รัฐบาลไทย-ข่าวทำเนียบรัฐบาล-รมว.พม. เร่งกำชับ จนท. ช่วยเหลือ 2 สามี-ภรรยาแก่ชรา วัย 85 ปี และ 84 ปี ป่วยหลายโรครุมเร้า ถูกลูกหลานทอดทิ้งไม่เคยเหลียวแล อาศัยเพียงลำพังในบ้านสภาพเก่าทรุดโทรม ที่ จ.สิงห์บุรี

วันศุกร์ที่ 2 มิถุนายน 2560
รมว.พม. เร่งกำชับ จนท. ช่วยเหลือ 2 สามี-ภรรยาแก่ชรา วัย 85 ปี และ 84 ปี ป่วยหลายโรครุมเร้า ถูกลูกหลานทอดทิ้งไม่เคยเหลียวแล อาศัยเพียงลำพังในบ้านสภาพเก่าทรุดโทรม ที่ จ.สิงห์บุรี
รมว.พม. เร่งกำชับ จนท. ช่วยเหลือ 2 สามี-ภรรยาแก่ชรา วัย 85 ปี และ 84 ปี ป่วยหลายโรครุมเร้า ถูกลูกหลานทอดทิ้งไม่เคยเหลียวแล อาศัยเพียงลำพังในบ้านสภาพเก่าทรุดโทรม ที่ จ.สิงห์บุรี
วันนี้ (2 มิ.ย. 60) เวลา 08.15 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 642/2557-2560 เพื่อรับทราบปัญหาทางสังคมต่างๆที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว  โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีพบชายชราวัย 85 ปี ป่วยเป็นโรคต้อกระจก ตามองไม่ค่อยเห็น มีอาการหลังงอ และร่างกายผอมซูบ และหญิงชราวัย 84 ปี ป่วยเป็นโรคซึมเศร้า มีอากาหลงลืม และมือสั่น ทั้ง 2 ชีวิต อาศัยอยู่เพียงลำพังในบ้านสภาพเก่าทรุดโทรมใกล้ผุพัง ซึ่งลูกหลานหลายคนที่เคยเลี้ยงดูมากว่า 20 คน หลังจากเติบโตได้แยกย้ายไปมีครอบครัว ไม่เคยกลับมาเหลียวแล ทอดทิ้งให้อยู่ลำพัง มีเพียงเบี้ยยังชีพผู้สูงอายุใช้ประทังชีวิตไปวันๆ ที่อำเภออินทร์บุรี จังหวัดสิงห์บุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสิงห์บุรี (พมจ.สิงห์บุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านผู้สูงอายุของกระทรวง การพัฒนาสังคมฯ และมอบสิ่งของเครื่องใช้ที่จำเป็น รวมทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยอย่างใกล้ชิด การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง ร่วมกันหาแนวทางให้ความช่วยเหลือเรื่องสวัสดิการสังคมตามความเหมาะสมในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีชายวัย 38 ปี ก่อเหตุใช้อาวุธมีดทำร้ายร่างกายภรรยา วัย 28 ปี และแม่ยายวัย 60 ปี จนเสียชีวิตอย่างโหดเหี้ยม ต่อหน้าลูกเลี้ยงวัย 7 ขวบ ซึ่งเด็กหญิงเห็นเหตุการณ์ จึงรีบวิ่งไปแจ้งเพื่อนบ้านเพื่อขอความช่วยเหลือด้วยความตื่นตกใจและหวาดกลัว ที่อำเภอหว้านใหญ่ จังหวัดมุกดาหาร นั้น ตนได้กำชับให้พัฒนาสังคมและความมั่นคงของมนุษย์จังหวัดมุกดาหาร (พมจ.มุกดาหาร) และหน่วยงานที่เกี่ยวข้อง ในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้น ตามภารกิจด้านเด็กของกระทรวงการพัฒนาสังคมฯ พร้อมเร่งเยียวยาฟื้นฟูสภาพจิตใจของเด็กหญิงอย่างใกล้ชิดโดยด่วน เพื่อให้เด็กสามารถกลับมาใช้ชีวิตได้อย่างปกติในสังคมได้ พร้อมร่วมกันหาแนวทางการช่วยเหลือในระยะยาวต่อไป อีกทั้ง ประสานหน่วยงานที่เกี่ยวข้องเร่งติดตามหาญาติเพื่อรับเด็กไปดูแล ซึ่งหากยังไม่มีญาติมาแสดงตนรับเด็กไปดูแล ทางกระทรวงการพัฒนาสังคมฯ มีบ้านพักเด็กและครอบครัวจังหวัดมุกดาหารพร้อมรับเด็กมาดูแล และคุ้มครองสวัสดิภาพชั่วคราว ระหว่างรอการติดตามหาญาติ ทั้งนี้ สำหรับกรณีดังกล่าวถือเป็นปัญหาความรุนแรง ในครอบครัวที่รุนแรง จึงขอฝากให้ทุกครอบครัวในสังคม หากเกิดปัญหาความไม่เข้าใจกัน ควรหาทางออกด้วยการพูดคุย ปรับความเข้าใจ สร้างสัมพันธภาพอันดี และไม่ใช้ความรุนแรงในการตัดสินปัญหา

ที่มา : http://www.thaigov.go.th/news/contents/details/4221
