รัฐบาลไทย-ข่าวทำเนียบรัฐบาล-ออมสิน จับมือพันธมิตรใหม่ Ria Money Transfer เปิดตัวให้บริการโอนเงินระหว่างประเทศ เชื่อมโยงไทยไปทุกมุมโลก

วันอังคารที่ 5 ธันวาคม 2560
ออมสิน จับมือพันธมิตรใหม่ Ria Money Transfer เปิดตัวให้บริการโอนเงินระหว่างประเทศ เชื่อมโยงไทยไปทุกมุมโลก
ธนาคารออมสิน และ Ria Money Transfer ซึ่งเป็น บริษัทโอนเงินรายใหญ่อันดับ 3 ของโลก ประกาศความร่วมมือในการให้บริการโอนเงินไปต่างประเทศ และบริการโอนเงินเข้ามาในประเทศไทย
กรุงเทพฯ, ประเทศไทย, เมื่อวันที่ 4 ธันวาคม 2560 ธนาคารออมสิน และ Ria Money Transfer ซึ่งเป็น บริษัทโอนเงินรายใหญ่อันดับ 3 ของโลก ประกาศความร่วมมือในการให้บริการโอนเงินไปต่างประเทศ และบริการโอนเงินเข้ามาในประเทศไทย
ความร่วมมือดังกล่าวช่วยให้ลูกค้าที่มีบัญชีกับธนาคารออมสิน รวมทั้งลูกค้าที่ไม่มีบัญชีเงินฝากกับธนาคารสามารถทำการรับเงินสดที่โอนมาจากต่างประเทศ และส่งเงินไปต่างประเทศ ผ่านธนาคารออมสินได้ง่ายขี้น เพราะมีสาขา 1,081 แห่งทั่วประเทศ โดยในปี พ.ศ. 2561 ธนาคารจะขยายช่องทางการให้บริการ โดยผู้ส่งเงินในต่างประเทศสามารถโอนเงินเข้าบัญชีเงินฝากของผู้รับเงินได้ทุกธนาคารในประเทศไทย ซึ่งจะช่วยให้ลูกค้ามีความสะดวกสบายมากยิ่งขึ้น
นายชาติชาย พยุหนาวีชัย ผู้อำนวยการธนาคารออมสิน กล่าวว่า ปัจจุบันธนาคารออมสินเปิดให้บริการธุรกิจปริวรรต 3 ประเภท คือ บริการแลกเปลี่ยนเงินตราต่างประเทศ บริการโอนเงินตราต่างประเทศผ่านระบบ SWIFT เพื่อเข้าบัญชีเงินฝากของผู้รับเงิน มีทั้งโอนออกไปต่างประเทศ และโอนเข้ามาจากต่างประเทศ และบริการโอนเงินด่วนระหว่างประเทศ ซึ่งผู้รับเงินปลายทางไม่จำเป็นต้องมีบัญชีเงินฝากกับธนาคาร และให้บริการทั้งรับเงินที่โอนมาจากต่างประเทศและส่งเงินไปต่างประเทศ โดยเงินจะถูกส่งถึงปลายทางภายในเวลาอันรวดเร็วหลังจากทำรายการส่งเงินเสร็จสมบูรณ์ ดังนั้น การร่วมมือกับ Ria ในครั้งนี้ เพื่อรองรับการให้บริการทางการเงินแก่ลูกค้าอีกช่องทางหนึ่งของธนาคารฯ ซึ่งกระจายตัวอยู่เกือบทุกพื้นที่ของโลก ทั้งนักท่องเที่ยว แรงงานไทยที่ทำงานในต่างประเทศหรือแรงงานชาวต่างชาติที่เดินทางเข้ามาทำงานในประเทศไทย หรือผู้ที่มีญาติพี่น้องอยู่ในต่างประเทศ รวมทั้งผู้ที่มีบุตรหลานที่ศึกษาอยู่ในต่างประเทศ
Mr.Sebastian Plubins Malfanti Ria Money Transfer Managing Director Emeasa Europe, Middle East, Africa & South Asia กล่าวว่า "เรามีความยินดีเป็นอย่างยิ่งที่ได้ร่วมเป็นพันธมิตรกับธนาคารออมสิน ธนาคารออมสินได้รับการยอมรับอย่างดีและมีเครือข่ายที่ดีเยี่ยมในพื้นที่ต่างจังหวัดและชุมชนเมืองทั่วประเทศไทย ด้วยเหตุนี้บริษัท Ria จึงเลือกธนาคารออมสินเป็นพันธมิตรในประเทศไทย เปิดให้บริการ  รับเงินและส่งเงินระหว่างประเทศ ด้วยค่าบริการที่ถูกกว่าผู้ให้บริการรายอื่นๆ ทั้งนี้ เพื่อเพิ่มความสะดวกสบายให้แก่ลูกค้าผู้ใช้บริการ ไม่ว่าลูกค้าจะอยู่ที่ใดก็ตาม "ความร่วมมือของเรากับธนาคารออมสินถือเป็นก้าวสำคัญสู่การให้บริการระดับโลกของ Ria ในประเทศไทย และเสริมสร้างการบริการที่มีอยู่ของบริษัทในภูมิภาคเอเชียตะวันออกเฉียงใต้ บริษัทหวังว่าจะได้ทำงานร่วมกับธนาคารออมสินและประสบความสำเร็จอย่างดียิ่ง"
ทั้งนี้ ประเทศไทยเป็นประเทศส่งเงินและรับโอนเงินจากต่างประเทศที่สำคัญในเอเชีย ตามประกาศของธนาคารโลกในปี ค.ศ. 2016 ประเทศไทยรับเงินโอนจากต่างประเทศ จำนวน 6.3 พันล้านเหรียญสหรัฐอเมริกา โดยคิดเป็นจำนวน 28 เปอร์เซ็นต์มาจากประเทศสหรัฐอเมริกา ตามมาด้วยเยอรมนี มาเลเซีย ออสเตรเลีย และญี่ปุ่น รวมทั้งชาวต่างชาติสัญชาติอื่นๆ อีกจำนวนมาก ซึ่งมีถิ่นพำนักอาศัย   อยู่ในประเทศไทย นอกจากนี้ในปี 2016 ประเทศไทยได้โอนเงินไปต่างประเทศ ประมาณ 3 พันล้านเหรียญสหรัฐอเมริกา โดยจุดหมายปลายทางหลักคือ จีน พม่า ญี่ปุ่น ฝรั่งเศส และกัมพูชา
หลังจากการซื้อกิจการของบริษัท IME ซึ่งเป็นบริษัทโอนเงินชั้นนำในประเทศมาเลเซีย เมื่อปี พ.ศ  2535 บริษัท Ria ได้ขยายเครือข่ายในภูมิภาคเอเชียใต้และเอเชียตะวันออกเฉียงใต้และเชื่อมต่อภูมิภาคต่างๆ เพื่อให้เครือข่ายครอบคลุมทั่วถึงสำหรับการให้บริการโอนเงินระหว่างประเทศ รวมถึงการใช้เครือข่ายทั่วโลกที่กว้างขวางของ Ria ทำให้ลูกค้าสามารถทำธุรกรรมกับประเทศไทยทางออนไลน์จากประเทศสหรัฐอเมริกา และออสเตรเลีย โดยใช้ www.riamoneytransfer.com และ www.riamoneytransfer.com.au หรือจากประเทศมาเลเซีย ผ่านทาง https://online.imeremit.com/my/
เกี่ยวกับธนาคารออมสิน
ธนาคารออมสิน ถือกำเนิดโดยองค์พระบาทสมเด็จพระมงกุฎเกล้าเจ้าอยู่หัว รัชกาลที่ 6 ปัจจุบันเป็นธนาคารที่มีสินทรัพย์รวมกว่า 2 ล้านล้านบาท และมีสาขา 1,081 แห่ง อยู่ในทุกภูมิภาคทั่วประเทศ ให้บริการแก่ประชาชนทั้งในพื้นที่ชุมชนเมืองและชนบท
การขยายบริการโอนเงินด่วนระหว่างประเทศ กับบริษัท Ria เป็นการเพิ่มช่องทางการรับเงินและส่งเงินระหว่างประเทศของลูกค้าที่อยู่ในพื้นที่ห่างไกลที่ไม่สะดวกในการเดินทางเข้ามาในตัวเมือง และสามารถช่วยขยายธุรกิจการค้าให้กับพื้นที่ตามแนวชายแดนอีกด้วย
เกี่ยวกับบริษัท Ria
Ria เป็นบริษัทในเครือของ Euronet Worldwide, Inc. (NASDAQ: EEFT) เป็นผู้นำระดับโลกด้านการโอนเงินระหว่างประเทศ ด้วยบริการโอนเงินที่มีความรวดเร็ว ปลอดภัย ค่าธรรมเนียมในการโอนเงินไม่สูง ผ่านเครือข่ายตัวแทนทั่วโลกประมาณ 332,000 ราย ซึ่งครอบคลุม 146 ประเทศทั่วโลก และยังสามารถโอนเงินผ่านระบบออนไลน์ผ่านทาง www.riamoneytransfer.com บริษัทฯ มุ่งมั่นการให้บริการต่อลูกค้าซึ่งครอบคลุมทุกพื้นที่ เคียงข้างการทำธุรกรรมทางการเงินของทุกคน ดูข้อมูลเพิ่มเติมได้ที่ www.riafinancial.com และ www.riamoneytransfer.com

ที่มา : http://www.thaigov.go.th/news/contents/details/8549
