รัฐบาลไทย-ข่าวทำเนียบรัฐบาล-รมว.พม. ลงพื้นที่ อ.นาหว้า และ อ.ศรีสงคราม จ.นครพนม เพื่อตรวจเยี่ยมให้กำลังใจ พร้อมบรรเทาความเดือดร้อนชาวบ้าน 278 ครอบครัว ที่ประสบอุทกภัย

วันจันทร์ที่ 21 สิงหาคม 2560
รมว.พม. ลงพื้นที่ อ.นาหว้า และ อ.ศรีสงคราม จ.นครพนม เพื่อตรวจเยี่ยมให้กำลังใจ พร้อมบรรเทาความเดือดร้อนชาวบ้าน 278 ครอบครัว ที่ประสบอุทกภัย
รมว.พม. ลงพื้นที่ อ.นาหว้า และ อ.ศรีสงคราม จ.นครพนม เพื่อตรวจเยี่ยมให้กำลังใจ พร้อมบรรเทาความเดือดร้อนชาวบ้าน 278 ครอบครัว ที่ประสบอุทกภัย
วันที่ 20 ส.ค. 60 เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวง พม. ลงพื้นที่ตรวจเยี่ยมและให้กำลังใจประชาชนผู้ได้รับผลกระทบจากอุทกภัยในพื้นที่ อำเภอนาหว้า และอำเภอศรีสงคราม จังหวัดนครพนม พร้อมให้ความช่วยเหลือในเบื้องต้น อาทิ มอบถุงยังชีพ เครื่องอุปโภคบริโภค และเงินสงเคราะห์ครอบครัวช่วยเหลือผู้ประสบภัยกรณีฉุกเฉิน เป็นต้น ณ ศูนย์พักพิงชั่วคราวโรงเรียนบ้านอูนยางคำ ตำบลนาหว้า อำเภอนาหว้า และศูนย์พักพิงชั่วคราววัดศรีสงคราม ตำบลท่าบ่อสงครามอำเภอศรีสงคราม จังหวัดนครพนม
พลตำรวจเอก อดุลย์ กล่าวว่า จากสถานการณ์ฝนตกหนักอย่างต่อเนื่อง ส่งผลให้เกิดอุทกภัยในหลายจังหวัด โดยเฉพาะในพื้นที่ภาคตะวันออกเฉียงเหนือ ทำให้ประชาชนเป็นจำนวนมากได้รับความเดือดร้อนและเกิดผลกระทบในวงกว้าง รัฐบาลมีความห่วงใยประชาชนที่ได้รับความเดือดร้อนและผลกระทบจากสถานการณ์ดังกล่าว จึงได้มอบหมายให้ตนเป็นผู้แทนลงพื้นที่เยี่ยมและกำลังใจผู้ประสบภัย ซึ่งในวันนี้ตนพร้อมด้วยคณะผู้บริหารกระทรวงการพัฒนาสังคมและความมั่นคงของมนุษย์ (พม.) จึงได้ลงพื้นที่จังหวัดนครพนมซึ่งเป็นจังหวัดหนึ่งในพื้นที่ภาคตะวันออกเฉียงเหนือที่ประชาชนจำนวนมากประสบอุทกภัยและได้รับความเดือดร้อนในวงกว้าง โดยเฉพาะอย่างยิ่งในพื้นที่อำเภอนาหว้า และอำเภอศรีสงคราม ทั้งนี้ เพื่อเป็นการบรรเทาความเดือดร้อนของประชาชนผู้ได้รับผลกระทบดังกล่าวในเบื้องต้น จึงได้นำถุงยังชีพ เครื่องอุปโภคบริโภค และเงินสงเคราะห์ครอบครัวช่วยเหลือผู้ประสบภัยกรณีฉุกเฉินมามอบให้ประชาชน จำนวน 278 ครอบครัว รวมทั้งมอบป้ายซ่อมบ้านผู้สูงอายุ จำนวน 14 หลัง นอกจากนี้ ได้มอบเงินรวมกลุ่มกิจกรรมอาชีวบำบัดผู้สูงอายุ 2 กลุ่มๆ ละ 15 คน อีกทั้งตรวจเยี่ยมการประกอบอาหารเพื่อแจกจ่ายให้กับประชาชนผู้ประสบอุทุกภัยของครัว พม. พร้อมให้กำลังใจที่มีจิตอาสาในการมีส่วนร่วมช่วยเหลือประชาชนผู้ที่ได้รับความเดือดร้อนจากอุทกภัยครั้งนี้
พลตำรวจเอก อดุลย์ กล่าวต่อไปว่า สำหรับแนวทางการช่วยเหลือผู้ประสบอุทกภัยของหน่วยงานในพื้นที่จังหวัดนครพนม สังกัดกระทรวง พม. นั้น มีการเตรียมแนวทางการฟื้นฟูให้กับผู้ประสบอุทกภัย ดังนี้ 1) พมจ. และหน่วยงานในพื้นที่จังหวัดนครพนม เตรียมแผนการฟื้นฟูเยียวยาช่วยเหลือผู้ประสบอุทกภัยภายหลังน้ำลด เช่น โครงการลอกท่อ เยาวชนจิตอาสาฟื้นฟูสถานที่สาธารณะ และโครงการคัดแยกขยะ เป็นต้น 2) การประสานข้อมูลร่วมกับอำเภอที่ได้รับมอบหมายเพื่อสำรวจปัญหาความต้องการการช่วยเหลือในเรื่องการปรับปรุงที่อยู่อาศัยให้กับกลุ่มผู้สูงอายุ คนพิการ 3) การฟื้นฟูด้านอาชีพและการจ้างงานในพื้นที่แก่สตรี ผู้สูงอายุ คนพิการ และ 4) การเตรียมเจ้าหน้าที่นักสังคมสงเคราะห์ ให้บริการด้านจิตใจเพื่อคลายเครียดจากปัญหาความกังวลเรื่องรายได้ การซ่อมแซมบ้านเรือน และพื้นที่การเกษตรเสียหายภาวะหนี้สิน
"อย่างไรก็ตาม รัฐบาลโดยกระทรวง พม. ขอส่งกำลังใจให้พี่น้องประชาชนที่ประสบอุทกภัยในพื้นที่จังหวัดนครพนม และทุกจังหวัดทั่วประเทศ และขอให้ทุกคนมีจิตใจที่เข้มแข็งและสามารถกลับใช้ชีวิตอย่างปกติสุข ภายหลังกลับคืนสู่สภาวะปกติ” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6080
