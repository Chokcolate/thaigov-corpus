รัฐบาลไทย-ข่าวทำเนียบรัฐบาล-พม. ชื่นชมเด็กหญิงวัย 12 ปี ที่ต้องขาดเรียน เพื่อดูแลแม่ที่เป็นโรคมะเร็งกระเพาะอาหารระยะสุดท้าย ที่ จ.นครปฐม

วันพุธที่ 31 มกราคม 2561
พม. ชื่นชมเด็กหญิงวัย 12 ปี ที่ต้องขาดเรียน เพื่อดูแลแม่ที่เป็นโรคมะเร็งกระเพาะอาหารระยะสุดท้าย ที่ จ.นครปฐม
พม. ชื่นชมเด็กหญิงวัย 12 ปี ที่ต้องขาดเรียน เพื่อดูแลแม่ที่เป็นโรคมะเร็งกระเพาะอาหารระยะสุดท้าย ที่ จ.นครปฐม และชื่นชม 2 พี่น้อง ดูแลแม่ที่ป่วยเป็นโรคอัมพาต ครอบครัวมีฐานะยากจน ที่ จ.นครราชสีมา
เมื่อวันที่ 30 ม.ค. 61 เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 28/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานที่เกี่ยวข้อง เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นางไพรวรรณ กล่าวว่า  จากกรณีเด็กหญิงวัย 12 ปี นักเรียนชั้น ป.6 ต้องขาดเรียนกว่า 1 เดือน เนื่องจากต้องคอยเฝ้าดูแลแม่วัย 38 ปี ที่ป่วยเป็นโรคมะเร็งกระเพาะอาหารระยะสุดท้าย ครอบครัวมีฐานะยากจน ที่จังหวัดนครปฐม และกรณีเด็กชาย 2 พี่น้องวัย 12 ปี และ 7 ขวบ อาศัยอยู่กับแม่วัย 35 ปี ที่ป่วยเป็นโรคอัมพาต นอนป่วยติดเตียง ไม่สามารถช่วยเหลือตัวเองได้ ทำให้เด็กชายทั้ง 2 คนต้องขาดเรียนบ่อยครั้งเพื่ออยู่ดูแลผู้เป็นแม่ มีเพียงผู้เป็นพ่อ ทำงานรับจ้างแบกมันสำปะหลังหารายได้จุนเจือครอบครัวเพียงคนเดียว ครอบครัวมีฐานะยากจน รายได้ไม่เพียงพอค่าใช้จ่าย ที่จังหวัดนครราชสีมา นั้น ตนขอชื่นชมเด็กทั้งหมดดังกล่าว ที่มีจิตใจเข้มแข็ง มีความกตัญญู ขยันหมั่นเพียร และมีความมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดี ของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครปฐม และ พมจ.นครราชสีมา พร้อมทีม One Home ลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กทั้งหมดอย่างต่อเนื่องในระยะยาว และการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคมแก่ครอบครัว เพื่อขอรับสิทธิตามกฎหมายตามความเหมาะสม พร้อมให้คำแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีชายพิการวัย 40 ปี ถูกขโมยรถจักรยานยนต์ที่ใช้ประกอบอาชีพ ทำให้ขาดรายได้เลี้ยงดูตนเอง และลูกอีก 5 คนที่จังหวัดชลบุรี นั้น ทางทีม One Home จังหวัดชลบุรี ได้ลงพื้นที่เยี่ยมบ้านและประสานติดตามรถจักรยานยนต์ได้คืนเรียบร้อยแล้ว อีกทั้ง ให้คำแนะนำในการทำบัตรประจำตัวคนพิการ เพื่อขอรับสิทธิตามกฎหมายตามความเหมาะสมต่อไป และ 2) กรณีเด็กหญิงวัย 13 ปี ถูกครูพละทำร้ายร่างกายได้รับบาดเจ็บ ที่จังหวัดสตูล ทางทีม One Home จังหวัดสตูล ได้ลงพื้นที่ตรวจสอบข้อเท็จจริงเพิ่มเติม และเห็นควรให้เด็กหญิงเข้ารับการประเมินสภาพจิตใจและอยู่ในการคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 อีกทั้ง ได้ประชุมทีมสหวิชาชีพเพื่อหาแนวทาง การช่วยเหลือต่อไป

ที่มา : http://www.thaigov.go.th/news/contents/details/9752
