รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคกลาง ครั้งที่ 1/2561

วันศุกร์ที่ 26 มกราคม 2561
รอง นรม.พล.อ.ประวิตรฯ เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคกลาง ครั้งที่ 1/2561
ที่ประชุมมีมติเห็นชอบกรอบการดำเนินงาน อ.ก.บ.ภ. ภาคกลาง การเปลี่ยนแปลงโครงการตามแผนปฏิบัติราชการประจำปี โดยการบูรณาการแผนโครงการและงบประมาณของส่วนราชการ จังหวัดและกลุ่มจังหวัด ที่จะดำเนินการตามแผนพัฒนาภาคกลางและพื้นที่กรุงเทพมหานคร  พ.ศ. 2560-2564
วันนี้ (26 มกราคม 2561) เวลา 10.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคกลาง ครั้งที่ 1/2561 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบกรอบการดำเนินงาน อ.ก.บ.ภ. ภาคกลาง ปีงบประมาณ 2561 ที่สอดคล้องกับปฏิทินการทำงานของสำนักงบประมาณที่ได้กำหนดหน่วยงานต่าง ๆ จัดทำข้อเสนองบประมาณประจำปี 2562 โดยเสนอสำนักงบประมาณภายในเดือนมกราคม 2561
พร้อมกันนี้ ที่ประชุมได้พิจารณาและมีมติเห็นชอบการเปลี่ยนแปลงโครงการตามแผนปฏิบัติราชการประจำปีงบประมาณ พ.ศ. 2561 ของจังหวัดและกลุ่มจังหวัดภาคกลาง (กรณีกระทบแผน) โดยเห็นควรสนับสนุนโครงการตามคำขอโอนเปลี่ยนแปลงงบประมาณตามแผนปฏิบัติราชการประจำปี พ.ศ. 2562 ของจังหวัด จำนวน 25 โครงการ เป็นเงิน 75,418,552 บาท และมอบให้ฝ่ายเลขานุการดำเนินการแจ้งเวียนให้ผู้เกี่ยวข้องทราบ โดยให้จังหวัดและกลุ่มจังหวัดรับข้อสังเกตของฝ่ายเลขานุการฯ ไปประกอบการพิจารณา ดำเนินการต่อไป รวมทั้งมีมติเห็นชอบแผนพัฒนาภาคกลางและพื้นที่กรุงเทพมหานคร ในช่วงแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560-2564) เพื่อกำหนดทิศทางการพัฒนาภาคไปสู่การปฏิบัติในระดับพื้นที่ เพื่อเป็นกรอบให้หน่วยงานที่เกี่ยวข้องใช้ขับเคลื่อนการพัฒนาต่อไป
นอกจากนี้ ที่ประชุมได้พิจารณาและมีมติเห็นชอบการบูรณาการแผนโครงการและงบประมาณของส่วนราชการ จังหวัดและกลุ่มจังหวัด ที่จะดำเนินการตามแผนพัฒนาภาคกลางและพื้นที่กรุงเทพมหานคร ปีงบประมาณ พ.ศ. 2560-2564 ในโครงการของส่วนราชการในการขับเคลื่อนแผนพัฒนาภาคกลางและพื้นที่กรุงเทพมหานคร โครงการของจังหวัดและกลุ่มจังหวัด ในการขับเคลื่อนแผนพัฒนาภาคกลางและพื้นที่กรุงเทพมหานคร เพื่อส่วนราชการจะได้จัดทำคำของบประมาณะายใต้แผนพัฒนาบูรณาการประจำปีงบประมาณ พ.ศ. 2562 ตามปฏิทินงบประมาณของสำนักงบประมาณต่อไป พร้อมมอบกระทรวงและหน่วยงานที่เกี่ยวข้องพิจารณาทบทวนกำหนดแผนงานโครงการขับเคลื่อนแผนพัฒนาภาคที่เชื่อมโยงตั้งแต่ต้นทาง กลางทาง ปลายทาง โดยหน่วยงานที่เกี่ยวข้องควรริเริ่มร่วมกันออกแบบโครงการ (project design) ตามแนวทางของแต่ละประเด็นยุทธศาสตร์ เพื่อให้แผนพัฒนาภาคกลางและพื้นที่กรุงเทพมหานคร ในช่วงแผนพัฒนาฯ ฉบับที่ 12 มีความครบถ้วนสมบูรณ์และสามารถบูรณาการการขับเคลื่อนการพัฒนาฯ บรรลุวัตถุประสงค์และเป้าหมายได้อย่างมีประสิทธิภาพยิ่งขึ้น
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9642
