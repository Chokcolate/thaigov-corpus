รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 จับมือสถานเอกอัครราชทูตอังกฤษ ประจำประเทศไทย ร่วมช่วยเหลือผู้ประสบปัญหาทางสังคมชาวอังกฤษ รวม 20 ราย ตั้งแต่เดือน ต.ค. 59 ถึงปัจจุบัน

วันพฤหัสบดีที่ 20 กรกฎาคม 2560
พม. โดยศูนย์ช่วยเหลือสังคม สายด่วน 1300 จับมือสถานเอกอัครราชทูตอังกฤษ ประจำประเทศไทย ร่วมช่วยเหลือผู้ประสบปัญหาทางสังคมชาวอังกฤษ รวม 20 ราย ตั้งแต่เดือน ต.ค. 59 ถึงปัจจุบัน
พม. โดยศูนย์ช่วยเหลือสังคม สายด่วน 1300 จับมือสถานเอกอัครราชทูตอังกฤษ ประจำประเทศไทย ร่วมช่วยเหลือผู้ประสบปัญหาทางสังคมชาวอังกฤษ รวม 20 ราย ตั้งแต่เดือน ต.ค. 59 ถึงปัจจุบัน
วันนี้ (20 ก.ค. 60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า สถานเอกอัครราชทูตอังกฤษ ประจำประเทศไทย มีหนังสือขอบคุณกระทรวงการพัฒนาสังคมและความมั่นคงของมนุษย์ (พม.) ในส่วนของศูนย์ช่วยเหลือสังคม สายด่วน 1300 ที่ให้ความช่วยเหลือผู้ประสบปัญหาทางสังคมชาวอังกฤษที่พำนักในประเทศไทยอย่างเต็มศักยภาพ อีกทั้งใส่ใจต่อการดูแลรายกรณีต่างๆ อย่างเต็มที่ มาโดยตลอด
นายณรงค์ กล่าวต่อว่า กระทรวง พม. โดย ศูนย์ช่วยเหลือสังคม สายด่วน 1300 ได้สนับสนุนการดำเนินงานอย่างบูรณาการร่วมกับสถานเอกอัครราชทูตอังกฤษ ประจำประเทศไทย โดยให้ความช่วยเหลือผู้ประสบปัญหา ทางสังคมชาวอังกฤษที่พำนักในประเทศไทย ด้วยการประสานความร่วมมือและส่งต่อความช่วยเหลือไปยังพัฒนาสังคมและความมั่นคงของมนุษย์จังหวัด (พมจ.) และบ้านพักเด็กและครอบครัว (บพด.) ซึ่งเป็นหน่วยงานสังกัดกระทรวง พม. ในพื้นที่ เพื่อขอความช่วยเหลือในการลงพื้นที่เยี่ยมเพื่อตรวจสอบข้อเท็จจริง และดำเนินการให้ความช่วยเหลือ ในด้านต่างๆ รวมทั้งติดตามและรายงานผลการให้ความช่วยเหลือ นอกจากนี้ ได้มีการประชุมประจำเดือนร่วมกัน เพื่อวางแนวทางในการดุแลช่วยเหลือและติดตามผู้ประสบปัญหาทางสังคมชาวอังกฤษ ทั้งนี้ กระทรวง พม. โดยศูนย์ช่วยเหลือสังคม สายด่วน 1300 ได้ให้ความช่วยเหลือผู้ประสบปัญหาทางสังคมชาวอังกฤษรวมจำนวนทั้งสิ้น 20 ราย ตั้งแต่เดือนตุลาคม 2559 จนถึงปัจจุบัน
"ทั้งนี้ สำหรับประชาชนที่พบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นายณรงค์ กล่าวในตอนท้าย

ที่มา : http://www.thaigov.go.th/news/contents/details/5338
