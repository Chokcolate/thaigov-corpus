รัฐบาลไทย-ข่าวทำเนียบรัฐบาล-ทส. โดย กรมทรัพยากรธรณีจัดงานครบรอบ ๑๒๖ ปี แถลงเตรียมจัดงานมหกรรมเปิดโลกธรณีวิทยาเพื่อการท่องเที่ยว ครั้งที่ ๓

วันพฤหัสบดีที่ 11 มกราคม 2561
ทส. โดย กรมทรัพยากรธรณีจัดงานครบรอบ ๑๒๖ ปี แถลงเตรียมจัดงานมหกรรมเปิดโลกธรณีวิทยาเพื่อการท่องเที่ยว ครั้งที่ ๓
ทส. โดย กรมทรัพยากรธรณีจัดงานครบรอบ ๑๒๖ ปี แถลงเตรียมจัดงานมหกรรมเปิดโลกธรณีวิทยาเพื่อการท่องเที่ยว ครั้งที่ ๓
วันพฤหัสบดีที่ ๑ มกราคม ๒๕๖๑ เวลา ๐๙.๐๙ น. เนื่องในโอกาส ครบรอบ ๑๒๖ ปี กรมทรัพยากรธรณี ภายใต้สังกัดกระทรวงทรัพยากรธรรมชาติและสิ่งแวดล้อม ตั้งแต่ปี ๒๕๔๕ โดยพระบาทสมเด็จพระจุลจอมเกล้าเจ้าอยู่หัว รัชกาลที่ ๕ ทรงมีพระบรมราชโองการ โปรดเกล้าโปรดกระหม่อม ให้ประกาศตั้ง “กรมราชโลหกิจและภูมิวิทยา” ขึ้นในกระทรวงเกษตราธิการ เมื่อวันที่ ๑ มกราคม ร.ศ.๑๑๐ (พ.ศ.๒๔๓๔) โดยได้เปลี่ยนชื่อเป็น "กรมทรัพยากรธรณี" เมื่อครั้งสังกัด กระทรวงพัฒนาการแห่งชาติ ภายหลังจากการปฏิรูประบบราชการเมื่อวันที่ ๓ ตุลาคม พ.ศ.๒๕๔๕ กรมทรัพยากรธรณี จึงได้ย้ายมาสังกัด กระทรวงทรัพยากรธรรมชาติและสิ่งแวดล้อม
และเนื่องในโอกาสอันดีนี้ กรมทรัพยากรธรณีแถลงข่าวเตรียมจัดงานมหกรรมสุดยิ่งใหญ่ในงาน “มหกรรมเปิดโลกธรณีวิทยาเพื่อการท่องเที่ยว” ครั้งที่ ๓  ณ สวนลุมพินี ในระหว่างวันที่ ๑๗ – ๒๑ มกราคม ๒๕๖๑ เพลิดเพลินกับนิทรรศการความรู้ทางธรณีวิทยาผ่านสื่อมัลติมีเดียรูปแบบใหม่ย้อนยุคสู่ดินแดนแห่งโลกไดโนเสาร์ล้านปี ตื่นตากับขบวนพาเหรดไดโนเสาร์เคลื่อนไหวได้เสมือนจริง และโซนกิจกรรมต่างๆ ที่น่าสนใจที่นำมาจัดบนเนื้อที่กว่า ๑ ไร่
นายทศพร นุชอนงค์ อธิบดีกรมทรัพยากรธรณี เปิดเผยว่า กรมทรัพยากรธรณีได้ดำเนินการผลักดันให้เกิดการท่องเที่ยวเชิงวิชาการภายในพื้นที่ศักยภาพอุทยานธรณี ซึ่งครอบคลุมแหล่ง ธรณีวิทยาที่มีแหล่งธรรมชาติ โบราณคดี และศิลปวัฒนธรรมท้องถิ่นชุมชน มีการปรับปรุงพื้นที่ และแหล่ง ตามเกณฑ์เพื่อยกระดับการเป็นอุทยานธรณีโลก ทั้งยังช่วยส่งเสริมและสนับสนุน ให้ชุมชนหรือหน่วยงานในท้องถิ่นเกิดการพัฒนาที่ยั่งยืนและยังสามารถสร้างรายได้ให้แก่ท้องถิ่น รวมถึงเป็นศูนย์กลางการเรียนรู้ ตามพื้นที่ท่องเที่ยวในประเทศไทย งาน“มหกรรมเปิดโลกธรณีวิทยาเพื่อการท่องเที่ยว” ครั้งที่ ๓  แบ่งโซนกิจกรรมหลักทั้งหมด ๕ โซน ประกอบด้วย
๑. โซนนิทรรศการแหล่งท่องเที่ยวทางธรณีวิทยาในรูปแบบของ Virtual Tour เรียนรู้เรื่องแหล่งท่องเที่ยวทางธรณีวิทยาในระบบทัวร์เสมือนจริง (Virtual Tour) โดยใช้แว่น VR (Virtual Reality Glasses) ซึ่งจะแสดงภาพ หมุนภาพ ลักษณะและรายละเอียดของตำแหน่งสถานที่นั้นๆ เสมือนว่าผู้ชมได้เข้าไปอยู่ในสถานที่นั้นจริงๆ
๒. โซนนิทรรศการไดโนเสาร์ไทย Dino Trail  จัดแสดงหุ่นจำลองไดโนเสาร์ จำนวน ๘ ตัวที่มีขนาดและสัดส่วนจริงในระบบนิเวศและป่าดึกดำบรรพ์จำลอง ผ่านรูปแบบนิทรรศการลักษณะเปิดเส้นทาง ท่องเที่ยวโดยขบวนรถไฟ
๓. โซนนิทรรศการพิพิธภัณฑ์ธรณีวิทยา ๗ แห่ง ประกอบด้วย พิพิธภัณฑ์แร่และหิน ศูนย์ศึกษาวิจัยและพิพิธภัณฑ์ไดโนเสาร์ภูเวียง พิพิธภัณฑ์สิรินธร พิพิธภัณฑสถานแห่งชาติธรณีวิทยาเฉลิมพระเกียรติ ศูนย์วิจัยทรัพยากรแร่และหิน พิพิธภัณฑ์ซากดึกดำบรรพ์ธรณีวิทยาและ ธรรมชาติวิทยาจังหวัดลำปาง และพิพิธภัณฑ์ซากดึกดำบรรพ์ธรณีวิทยาและธรรมชาติวิทยาจังหวัดสุราษฎร์ธานี
๔. โซนกิจกรรมขุดค้นซากดึกดำบรรพ์  ร่วมสนุกกับการจำลองเป็นนักธรณีวิทยาในการขุดค้นซากไดโนเสาร์บริเวณสถานที่จำลองที่ตกแต่งเสมือนจริง
๕. โซนกิจกรรมศิลป์สร้างสรรค์บนก้อนกรวด (Rock Painting) กิจกกรรมวาดภาพ ระบายสีบนก้อนกรวดสีขาว ตามความคิดสร้างสรรค์ของตนเอง
ทั้งนี้ ยังจะได้ตื่นตาตื่นใจไปกับขบวนพาเหรดไดโนเสาร์ พร้อมร่วมเล่นเกมส์สนุกๆ ลุ้นรับของรางวัลที่กรมทรัพยากรธรณีนำมาแจกมากมายอีกด้วย แล้วพบกันในงาน “มหกรรมเปิดโลกธรณีวิทยาเพื่อการท่องเที่ยว” ครั้งที่ ๓ ย้อนยุคสู่ดินแดนแห่งโลกไดโนเสาร์ล้านปี ระหว่างวันที่ ๑๗ – ๒๑ มกราคม ๒๕๖๑ ตั้งแต่เวลา ๑๒.๐๐ – ๒๒.๐๐ น. ณ สวนลุมพินี กรุงเทพมหานคร
และในวันเสาร์ที่ ๑๓ มกราคม ๒๕๖๑นี้ พบกับกิจกรรมในงาน วันเด็กแห่งชาติ ประจำปี ๒๕๖๑ น้องๆ หนูๆ จะได้พบกับเหล่าผองเพื่อนไดโนเสาร์ นิทรรศการความรู้ด้านธรณีวิทยา และบรรพชีวิน สนุกสนานกับการขุดค้นซากดึกดำบรรพ์ ร่วมลุ้นรับของรางวัลต่างๆ มากมาย ณ เขตพระราชฐานในพระองค์ฯ ราชวิถี และสวนสัตว์ดุสิต กรุงเทพมหานคร และสำหรับผู้ที่อยู่ในจังหวัดขอนแก่น กาฬสินธุ์ และปทุมธานี สามารถ เข้าชมพิพิธภัณฑ์ในสังกัดกรมทรัพยากรธรณีทั้ง ๗ แห่ง ได้ฟรี!!! แล้วอย่าลืมไปพบกันในงานวันเด็กแห่งชาติปีนี้กันนะคะ..

ที่มา : http://www.thaigov.go.th/news/contents/details/9327
