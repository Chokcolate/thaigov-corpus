รัฐบาลไทย-ข่าวทำเนียบรัฐบาล-‘บิ๊กบี้’ ประชุมรัฐมนตรีแรงงานอาเซียน ลงนามพัฒนางานความปลอดภัยของไทยต่อเวทีโลก

วันเสาร์ที่ 2 กันยายน 2560
‘บิ๊กบี้’ ประชุมรัฐมนตรีแรงงานอาเซียน ลงนามพัฒนางานความปลอดภัยของไทยต่อเวทีโลก
“อนันต์ชัย”โฆษกแรงงาน เผย รมว.แรงงานและคณะ มีกำหนดเดินทางไปประชุมรัฐมนตรีแรงงานอาเซียน
และร่วมเป็นเกียรติประชุมวิชาการโลกด้านความปลอดภัยและอาชีวอนามัย ณ สาธารณรัฐสิงคโปร์ ในวันนี้ (2 ก.ย.60)  เพื่อมุ่งมั่นดำเนินงานด้านความปลอดภัยของไทยให้เป็นมาตรฐาน
“อนันต์ชัย”โฆษกแรงงาน เผย รมว.แรงงานและคณะ มีกำหนดเดินทางไปประชุมรัฐมนตรีแรงงานอาเซียน และร่วมเป็นเกียรติประชุมวิชาการโลกด้านความปลอดภัยและอาชีวอนามัย ณ สาธารณรัฐสิงคโปร์ ในวันนี้ (2 ก.ย.60) เพื่อมุ่งมั่นดำเนินงานด้านความปลอดภัยของไทยให้เป็นมาตรฐานสากล
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พล.อ.ศิริชัย ดิษฐกุล รัฐมนตรีว่าการกระทรวงแรงงาน และคณะ ได้เดินทางไปประชุมระดับรัฐมนตรีแรงงานอาเซียน (ALMM)และร่วมเป็นเกียรติในการประชุมวิชาการโลกด้านความปลอดภัยและอาชีวอนามัย (World Congress on Safet and Health at Work) ในวันนี้ (2 ก.ย.60) ณ สาธารณรัฐสิงคโปร์ ตามคำเชิญของรัฐมนตรีว่าการกระทรวงกำลังแรงงานสิงคโปร์ โดยการประชุมจะมีขึ้นในวันที่ 3 กันยายน 2560 ซึ่งจะมีการออกถ้อยแถลงและลงนามร่วมกันของรัฐมนตรีแรงงานอาเซียน ในการพัฒนาความปลอดภัยและอาชีวอนามัยเพื่อการเจริญเติบโตทางเศรษฐกิจที่ยั่งยืน
นายอนันต์ชัย กล่าวต่อว่า สาระสำคัญของการประชุมรัฐมนตรีแรงงานอาเซียน (ALMM) ในครั้งนี้มีวัตถุประสงค์เพื่อให้รัฐมนตรีแรงงานจากชาติสมาชิกได้รวมตัวกันเพื่อแสดงออกในเชิงสัญลักษณ์เกี่ยวกับความร่วมมือ และการมีเจตนารมณ์ความมุ่งมั่นให้ความสำคัญด้านความปลอดภัยและอาชีวอนามัย สร้างความเข้มแข็งของการดำเนินงาน เพื่อให้สอดคล้องตามมาตรฐานสากล และสร้างภาพลักษณ์ที่ดีของภูมิภาค อีกทั้งยังเป็นการเฉลิมฉลองวาระครบรอบ 50 ปี ของการจัดตั้งอาเซียนอีกด้วย
การออกถ้อยแถลงและลงนามของรัฐมนตรีแรงงานอาเซียนจะเป็นประโยชน์ต่อประเทศไทยเนื่องจากมีความสอดคล้องกับหลักการพื้นฐานของการบริหารจัดการ การดำเนินงานความปลอดภัยและอาชีวอนามัยตามมาตรฐานระหว่างประเทศและตามแนวทางของเครือข่ายความปลอดภัยและอาชีวอนามัยของอาเซียน (ASEAN - OSHNET) ซึ่งสอดคล้องกับวาระแห่งชาติ “แรงงานปลอดภัยและสุขภาพอนามัยดี”ระยะที่ 2 รวมถึงแผนแม่บทความปลอดภัย อาชีวอนามัย และสภาพแวดล้อมในการทำงานแห่งชาติ ฉบับที่ 2 (พ.ศ.2560-2564) รวมทั้งเป็นการแสดงออกถึงความมุ่งมั่นให้ความสำคัญเรื่องความปลอดภัยในการทำงาน สอดคล้องตามอนุสัญญาองค์การแรงงานระหว่างประเทศ ฉบับที่ 187 ว่าด้วยกรอบเชิงส่งเสริมการดำเนินงานความปลอดภัยและอาชีวอนามัย ค.ศ.2006 ซึ่งประเทศไทยได้ให้สัตยาบันแล้วเมื่อวันที่ 23 มีนาคม 2559 อีกด้วย
-----------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ - ข่าว/
สำนักประสานความร่วมมือระหว่างประเทศ - ข้อมูล/
2 กันยายน 2560

ที่มา : http://www.thaigov.go.th/news/contents/details/6370
