รัฐบาลไทย-ข่าวทำเนียบรัฐบาล-ปลัด พม. เป็นประธานเปิดโครงการ “ศูนย์รวมพัฒนาสังคม เครือข่ายเด็ก เยาวชน ผู้สูงอายุ คนพิการ อาสาสมัคร และภาคประชาสังคม” เนื่องในงานวันเยาวชนแห่งชาติ ปี 2560 จ.ชัยภูมิ

วันพฤหัสบดีที่ 21 กันยายน 2560
ปลัด พม. เป็นประธานเปิดโครงการ “ศูนย์รวมพัฒนาสังคม เครือข่ายเด็ก เยาวชน ผู้สูงอายุ คนพิการ อาสาสมัคร และภาคประชาสังคม” เนื่องในงานวันเยาวชนแห่งชาติ ปี 2560 จ.ชัยภูมิ
ปลัด พม. เป็นประธานเปิดโครงการ “ศูนย์รวมพัฒนาสังคม เครือข่ายเด็ก เยาวชน ผู้สูงอายุ คนพิการ อาสาสมัคร และภาคประชาสังคม” เนื่องในงานวันเยาวชนแห่งชาติ ปี 2560 ณ ศูนย์รวมราชการกระทรวงการพัฒนาสังคมและความมั่นคงของมนุษย์ จังหวัดชัยภูมิ
วันนี้ (21 ก.ย.60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดโครงการ "ศูนย์รวมพัฒนาสังคม เครือข่ายเด็ก เยาวชน ผู้สูงอายุ คนพิการ อาสาสมัคร และภาคประชาสังคม” เนื่องในงานวันเยาวชนแห่งชาติ ปี 2560 โดยมี นายชูศักดิ์ ตรีสาร ผู้วาราชการจังหวัดชัยภูมิ กล่าวต้อนรับ และนางนงนุช สุขา พัฒนาสังคมและความมั่นคงของมนุษย์จังหวัดชัยภูมิ (พมจ.ชัยภูมิ) กล่าวรายงาน ณ ศูนย์รวมราชการกระทรวงการพัฒนาสังคมและความมั่นคงของมนุษย์จังหวัดชัยภูมิ บ้านขี้เหล็กน้อย ตำบลในเมือง อำเภอเมืองชัยภูมิ จังหวัดชัยภูมิ
นายไมตรี กล่าวว่า ศูนย์รวมราชการฯ ได้รับการอนุมัติให้มีการจัดสร้างขึ้น เมื่อปีงบประมาณ 2557 ณ ที่ราชพัสดุ หมู่ที่ 8 บ้านขี้เหล็กน้อย ตำบลในเมือง อำเภอเมืองชัยภูมิ จังหวัดชัยภูมิ ได้มีการวางศิลาฤกษ์ไปเมื่อวันที่ 9 มิถุนายน 2558 และได้ทำการก่อสร้างอาคารเสร็จสิ้นเมื่อเดือนพฤษภาคม 2560 ซึ่งประกอบด้วยทีม One Home พม. ได้แก่ สำนักงานพัฒนาสังคมและความมั่นคงของมนุษย์จังหวัดชัยภูมิ ศูนย์คุ้มครองคนไร้ที่พึ่งจังหวัดชัยภูมิ และบ้านพักเด็กและครอบครัวจังหวัดชัยภูมิ ซึ่งได้เข้าทำการให้บริการแก่ประชาชน ตั้งแต่วันที่ 1 มิถุนายน 2560 เป็นต้นมา โดยมีการให้บริการด้านการพัฒนาสังคมและสวัสดิการสังคมแก่คนพิการ ผู้สูงอายุ เด็ก เยาวชน สตรี ครอบครัว และผู้ด้อยโอกาส
นายไมตรี กล่าวเพิ่มเติมว่า ทั้งนี้ เนื่องในวันที่ 20 กันยายนของทุกปี เป็นวันเยาวชนแห่งชาติ สำนักงานพัฒนาสังคมและความมั่นคงของมนุษย์จังหวัดชัยภูมิ จึงได้ร่วมกับสภาเด็กและเยาวชนจังหวัดชัยภูมิ เครือข่ายเหลือทางด้านสังคม คนพิการ ผู้สูงอายุ อาสาสมัคร และภาคประชาสังคม กำหนดจัดกิจกรรมวันเยาวชนแห่งชาติ ปี 2560 ขึ้น ประกอบด้วยกิจกรรม ดังนี้ การแสดงความสามารถของเด็กและเยาวชน การมอบโล่เกียรติคุณแก่ครอบครัว น้องบิ๊ก จากรายการไมค์ปลดหนี้ เด็กกตัญญูที่ร้องเพลงปลดหนี้ให้แก่ครอบครัวสำเร็จ เยาวชนดีเด่น องค์กรปกครอง ส่วนท้องถิ่น ที่มีผลงานการสนับสนุนสภาเด็กและเยาวชนตำบล ระดับดีเด่นและดี การมอบเกียรติบัตรเยาวชนตัวอย่าง หน่วยงานที่ให้การสนับสนุนงานด้านเด็กและเยาวชน อาสาสมัครพัฒนาสังคมและความมั่นคงของมนุษย์ดีเด่น การมอบเงินกองทุนสวัสดิการชุมชน เงินทุนการศึกษาของสมาคมไทย- ฮิโรชิมา และกองทุนคุ้มครองเด็ก เงินกู้ยืมกองทุนส่งเสริมและพัฒนาคุณภาพชีวิตคนพิการ เก้าอี้สุขา รถโยก รถเข็นสำหรับคนพิการ และการจัดนิทรรศการความรู้ ของเด็กและเยาวชน รวมถึงเครือข่ายต่างๆ อีกด้วย

ที่มา : http://www.thaigov.go.th/news/contents/details/6853
