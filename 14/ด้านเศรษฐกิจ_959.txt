รัฐบาลไทย-ข่าวทำเนียบรัฐบาล-ธอส. ประกาศมาตรการเพิ่มเติมเพื่อช่วยเหลือลูกค้าที่ประสบอุทกภัยในภาคอีสาน ปลอดดอกเบี้ย และปลอดเงินงวดนาน 4 เดือนแรก สำหรับลูกค้าที่กระทบต่อความสามารถในการชำระหนี้

วันจันทร์ที่ 31 กรกฎาคม 2560
ธอส. ประกาศมาตรการเพิ่มเติมเพื่อช่วยเหลือลูกค้าที่ประสบอุทกภัยในภาคอีสาน ปลอดดอกเบี้ย และปลอดเงินงวดนาน 4 เดือนแรก สำหรับลูกค้าที่กระทบต่อความสามารถในการชำระหนี้
ธอส.ประกาศมาตรการประนอมหนี้ช่วยเหลือลูกค้าธนาคารที่ประสบอุทกภัยในภาคตะวันออกเฉียงเหนือ กรณีที่อยู่อาศัยได้รับความเสียหาย และกระทบต่อความสามารถในการชำระหนี้ สามารถขอประนอมหนี้ ระยะเวลาไม่เกิน 1 ปี 4 เดือน โดยคิดอัตราดอกเบี้ย 0% ต่อปี นาน 4 เดือนแรก
ธนาคารอาคารสงเคราะห์ (ธอส.) เดินหน้าช่วยเหลือผู้ประสบอุทกภัยอย่างต่อเนื่อง ล่าสุดประกาศมาตรการประนอมหนี้ช่วยเหลือลูกค้าธนาคารที่ประสบอุทกภัยในภาคตะวันออกเฉียงเหนือ กรณีที่อยู่อาศัยได้รับความเสียหาย และกระทบต่อความสามารถในการชำระหนี้ สามารถขอประนอมหนี้ ระยะเวลาไม่เกิน 1 ปี 4 เดือน โดยคิดอัตราดอกเบี้ย 0% ต่อปี นาน 4 เดือนแรก ไม่ต้องชำระเงินงวด กรณีได้รับผลกระทบด้านรายได้ ให้ประนอมหนี้เป็นระยะเวลาไม่เกิน 1 ปี อัตราดอกเบี้ย 1% ต่อปี   กรณีเสียชีวิตหรือทุพพลภาพถาวร ให้ผ่อนชำระโดยใช้อัตราดอกเบี้ย 0.01% ต่อปี  และกรณีที่อยู่อาศัยได้รับความเสียหายทั้งหลังและไม่สามารถซ่อมแซมได้ ให้ปลอดหนี้ในส่วนของราคาอาคาร ติดต่อได้ที่สาขาของ ธอส. ตั้งแต่วันจันทร์ที่ 31 กรกฎาคม 2560
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า หลังจากที่ธนาคารได้จัดทำ“โครงการเงินกู้เพื่อช่วยเหลือผู้ประสบอุทกภัย ปี 2560” ในกรอบวงเงิน 500 ล้านบาท เพื่อช่วยเหลือลูกค้าประชาชนที่ประสบอุทกภัยในพื้นที่ จ.สกลนคร  ทั้งในกรณีลูกค้าเดิมของธนาคารที่บ้านได้รับความเสียหาย สามารถขอลดภาระดอกเบี้ยเหลือเพียง 0% ต่อปี นาน 3 เดือนแรก พร้อมจัดทำสินเชื่อดอกเบี้ยพิเศษ 3% ต่อปี นาน 3 ปี สำหรับลูกค้าเดิมและลูกค้าใหม่ที่บ้านได้รับความเสียหายสามารถกู้เพิ่ม หรือกู้ใหม่เพื่อปลูกสร้างทดแทนหลังเดิม และกู้ซ่อมแซมได้นั้น
ทั้งนี้ยังมีลูกค้าอีกกลุ่มที่ได้รับผลกระทบมากส่งผลให้ขาดความสามารถในการชำระหนี้ ธนาคารจึงได้ออก "มาตรการช่วยเหลือลูกหนี้ที่ประสบอุทกภัย” สำหรับลูกค้าประนอมหนี้ เพื่อบรรเทาความเดือดร้อน       ในด้านที่อยู่อาศัยให้แก่ลูกค้าธนาคารที่ประสบอุทกภัย ครอบคลุมถึงลูกค้าในจังหวัดอื่นของภาคตะวันออกเฉียงเหนือ ประกอบด้วย 4 มาตรการ ดังนี้
มาตรการที่ 1 ลูกหนี้ที่หลักประกัน(ที่อยู่อาศัยที่จดจำนองกับธนาคาร)ได้รับความเสียหาย และกระทบต่อความสามารถในการชำระหนี้ ให้ลูกหนี้ประนอมหนี้ระยะเวลาไม่เกิน 1 ปี 4 เดือน คิดอัตราดอกเบี้ย 0% ต่อปี นาน 4 เดือนแรกและไม่ต้องชำระเงินงวด จากนั้นเดือนที่ 5-16 อัตราดอกเบี้ย 1% ต่อปี โดยให้ผ่อนชำระเงินงวด  ไม่น้อยกว่าดอกเบี้ยรายเดือน และเมื่อครบระยะเวลาประนอมหนี้ ให้ลูกหนี้กลับมาใช้อัตราดอกเบี้ยตามสิทธิเดิมก่อนที่จะใช้มาตรการนี้
มาตรการที่ 2 ลูกหนี้ที่ได้รับผลกระทบด้านรายได้ ให้ลูกหนี้ประนอมหนี้เป็นระยะเวลาไม่เกิน 1 ปี อัตราดอกเบี้ย 1% ต่อปี โดยให้ผ่อนชำระเงินงวดไม่น้อยกว่าดอกเบี้ยรายเดือน และเมื่อครบระยะเวลาประนอมหนี้ ให้ลูกหนี้กลับมาใช้อัตราดอกเบี้ยตามสิทธิเดิมก่อนที่จะใช้มาตรการนี้
มาตรการที่ 3 ลูกหนี้ที่เสียชีวิตหรือทุพพลภาพถาวร ให้ผ่อนชำระโดยใช้อัตราดอกเบี้ย 0.01% ต่อปี  ตลอดระยะเวลาที่คงเหลือตามสัญญากู้
มาตรการที่ 4 กรณีที่อยู่อาศัยได้รับความเสียหายทั้งหลังและไม่สามารถซ่อมแซมได้ ให้ปลอดหนี้ในส่วนของราคาอาคาร และให้ผ่อนชำระต่อเฉพาะในส่วนของที่ดินที่คงเหลือเท่านั้น
โดยคุณสมบัติของผู้ที่สามารถเข้าร่วม “มาตรการช่วยเหลือลูกหนี้ที่ประสบอุทกภัย” จะต้องเป็นลูกหนี้เดิมของ ธอส. ซึ่งมีที่อยู่อาศัยเป็นกรรมสิทธิ์ของตนเองหรือคู่สมรสได้รับความเสียหายจากการประสบอุทกภัยเท่านั้น รวมถึงได้รับผลกระทบด้านรายได้และความสามารถในการชำระหนี้ โดยสามารถติดต่อเข้าร่วมโครงการได้ที่สาขาของธนาคารอาคารสงเคราะห์ ตั้งแต่วันจันทร์ที่ 31 กรกฎาคม 2560 เป็นต้นไป สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือศูนย์ลูกค้าสัมพันธ์ (Call Center) โทร 0-2645-9000หรือ www.ghbank.co.th และ Facebook fanpage ธนาคารอาคารสงเคราะห์

ที่มา : http://www.thaigov.go.th/news/contents/details/5569
