รัฐบาลไทย-ข่าวทำเนียบรัฐบาล-พม. เดินหน้าเปิดบ้านมิตรไมตรี 4 มุมเมือง กรุงเทพมหานคร (ห้วยขวาง) เพื่อให้บริการสถานที่พักชั่วคราวแก่คนไร้ที่พึ่งและคนขอทานในพื้นที่ กทม. และปริมณฑล

วันพุธที่ 11 ตุลาคม 2560
พม. เดินหน้าเปิดบ้านมิตรไมตรี 4 มุมเมือง กรุงเทพมหานคร (ห้วยขวาง) เพื่อให้บริการสถานที่พักชั่วคราวแก่คนไร้ที่พึ่งและคนขอทานในพื้นที่ กทม. และปริมณฑล
พม. เดินหน้าเปิดบ้านมิตรไมตรี 4 มุมเมือง กรุงเทพมหานคร (ห้วยขวาง) เพื่อให้บริการสถานที่พักชั่วคราวแก่คนไร้ที่พึ่งและคนขอทานในพื้นที่ กทม. และปริมณฑล
วันนี้ (11 ต.ค. 60) เวลา 10.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดบ้านมิตรไมตรี 4 มุมเมือง กรุงเทพมหานคร (ห้วยขวาง) ตามนโยบาย การสร้างความมั่นคงด้านที่อยู่อาศัยให้ผู้มีรายได้น้อย เพื่อรองรับคนไร้ที่พึ่งและคนขอทานที่ประสบปัญหาด้านที่อยู่อาศัย ณ บ้านมิตรไมตรีห้วยขวาง กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ดำเนินการแก้ไขปัญหาคนไร้ที่พึ่งและคนขอทาน ตามนโยบายของของรัฐ "ลดความเหลื่อมล้ำ และสร้างโอกาสเข้าถึงบริการของรัฐ” โดยมุ่งเน้นการส่งเสริมให้มีที่อยู่อาศัยเป็นหลักแหล่ง เพื่อคุณภาพชีวิตที่ดี กรมพัฒนาสังคมและสวัสดิการ จึงได้จัดบริการ "บ้านมิตรไมตรี” จำนวน 10 แห่ง ทั่วประเทศ เพื่อให้บริการสถานที่พักชั่วคราวแก่คนไร้ที่พึ่งและประชาชนที่เคลื่อนย้ายถิ่นฐานเข้ามาหางานทำ หรือมีกิจธุระจำเป็น พร้อมจัดบริการสวัสดิการสังคมเบื้องต้น เช่น การให้คำปรึกษาแนะนำในการรักษาพยาบาลเบื้องต้น การวางแผนพัฒนาศักยภาพอย่างมีส่วนร่วม การปรับพฤติกรรม การส่งกลับภูมิลำเนาหรือคืนสู่ครอบครัวและชุมชน รวมทั้งการประสานหน่วยงานที่เกี่ยวข้อง เพื่อให้การช่วยเหลือแก่กลุ่มเป้าหมายตามความต้องการ สามารถพึ่งพาตนเองได้ และอยู่ในสังคมได้อย่างปกติสุข โดยไม่ต้องเข้ารับบริการระยะยาวในสถานคุ้มครองคนไร้ที่พึ่ง ตามพระราชบัญญัติคุ้มครองคนไร้ที่พึ่ง พ.ศ. 2557 และพระราชบัญญัติควบคุมการขอทาน พ.ศ. 2559 เพื่อการเข้าถึงสิทธิสวัสดิการขั้นพื้นฐานจากรัฐ จนสามารถพึ่งพาตนเองได้ และกลับสู่ครอบครัวชุมชน หรือสังคมอย่างยั่งยืน
พลตำรวจเอก อดุลย์ กล่าวต่อไปว่า กรุงเทพมหานครเป็นมหานครที่มีประชากรจำนวนมากที่สุดในประเทศไทย เนื่องจากเป็นศูนย์กลางด้านการเมือง การปกครอง เศรษฐกิจ การศึกษา และการคมนาคมขนส่ง จึงทำให้มีเคลื่อนย้ายประชากรจากทั่วประเทศอย่างต่อเนื่อง เพื่อเดินทางมายังกรุงเทพมหานคร ส่งผลให้ กระทรวง พม. โดย พส. ขยายบริการ "บ้านมิตรไมตรี” เพิ่มเติมอีกจำนวน 4 แห่ง เพื่ออำนวยความสะดวกให้กับประชาชน รวมทั้งกลุ่มเป้าหมายที่เป็นคนไร้ที่พึ่ง ได้อย่างครอบคลุมทั้งในพื้นที่กรุงเทพมหานครและปริมณฑล ประกอบด้วย 1) บ้านมิตรไมตรี 4 มุมเมือง กรุงเทพมหานคร(สายไหม) รองรับกลุ่มเป้าหมาย 20 คน เปิดให้บริการอย่างเป็นทางการเมื่อวันที่ 8 สิงหาคม 2560 2) บ้านมิตรไมตรี 4 มุมเมือง กรุงเทพมหานคร (ห้วยขวาง) รองรับกลุ่มเป้าหมาย 30 คน เปิดให้บริการอย่างเป็นทางการ ตั้งแต่วันนี้ (11 ตุลาคม 2560) เป็นต้นไป 3) บ้านมิตรไมตรี 4 มุมเมือง กรุงเทพมหานคร (อ่อนนุช) รองรับกลุ่มเป้าหมาย 200 คน 4) บ้านมิตรไมตรี 4 มุมเมือง กรุงเทพมหานคร (ธนบุรี) รองรับกลุ่มเป้าหมาย 50 คน ทั้งนี้ จากการเปิดให้บริการบ้านมิตรไมตรีทั่วประเทศ ตั้งแต่เดือนตุลาคม 2559 จนถึงปัจจุบัน พบว่า มียอดผู้ใช้บริการสะสม จำนวน 3,300 คน แบ่งเป็นผู้เข้าพักชั่วคราวในบ้านมิตรไมตรี จำนวน 2,005 คน และผู้ที่เข้ารับบริการอื่นๆ แต่ไม่เข้าพักจำนวน 1,295 คน ทั้งนี้ การให้บริการของบ้านมิตรไมตรีดำเนินการโดยได้รับการสนับสนุน จากภาคีเครือข่ายทั้งองค์กรภาครัฐ เอกชน และภาคประชาชน ตามแนวทาง "ประชารัฐ” ของรัฐบาล
"กระทรวง พม. โดย พส. มีความมุ่งมั่นในการพัฒนาคุณภาพชีวิตคนไร้ที่พึ่ง เพื่อให้คนไร้ที่พึ่ง รวมทั้ง คนขอทาน ได้รับการคุ้มครองและช่วยเหลือด้วยแนวทางที่ถูกต้อง สามารถประกอบอาชีพสร้างรายได้ และพึ่งพา ตนเองได้ อีกทั้งสามารถใช้ชีวิตร่วมกับผู้อื่นในสังคมได้อย่างปกติสุข ทั้งนี้ หากพบเห็นคนไร้ที่พึ่งและคนขอทาน หรือ ผู้ประสบปัญหาทางสังคม สามารถแจ้งศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวง พม. พร้อมประสานความช่วยเหลือไปยังหน่วยงานที่เกี่ยวข้อง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7336
