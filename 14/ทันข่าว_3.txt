รัฐบาลไทย-ข่าวทำเนียบรัฐบาล-รัฐบาลช่วยเหลือหญิงไทยที่ถูกทางการมาเลเซียจับกุมและควบคุมตัวเป็นพยานในคดีเกี่ยวข้องกับการค้ามนุษย์ พร้อมยืนยันไม่ทอดทิ้งใครไว้เบื้องหลัง

วันอังคารที่ 6 มิถุนายน 2560
รัฐบาลช่วยเหลือหญิงไทยที่ถูกทางการมาเลเซียจับกุมและควบคุมตัวเป็นพยานในคดีเกี่ยวข้องกับการค้ามนุษย์ พร้อมยืนยันไม่ทอดทิ้งใครไว้เบื้องหลัง
รัฐบาลช่วยเหลือหญิงไทยที่ถูกทางการมาเลเซียจับกุมและควบคุมตัวเป็นพยานในคดีเกี่ยวข้องกับการค้ามนุษย์ พร้อมยืนยันไม่ทอดทิ้งใครไว้เบื้องหลัง
พลเอกประยุทธ์ จันทร์โอชา นายกรัฐมนตรี  ได้รับรายงานความคืบหน้าล่าสุดจากศูนย์อำนวยการบริหารจังหวัดชายแดนภาคใต้ (ศอ.บต.)  ว่า  กรณีที่หญิงไทย 21 คน ที่ถูกทางการมาเลเซียจับกุมและควบคุมตัวเป็นพยานในคดีเกี่ยวข้องกับการค้ามนุษย์ เมื่อวันที่ 24 กันยายน  2559 ประเทศมาเลเซีย ที่ผ่านมานั้น หญิงไทย จำนวน 4 ราย ซึ่งเป็นกลุ่มสุดท้าย ได้เดินทางกลับประเทศไทยแล้วตั้งแต่วันที่ 19 เมษายน 2560 ที่ผ่านมา   โดยศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับสถานเอกอัครราชทูต ณ กรุงกัวลาลัมเปอร์ ได้ให้การช่วยเหลือดูแลอย่างใกล้ชิด พร้อมเร่งรัดและติดตามการพิจารณาคดีของทางการมาเลเซียมาตลอดระยะเวลาที่ผ่านมา
ทั้งนี้ ศูนย์อำนวยการบริหารจังหวัดชายแดนภาคใต้ (ศอ.บต.) ได้ปฏิบัติตามนโยบายและข้อสั่งการของนายกรัฐมนตรี  โดยจัดประชุมร่วมกับหน่วยงานที่เกี่ยวข้องเพื่อหารือถึงแนวทางป้องกันแก้ไขปัญหาและเร่งสร้างความเข้าใจในการเดินทางเข้าไปทำงานในประเทศมาเลเซีย โดย ศอ.บต. ยังจะเป็นศูนย์ประสานการให้ความช่วยเหลือคนไทยในจังหวัดชายแดนภาคใต้ที่เดินทางไปทำงานในมาเลเซียอีกด้วย
นอกจากนี้ ศอ.บต. ยังร่วมกับเอกอัครราชทูต ณ กรุงกัวลาลัมเปอร์ เร่งชี้แจงและสร้างความเข้าใจที่ถูกต้องในการทำงานในประเทศมาเลเซียโดยถูกกฎหมายให้แก่คนไทยที่ไปทำงานในประเทศมาเลเซีย โดยเฉพาะกลุ่มร้านอาหารต้มยำกุ้ง และประชาสัมพันธ์โดยใช้สื่อทุกรูปแบบที่สามารถเข้าถึงได้ อาทิ สถานีวิทยุภาษาไทยและมลายู ประชาสัมพันธ์บริเวณด่านชายแดนไทย-มาเลซีย และประชาสัมพันธ์ผ่านเครือข่ายบัณฑิตอาสาของ ศอ.บต. ให้แก่คนในพื้นที่จังหวัดชายแดนภาคใต้ ซึ่งนายศุภณัฐ สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ ได้เปิดเผยว่า นายกรัฐมนตรีห่วงใยพี่น้องคนไทยทุกคนโดยย้ำเสมอ ว่า “เราจะไม่ทิ้งใครไว้ข้างหลัง”

ที่มา : http://www.thaigov.go.th/news/contents/details/4324
