รัฐบาลไทย-ข่าวทำเนียบรัฐบาล-ก.แรงงาน บูรณาการอบรมคอมฯ เครือข่าย รองรับ Thailand 4.0

วันพุธที่ 21 มิถุนายน 2560
ก.แรงงาน บูรณาการอบรมคอมฯ เครือข่าย รองรับ Thailand 4.0
ก.แรงงาน บูรณาการอบรมคอมฯ เครือข่าย รองรับ Thailand 4.0
หม่อมหลวงปุณฑริก สมิติ ปลัดกระทรวงแรงงาน มอบหมายให้ นายสุทธิ สุโกศล ผู้ตรวจราชการกระทรวงแรงงาน เป็นประธานในพิธีเปิดโครงการบูรณาการอบรมด้านคอมพิวเตอร์และเครือข่าย เพื่อรองรับ Thailand 4.0 แก่ผู้เข้ารับการอบรมจากสำนักงานปลัดกระทรวงแรงงาน ทั้งส่วนกลางและส่วนภูมิภาค ณ ห้องอบรมคอมพิวเตอร์ ศูนย์พัฒนาและบริการเทคโนโลยีสารสนเทศ มหาวิทยาลัยราชภัฏพระนคร วันนี้ (21 มิถุนายน 2560)
โดยการอบรมด้านคอมพิวเตอร์และเครือข่าย มีจุดประสงค์เพื่อให้ผู้เข้ารับการอบรมนำความรู้ที่ได้ไปใช้ประโยชน์ในการทำงานและแก้ไขปัญหาเบื้องต้นได้อย่างรวดเร็ว รู้วิธีการนำเสนอข้อมูลผ่านทางเว็บไซต์ การดูแลแก้ไขเครื่องคอมพิวเตอร์ และระบบเครือข่ายได้เองเบื้องต้น เพื่อความรวดเร็วในการทำงาน รวมถึงการใช้งานอินเตอร์เน็ตได้อย่างปลอดภัยจากผู้ไม่ประสงค์ดี และถูกต้องตามพระราชบัญญัติว่าด้วยการกระทำความผิดเกี่ยวกับคอมพิวเตอร์
"ในการอบรมครั้งนี้เป็นการอบรมเพื่อรองรับการเปลี่ยนแปลงอย่างรวดเร็วและมีความผันผวนอย่างมากของโลก ผลกระทบจากเหตุการณ์ที่เกิดขึ้นในแต่ละประเทศทั่วโลก ทำให้ประเทศไทยต้องมีการปรับตัวและสร้างความเข้มแข็งในทุกๆด้าน ตั้งแต่ฐานราก และวางอนาคตอย่างมีทิศทางที่ชัดเจน เพื่อการนำพาประเทศไปสู่ Thailand 4.0 ซึ่งเป็นงานที่รัฐบาลให้ความสำคัญเป็นอย่างยิ่ง ในการพัฒนาทางด้านเทคโนโลยีสารสนเทศของกระทรวงแรงงาน จะทำให้ข้าราชการและเจ้าหน้าที่มีทักษะความรู้สามารถใช้เทคโนโลยีได้อย่างสร้างสรรค์ ตอบสนองยุทธศาสตร์ชาติ และรองรับ Thailand 4.0 ได้อย่างมีประสิทธิภาพ" นายสุทธิ กล่าวในท้ายสุด
+++++++++++++++++++
กองเผยแพร่และประชาสัมพันธ์
21 มิถุนายน 2560

ที่มา : http://www.thaigov.go.th/news/contents/details/4695
