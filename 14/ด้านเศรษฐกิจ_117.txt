รัฐบาลไทย-ข่าวทำเนียบรัฐบาล-รัฐมนตรีว่าการกระทรวงอุตสาหกรรมเผยการเจรจากับผู้บริหารระดับสูงลาซาด้ากรุ๊ป

วันศุกร์ที่ 31 มีนาคม 2560
รัฐมนตรีว่าการกระทรวงอุตสาหกรรมเผยการเจรจากับผู้บริหารระดับสูงลาซาด้ากรุ๊ป
นายอุตตม สาวนายน รัฐมนตรีว่าการกระทรวงอุตสาหกรรมเผยการเจรจากับผู้บริหารระดับสูงลาซาด้ากรุ๊ป
วันนี้ (31 มีนาคม 2560) นายอุตตม สาวนายน รัฐมนตรีว่าการกระทรวงอุตสาหกรรม เปิดเผยภายหลังการหารือกับคณะผู้บริหารระดับสูงจากบริษัทลาซาด้ากรุ๊ปในเครืออาลีบาบา ว่า ทางผู้บริหาร ลาซาด้ากรุ๊ปยังยืนยันที่จะลงทุนตั้งเมืองอุตสาหกรรมอีคอมเมิร์ซ หรือ 5th Generation E-Commerce Park ในประเทศไทยพื้นที่ระเบียงเขตเศรษฐกิจพิเศษภาคตะวันออกหรือ EEC โดยมีโครงการซึ่งรายละเอียดจะได้มาหารือเพื่อสรุปอีกครั้งในเดือนพฤษภาคมนี้ และตกลงร่วมกันว่าจะทำงานร่วมกันเพื่อพัฒนาผู้ประกอบการ SMEs โดยเน้นการใช้ E-Commerce ในการขายสินค้าที่จะเป็นประโยชน์ต่อผู้ประกอบการไทย
นอกจากนี้ รัฐมนตรีว่าการกระทรวงอุตสาหกรรม ยังได้มอบหมายให้หน่วยงานที่เกี่ยวข้องไม่ว่าจะเป็น กรมส่งเสริมอุตสาหกรรม และสำนักงานส่งเสริมวิสาหกิจขนาดกลางและขนาดย่อม จัดตั้งทีมเพื่อประสานงานกับลาซาด้าในการขับเคลื่อนความร่วมมือการพัฒนา SMEs ต่อไป โดยลาซาด้าต้องการใช้ไทยเป็นศูนย์กลางการลงทุนด้านการค้าขายผ่านระบบออนไลน์หรืออีคอมเมิร์ซในเชื่อมโยงกับภูมิภาค CLMV เชื่อมโยงกับตลาดโลก และการที่เลือกไทยเพราะเห็นจุดแข็ง คือที่ตั้งของไทยติดกับ CLMV ตลาดไทยที่เติบโตอย่างต่อเนื่อง มีเป้าหมายพัฒนา EEC ในพื้นที่จังหวัดระยอง ชลบุรี และฉะเชิงเทราที่มียุทธศาสตร์ชัดเจน อย่างไรก็ตามโมเดลที่จะมาลงทุนในไทยยืนยันว่าเป็นคนละแบบกับมาเลเซีย เพราะไทยจะเป็นศูนย์รวมซัพพลายเชน ศูนย์อบรมและรวมถึงการผลิตในพื้นที่ซึ่งจะครบวงจรมากกว่า

ที่มา : http://www.thaigov.go.th/news/contents/details/2812
