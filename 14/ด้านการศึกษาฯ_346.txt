รัฐบาลไทย-ข่าวทำเนียบรัฐบาล-รมว.ศธ.ให้การต้อนรับและหารือความร่วมมือกับเอกอัครราชทูตสาธารณรัฐคิวบาประจำประเทศไทย

วันพฤหัสบดีที่ 7 กันยายน 2560
รมว.ศธ.ให้การต้อนรับและหารือความร่วมมือกับเอกอัครราชทูตสาธารณรัฐคิวบาประจำประเทศไทย
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมคณะ ให้การต้อนรับและหารือความร่วมมือด้านการศึกษากับนายเอกตอร์ กอนเด อัลเมย์ดา (HE Mr Hector Conde Almeida) เอกอัครราชทูตสาธารณรัฐคิวบาประจำประเทศไทย
นายเอกตอร์ กอนเด อัลเมย์ดา กล่าวว่า รู้สึกยินดีที่ได้มาดำรงตำแหน่งเอกอัครราชทูตสาธารณรัฐคิวบาประจำประเทศไทย โดยเข้ามาดำรงตำแหน่งเป็นระยะเวลาประมาณ 5 เดือนแล้ว ด้วยประเทศไทยเป็นศูนย์กลางของอาเซียนและมีชื่อเสียงในหลายด้าน อาทิ วัฒนธรรม การท่องเที่ยว อาหาร เป็นต้น
ปัจจุบันไทยและคิวบามีความร่วมมือด้านวิทยาศาสตร์และเทคโนโลยี เช่น บริษัทของคิวบามีความร่วมมือด้านเทคโนโลยีชีวภาพและเภสัชกรรมกับบริษัท Siam Bioscience อีกทั้งมีนักวิทยาศาสตร์คิวบาอาศัยอยู่ในประเทศไทยจำนวนมาก โดยคิวบาเป็นประเทศที่ให้ความสำคัญกับการศึกษา การฝึกอบรมครู การแพทย์ สุขภาพ วิทยาศาสตร์ และเทคโนโลยี โดยคาดหวังว่าจะสามารถแลกเปลี่ยนองค์ความรู้ในสาขาที่มีความเชี่ยวชาญกับประเทศไทยได้
ด้านการศึกษา คิวบาใช้ระบบการศึกษาเป็นตัวขับเคลื่อนและพัฒนาประเทศสู่ยุค 4.0 เช่นเดียวกับประเทศไทยที่ให้ความสำคัญกับการศึกษาในการพัฒนาประเทศให้เป็น Thailand 4.0 จึงมีความยินดีที่จะแลกเปลี่ยนประสบการณ์และองค์ความรู้ต่าง ๆ กับประเทศไทย โดยคิวบามีรัฐมนตรีด้านการศึกษาสองท่านคือ Minister of Education และ Minister of Higher Education นอกจากนี้ นักเรียนนักศึกษาคิวบาที่มีผลการเรียนดีสามารถเรียนฟรีได้จนถึงระดับ PhD
โอกาสนี้ เอกอัครราชทูตฯ ได้เสนอความร่วมมือในการส่งเสริมและพัฒนากีฬามวยสากลระหว่างคิวบาและไทย เนื่องจากนักมวยคิวบาและนักมวยไทยต่างก็มีชื่อเสียงในระดับโลก และได้เรียนเชิญ รมว.ศึกษาธิการ เข้าร่วมการประชุม University 2018 ในช่วงเดือนมกราคม 2561 ที่คิวบาด้วย
นพ.ธีระเกียรติ เจริญเศรษฐศิลป์ กล่าวว่า ในนามของกระทรวงศึกษาธิการ ขอแสดงความยินดีกับเอกอัครราชทูตสาธารณรัฐคิวบาประจำประเทศไทยสำหรับการเข้ารับตำแหน่งในครั้งนี้ โดยในระหว่างการสนทนาได้แนะนำประวัติความเป็นมาของวังจันทรเกษม ซึ่งเป็นสถานที่ตั้งของกระทรวงศึกษาธิการในปัจจุบัน รวมทั้งขอบคุณความร่วมมือด้านการศึกษาที่คิวบาได้ดำเนินการร่วมกับไทยมาอย่างต่อเนื่อง
สำหรับการเรียนเชิญเข้าร่วมการประชุม University 2018 ขอให้สถานเอกอัครราชทูตสาธารณรัฐคิวบาฯ  เสนอข้อมูลและรายละเอียดมาที่สำนักความสัมพันธ์ต่างประเทศ สำนักงานปลัดกระทรวงศึกษาธิการ เพื่อดำเนินการตามขั้นตอน พร้อมทั้งขอให้เรียนเชิญรัฐมนตรีว่าการกระทรวงสาธารณสุขของไทย และอธิการบดีมหาวิทยาลัยมหิดล ไปเข้าร่วมการประชุมด้านการแพทย์และสาธารณสุขของคิวบาด้วย เนื่องจากหน่วยงานทั้งสองมีความเชี่ยวชาญด้านการแพทย์และการสาธารณสุข ซึ่งจะทำให้การเข้าร่วมประชุมดังกล่าวเกิดประโยชน์อย่างมาก
อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ

ที่มา : http://www.thaigov.go.th/news/contents/details/6490
