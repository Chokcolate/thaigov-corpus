รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐเปรูประจำประเทศไทยเข้าเยี่ยมคารวะนายกรัฐมนตรีในโอกาสเข้ารับหน้าที่

วันพุธที่ 18 ตุลาคม 2560
เอกอัครราชทูตสาธารณรัฐเปรูประจำประเทศไทยเข้าเยี่ยมคารวะนายกรัฐมนตรีในโอกาสเข้ารับหน้าที่
เอกอัครราชทูตสาธารณรัฐเปรูประจำประเทศไทยเข้าเยี่ยมคารวะนายกรัฐมนตรีในโอกาสเข้ารับหน้าที่
วันนี้(วันพุธที่ 18 ตุลาคม 2560) เวลา 13.30 น. นายเฟอร์นันโด ฆูลิโอ อันโตนิโอ กีโรส กัมโปส (H.E. Mr. Fernando Julio Antonio Quirós Campos) เอกอัครราชทูตสาธารณรัฐเปรูประจำประเทศไทยเข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเข้ารับหน้าที่ ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีกล่าวต้อนรับเอกอัครราชทูตสาธารณรัฐเปรูฯ ในนามของนายกรัฐมนตรี และรัฐบาลไทย และแสดงความขอบคุณประธานาธิบดีแห่งสาธารณรัฐเปรู ที่ได้มีสาส์นถวายความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร และถวายพระพรชัยมงคลสมเด็จพระเจ้าอยู่หัวมหาวชิราลงกรณ บดินทรเทพยวรางกูร เนื่องในโอกาสที่ขึ้นทรงราชย์ ทั้งนี้ เอกอัครราชทูตฯ ได้กล่าวว่าประธานาธิบดีแห่งสาธารณรัฐเปรูได้ฝากความปรารถนาดีมายังนายกรัฐมนตรี ซึ่งเอกอัครราชทูตฯ จะเป็นผู้แทนจากรัฐบาลเปรูในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
ทั้งสองฝ่ายยืนยันความสัมพันธ์ทวิภาคีระหว่างไทยและเปรูเป็นไปอย่างราบรื่นและใกล้ชิด แม้จะเป็นประเทศที่มีความห่างไกลด้านภูมิศาสตร์ นายกรัฐมนตรีแสดงความขอบคุณเปรูที่ได้ยกระดับความสัมพันธ์ระหว่างกันเป็นหุ้นส่วนทางยุทธศาสตร์ (Strategic Partnership) เมื่อปี 2556 พร้อมยืนยันที่จะสนับสนุนความร่วมมือด้านการค้าการลงทุนกับเปรู เพื่อให้ตัวเลขทางเศรษฐกิจระหว่างกันเพิ่มขึ้น โดยไทยยินดีจะเป็นประตูสู่ภูมิภาคอาเซียน และเอเชียตะวันออกเฉียงใต้ ซึ่งเอกอัครราชทูตกล่าวว่าเปรูก็ยินดีจะเป็นประตูสู่ภูมิภาคลาตินอเมริกาของไทยเช่นกัน
นายกรัฐมนตรีแสดงความประสงค์ที่จะมีความร่วมมือด้านการท่องเที่ยวกับเปรูเพื่อสนับสนุนการติดต่อกันของประชาชนทั้งสองประเทศ (People to People Connection) อย่างเป็นรูปธรรม ซึ่งเอกอัครราชทูตฯ กล่าวว่าจำนวนนักท่องเที่ยวที่เดินทางมาไทยมีจำนวนสูง จึงประสงค์ที่จะเรียนรู้ด้านการท่องเที่ยวจากไทย
โอกาสนี้ นายกรัฐมนตรีกล่าวว่ายินดีที่จะสนับสนุนการศึกษาหลักปรัชญาของเศรษฐกิจพอเพียงและโครงการอันเนื่องมาจากพระราชดำริกับเปรู พร้อมขอบคุณเอกอัครราชทูตฯ และภริยาที่ได้ร่วมมือกับกระทรวงการต่างประเทศในการส่งเสริมการเรียนการสอนภาษาสเปนที่มหาวิทยาลัยขอนแก่น
ในตอนท้ายเอกอัครราชทูตฯ กล่าวอวยพรให้รัฐบาลไทยประสบความสำเร็จในนโยบายการปฏิรูป ขับเคลื่อนเศรษฐกิจด้วยเทคโนโลยีและนวัตกรรม Thailand 4.0 โดยเชื่อมั่นว่านายกรัฐมนตรีจะปฏิรูปประเทศตาม Roadmap ที่วางไว้ได้อย่างสำเร็จ

ที่มา : http://www.thaigov.go.th/news/contents/details/7482
