รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเยียวยาสภาพจิตใจเด็กหญิงวัย 13 ปี ที่ถูกพ่อแท้ๆวัย 41 ปี ใช้อาวุธมีดปาดคอ ได้รับบาดเจ็บสาหัส

วันจันทร์ที่ 10 เมษายน 2560
รมว.พม. กำชับ จนท. เร่งช่วยเหลือเยียวยาสภาพจิตใจเด็กหญิงวัย 13 ปี ที่ถูกพ่อแท้ๆวัย 41 ปี ใช้อาวุธมีดปาดคอ ได้รับบาดเจ็บสาหัส
รมว.พม. กำชับ จนท. เร่งช่วยเหลือเยียวยาสภาพจิตใจเด็กหญิงวัย 13 ปี ที่ถูกพ่อแท้ๆวัย 41 ปี ใช้อาวุธมีดปาดคอ ได้รับบาดเจ็บสาหัส และพาลูกสาวคนเล็กวัย 5 ขวบ ป่วยเป็นโรคดาวน์ซินโดรม หนีหายไป ที่ จ.เพชรบุรี
วันนี้ (10 เม.ย. 60) เวลา 07.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 609/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีชายวัย 41 ปี เคยมีประวัติติดยาเสพติด และมีอาการติดสุรา ก่อเหตุใช้อาวุธมีดปาดคอลูกสาววัย 13 ปี ได้รับบาดเจ็บสาหัส มีบาดแผลฉกรรจ์บริเวณลำคอ ใบหน้า มือ และจับตัวขังไว้ในห้อง และอุ้มลูกสาวคนเล็กวัย 5 ขวบ ที่ป่วยเป็นโรคดาวน์ซินโดรม หนีหายไป ที่อำเภอเมือง จังหวัดเพชรบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดเพชรบุรี (พมจ.เพชรบุรี) พร้อมหน่วยงานที่เกี่ยวข้องในพื้นที่สังกัดกระทรวง การพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ ซึ่งขณะนี้ บ้านพักเด็กและครอบครัวจังหวัดเพชรบุรี ได้ลงพื้นที่ประสานติดตามข้อมูลการหลบหนีของผู้ก่อเหตุจากพนักงานสอบสวน สภ. เมืองเพชรบุรี ทราบข้อมูลล่าสุดว่า ขณะนี้ ได้พบตัวผู้ก่อเหตุและลูกสาวคนเล็กแล้ว ทั้งนี้ ตนได้เน้นย้ำให้เจ้าหน้าที่เร่งช่วยเหลือเยียวยาฟื้นฟูสภาพจิตใจของเด็กหญิงผู้เคราะห์ร้ายและครอบครัวโดยด่วน เพื่อให้สามารถกลับมาใช้ชีวิตอย่างปกติสุขในสังคมได้ต่อไป อีกทั้ง ประสานความร่วมมือ กับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการบาดเจ็บอย่างต่อเนื่อง และการดูแลอาการป่วย ของลูกสาวคนเล็กในระยะยาว รวมทั้ง วางแผนในการลงพื้นที่ติดตามการให้ความช่วยเหลือครอบครัวของเด็กหญิงดังกล่าว ตามความเหมาะสมต่อไป

ที่มา : http://www.thaigov.go.th/news/contents/details/3009
