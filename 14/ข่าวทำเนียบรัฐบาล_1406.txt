รัฐบาลไทย-ข่าวทำเนียบรัฐบาล-ประธาน JETRO กรุงเทพฯ เข้าเยี่ยมคารวะ รองนายกรัฐมนตรี

วันพฤหัสบดีที่ 1 กุมภาพันธ์ 2561
ประธาน JETRO กรุงเทพฯ เข้าเยี่ยมคารวะ รองนายกรัฐมนตรี
ประธาน JETRO กรุงเทพฯ เข้าเยี่ยมคารวะ รองนายกรัฐมนตรี
วันนี้ (1 กุมภาพันธ์ 2561) เวลา 13.30 น. นายฮิโรกิ มิตสึมาตะ (Mr. Hiroki Mitsumata) ประธาน JETRO กรุงเทพฯ เข้าเยี่ยมคารวะ นายวิษณุ เครืองาม รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีแสดงความยินดีที่ได้พบกับประธาน JETRO กรุงเทพฯ และคณะผู้บริหารหอการค้าญี่ปุ่นในวันนี้ โดยขอให้เชื่อมั่นว่าฝ่ายไทยมุ่งมั่นที่จะให้ความร่วมมือ เพื่อเป็นการกระชับความสัมพันธ์ของทั้งสองฝ่าย ทั้งนี้ประธาน JETRO กรุงเทพฯ ได้รายงานผลสำรวจแนวโน้มทางเศรษฐกิจของบริษัทร่วมทุนญี่ปุ่นในไทย และขอบคุณที่รัฐบาลไทยให้ความร่วมมือและส่งเสริมการค้าและการลงทุนของภาคเอกญี่ปุ่นในไทยอันดีมาโดยตลอด
โอกาสนี้ประธาน JETRO กรุงเทพฯ ชื่นชมที่รัฐบาลไทยได้มีการปรับปรุงทางด้านกฎระเบียบด้านศุลกากร เป็นผลให้สร้างความเชื่อมั่นและอำนวยความสะดวกแก่นักลงทุนญี่ปุ่นที่จะเข้ามาลงทุนในไทย ทั้งนี้รองนายกรัฐมนตรีกล่าวว่า ในสัปดาห์หน้าจะมีการประชุมคณะรัฐมนตรีอย่างเป็นทางการนอกสถานที่ ณ จังหวัดจันทบุรี ซึ่งจะได้หารือถึงการดำเนินการตามนโยบายการพัฒนาระเบียงเศรษฐกิจพิเศษภาคตะวันออก (EEC) ของรัฐบาลไทยด้วย

ที่มา : http://www.thaigov.go.th/news/contents/details/9774
