รัฐบาลไทย-ข่าวทำเนียบรัฐบาล-วันเด็กแห่งชาติ

วันจันทร์ที่ 15 มกราคม 2561
วันเด็กแห่งชาติ
เมื่อวันเสาร์ที่ 13 มกราคม 2561 กระทรวงศึกษาธิการจัดงานฉลองวันเด็กแห่งชาติ ปี 2561 โดยได้รับเกียรติจาก พล.อ.ประยุทธ์ จันทร์โอชา นายกรัฐมนตรี เป็นประธานพิธีเปิดงาน เวลา 8.30 น. ณ กระทรวงศึกษาธิการ
ลุงตู่เปิดงานวันเด็กแห่งชาติ 2561 "รู้คิด รู้เท่าทัน สร้างสรรค์เทคโนโลยี"
เมื่อวันเสาร์ที่ 13 มกราคม 2561 กระทรวงศึกษาธิการจัดงานฉลองวันเด็กแห่งชาติ ปี 2561 โดยได้รับเกียรติจาก พล.อ.ประยุทธ์ จันทร์โอชา นายกรัฐมนตรี เป็นประธานพิธีเปิดงาน เวลา 8.30 น. ณ กระทรวงศึกษาธิการ และมี นพ.ธีระเกียรติ เจริญเศรษฐศิลป์ รมว.ศธ. พร้อมด้วย พล.อ.สุรเชษฐ์ ชัยวงศ์ และ ศ.คลินิก นพ.อุดม คชินทร รมช.ศธ. ผู้บริหารฝ่ายการเมือง ผู้บริหาร ศธ. ข้าราชการ ตลอดจนเด็กเยาวชน ผู้ปกครอง และสื่อมวลชน เข้าร่วมเป็นจำนวนมาก
นพ.ธีระเกียรติ เจริญเศรษฐศิลป์ กล่าวรายงานว่า การจัดงานฉลองวันเด็กแห่งชาติ เริ่มดำเนินการตั้งแต่ปี 2498 และจัดขึ้นอย่างต่อเนื่องทุกปี โดยการจัดงานในปีนี้ ในส่วนกลางมีการจัดงานและพิธีเปิดงาน ณ กระทรวงศึกษาธิการและบริเวณโดยรอบกระทรวงศึกษาธิการ โดยนำคำขวัญของนายกรัฐมนตรีที่มอบให้กับเด็กและเยาวชนเนื่องในวันเด็กแห่งชาติ ประจำปี 2561 ที่ว่า "รู้คิด รู้เท่าทัน สร้างสรรค์เทคโนโลยี" มาเป็นแนวทางในการจัดงาน แบ่งกิจกรรมออกเป็น 4 โซน คือ 1) เด็กไทยหัวใจคุณธรรม 2) เด็กไทยหัวใจสามัคคี 3) เด็กไทยรู้คิดวิทยาศาสตร์ และ 4) เด็กไทยรู้เท่าทันเทคโนโลยี
พร้อมจัดบูทกิจกรรมจากหน่วยงานภาครัฐและภาคเอกชนกว่า 250 บูท ของรางวัล และเกมต่าง ๆ เพื่อส่งเสริมให้เด็กเยาวชนเป็นคนที่ดี รู้หน้าที่ของเด็กไทย ด้วยกิจกรรมเรียนรู้ รู้เล่น และมีความสนุกสนาน ผ่านกิจกรรมสำคัญ อาทิ การเปิดตัวเว็บไซต์ติวฟรี www.tuifree.com ให้เด็กไทยทุกคนได้มีโอกาสเรียนรู้กับติวเตอร์ชื่อดัง ของทั้งประเทศ ผ่านสื่อออนไลน์ ตลอดจนมี Application ที่เหมาะสมกับการเรียนรู้เป็นจำนวนมาก อาทิ Echo English ฉบับนักเรียนและประชาชน, Echo STEM เป็นต้น นอกจากนี้ยังมีท้องฟ้าจำลองเคลื่อนที่, การเปิดอาคารราชวัลลภให้เด็กและประชาชน ได้เห็นถึงประวัติศาสตร์ของกระทรวงศึกษาธิการ ซึ่งเป็นวังจันทรเกษม รวมทั้งได้เห็นสถาปัตยกรรม ของอาคารราชวัลลภ ซึ่งได้รับการบูรณะซ่อมแซมใหม่ ทั้งหมด และห้องทำงานต่าง ๆ ภายในอาคาร, กิจกรรมการประกวดหนูน้อยแห่งวังจันทรเกษม ชิงทุนการศึกษาและถ้วยรางวัล พร้อมกิจกรรมอื่น ๆ อีกมากมายตลอดทั้งวัน
พล.อ.ประยุทธ์ จันทร์โอชา กล่าวว่า วันเด็กแห่งชาติถือเป็นวันที่ทำให้ผู้ใหญ่ตระหนักถึงความสำคัญของเด็กและเยาวชนที่เป็นอนาคตของประเทศ โดยเฉพาะในบริบทปัจจุบันที่โลกมีความเปลี่ยนแปลงไปอย่างรวดเร็ว เราจึงต้องหล่อหลอมให้เด็กมีความรู้คู่คุณธรรม มีความกตัญญู รู้ว่าสิ่งใดดีสิ่งใดไม่ดี รู้จักคิดวิเคราะห์และรู้เท่าทันสิ่งต่าง ๆ รวมทั้งตั้งมั่นอยู่บนพื้นฐานของความดีมีจริยธรรม ตลอดจนเรียนรู้และพัฒนาตนเองอยู่เสมอ เพื่อสร้างตนเองให้เป็นกำลังคนที่มีคุณภาพชีวิตที่ดีในวันข้างหน้า
ดังนั้น รัฐบาลและกระทรวงศึกษาธิการมีแนวทางในการปฏิรูปการศึกษา เน้นให้เด็กมีความรู้ทั้งในทางวิชาการและทักษะชีวิต ได้ฝึกฝนการรู้จักคิด มีวิสัยทัศน์ มีภูมิคุ้มกันที่ดี ระมัดระวังสิ่งที่สอดแทรกมากับเทคโนโลยีและ Social Media ต่าง ๆ เพื่อเตรียมความพร้อมให้เด็กและเยาวชนเหล่านี้ พร้อมทั้งส่งเสริมให้พ่อแม่ผู้ปกครองมอบความรัก ความอบอุ่น และสร้างความสัมพันธ์ที่ดีในครอบครัวด้วย
ซึ่งการดูแลและพัฒนาเด็กและเยาวชนจะสอดคล้องกับยุทธศาสตร์ชาติ ระยะ 20 ปี (พ.ศ.2560-2579) เนื่องจากเด็กและเยาวชนในทุกวันนี้จะเป็นผู้ใหญ่ที่ดี มีคุณภาพของประเทศหรือไม่ ขึ้นอยู่กับการอบรมสั่งสอนในตอนนี้ รัฐบาลและกระทรวงศึกษาธิการจึงมุ่งเน้นการเตรียมความพร้อมให้เด็กและเยาวชนที่จะเติบโตเป็นผู้ใหญ่ในอีก 20 ปีข้างหน้า โดยให้พ่อแม่ผู้ปกครอง รวมทั้งเด็กและเยาวชนเข้ามามีส่วนร่วมกับยุทธศาสตร์ชาติ โดยเฉพาะอย่างยิ่ง "การพัฒนาศักยภาพคน" เพราะคนคือปัจจัยสำคัญของประเทศ
โอกาสนี้ นายกรัฐมนตรีได้มอบโอวาทให้แก่นักเรียนที่เข้าร่วมโครงการ "เยาวชนสัมพันธ์" ของกองบัญชาการตำรวจนครบาล สำนักงานตำรวจแห่งชาติ ความว่า การดำเนินโครงการ "เยาวชนสัมพันธ์" ได้ดำเนินการมาอย่างต่อเนื่อง โดยมีนักเรียนจากทั่วประเทศเข้าร่วมโครงการแล้วกว่า 1 ล้านคน โดยขอความร่วมมือให้ขยายผลและเร่งดำเนินโครงการให้รวดเร็ว เพื่อพัฒนาเยาวชนอย่างกว้างไกลและยั่งยืน รองรับการเปลี่ยนแปลงของโลกในยุคโลกาภิวัตน์ที่ข้อมูลข่าวสารแพร่กระจายไปอย่างรวดเร็ว ใช้เทคโนโลยีอย่างสร้างสรรค์และเป็นประโยชน์ ตลอดจนเตรียมความพร้อมให้เด็กมีอาชีพที่ดีและมีรายได้สูงซึ่งทุกอาชีพมีความสำคัญและมีหน้าที่แตกต่างกัน
ขอให้การดำเนินงานของโครงการ "เยาวชนสัมพันธ์" มีการติดตามผลและวัดผลที่ชัดเจน อาทิ เมื่อมาเข้าร่วมโครงการแล้วได้นำความรู้และประสบการณ์ไปต่อยอดกับพ่อแม่ ผู้ปกครอง เพื่อน โรงเรียน ชุมชย และสังคมได้อย่างไรบ้าง ตลอดจนขอให้น้อมนำแนวคิดโครงการจิตอาสาของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ในหลวงรัชกาลที่ 10 ไปปฏิบัติให้เกิดผลดีต่อสังคม เพื่อไม่ให้สิ่งที่ได้ฝึกฝนปฏิบัติเลือนหายไป และขอฝากความหวังกับกระทรวงศึกษาธิการและหน่วยงานที่เกี่ยวข้องในการทำสังคมให้น่าอยู่ ปลอดภัย อบอุ่น นำไปสู่ชุมชนและสังคมที่มีคุณภาพต่อไป พร้อมทั้งขอฝากให้เด็กและเยาวชนใช้ชีวิตในวัยเด็กอย่างมีคุณค่าและคุ้มค่า ร่วมกันเป็นกำลังสำคัญของประเทศ ตลอดจนภูมิใจในความเป็นชนชาติไทยและเอกลักษณ์ของไทยด้วย
อรพรรณ ฤทธิ์มั่น, นวรัตน์ รามสูต: สรุป
อิทธิพล รุ่งก่อน, ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน

ที่มา : http://www.thaigov.go.th/news/contents/details/9386
