รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการบูรณาการบริหารจัดการปฏิรูประบบวิจัยและนวัตกรรม ครั้งที่ 2/2560

วันพุธที่ 19 กรกฎาคม 2560
รอง นรม. พล.อ.อ.ประจินฯ เป็นประธานการประชุมคณะกรรมการบูรณาการบริหารจัดการปฏิรูประบบวิจัยและนวัตกรรม ครั้งที่ 2/2560
รอง นรม. พล.อ.อ.ประจินฯ เป็นประธานการประชุมคณะกรรมการบูรณาการบริหารจัดการปฏิรูประบบวิจัยและนวัตกรรม ครั้งที่ 2/2560
วันนี้ (17 กรกฎาคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 สำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการบูรณาการบริหารจัดการปฏิรูประบบวิจัยและนวัตกรรม ครั้งที่ 2/2560
ที่ประชุมรับทราบความคืบหน้าสรุปผลการประชุมสภานโยบายวิจัยและนวัตกรรมแห่งชาติ ครั้งที่ 2/2560 ดังนี้ (1) เห็นชอบ (ร่าง) กรอบยุทธศาสตร์การวิจัยและนวัตกรรมแห่งชาติ 20 ปี (พ.ศ. 2560-2579) (2) เห็นชอบโครงการปริญญาเอกกาญจนาภิเษก (คปก.) ระยะที่ 2 (พ.ศ. 2560-2579) (3) รับทราบความก้าวหน้าการดำเนินการเรื่องแนวทางการส่งเสริมการวิจัยและพัฒนาด้านวิทยาศาสตร์เทคโนโลยี และนวัตกรรมสำหรับ 5 อุตสาหกรรมหลักภายใต้โครงการสานพลังประชารัฐ (4) รับทราบผลการดำเนินงานคณะกรรมการบูรณาการ บริหารจัดการปฏิรูประบบวิจัยและนวัตกรรม
จากนั้น ที่ประชุมรับทราบความก้าวหน้าการดำเนินการเรื่องบัญชีนวัตกรรมไทยและบัญชีสิ่งประดิษฐ์ไทย ซึ่งเป็นมาตราการสำคัญต่อการพัฒนาระบบเศรษฐกิจของประเทศ เพื่อส่งเสริมงานวิจัยและพัฒนานวัตกรรมไทยให้สามารถผลิตสู่เชิงพาณิชย์ได้อย่างมีมาตรฐานสากล พร้อมรับทราบความก้าวหน้าผลงานวิจัยเพื่อพัฒนาขับเคลื่อนไปสู่การใช้ประโยชน์อีกด้วย
นอกจากนี้ ที่ประชุมได้พิจารณาและมีมติเห็นชอบ (ร่าง) ยุทธศาสตร์การวิจัยนวัตกรรมแห่งชาติ 20 ปี (พ.ศ. 2560-2579) ตามที่สำนักงานคณะกรรมการนโยบายวิทยาศาสตร์ เทคโนโลยีและนวัตกรรมแห่งชาติ (สวทน.) กระทรวงวิทยาศาสตร์และเทคโนโลยี เสนอ ซึ่งเป็นหน่วยงานรับผิดชอบหลัก ร่วมกับสำนักงานคณะกรรมการวิจัยแห่งชาติ (วช.) ในการจัดทำ (ร่าง) กรอบยุทธศาสตร์การวิจัยและนวัตกรรมแห่งชาติ 20 ปี (พ.ศ.2560-2579) โดยเป้าประสงค์หลักของ (ร่าง) ยุทธศาสตร์ฯ ดังกล่าวนั้นแบ่งออกเป็น 4 ยุทธศาสตร์หลัก ๆ ได้แก่ ยุทธศาสตร์ที่ 1 การวิจัยและนวัตกรรมเพื่อตอบโจทย์การสร้างความมั่นคงทางเศรษฐกิจ ยุทธศาสตร์ที่ 2 การวิจัยและนวัตกรรมเพื่อตอบโจทย์ประเด็นท้าทายทางสังคม ยุทธศาสตร์ที่ 3 การวิจัยและนวัตกรรมเพื่อตอบโจทย์การสร้างองค์ความรู้พื้นฐานของประเทศ และ ยุทธศาสตร์ที่ 4 การสร้างบุคลากรพัฒนาระบบนิเวศ และเครือข่ายการวิจัยและนวัตกรรมที่เข้มแข็ง
ทั้งนี้ ผลลัพธ์ที่คาดว่าจะได้รับจาก (ร่าง) ยุทธศาสตร์ฯ คือ คุณภาพสังคม คุณภาพการศึกษา คุณภาพด้านสิ่งแวดล้อมดีขึ้น อันดับความสามารถในการแข่งขันของประเทศด้านวิทยาศาสตร์และเทคโนโลยี และนวัตกรรมดีขึ้น ส่งผลให้ประเทศไทยมีบุคลากรด้านการวิจัยและนวัตกรรม เพิ่มขึ้นเป็นจำนวน 80 คนต่อประชากร 1 หมื่นคน ในปี 2579
**************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5269
