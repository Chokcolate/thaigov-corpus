รัฐบาลไทย-ข่าวทำเนียบรัฐบาล- นายกรัฐมนตรี ให้โอวาทเยาวชนสัมพันธ์ ย้ำเด็กและเยาวชนทุกคนต้องพัฒนาตนเองให้พร้อม สอดคล้องกับอนาคต เพื่อเป็นกำลังสำคัญในการพัฒนาประเทศต่อไป

วันเสาร์ที่ 13 มกราคม 2561
นายกรัฐมนตรี ให้โอวาทเยาวชนสัมพันธ์ ย้ำเด็กและเยาวชนทุกคนต้องพัฒนาตนเองให้พร้อม สอดคล้องกับอนาคต เพื่อเป็นกำลังสำคัญในการพัฒนาประเทศต่อไป
นายกรัฐมนตรี ให้โอวาทแก่เยาวชนสัมพันธ์ เพื่อเป็นขวัญกำลังใจให้กับเด็กและเยาวชนที่เข้าร่วมโครงการเยาวชนสัมพันธ์ เนื่องในโอกาสการจัดงานฉลองวันเด็กแห่งชาติ ประจำปี 2561
วันนี้ (13 ม.ค.61) เวลา 09.30 น. ณ บริเวณคุรุสภา พลเอก ประยุทธ์ จันทร์โอชา นายกรัฐมนตรี ได้เดินทางมาให้โอวาทแก่เยาวชนสัมพันธ์ เพื่อเป็นขวัญกำลังใจให้กับเด็กและเยาวชนที่เข้าร่วมโครงการเยาวชนสัมพันธ์ เนื่องในโอกาสการจัดงานฉลองวันเด็กแห่งชาติ ประจำปี 2561  โดยมี พลตำรวจโท ชาญเทพ เสสะเวช ผู้บัญชาการตำรวจนครบาล คณะกรรมการอำนวยการเยาวชนสัมพันธ์ เยาวชนสัมพันธ์ และเจ้าหน้าที่ที่เกี่ยวข้องเข้าร่วมงาน
โอกาสนี้ นายกรัฐมนตรี ได้กล่าวให้โอวาทแก่เยาวชนสัมพันธ์ว่า จากที่ได้มีโอกาสได้พบกับเยาวชนสัมพันธ์ อย่างต่อเนื่องตลอด 3 ปี ที่ผ่านมา และปีนี้เป็นปีที่ 4  ได้เห็นถึงความก้าวหน้าของการดำเนินโครงการเยาวชนสัมพันธ์ ภายใต้การดำเนินการของสำนักงานตำรวจแห่งชาติ  และกองบัญชาการตำรวจนครบาล ซึ่งเกิดประโยชน์ต่อประเทศชาติโดยลำดับ อย่างไรก็ตามต้องมีการเร่งดำเนินการทุกอย่างให้รวดเร็วและพัฒนาให้กว้างไกลมากยิ่งขึ้น สอดคล้องกับสถานการณ์ในปัจจุบันและคำขวัญวันเด็กในปี 2561 ว่า “รู้คิด รู้เท่าทัน สร้างสรรค์เทคโนโลยี” เพราะโลกในปัจจุบันเป็นโลกแห่งการเปลี่ยนแปลงและข้อมูลข่าวสารต่าง ๆ มีการเคลื่อนไหวรวดเร็ว เด็กและเยาวชนต้องมีภูมิคุ้มกันที่ดี คือ รู้จักคิด รู้เท่าทันผู้ที่ใช้ประโยชน์ในทางที่ผิด และสามารถใช้ประโยชน์ในทางที่ถูกและสร้างสรรค์ โดยเฉพาะเรื่องการใช้เทคโนโลยี เด็กและเยาวชนทุกคนต้องมีการพัฒนาเตรียมตนเองให้พร้อมเพื่อให้สอดคล้องกับอนาคต ทั้งการศึกษา และการทำงาน เพื่อให้มีรายได้ที่เพียงพอที่จะสามารถเลี้ยงตนเองและครอบครัว และเข้าถึงการใช้เทคโนโลยีได้ ซึ่งปัจจุบันรัฐบาลพยายามดำเนินการเรื่องดังกล่าวอย่างเต็มที่ เช่น ได้มีการเปิดเว็บไซต์ ติวฟรี.คอม เพื่อเปิดโอกาสให้เด็กเยาวชนทุกคนได้เรียนรู้ในเรื่องต่าง ๆ เช่น ภาษาอังกฤษ และการติวฟรีในวิชาต่าง ๆ  กับครูที่มีชื่อเสียงและเป็นที่นิยมโดยไม่ต้องเสียค่าใช้จ่ายแต่อย่างใด
พร้อมกล่าวเน้นย้ำกับเด็กและเยาวชนว่า นอกจากเรียนรู้ในห้องเรียนแล้ว ต้องรู้จักใช้เทคโนโลยีอย่างสร้างสรรค์และเป็นประโยชน์ต่อตนเองและผู้อื่น เพื่อเตรียมไปสู่การเป็นคนไทยรุ่นใหม่ในอนาคตสอดคล้องกับยุทธศาสตร์ชาติ 20 ของรัฐบาล โดยเฉพาะการกำหนดที่จะทำให้เด็กและเยาวชนในช่วง 20 ปี เป็นเด็กและเยาวชนที่มีความรู้และเข้มแข็งเพื่อเป็นอนาคตและกำลังสำคัญในการพัฒนาประเทศต่อไป
พร้อมทั้ง นายกรัฐมนตรี ได้กล่าวให้กำลังใจแก่เยาวชนสัมพันธ์ สำนักงานตำรวจแห่งชาติ  กองบัญชาการตำรวจนครบาล  และคณะกรรมการอำนวยการเยาวชนสัมพันธ์ ให้ดำเนินโครงการเยาวชนสัมพันธ์อย่างต่อเนื่อง เพราะเป็นการช่วยส่งเสริมและปลูกฝังให้เด็กและเยาวชนเป็นคนมีระเบียบวินัย  มีความรักสามัคคี  มีความซื่อสัตย์  รู้จักการบำเพ็ญประโยชน์ต่อสังคม  พร้อมทั้งฝึกความอดทนต่อปัญหาอุปสรรคในการดำเนินชีวิตประจำวัน  เพื่อให้เด็กและเยาวชนพร้อมเติบโตเป็นผู้ใหญ่ที่มีคุณภาพ  สร้างประโยชน์ให้กับตนเองและสังคม ขณะเดียวกันขอให้มีการประเมินวัดผลการดำเนินโครงการดังกล่าวด้วย เพื่อจะได้ทราบว่าผู้ที่จบจากโครงการไปแล้วได้ทำประโยชน์ต่อครอบครัวและสังคมในเรื่องใดบ้าง รวมถึงการขยายผลที่จะพิจารณาดำเนินการมอบรางวัล   ต่าง ๆ ให้กับเยาวชนสัมพันธ์ที่ทำประโยชน์ เพื่อเป็นขวัญกำลังใจให้กับเด็กและเยาวชนที่เข้าร่วมโครงการ เพื่อขยายเครือข่ายต่อไป
พร้อมกันนี้ ตัวแทนเยาวชนสัมพันธ์ได้มอบช่อดอกไม้แด่นายกรัฐมนตรี และกล่าวขอบคุณนายกรัฐมนตรี  ที่เดินทางมาให้โอวาทแก่เยาวชนสัมพันธ์ เนื่องในโอกาสการจัดงานฉลองวันเด็กแห่งชาติ ประจำปี 2561   โดยโครงการเยาวชนสัมพันธ์ สำนักงานตำรวจแห่งชาติ  กองบัญชาการตำรวจนครบาล  และคณะกรรมการอำนวยการเยาวชนสัมพันธ์ได้ดำเนินการฝึกอบรมเด็กและเยาวชน ให้มีความรัก ความสามัคคี เทิดทูนสถาบันชาติ ศาสนา พระมหากษัตริย์ และรู้จักกฎ ระเบียบ วินัย รวมทั้งรู้จักเอาตัวรอดเมื่อเกิดภัยต่าง ๆ และยังสามารถนำไปบอกต่อกับบุคคลทั่วไปและผู้ปกครองได้ อันเป็นประโยชน์ต่อการดำเนินชีวิตได้อย่างมีความสุข ทั้งนี้ เยาวชนสัมพันธ์ทุกคนขอให้คำมั่นว่า จะตั้งใจศึกษาเล่าเรียนให้ประสบผลสำเร็จ ใช้เวลาว่างให้เป็นประโยชน์ ไม่เกี่ยวข้องกับอบายมุขและสิ่งเสพติด เชื่อฟังคำสั่งสอนของบิดามารดา ครู อาจารย์ และจะเป็นเด็กดีตามที่นายกรัฐมนตรีได้ให้คำขวัญวันเด็กไว้ว่า “รู้คิด รู้เท่าทัน สร้างสรรค์เทคโนโลยี” พร้อมทั้ง เยาวชนสัมพันธ์ทุกคนขอเป็นกำลังใจให้นายกรัฐมนตรี ในการทำงานบริหารประเทศต่อไป
จากนั้น นายกรัฐมนตรี ได้เป็นประธานเปิดงานโดยการตัดริบบิ้นปล่อยแพรป้าย “เยาวชนสัมพันธ์” ระหว่างนั้นดนตรีบรรเลงเพลงมาร์ชเยาวชนสัมพันธ์ ก่อนเดินทางไปร่วมงานฉลองวันเด็กแห่งชาติ ประจำปี 2561 ณ ทำเนียบรัฐบาลต่อไป
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9368
