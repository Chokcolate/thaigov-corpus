รัฐบาลไทย-ข่าวทำเนียบรัฐบาล-มหาดไทยเตรียมการจัดประชุมมอบนโยบายเพื่อขับเคลื่อนการพัฒนาประเทศ ตามโครงการไทยนิยม ยั่งยืน

วันศุกร์ที่ 2 กุมภาพันธ์ 2561
มหาดไทยเตรียมการจัดประชุมมอบนโยบายเพื่อขับเคลื่อนการพัฒนาประเทศ ตามโครงการไทยนิยม ยั่งยืน
มหาดไทยเตรียมการจัดประชุมมอบนโยบายเพื่อขับเคลื่อนการพัฒนาประเทศ ตามโครงการไทยนิยม ยั่งยืน
วันนี้ (2 ก.พ.2561) นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่ พลเอก ประยุทธ์ จันทร์โอชา นายกรัฐมนตรี ได้ลงนามคำสั่งแต่งตั้งคณะกรรมการขับเคลื่อนการพัฒนาประเทศตามโครงการไทยนิยม ยั่งยืน เพื่อให้การดำเนินการขับเคลื่อนเป็นไปตามมติคณะรัฐมนตรี เมื่อวันที่ 16 มกราคม 2561 โดยแต่งตั้ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นกรรมการและเลขานุการคณะกรรมการ นายฉัตรชัย พรหมเลิศ ปลัดกระทรวงมหาดไทย เป็นผู้ช่วยเลขานุการคณะกรรมการ และมีส่วนราชการที่เกี่ยวข้องร่วมเป็นคณะกรรมการขับเคลื่อนการพัฒนาประเทศฯ
กระทรวงมหาดไทย ในฐานะฝ่ายเลขานุการคณะกรรมการฯ ได้กำหนดจัดประชุมมอบนโยบายและแนวทางการขับเคลื่อนการพัฒนาประเทศ ตามโครงการไทยนิยม ยั่งยืน ให้แก่ผู้ว่าราชการจังหวัด รองผู้ว่าราชการจังหวัดที่ได้รับมอบหมาย ปลัดจังหวัด ผู้บังคับการตำรวจภูธรจังหวัด คลังจังหวัด เกษตรและสหกรณ์จังหวัด พัฒนาการจังหวัด ผู้อำนวยการสำนักงานส่งเสริมการศึกษานอกระบบและการศึกษาตามอัธยาศัยจังหวัด นายอำเภอ ทุกอำเภอ และวิทยากรที่ดำเนินการถ่ายทอดนโยบายในระดับพื้นที่ ทั่วประเทศ ในวันศุกร์ที่ 9 กุมภาพันธ์ 2561 เวลา 09:00 น. ณ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี โดยมีนายกรัฐมนตรี เป็นประธาน
รองปลัดกระทรวงมหาดไทย กล่าวเพิ่มเติมว่า การจัดประชุมในครั้งนี้ จะเป็นการชี้แจงกรอบแนวทางการขับเคลื่อนการพัฒนาประเทศตามโครงการไทยนิยม ยั่งยืน ในระดับพื้นที่ ทั้งในระดับจังหวัด ระดับอำเภอ และการแบ่งมอบภารกิจของฝ่ายเลขานุการร่วมฯ ในระดับจังหวัดและระดับอำเภอ เพื่อให้การขับเคลื่อนการพัฒนาประเทศเป็นไปอย่างมีประสิทธิภาพ ตอบสนองและแก้ไขปัญหาของประชาชนได้อย่างแท้จริง.
ครั้งที่ 17/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9811
