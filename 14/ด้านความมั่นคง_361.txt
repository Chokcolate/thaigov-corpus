รัฐบาลไทย-ข่าวทำเนียบรัฐบาล-ปลัดกระทรวงมหาดไทย รับมอบผ้าห่มกันหนาว ตามโครงการ “ไทยเบฟ รวมใจต้านภัยหนาว" ปีที่ 18 พ.ศ. 2560

วันอังคารที่ 17 ตุลาคม 2560
ปลัดกระทรวงมหาดไทย รับมอบผ้าห่มกันหนาว ตามโครงการ “ไทยเบฟ รวมใจต้านภัยหนาว" ปีที่ 18 พ.ศ. 2560
ปลัดกระทรวงมหาดไทย รับมอบผ้าห่มกันหนาว ตามโครงการ “ไทยเบฟ รวมใจต้านภัยหนาว" ปีที่ 18 พ.ศ. 2560
วันนี้ (17ต.ค.60) เวลา 14:30 น. ณ ห้องบอลรูม สโมสรราชพฤกษ์ (นอร์ธปาร์ค) ถนนวิภาวดีรังสิต กรุงเทพฯ ได้มีพิธีมอบผ้าห่มกันหนาว ตามโครงการ “ไทยเบฟ..รวมใจต้านภัยหนาว” ปีที่ 18 พ.ศ. 2560 โดยบริษัท ไทยเบฟเวอเรจ จำกัด (มหาชน) ได้มอบผ้าห่มกันหนาว จำนวน 200,000 ผืน เพื่อช่วยเหลือประชาชนผู้ประสบภัยหนาวในพื้นที่ชนบทภาคเหนือและภาคตะวันออกเฉียงเหนือ โดยมี นายฉัตรชัย พรหมเลิศ ปลัดกระทรวงมหาดไทย เป็นประธานรับมอบผ้าห่มกันหนาวจาก นายฐาปน สิริวัฒนภักดี กรรมการผู้อำนวยการใหญ่ บริษัท ไทยเบฟเวอเรจ จำกัด (มหาชน) ซึ่งเป็นประธานฝ่ายส่งมอบ
ภายในงาน นายฉัตรชัย พรหมเลิศ ปลัดกระทรวงมหาดไทย ในฐานะผู้รับมอบผ้าห่มกันหนาว ได้กล่าวว่า ในนามของกระทรวงมหาดไทยขอขอบคุณ บริษัท ไทยเบฟเวอเรจ จำกัด (มหาชน) ที่ตระหนักถึงความมุ่งมั่นและได้ริเริ่มโครงการ “ไทยเบฟ...รวมใจต้านภัยหนาว” นับตั้งแต่ปี 2543 จนถึงปัจจุบันเป็นปีที่ 18 ด้วยการมอบ "ผ้าห่มผืนสีเขียว" ปีละสองแสนผืน ซึ่งนับถึงปัจจุบันกว่า 3 ล้านผืนให้แก่พี่น้องประชาชนผู้ประสบภัยหนาวในพื้นที่ภาคเหนือและภาคตะวันออกเฉียงเหนือให้ได้รับไออุ่นด้วยความจริงใจ ซึ่งผ้าห่มเหล่านี้มิใช่เป็นเพียงมูลค่าแต่เป็นความเอื้ออาทร และความห่วงใยที่มอบให้แก่พี่น้องประชาชนอย่างแท้จริง โดยการดำเนินโครงการนี้ เป็นอีกหนึ่งกิจกรรมของภาคเอกชนที่ร่วมมือร่วมใจกับภาคราชการในการแก้ไขปัญหาผู้ประสบภัยหนาวอย่างเป็นรูปธรรม และประสบผลสำเร็จอย่างยั่งยืนตลอดมา รอยยิ้มและแววตาแห่งความสุขของพี่น้องประชาชนคือสิ่งที่แสดงให้เห็นถึงความผูกพันที่ได้รับการบรรเทาความเหน็บหนาวผ่านผ้าห่มผืนสีเขียวเหล่านี้สู่พี่น้องคนไทย และหวังเป็นอย่างยิ่งว่าบริษัท ไทยเบฟเวอเรจ จำกัด (มหาชน) จะดำเนินโครงการ “ไทยเบฟ...รวมใจต้านภัยหนาว” เพื่อช่วยเหลือพี่น้องประชาชนผู้ประสบภัยหนาวตลอดไป
สำหรับปีนี้ บริษัท ไทยเบฟเวอเรจ จำกัด (มหาชน) ได้ร่วมกับ กระทรวงมหาดไทย โดยกรมป้องกันและบรรเทาสาธารณภัย ลงสำรวจพื้นที่สำหรับการแจกผ้าห่มในจังหวัดเป้าหมายเรียบร้อยแล้ว โดยจะดำเนินการมอบผ้าห่มกันหนาว ระหว่างวันที่ 1-27 พฤศจิกายน 2560 ให้แก่ผู้ประสบภัยหนาวในพื้นที่ภาคเหนือและภาคตะวันออกเฉียงเหนือ 15 จังหวัด ได้แก่ จังหวัดชัยภูมิ เลย อุดรธานี ขอนแก่น กาฬสินธุ์ บุรีรัมย์ สุรินทร์ ศรีสะเกษ กำแพงเพชร ตาก ลำปาง ลำพูน เชียงใหม่ แม่ฮ่องสอน และเชียงราย.
ครั้งที่ 149/2560

ที่มา : http://www.thaigov.go.th/news/contents/details/7466
