รัฐบาลไทย-ข่าวทำเนียบรัฐบาล-เอกอัครราชทูตญี่ปุ่นประจำประเทศไทยเข้าเยี่ยมคารวะพลอากาศเอก ประจิน จั่นตอง รองนายกรัฐมนตรี

วันพฤหัสบดีที่ 6 กรกฎาคม 2560
เอกอัครราชทูตญี่ปุ่นประจำประเทศไทยเข้าเยี่ยมคารวะพลอากาศเอก ประจิน จั่นตอง รองนายกรัฐมนตรี
เอกอัครราชทูตญี่ปุ่นประจำประเทศไทยเข้าเยี่ยมคารวะพลอากาศเอก ประจิน จั่นตอง รองนายกรัฐมนตรี
วันที่ (6 ก.ค. 2560) เวลา 14.30 น. นาย Shiro Sadoshima เอกอัครราชทูตญี่ปุ่นประจำประเทศไทย เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวต้อนรับเอกอัครราชทูตญี่ปุ่นฯ โดยเอกอัครราชทูตญี่ปุ่นฯ แสดงความขอบคุณที่รองนายกรัฐมนตรีสละเวลามาพบในวันนี้ ทั้งนี้ รองนายกรัฐมนตรีแสดงความขอบคุณเอกอัครราชทูตญี่ปุ่นฯ ที่ได้ช่วยอำนวยความสะดวกสำหรับการเยือนประเทศญี่ปุ่นของรองนายกรัฐมนตรี เมื่อเดือนเมษายนที่ผ่านมา (พ.ศ.2560) ซึ่งได้มีโอกาสหารือกับรัฐมนตรีว่าการกระทรวงเศรษฐกิจ การค้าและอุตสาหกรรมญี่ปุ่น และรัฐมนตรีว่าการกระทรวงที่ดิน โครงสร้างพื้นฐาน คมนาคมและการท่องเที่ยวญี่ปุ่น เกี่ยวกับความสัมพันธ์และความร่วมมือระหว่างไทย – ญี่ปุ่น โดยเฉพาะความร่วมมือด้านพลังงานและการคมนาคม ที่ญี่ปุ่นมีความเชี่ยวชาญอย่างมาก
ทั้งสองฝ่ายได้มีการหารือเกี่ยวกับความร่วมมือด้านพลังงาน โดยเอกอัครราชทูตญี่ปุ่นฯ เห็นว่าไทยมีความเหมาะสมที่จะนำเทคโนโลยีด้านพลังงานของญี่ปุ่น อาทิ Integrated Coal Gasification Combined Cycle (IGCC) มาใช้ในการพัฒนาอุตสาหกรรมพลังงานในประเทศไทยได้ อย่างไรก็ดี รองนายกรัฐมนตรีแสดงความชื่นชมเทคโนโลยีด้านพลังงานของญี่ปุ่น แต่การจะนำเทคโนโลยีใดๆ มาใช้ในไทย จำเป็นต้องพิจารณาความเหมาะสม โดยคำนึงถึงปัจจัยต่าง ๆ อาทิ ประสิทธิภาพในการผลิตไฟฟ้า ราคาต้นทุนของเทคโนโลยี รวมถึงค่าใช้จ่ายในการดูแลรักษาอุปกรณ์ต่าง ๆ จึงขอรับข้อมูลและรายละเอียดเพิ่มเติม และสามารถประสานงานกับกระทรวงพลังงานและการไฟฟ้าฝ่ายผลิตแห่งประเทศไทยได้
ในช่วงท้าย ทั้งสองฝ่ายยินดีกับการครบรอบ 130 ปีของการสถาปนาความสัมพันธ์ระหว่างทั้งสองประเทศ โดยรองนายกรัฐมนตรียืนยันที่จะสนับสนุนความสัมพันธ์และความร่วมมือระหว่างทั้งสองประเทศให้ใกล้ชิดมากยิ่งขึ้น

ที่มา : http://www.thaigov.go.th/news/contents/details/5062
