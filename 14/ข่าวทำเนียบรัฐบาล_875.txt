รัฐบาลไทย-ข่าวทำเนียบรัฐบาล-รมต.นร.ออมสินฯ เป็นประธานการประชุมคณะกรรมการคุ้มครองผู้บริโภค (คคบ.) ครั้งที่9/2560

วันจันทร์ที่ 2 ตุลาคม 2560
รมต.นร.ออมสินฯ เป็นประธานการประชุมคณะกรรมการคุ้มครองผู้บริโภค (คคบ.) ครั้งที่9/2560
รมต.นร.ออมสินฯ เป็นประธานการประชุมคณะกรรมการคุ้มครองผู้บริโภค (คคบ.) ครั้งที่9/2560 โดยมีมติเห็นชอบแต่งตั้งคณะอนุกรรมการพิจารณากลั่นกรองเรื่องการร้องทุกข์จากผู้บริโภคด้านอสังหาริมทรัพย์ เพื่อช่วยเหลือประชาชนอย่างเป็นรูปธรรมมากขึ้น
วันนี้ (27 กัยยายน 2560) เวลา09.30 น. ณ ห้องประชุม109 ชั้น1 สำนักงานปลัดสำนักงานนายกรัฐมนตรี ทำเนียบรัฐบาล นายออมสิน ชีวะพฤกษ์ เป็นประธานการประชุมคณะกรรมการคุ้มครองผู้บริโภค (คคบ.) ครั้งที่ 9/2560 ซึ่งสรุปสาระสำคัญ ดังนี้
ที่ประชุมรับทราบรายงานจากการจัดกิจกรรมรณรงค์ร่วมใจ เลิกใช้โฟมบรรจุอาหาร ซึ่งจัดในเมื่อวันที่ 6 กันยายน 2560 ที่ผ่านมา ณ บริเวณศูนย์อาหารตลาดเสรีมาร์เก็ต สาขาพาราไดซ์พาร์ค กรุงเทพ โดยสำนักงานคณะกรรมการคุ้มครองผู้บริโภค ร่วมกับ กรมอนามัย กรมควบคุมมลพิษสมาคมเพื่อการคุ้มครองผู้บริโภคและหน่วยงานที่เกี่ยวข้องเพื่อประชาสัมพันธ์การใช้ภาชนะที่บรรจุอาหารที่ทำจากชานอ้อย ข้าวโพดหรือมันสำปะหลังรวมทั้งกล่องพลาสติกเบอร์5 พร้อทแจกสติ๊กเกอร์ร้านนี้ปลอดโฟม ให้กับผู้ประกอบการ ไว้ติดที่หน้าร้านเพื่อสร้างความมั่นใจแก่ผู้บริโภคให้มีโอกาสรับประทานอาหารที่บรรจุมาภายในภาชนะที่ปลอดภัยเป็นมิตรต่อสิ่งแวดล้อม และย่อยสลายง่าย ตลอดจนมีการรณรงค์ผ่านสื่อต่าง ๆ ให้ผู้ประกอบการโดยทั่วไปได้ตระหนักถึงการใช้ภาชนะที่ปลอดภัยดังกล่าวในการบรรจุอาหารเพื่อจำหน่ายแก่ผู้บริโภคอย่างทั่วถึง
อีกทั้ง ได้รับทราบการดำเนินมาตรการการแก้ไขปัญหาเกี่ยวกับการใช้บริการเช่าที่พักอาศัย เช่น บ้านเช่า อพาร์ทเม้นท์ ห้องเช่า หอพักนักศึกษา เกี่ยวกับกรณีผู้บริโภคได้รับความเดือดร้อนเสียหายจากจากการคิดอัตราค่าบริการกระแสไฟฟ้าและน้ำประปา โดยผู้ประกอบธุรกิจมีการคิดค่าบริการกระแสไฟฟ้าและน้ำประปาจากผู้บริโภคที่ใข้บริการเช่าที่อยู่อาศัยในอัตราบริการที่สูงเกินควร ตลอดจน มีการปรับเปลี่ยนอัตราค่าบริการกระแสไฟฟ้าและน้ำประปาโดยไม่มีสาเหตุ
พร้อมกันนี้ ที่ประชุมได้พิจารณาและมีมติเห็นชอบการแต่งตั้งคณะอนุกรรมการพิจารณากลั่นกรองเรื่องการร้องทุกข์จากผู้บริโภคด้านอสังหาริมทรัพย์ ทั้งนี้โดยมีเลขาธิการคณะกรรมการคุ้มครองผู้บริโภค เป็นประธานอนุกรรมการ และคณะอนุกรรมการ ประกอบด้วย ผู้แทน จากหน่วยงานที่เกี่ยวข้อง เช่น ผู้แทนจากสำนักงานอัยการพิเศษ ฝ่ายคุ้มครองผู้บริโภค สำนักงานอัยการสูงสุด สภาทนายความ สำนักการโยธา กรุงเทพมหานคร กรมที่ดิน กรมโยธาธิการและผังเมือง รวมทั้งผู้แทนจากกองบังคับการปราบปรามการกระทำความผิดเกี่ยวกับการคุ้มครองผู้บริโภค ที่ได้รับความเดือดร้อนหรือความเสียหายอันเนื่องมาจากการกระทำความผิดเกี่ยวกับการคุ้มครองผู้บริโภค สำนักงานตำรวจแห่งชาติ เป็นต้น โดยมีอำนาจหน้าที่พิจารณากลั่นกรองคำร้องทุกข์ที่สำนักงานคณะกรรมการคุ้มครองผู้บริโภคได้รับจากผู้บริโภคที่ได้รับความเดือดร้อนหรือความเสียหายอันเนื่องมาจากการกระทำ ของผู้ประกอบธุรกิจในการถูกเอารัดเอาเปรียบ หรือไม่ได้รับความเป็นธรรม จากการกระทำสัญญาที่เกี่ยวข้องกับอสังหาริมทรัพย์ ก่อนนำเสนอต่อคณะกรรมการคุ้มครองผู้บริโภค เพื่อให้มีมติเห็นชอบให้ดำเนินการ หรือยุติเรื่องหากมีความเห็นว่าไม่มีเหตุอันสมควรเข้าดำเนินคดีเกี่ยวกับการละเมิดสิทธิผู้บริโภค เช่นผู้ร้องไม่เป็นผู้บริโภค หรือไม่มีการกระทำอันเป็นการละเมิดสิทธิ หรือการดำเนินคดีไม่เป็นประโยชน์ต่อผู้บริโภคโดยส่วนรวม เพื่อประกอบการดำเนินการตามกฎหมายว่าด้วยการคุ้มครองผู้บริโภคต่อไปได้ ตลอดจนมีอำนาจหน้าที่ในการจัดทำหนังสือเรียกให้บุคคลใด ๆ  มาให้ถ้อยคำหรือส่งเอกสาร ตลอดจนประสานงานกับส่วนราชการที่เกี่ยวข้องกับการดำเนินงานในด้านอสังหาริมทรัพย์
นอกจากนี้ ที่ประชุมได้พิจารณาและมีมติเห็นชอบในการดำเนินคดีแพ่ง แก่ผู้ประกอบการด้านธุรกิจอสังหาริมทรัพย์ จำนวน 11 เรื่อง รวมทั้งดำเนินคดีแก่ผู้ประกอบธุรกิจด้านสินค้าและบริการจำนวน 12 เรื่อง ตลอดจนมีมติเห็นชอบให้ยุติ จำนวน 15 เรื่องตามลำดับ
…………………………………………………...
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7010
