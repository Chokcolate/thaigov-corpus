รัฐบาลไทย-ข่าวทำเนียบรัฐบาล-พาณิชย์ชี้เศรษฐกิจโลกมีสัญญาณการฟื้นตัว

วันจันทร์ที่ 22 พฤษภาคม 2560
พาณิชย์ชี้เศรษฐกิจโลกมีสัญญาณการฟื้นตัว
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า สถานการณ์เศรษฐกิจโลกล่าสุด มีแนวโน้มฟื้นตัวอย่างต่อเนื่องและมีเสถียรภาพมากขึ้น โดยประเทศที่เพิ่งจะเป็นเจ้าภาพจัดการประชุม One Belt One Road อย่างจีนนั้น ในไตรมาสแรกของปี 2560 (ม.ค.-มี.ค.)
มีการขยายตัวทางเศรษฐกิจได้ดีกว่าที่คาดการณ์ไว้ โดยมีอัตราการขยายตัวสูงถึงร้อยละ 6.9  ซึ่งเป็นอัตราการขยายตัวสูงสุด   ในรอบ 6 ไตรมาส โดยได้รับปัจจัยสนับสนุนจากการขยายตัวของการลงทุนสินค้าคงทนที่ขยายตัวสูงถึงร้อยละ 9.2 และผลผลิตภาคอุตสาหกรรมที่ขยายตัวร้อยละ 6.8 สำหรับแนวโน้มเศรษฐกิจปี 2560 คาดว่าจะขยายตัวในระดับเดียวกันกับปีที่ผ่านมาร้อยละ 6.7 ซึ่งสูงกว่าเป้าหมายที่รัฐบาลจีนได้ตั้งไว้ที่ร้อยละ 6.5 โดยมีปัจจัยสนับสนุนจากการดำเนินมาตรการกระตุ้นเศรษฐกิจภาครัฐ โดยเฉพาะการลงทุนในโครงสร้างพื้นฐาน และ  การปรับลดอัตราภาษี เช่นเดียวกันกับเศรษฐกิจของประเทศอื่นๆ ในเอเชีย เช่น ญี่ปุ่น ฮ่องกง ไต้หวัน และสิงคโปร์ ที่มีแนวโน้มปรับตัวดีขึ้นอย่างช้าๆ จากปีก่อนหน้า ตามแรงสนับสนุนจากอุปสงค์ภายในประเทศ นอกจากนี้ ประเทศที่มีการพึ่งพิงการส่งออกไปตลาดจีนในสัดส่วนที่สูงอย่างไต้หวัน ฮ่องกง และสิงคโปร์  มีแนวโน้มการฟื้นตัวทางเศรษฐกิจอย่างชัดเจนตามเศรษฐกิจจีนที่มีการขยายตัวสูงกว่าที่ได้คาดการณ์ไว้
รัฐมนตรีว่าการกระทรวงพาณิชย์ กล่าวเพิ่มเติมว่า เมื่อหันกลับมาดูซีกโลกตะวันตก      อย่างสหรัฐฯ จะพบว่า เศรษฐกิจสหรัฐฯ นั้น มีการชะลอตัวลงเล็กน้อย แต่คาดว่าจะชะลอตัวเพียงชั่วคราว เนื่องจากตัวชี้วัดโดยภาพรวมยังสะท้อนถึงการฟื้นตัวได้ดี โดยการลงทุนทั้งภาคที่อยู่อาศัยและนอกภาค     ที่อยู่อาศัยปรับตัวดีขึ้นจากไตรมาสก่อนหน้านี้ รวมทั้งการส่งออกที่มีอัตราการขยายตัวสูงสุดในรอบ 9 ไตรมาส และตัวชี้วัดที่น่าสนใจอีกประการหนึ่งก็คือ อัตราการว่างงานของสหรัฐฯ ที่อยู่ในระดับต่ำจนใกล้เคียงกับอัตราการจ้างงานเต็มที่ ซึ่งในเดือนมีนาคมที่ผ่านมานั้น มีอัตราการว่างงานอยู่เพียงร้อยละ 4.5 ต่ำสุดในรอบ 10 ปี สำหรับแนวโน้มในปี 2560 นี้ คาดว่าเศรษฐกิจสหรัฐฯ จะมีการขยายตัวร้อยละ 2.3 โดยได้รับปัจจัยสนับสนุนจากการขยายตัวของการบริโภคตามอัตราการว่างงานที่อยู่ในระดับต่ำ ค่าจ้างมีแนวโน้มเพิ่มขึ้น และ การขยายตัวของการลงทุน โดยเฉพาะในกลุ่มอุตสาหกรรมพลังงานตามราคาน้ำมันที่มีทิศทางการปรับตัวที่สูงขึ้น เช่นเดียวกันกับเศรษฐกิจยูโรโซนในปี 2560 ที่คาดการณ์ว่าจะมีการฟื้นตัวอย่างค่อยเป็นค่อยไปโดยจะมีการขยายตัวทางเศรษฐกิจร้อยละ 1.7 เมื่อเทียบกับปีที่ผ่านมา เนื่องจากนโยบายการเงินที่ผ่อนคลาย การว่างงานที่ลดลง และอุปสงค์จากต่างประเทศที่ปรับตัวดีขึ้น
“อาจกล่าวได้ว่าแนวโน้มเศรษฐกิจโลกนับจากนี้ไป มีแนวโน้มที่จะขยายตัวอย่างต่อเนื่อง โดยคาดว่าในปี 2560 นี้ จะมีการขยายตัวอยู่ที่ร้อยละ 3.4 ซึ่งเพิ่มขึ้นจากปี 2559 ที่ร้อยละ 3.1 โดยการฟื้นตัวทางเศรษฐกิจดังกล่าวนี้ ได้รับปัจจัยสนับสนุนจาก (1) ความต่อเนื่องขอการรักษาระดับการฟื้นตัวทางเศรษฐกิจนับตั้งแต่ในช่วงครึ่งหลังของปี 2559 (2) ราคาสินค้าโภคภัณฑ์ปรับตัวสูงขึ้น (3) มูลค่าการค้าโลกเริ่มขยายตัวต่อเนื่อง และ (4) ความเชื่อมั่นในตลาดทุนยังอยู่ในระดับสูงกว่าก่อนเกิดวิกฤติเศรษฐกิจ แต่อย่างไรก็ตามก็ยังมีปัจจัยที่อาจมีผลกระทบต่อการขยายตัวทางเศรษฐกิจที่ต้องเฝ้าจับตามอง อาทิ ปัญหาความตึงเครียดและ ความขัดแย้งของการเมืองระหว่างประเทศ ความมีเสถียรภาพของยูโรโซน และการดำเนินนโยบายกีดกันทางการค้าที่มีแนวโน้มเพิ่มสูงขึ้น สำหรับในส่วนของไทยนั้น องค์กรระหว่างประเทศอย่างธนาคารพัฒนาเอเชีย หรือ ADB ได้ประมาณการการขยายตัวทางเศรษฐกิจของไทยในปี 2560 ที่ร้อยละ 3.5 ซึ่งสูงกว่าปีที่ผ่านมาที่เศรษฐกิจไทยมีการขยายตัวที่ร้อยละ 3.2 ทั้งนี้ในช่วงไตรมาสแรกของปี 2560 เศรษฐกิจไทยมีอัตราการขยายตัวร้อยละ 3.3 เมื่อเทียบกับช่วงเดียวกันของปีที่ผ่านมา ซึ่งแสดงให้เห็นถึงความเชื่อมั่นขององค์กรในต่างประเทศที่มีต่อระบบเศรษฐกิจของไทยในปัจจุบัน เช่นเดียวกันกับนาย David Liow ผู้บริหาร De Dynasty Arts ซึ่งดำเนินธุรกิจรับให้คำปรึกษาและจัดงานอีเว้นท์ ของประเทศสิงคโปร์ ให้ความเห็นว่าขณะนี้เศรษฐกิจไทยมีแนวโน้มดีขึ้นเมื่อเทียบกับประเทศอื่นๆ และคาดว่าจะมีการขยายตัวเพิ่มสูงขึ้น นอกจากนั้นแล้วยังมองว่าไทยมีความพร้อมที่จะเป็นฐานการลงทุนของนักลงทุนจากทั่วโลก เห็นได้จากการผ่อนคลายกฎระเบียบต่างๆ และการเตรียมความพร้อมด้านโครงสร้างพื้นฐานเพื่อรองรับการลงทุนจากต่างประเทศของรัฐบาลไทย สำหรับในส่วนของกระทรวงพาณิชย์เอง ก็จะเร่งทำงานกันอย่างเต็มที่เพื่อผลักดันการขยายตัวทางเศรษฐกิจของประเทศ ไปพร้อมๆ กับการดูแลและแก้ไขปัญหาปากท้องของพี่น้องประชาชนอย่างเต็มความสามารถ” นางอภิรดี กล่าวในตอนท้าย

ที่มา : http://www.thaigov.go.th/news/contents/details/3913
