รัฐบาลไทย-ข่าวทำเนียบรัฐบาล-“บิ๊กบี้”นำ ขรก.แรงงาน ชาวชุมชนดินแดงบำเพ็ญประโยชน์จิตอาสาถวายในหลวง ร.๙

วันศุกร์ที่ 13 ตุลาคม 2560
“บิ๊กบี้”นำ ขรก.แรงงาน ชาวชุมชนดินแดงบำเพ็ญประโยชน์จิตอาสาถวายในหลวง ร.๙
รมว.แรงงาน นำ ขรก. พร้อมชาวชุมชนเขตดินแดง อาสาสมัครแรงงาน ร่วมกิจกรรมจิตอาสาประชารัฐบำเพ็ญสาธารณประโยชน์ถวายเป็นพระราชกุศล และรำลึกในพระมหากรุณาธิคุณหาที่สุดมิได้
ของพระบาทสมเด็จพระปรมินทรมหาภูมิพลอดุลยเดช บรมนาถบพิตร ในวาระครบรอบ 1 ปี วันสวรรคต
รมว.แรงงาน นำ ขรก. พร้อมชาวชุมชนเขตดินแดง อาสาสมัครแรงงาน ร่วมกิจกรรมจิตอาสาประชารัฐบำเพ็ญสาธารณประโยชน์ถวายเป็นพระราชกุศล และรำลึกในพระมหากรุณาธิคุณหาที่สุดมิได้ของพระบาทสมเด็จพระปรมินทรมหาภูมิพลอดุลยเดช บรมนาถบพิตร ในวาระครบรอบ 1 ปี วันสวรรคต 13 ต.ค. 60 ณ บริเวณกระทรวงแรงงาน และถนนมิตรไมตรีตลอดเส้นทาง
พล.อ.ศิริชัย ดิษฐกุล รัฐมนตรีว่าการกระทรวงแรงงาน กล่าวในโอกาสเป็นประธานในพิธีเปิดกิจกรรมจิตอาสาประชารัฐกระทรวงแรงงาน ณ บริเวณด้านหน้ากระทรวงแรงงานว่า เป็นความมุ่งหวังของรัฐบาลและกระทรวงแรงงานที่จะร่วมกับทุกภาคส่วน ทั้งภาครัฐ ภาคเอกชน และประชาชนทั่วไปตามแนวทางประชารัฐในการสืบสานพระราชปณิธานในการทำคุณประโยชน์เพื่อส่วนรวมรวมทั้งแสดงออกถึงความจงรักภักดีและน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช บรมนาถบพิตร ทั้งยังเป็นการเสริมสร้างความรัก ความสามัคคีให้แก่ปวงชนชาวไทย ซึ่งเป็นรากฐานสำคัญในการพัฒนาประเทศในอนาคต โดยมีกิจกรรมประกอบด้วย ช่วงเช้าพิธีบำเพ็ญกุศลเพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร กิจกรรมทำบุญตักบาตรพระสงฆ์จำนวน 89 รูป และกิจกรรมจิตอาสาบำเพ็ญสาธารณประโยชน์ ได้แก่ การเก็บกวาดชะล้างทำความสะอาดตลอดแนวถนนมิตรไมตรี และภายในกระทรวงแรงงานรวมทั้งตัดแต่งกิ่งไม้ ทาสีรั้วและร้านค้าด้านหน้ากระทรวงแรงงานอีกด้วย
ด้าน นายจรินทร์ จักกะพาก ปลัดกระทรวงแรงงาน กล่าวว่า การจัดงานครั้งนี้กระทรวงแรงงาน
ได้ร่วมกับประชาชนในเขตดินแดง กรุงเทพมหานครจัดกิจกรรมเพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยได้จัดกิจกรรมขึ้นทั้งในส่วนกลาง ส่วนภูมิภาค และสำนักงานแรงงานในต่างประเทศ สำหรับในส่วนกลางได้บูรณาการทำงานร่วมกับสำนักงานเขตดินแดง กรุงเทพมหานคร องค์กรภาคเอกชน ภาคีเครือข่ายประชาชน อาสาสมัครแรงงานและชาวชุมชนในเขตดินแดง ทุกสาขาอาชีพ ตามนโยบายประชารัฐของรัฐบาล มีผู้เข้าร่วมกิจกรรมกว่าประมาณ 1,000 คน
จากนั้น เวลา 12.30 น. ผู้บริหาร ข้าราชการจิตอาสากระทรวงแรงงานยังได้ร่วมกิจกรรมแสดงความอาลัยโดยได้ยืนสงบนิ่งเป็นเวลา 89 วินาที และร่วมแปลอักษรเลข ๙ เพื่อน้อมรำลึกถึงพระมหากรุณาธิคุณ แสดงออกถึงความจงรักภักดี ตลอดจนเพื่อเสริมสร้างความรักความสามัคคีอันมีสถาบันพระมหากษัตริย์เป็นศูนย์รวมจิตใจของปวงชนชาวไทยอีกด้วย
---------------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
ปริยรณ พรหมสาขา ณ สกลนคร และ กัณติภณ คูสมิทธิ์ - ภาพ/
13 ตุลาคม 2560

ที่มา : http://www.thaigov.go.th/news/contents/details/7405
