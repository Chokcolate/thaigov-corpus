รัฐบาลไทย-ข่าวทำเนียบรัฐบาล-พม. ร่วมประชุมคณะทำงานประชารัฐเพื่อสังคม (E6) ครั้งที่ 2/2560 เพื่อร่วมขับเคลื่อนการดำเนินงาน “5 Quick Win” สู่การพัฒนาในระดับพื้นที่

วันพุธที่ 28 มิถุนายน 2560
พม. ร่วมประชุมคณะทำงานประชารัฐเพื่อสังคม (E6) ครั้งที่ 2/2560 เพื่อร่วมขับเคลื่อนการดำเนินงาน “5 Quick Win” สู่การพัฒนาในระดับพื้นที่
พม. ร่วมประชุมคณะทำงานประชารัฐเพื่อสังคม (E6) ครั้งที่ 2/2560 เพื่อร่วมขับเคลื่อนการดำเนินงาน “5 Quick Win” สู่การพัฒนาในระดับพื้นที่
วันนี้ (28 มิ.ย. 60) เวลา 10.00 น. ที่โรงแรมเซ็นทาราแกรนด์ เซ็นทรัลพลาซา ลาดพร้าว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าทีมภาครัฐ เข้าร่วมการประชุมคณะทำงานประชารัฐเพื่อสังคม(E6) ครั้งที่ 2/2560 โดยมี ดร.สมคิด จาตุศรีพิทักษ์ รองนายกรัฐมนตรี เป็นประธานการประชุม พร้อมด้วย นพ.ประเวศ วะสี ที่ปรึกษาคณะทำงานฯ นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ นายอิสระ ว่องกุศลกิจ ประธานอาวุโสหอการค้าไทย ในฐานะหัวหน้าทีมภาคเอกชน และ ดร.สุปรีดา อดุลยานนท์ ผู้จัดการกองทุนสนับสนุนการสร้างเสริมสุขภาพ(สสส.) ในฐานะหัวหน้าทีม ภาคประชาสังคม รวมทั้งคณะทำงาน ผู้แทนหน่วยงานภาครัฐ ภาคเอกชน และภาคประชาสังคมที่เกี่ยวข้อง อาทิ สภาอุตสาหกรรม ตลาดหลักทรัพย์ บริษัท ปตท.จำกัด (มหาชน) จำนวนกว่า 150 คน เข้าร่วมประชุม
พลตำรวจเอก อดุลย์ กล่าวว่า การประชุมครั้งนี้ จัดขึ้นเพื่อหารือและติดตามความก้าวหน้าประเด็นเร่งด่วนของคณะทำงานฯ ได้แก่ 1) ด้านการส่งเสริมการมีรายได้และมีงานทำของคนพิการ 2) ด้านการส่งเสริมการมีรายได้และมีงานทำของผู้สูงอายุ 3) ด้านการออมเพื่อเกษียณอายุ 4) ด้านที่อยู่อาศัยและสิ่งแวดล้อมเพื่อการอยู่อาศัยผู้สูงอายุ และ 5) ด้านความปลอดภัยบนท้องถนน ซึ่งประเด็นเร่งด่วนทั้งหมดเรียกว่า "5 Quick Win” และทางคณะทำงาน E6 ได้ดำเนินการมาตลอด 6 เดือนที่ผ่านมา ส่งผลให้มีความก้าวหน้าที่เป็นรูปธรรม และมีผลงานที่สามารถวัดผลได้ ทั้งในเชิงมาตรการและเชิงปริมาณ เมื่อเทียบกับเป้าหมายที่ตั้งไว้ โดยเฉพาะด้านการส่งเสริมการมีรายได้และมีงานทำของผู้พิการและผู้สูงอายุ ซึ่งปัจจุบันเกิดการจ้างงานผู้พิการภายใต้ความร่วมมือประชารัฐแล้วจำนวนกว่า 7,500 อัตรา
"นอกจากนี้ มีองค์กรใหม่ๆ ที่เกี่ยวข้องให้ความสนใจเข้าร่วม ทำให้เกิดการต่อยอดไปยังการดำเนินงานในประเด็นอื่นๆ ที่ไม่จำกัดเพียง 5 ประเด็นเร่งด่วน หรือ "5 Quick Win” เพื่อขยายผลไปสู่ระดับพื้นที่ โดยอาศัยการเชื่อมประสานความร่วมมือกับคณะทำงานการพัฒนาเศรษฐกิจฐานรากและประชารัฐ (E3) และกลไกในพื้นที่ของกระทรวง พม. กระทรวงมหาดไทย หรือหน่วยงานรัฐอื่นๆ รวมถึงภาคเอกชนและภาคประชาสังคม ซึ่งรัฐบาลพร้อมสนับสนุนและอำนวยความสะดวกในการดำเนินการอย่างเต็มที่” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4859
