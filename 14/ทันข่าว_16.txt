รัฐบาลไทย-ข่าวทำเนียบรัฐบาล-ผู้อำนวยการสำนักงานเศรษฐกิจการคลังชี้แจงการเก็บภาษีสรรพสามิตสุรายาสูบเข้ากองทุนผู้สูงอายุ

วันพฤหัสบดีที่ 3 สิงหาคม 2560
ผู้อำนวยการสำนักงานเศรษฐกิจการคลังชี้แจงการเก็บภาษีสรรพสามิตสุรายาสูบเข้ากองทุนผู้สูงอายุ
การจัดเก็บภาษีสรรพสามิต สุราและยาสูบเพิ่มเติม เพื่อนำเข้ากองทุนผู้สูง  มีภารกิจที่ชัดเจนในการใช้งบประมาณเพื่อดูแลช่วยเหลือเพื่อการยังชีพแก่ผู้สูงอายุ
ที่มีรายได้น้อยเท่านั้น
วันนี้ (3 สิงหาคม 2560) นายกฤษฎา จีนะวิจารณะ  ผู้อำนวยการสำนักงานเศรษฐกิจการคลัง  สำนักงานเศรษฐกิจการคลังกระทรวงการคลัง  ได้ชี้แจงถึงกรณีการเก็บภาษีสรรพสามิตสุรายาสูบเพิ่มเติม เพื่อนำเข้ากองทุนผู้สูงอายุว่า ประเทศไทยได้เข้าสู่สังคมผู้สูงอายุ และมีความจำเป็นต้องใช้งบประมาณในการแก้ปัญหาดังกล่าว จึงควรมีแหล่งที่มาของเงินที่ชัดเจนและต่อเนื่อง ประกอบกับการลงทะเบียนเพื่อสวัสดิการแห่งรัฐของกระทรวงการคลังพบว่า ผู้สูงอายุที่มีรายได้น้อยมีจำนวนมากถึง 3 ล้านกว่าคน ดังนั้น จึงจำเป็นต้องมีรายได้เพื่อมาแก้ไขปัญหาดังกล่าว ซึ่งการจัดเก็บภาษีสรรพสามิต สุราและยาสูบเพิ่มเติมในอัตราร้อยละ 2 นี้เป็นการจัดเก็บเพิ่มบนฐานของภาษีที่เสียอยู่ ดังนั้น จึงส่งผลกระทบต่อราคาขายปลีกเพียงเล็กน้อยเท่านั้น และเห็นว่าน่าจะเป็นแนวทางที่เหมาะสม  เพราะรัฐบาลมีงบประมาณจำกัด และมีภารกิจในด้านต่าง ๆ ซึ่งต้องใช้งบประมาณจำนวนมาก การดำเนินมาตรการดังกล่าวจึงเป็นการบริหารงบประมาณที่มีอยู่ให้มีประสิทธิภาพ
ทั้งนี้ การจัดเก็บภาษีสรรพสามิต สุราและยาสูบเพิ่มเติม เพื่อนำเข้ากองทุนผู้สูง  มีภารกิจที่ชัดเจนในการใช้งบประมาณเพื่อดูแลช่วยเหลือเพื่อการยังชีพแก่ผู้สูงอายุที่มีรายได้น้อยเท่านั้น
..............................................

ที่มา : http://www.thaigov.go.th/news/contents/details/5665
