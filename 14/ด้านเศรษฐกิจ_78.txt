รัฐบาลไทย-ข่าวทำเนียบรัฐบาล-ธพว.ร่วมปลุกระแส อี-มาร์เก็ตติ้ง รับเทรนด์ก้าวสู่ไทยแลนด์ 4.0 จัดสัมมนา "ล้วงลับจับทาง สร้างธุรกิจออนไลน์ให้ติดลมบน”

วันพุธที่ 29 มีนาคม 2560
ธพว.ร่วมปลุกระแส อี-มาร์เก็ตติ้ง รับเทรนด์ก้าวสู่ไทยแลนด์ 4.0 จัดสัมมนา "ล้วงลับจับทาง สร้างธุรกิจออนไลน์ให้ติดลมบน”
ธพว.ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง  จัดสัมมนา "ล้วงลับจับทาง สร้างธุรกิจออนไลน์ให้ติดลมบน" ณ บริเวณพื้นที่ Co-Working Space ชั้น 1 SME Bank Tower
ในวันนี้ (28 มีนาคม 2560) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.หรือ SME Development Bank) ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง  จัดสัมมนา "ล้วงลับจับทาง สร้างธุรกิจออนไลน์ให้ติดลมบน" ณ บริเวณพื้นที่ Co-Working Space ชั้น 1 สำนักงานใหญ่ SME Bank Tower ติดสถานีรถไฟฟ้าอารีย์ โดยได้เชิญกูรูในวงการ E-marketing นายณัฐพัชญ์  วงษ์เหรียญทอง มาเป็นวิทยากร เพื่อสร้างแรงบันดาลใจเคล็ดลับการทำธุรกิจออนไลน์ให้ประสบความสำเร็จรองรับการเปลี่ยนแปลงกับการขับเคลื่อนประเทศสู่ไทยแลนด์4.0 เพื่อให้กลุ่มสตาร์ทอัพ และ เอสเอ็มอี ก้าวทันสถานการณ์และนำไปประยุกต์ใช้เกิดประโยชน์มีประสิทธิภาพกับธุรกิจ โดยการอบรมครั้งนี้ถ่ายทอดสดผ่าน Facebook Live ของ Innovation Center และ Facebook SME Development Bank ด้วย เพื่อให้ผู้สนใจรับชมเรียนรู้ทันสถานการณ์ไปพร้อมกับผู้เข้ารับการอบรมโดยตรง
นายมงคล ลีลาธรรม กรรมการผู้จัดการ ธพว. กล่าวว่า การจัดสัมมนาของธนาคารให้ความรู้แก่ผู้ประกอบการหลากหลายกลุ่มซึ่งดำเนินการอย่างต่อเนื่องตั้งแต่ต้นปี 2560 เป็นไปตามเป้าหมาย SME D-Solution ที่ต้องการเป็นสถาบันการเงินด้านการพัฒนาที่เน้นบทบาทเพิ่มองค์ความรู้ด้านต่างๆให้กลุ่มสตาร์อัพ  และผู้ประกอบการเอสเอ็มอี เพื่อให้การดำเนินธุรกิจสามารถสร้างรายได้เพิ่มขึ้นกิจการเติบโตแข็งแรง  และมีภูมิคุ้มกัน อีกทั้งผู้ประกอบการสามารถเข้าถึงบริการทางการเงิน การบริหารจัดการ  และการตลาด  ณ จุดเดียวครบรอบด้าน  ซึ่งวัตถุประสงค์การจัดกิจกรรมของธนาคารจะแตกต่างจากที่อื่น  โดยเน้นการเชื่อมโยงให้ผู้ประกอบการทั้งความรู้ เงินทุน และสามารถต่อยอดเชิงธุรกิจ  ที่ไม่ได้เน้นการขายประกันหรือมีเรื่องธุรกิจด้านอื่นๆเข้ามาเกี่ยวข้อง  ธนาคารมุ่งหวังเป็น E- Knowledge เพื่อนำผู้ประกอบการก้าวสู่การตลาดยุคไทยแลนด์4.0 ยุคที่โลกเปลี่ยนแปลงและประเทศไทยพร้อมก้าวไปข้างหน้า ภาคธุรกิจต้องพร้อมจะปรับตัวให้ฉับไวทันเหตุการณ์  สามารถเชื่อมนวัตกรรมเทคโนโลยีต่อกับคนทั้งโลกค้าขายก่อเกิดกระแสเปิดโอกาสทางการตลาดอย่างมหาศาลและพลิกบทบาทการสื่อสารระหว่างแบรนด์และผู้บริโภคจากช่องทางเดิมไปสู่เทคโนโลยีใหม่ที่จะมีบทบาทเข้ามามากขึ้น  ใช้ประโยชน์จากนวัตกรรมใหม่  อี-มาร์เก็ตติ้ง(E-marketing)ให้มีประสิทธิภาพสูงสุดกับกิจการ  สำหรับกิจกรรมสัมมนาด้านอี-มาร์เก็ตติ้ง ในครั้งนี้จะช่วยอัปเดตเทรนด์เป็นประโยชน์กับผู้ประกอบการเห็นภาพชัดความสำคัญของการตลาดอิเล็กทรอนิกส์สร้างกระบวนการเรียนรู้การสร้างตลาดเพิ่มยอดขายเพิ่มรายได้และเรียนรู้เคล็ดลับที่จะทำให้ธุรกิจออนไลน์เข้าถึงกลุ่มเป้าหมายและประสบความสำเร็จต่อไป
สำหรับนายณัฐพัชญ์ วงษ์เหรียญทอง กูรูด้านการทำE-Marketing เป็นนักการตลาดดิจิทัล ที่ปรึกษา เทรนเนอร์ และบล็อกเกอร์ด้านการตลาดดิจิทัล ผู้วางแผนการตลาดคอนเทนต์ให้กับแบรนด์ต่างๆมากกว่า 40 แบรนด์ และเจ้าของบล๊อก nuttaputch.com ซึ่งเป็นบล๊อกการตลาดและการพัฒนาตัวเองที่มีผู้ติดตามบนFacebook มากกว่า 200,000 คน เป็นคอลัมน์นิสต์ให้เว็บไซต์ชื่อดังและผู้แต่งหนังสือContent Marketing เล่าให้คลิ๊ก พลิกแบรนด์ให้ดังซึ่งเป็นหนังสือด้านการตลาดคอนเทนต์เล่มแรกของประเทศไทย
ข้อมูลเพิ่มเติมติดต่อ : ฝ่ายสื่อสารองค์กรและกิจกรรมเพื่อสังคม โทร. 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2700
