รัฐบาลไทย-ข่าวทำเนียบรัฐบาล-ศธ. ยินดีสานต่อความร่วมมือ กศ.ไทย-อิสราเอล

วันศุกร์ที่ 8 ธันวาคม 2560
ศธ. ยินดีสานต่อความร่วมมือ กศ.ไทย-อิสราเอล
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนายเมอีร์ ชโลโม (H.E. Mr. Meir Shlomo) เอกอัครราชทูตรัฐอิสราเอลประจำประเทศไทย เมื่อวันพฤหัสบดีที่ 7 ธันวาคม 2560 ณ ห้องประชุม รมว.ศธ.
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้การต้อนรับและหารือความร่วมมือด้านการศึกษากับนายเมอีร์ ชโลโม (H.E. Mr. Meir Shlomo) เอกอัครราชทูตรัฐอิสราเอลประจำประเทศไทย เมื่อวันพฤหัสบดีที่ 7 ธันวาคม 2560 ณ ห้องประชุม รมว.ศธ. อาคารราชวัลลภ
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการมีความยินดีที่ได้ร่วมมือด้านการศึกษาในทุกระดับกับอิสราเอลมาอย่างต่อเนื่อง โดยอิสราเอลเป็นประเทศที่มีประวัติศาสตร์มาอย่างยาวนาน ซึ่งการศึกษาเรียนรู้ประวัติศาสตร์นั้นเป็นเรื่องดี เพราะนอกจากจะทำให้เราได้เรียนรู้วัฒนธรรม หลักปรัชญา และแนวคิดของคนในยุคนั้นแล้ว ยังสามารถนำมาปรับใช้เพื่อให้เกิดประโยชน์ในโลกยุคปัจจุบันได้ด้วย
ในส่วนของเด็กและเยาวชน กระทรวงศึกษาธิการก็ให้ความสำคัญกับการพัฒนาเด็กมาก โดยเฉพาะอย่างยิ่งเรื่อง Growth Mindset และ Mental Health Well-being รวมทั้งมุ่งเน้นการสอนให้เด็กมีความสามารถในการคิดวิเคราะห์ ตลอดจนส่งเสริมการจัดการศึกษาที่ไม่ใช่เพียงแค่เพื่อการมีงานทำ แต่เป็นการศึกษาเพื่อชีวิต (Education for Life) และมุ่งผลิตและพัฒนากำลังคนให้สอดคล้องกับนโยบาย Thailand 4.0
นายเมอีร์ ชโลโม กล่าวว่า อิสราเอลเองก็ให้ความสำคัญกับการศึกษาเช่นกัน เพราะมองว่าการศึกษาคือวิธีการแก้ปัญหาระยะยาวในสถานการณ์โลกปัจจุบัน ซึ่งที่ผ่านมาได้มีความร่วมมือด้านการศึกษากับกระทรวงศึกษาธิการไทยในหลายส่วน อาทิ ด้านอาชีวศึกษา โดยได้รับนักเรียนนักศึกษาอาชีวศึกษาไปฝึกงานในสาขาวิชาต่าง ๆ ที่อิสราเอลกว่า 120 คน, การให้ทุนการศึกษา ภายใต้หลักสูตรฝึกอบรมประจำปี จำนวน 10-20 ทุนต่อปี เป็นต้น ทั้งนี้ อิสราเอลยินดีให้ความร่วมมือด้านการศึกษากับกระทรวงศึกษาธิการ และขอเรียนเชิญรัฐมนตรีว่าการกระทรวงศึกษาธิการเดินทางไปเยือนอิสราเอลในโอกาสต่อไปด้วย
นอกจากนี้ สำนักพิมพ์ในเครือนานมีบุ๊คส์ ได้แปลหนังสือ “สู่ความเป็นอัจฉริยะด้วยการพัฒนาพลังสมอง: Jerome becomes a genius” เป็นภาษาไทย ซึ่งเป็นผลงานของนายเอรัน คัทซ์ แชมป์ความจำและนักพูดด้านการพัฒนาสมองชาวอิสราเอล โดยภายหลังตีพิมพ์หนังสือก็ได้รับความนิยมจากนักอ่านชาวไทยจำนวนมาก ทำให้นายเอรัน คัทซ์ เดินทางมาร่วมกิจกรรมต่าง ๆ กับสำนักพิมพ์ดังกล่าวอยู่บ่อยครั้งด้วย
กลุ่มประชาสัมพันธ์ สำนักงานรัฐมนตรี สรุป/รายงาน

ที่มา : http://www.thaigov.go.th/news/contents/details/8616
