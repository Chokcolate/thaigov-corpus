รัฐบาลไทย-ข่าวทำเนียบรัฐบาล-กระทรวงมหาดไทย เดินหน้าพัฒนาก้าวต่อไป "ตลาดประชารัฐ" เพื่อยกระดับรายได้ สร้างศักยภาพการแข่งขันของผู้ประกอบการได้อย่างยั่งยืน

วันจันทร์ที่ 8 มกราคม 2561
กระทรวงมหาดไทย เดินหน้าพัฒนาก้าวต่อไป "ตลาดประชารัฐ" เพื่อยกระดับรายได้ สร้างศักยภาพการแข่งขันของผู้ประกอบการได้อย่างยั่งยืน
กระทรวงมหาดไทย เดินหน้าพัฒนาก้าวต่อไป "ตลาดประชารัฐ" เพื่อยกระดับรายได้ สร้างศักยภาพการแข่งขันของผู้ประกอบการได้อย่างยั่งยืน
วันนี้ (8 ม.ค.61) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทย เป็นหน่วยงานหลักบูรณาการร่วมกับหน่วยงานภาคีที่เกี่ยวข้องดำเนินโครงการตลาดประชารัฐ เพื่อสร้างโอกาส สร้างอาชีพ และสร้างรายได้ให้แก่ประชาชน โดยเริ่มดำเนินการตั้งแต่วันที่ 5 ธันวาคม 2560 ที่ผ่านมานั้น
เมื่อวันที่ 5 มกราคม 2561 ครบ 1 เดือนของการดำเนินโครงการตลาดประชารัฐ กระทรวงมหาดไทย ได้จัดประชุมหารือการดำเนินงานโครงการตลาดประชารัฐ ร่วมกับหน่วยงานเจ้าของตลาดประชารัฐทั้ง 10 ประเภท และหน่วยงานภาคีเครือข่าย อาทิ กระทรวงการท่องเที่ยวและกีฬา กรมการท่องเที่ยว และกรมธนารักษ์ ซึ่งที่ประชุมได้กำหนดแนวทางการดำเนินงานในก้าวต่อไปของตลาดประชารัฐ 5 ด้าน ได้แก่
1. ปรับปรุงตลาดประชารัฐสู่มาตรฐานตลาดสะอาด ตลาดปลอดภัย โดยใช้เกณฑ์มาตรฐานตลาดที่กระทรวงมหาดไทยร่วมกับกระทรวงเกษตรและสหกรณ์ กระทรวงสาธารณสุข และหน่วยงานที่เกี่ยวข้อง ได้กำหนดแนวทางการปรับปรุงสภาพตลาดต่าง ๆ ของรัฐ เพื่อให้มีความเป็นระเบียบเรียบร้อย สะอาดและถูกสุขลักษณะ
2. แต่งตั้งและอบรมผู้บริหารจัดการตลาดประชารัฐ Chief Marketing Officer (CMO) ประจำแต่ละตลาดทุกประเภท เพื่อทำหน้าที่บริหารจัดการตลาด  จัดทำแผนงานการตลาด วิเคราะห์การตลาด เพิ่มยอดขาย พัฒนาสินค้า สร้างความพึงพอใจให้กับผู้บริโภค และแนวทางการพัฒนากลยุทธ์ทางธุรกิจรูปแบบใหม่ เพื่อนำพาตลาดไปสู่ความสำเร็จที่ยั่งยืน โดยมี กรมส่งเสริมการปกครองท้องถิ่น เป็นหน่วยงานดำเนินการ
3. จัดตั้ง "คลินิกผู้ประกอบการตลาดประชารัฐ" เพื่อสัมภาษณ์และคัดกรองผู้ประกอบการที่ประสงค์จะจำหน่ายสินค้าอย่างแท้จริง นำมาพัฒนาศักยภาพการสรรหาสินค้าทั้งด้านการค้าขายและการตลาด เพื่อสร้างให้เป็นผู้ประกอบการที่สามารถค้าขายได้อย่างยั่งยืนและหาเลี้ยงชีพได้ด้วยตนเองต่อไป โดยมี กรมการพัฒนาชุมชน และเลขานุการร่วมภาคเอกชน คณะทำงานการพัฒนาเศรษฐกิจฐานรากและประชารัฐ (E3) เป็นหน่วยงานดำเนินการ
4. ส่งเสริมตลาดประชารัฐเพื่อการท่องเที่ยว ร่วมกับกระทรวงการท่องเที่ยวและกีฬา คัดเลือกตลาดประชารัฐที่มีศักยภาพเข้าร่วมกิจกรรม “ปีท่องเที่ยววิถีไทย เก๋ไก๋อย่างยั่งยืน”  รวมทั้งสนับสนุนงบประมาณในการพัฒนาฟื้นฟูตลาดประชารัฐให้เป็นแหล่งท่องเที่ยว โดยมี กรมการท่องเที่ยว เป็นหน่วยงานดำเนินการ
5. ติดตามประเมินผลความสำเร็จโครงการตลาดประชารัฐ โดยความร่วมมือกับสถาบันบัณฑิตบริหารธุรกิจศศินทร์ จุฬาลงกรณ์มหาวิทยาลัย ในทุกระยะการดำเนินงาน เพื่อวิเคราะห์ถอดบทเรียน (Best Practice) ติดตามความก้าวหน้า ศึกษาผลกระทบของตลาดประชารัฐต่อประชาชน
นายนิสิต จันทร์สมวงศ์ รองปลัดกระทรวงมหาดไทย กล่าวเพิ่มเติมว่า กระทรวงมหาดไทยและหน่วยงานภาคี จะดำเนินการพัฒนาและต่อยอดการดำเนินโครงการตลาดประชารัฐ เพื่อสร้างความเป็นธรรม ลดความเหลื่อมล้ำในสังคม สร้างโอกาส สามารถเข้าถึงทรัพยากร ยกระดับรายได้ ขับเคลื่อนเศรษฐกิจฐานราก สร้างความเข้มแข็งทางเศรษฐกิจ และศักยภาพการแข่งขันของประชาชนผู้ประกอบการได้อย่างยั่งยืน.
ครั้งที่ 3/2561
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/9235
