รัฐบาลไทย-ข่าวทำเนียบรัฐบาล-รมว. พม. กำชับเจ้าหน้าที่หน่วยงานในพื้นที่ จ.ประจวบคีรีขันธ์ และ จ.เพชรบูรณ์ เร่งบูรณาการช่วยเหลือ กรณีพ่อบ้าน พี่เลี้ยงเด็กกระทำอนาจารเด็กหญิง

วันพฤหัสบดีที่ 18 พฤษภาคม 2560
รมว. พม. กำชับเจ้าหน้าที่หน่วยงานในพื้นที่ จ.ประจวบคีรีขันธ์ และ จ.เพชรบูรณ์ เร่งบูรณาการช่วยเหลือ กรณีพ่อบ้าน พี่เลี้ยงเด็กกระทำอนาจารเด็กหญิง
รมว. พม. กำชับเจ้าหน้าที่หน่วยงานในพื้นที่ จ.ประจวบคีรีขันธ์ และ จ.เพชรบูรณ์ เร่งบูรณาการช่วยเหลือ กรณีพ่อบ้าน พี่เลี้ยงเด็กกระทำอนาจารเด็กหญิง
วันนี้ (18 พ.ค. 60) เวลา 16.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยถึงกรณี สื่อสังคมออนไลน์ มีการโพสต์และแชร์ภาพเหตุการณ์พ่อบ้านมูลนิธิเด็กแห่งหนึ่งในอำเภอหัวหิน จังหวัดประจวบคีรีขันธ์ กระทำอนาจารเด็กหญิงในความดูแลหลายคนอย่างต่อเนื่อง และมีมารดาของเด็กหญิงวัย 13 ปี รายหนึ่ง ได้เข้าแจ้งความกับเจ้าหน้าที่ตำรวจ ว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์(รมว.พม.) ได้กำชับให้พัฒนาสังคมและความมั่นคงของมนุษย์จังหวัดประจวบคีรีขันธ์ (พมจ.ประจวบคีรีขันธ์) พร้อมด้วยบ้านพักเด็กและครอบครัวจังหวัดประจวบคีรีขันธ์ ร่วมกับหน่วยงานที่เกี่ยวข้อง เร่งลงพื้นที่ตรวจสอบข้อเท็จจริง และเยียวยาฟื้นฟูสภาพจิตใจเด็กหญิงดังกล่าวอย่างใกล้ชิด พร้อมให้การช่วยเหลือคุ้มครองสวัสดิภาพเด็กตามพระราชบัญญัติคุ้มครองเด็ก พ.ศ. 2546
นายณรงค์ กล่าวต่อว่า หัวหน้าบ้านพักเด็กและครอบครัวจังหวัดประจวบคีรีขันธ์ สังกัดกรมกิจการเด็กและเยาวชน (ดย.) ได้ประสาน พมจ.ประจวบคีรีขันธ์ ในการลงพื้นที่ให้ความช่วยเหลือเด็กหญิงดังกล่าว โดยได้พามารดา ของเด็กหญิงเข้าแจ้งความกับพนักงานสอบสวนที่สถานีตำรวจภูธรหัวหิน พร้อมสอบปากคำเด็กหญิงผู้เสียหายเป็นที่เรียบร้อยแล้ว จากนั้น สภ.หัวหิน ได้ขออำนาจศาลออกหมายจับตัวผู้ถูกกล่าวหาเพื่อมาดำเนินคดี
นายณรงค์ กล่าวต่ออีกว่า สำหรับมารดาของเด็กหญิงดังกล่าวได้แจ้งความประสงค์ที่จะพาลูกสาว กลับไปอุปการะดูแลด้วยตนเองที่จังหวัดเพชรบูรณ์ ซึ่งบ้านพักเด็กและครอบครัวจังหวัดประจวบคีรีขันธ์ ได้ประสานกับโรงเรียนของเด็กหญิงในจังหวัดประจวบคีรีขันธ์ เพื่อออกใบรับรองผลการเรียนให้เด็กหญิงสามารถกลับไปเรียน อย่างต่อเนื่องในภูมิลำเนาของมารดาได้ อีกทั้งประสานความร่วมมือกับพัฒนาสังคมและความมั่นคงของมนุษย์จังหวัดเพชรบูรณ์ (พมจ.เพชรบูรณ์) ให้การช่วยเหลือคุ้มครองสวัสดิภาพเด็กหญิงตามพระราชบัญญัติคุ้มครองเด็ก พ.ศ. 2546 และการศึกษาอย่างต่อเนื่องในระยะยาวแล้วเมื่อวันที่ 16 พ.ค. ที่ผ่านมา
"ทั้งนี้ สำหรับประชาชนพบเห็น หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม OSCC โทร 1300 ตลอด 24 ชั่วโมง ซึ่งกระทรวงการพัฒนาสังคมและความมั่นคงของมนุษย์ พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นายณรงค์ กล่าวในตอนท้าย

ที่มา : http://www.thaigov.go.th/news/contents/details/3832
