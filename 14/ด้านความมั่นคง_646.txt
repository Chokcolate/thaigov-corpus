รัฐบาลไทย-ข่าวทำเนียบรัฐบาล-“โฆษกรัฐบาล” พบ “บิ๊กอู๋” ขับเคลื่อนสร้างการรับรู้ผลงานรัฐบาลสู่พี่น้องแรงงาน

วันพุธที่ 7 กุมภาพันธ์ 2561
“โฆษกรัฐบาล” พบ “บิ๊กอู๋” ขับเคลื่อนสร้างการรับรู้ผลงานรัฐบาลสู่พี่น้องแรงงาน
“เสธไก่อู”พบ“บิ๊กอู๋”หารือร่วมขับเคลื่อนงานด้านประชาสัมพันธ์ของกระทรวงแรงงาน
รับเป็นกระบอกเสียงสร้างการรับรู้แก่ประชาชนภาคแรงงานทั้งในและต่างประเทศ เข้าถึงเข้าใจบริการภาครัฐตามนโยบายรัฐบาล
พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน ให้การต้อนรับ พล.ท.สรรเสริญ
แก้วกำเนิด อธิบดีกรมประชาสัมพันธ์ ในโอกาสเข้าพบเพื่อหารือข้อราชการด้านแนวทางการประชาสัมพันธ์และสร้างการรับรู้งานของกระทรวงแรงงานและนโยบายของรัฐบาลด้านแรงงาน ณ ห้องรับรองรัฐมนตรีว่าการกระทรวงแรงงาน โดยกล่าวว่า วันนี้ทีมโฆษกรัฐบาลได้มาหารือเพื่อสนับสนุนกระทรวงแรงงานในการขับเคลื่อนแนวทางการประชาสัมพันธ์สร้างการรับรู้ด้านแรงงานให้สังคม เพื่อสื่อไปยังประชาชนและพี่น้องแรงงานได้อย่างเป็นระบบและมีประสิทธิภาพมากยิ่งขึ้น อาทิ การจัดระเบียบแรงงานต่างด้าว การแก้ไขปัญหาการค้ามนุษย์ด้านแรงงาน การส่งเสริมการมีงานทำให้แก่กลุ่มต่างๆ รวมถึงคนพิการ คนสูงอายุ ตลอดจนส่งเสริมการทำงานพาร์ทไทม์ของนักศีกษาระหว่างปิดภาคเรียนที่กำลังดำเนินการอย่างต่อเนื่องอยู่ในขณะนี้ เป็นต้น
พล.ท.สรรเสริญฯ กล่าวว่า การเข้าพบรัฐมนตรีว่าการกระทรวงแรงงานในวันนี้กรมประชาสัมพันธ์
ได้หารือถึงแนวทางการสนับสนุนงานด้านประชาสัมพันธ์ของกระทรวงแรงงาน โดยจะเป็นตัวกลางในการบอกกล่าวแก่ประชาชนที่เป็นแรงงานทั้งในและต่างประเทศว่าจะต้องปฏิบัติตนอย่างไร เพื่อให้สามารถอยู่ในระบบการคุ้มครองดูแลจากรัฐบาล ไม่ถูกละเมิดสิทธิและถูกเอารัดเอาเปรียบจากนายจ้าง และบริการด้านอื่นๆ
ซึ่งผลการหารือในครั้งนี้ พล.ต.อ.อดุลย์ฯ ได้มอบหมายให้สำนักงานประกันสังคมและสำนักงานปลัดกระทรวงแรงงาน ได้หารือในรายละเอียดกับกรมประชาสัมพันธ์ในการขับเคลื่อนการประชาสัมพันธ์สร้างการรับรู้นโยบายของกระทรวงแรงงาน เพื่อให้เกิดพลังการขับเคลื่อนผลงานของรัฐบาลที่มุ่งสร้างคุณภาพชีวิตที่ดีของประชาชนอย่างมั่นคง มั่งคั่ง ยั่งยืนต่อไป
-------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
ชาญชัย ชาวหนองเพียร – ภาพ/
7 ก.พ.61

ที่มา : http://www.thaigov.go.th/news/contents/details/9915
