รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงสาววัย 17 ปี ชาว จ.ลำปาง ผู้เสียหายจากการค้ามนุษย์ ที่ถูกหลอกไปทำงานที่ประเทศเกาหลีใต้ แต่ถูกนายจ้างบังคับค้าประเวณีและทำร้ายร่างกาย

วันศุกร์ที่ 17 พฤศจิกายน 2560
รมว.พม. กำชับ จนท. เร่งช่วยเหลือหญิงสาววัย 17 ปี ชาว จ.ลำปาง ผู้เสียหายจากการค้ามนุษย์ ที่ถูกหลอกไปทำงานที่ประเทศเกาหลีใต้ แต่ถูกนายจ้างบังคับค้าประเวณีและทำร้ายร่างกาย
รมว.พม. กำชับ จนท. เร่งช่วยเหลือหญิงสาววัย 17 ปี ชาว จ.ลำปาง ผู้เสียหายจากการค้ามนุษย์ ที่ถูกหลอกไปทำงานที่ประเทศเกาหลีใต้ แต่ถูกนายจ้างบังคับค้าประเวณีและทำร้ายร่างกาย พร้อมเร่งช่วยเหลือผู้ด้อยโอกาสและประสบปัญหาทางสังคม ที่ จ.พิจิตร และยะลา
วันนี้ (17 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 756/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมี คณะผู้บริหารและผู้แทนจากหน่วยงานที่เกี่ยวข้อง ณ ห้องประชุมชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงสาววัย 17 ปี ชาวจังหวัดลำปาง ถูกหลอกไปทำงานที่ร้านนวดในประเทศเกาหลีใต้ แต่กลับถูกนายจ้างบังคับค้าประเวณี กักขังตัว ทำร้ายร่างกาย และข่มขู่เรียกเงินกว่าแสนบาท จึงได้แอบโทรศัพท์ และติดต่อส่งข้อความให้ผู้เป็นแม่ที่อยู่ประเทศไทยช่วยแจ้งเจ้าหน้าที่ให้เข้าช่วยเหลือ นั้น ตนได้กำชับให้พัฒนาสังคมและ ความมั่นคงของมนุษย์จังหวัดลำปาง (พมจ.ลำปาง) พร้อมหน่วยงานที่เกี่ยวข้อง เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจของกระทรวง พม. ซึ่งขณะนี้ ได้มีการบูรณาการหน่วยงานที่เกี่ยวข้อง ทั้งสำนักตรวจคนเข้าเมือง (ตม.) เพื่อขอความช่วยเหลือจากเจ้าหน้าที่สำนักตรวจคนเข้าเมืองประเทศเกาหลีใต้ และได้ประสานงานกับเจ้าหน้าที่ตำรวจ เมืองปูซาน จนสามารถเข้าช่วยเหลือหญิงสาวคนดังกล่าวออกมาได้เรียบร้อยแล้ว และอยู่ระหว่างการดำเนินการทางกฎหมาย ที่ประเทศเกาหลีใต้ ทั้งนี้ ทีมช่วยเหลือเฉพาะกิจ ประกอบด้วย เจ้าหน้าที่จากสำนักงานพัฒนาสังคมและความมั่นคงของมนุษย์จังหวัดลำปาง (สนง.พมจ.ลำปาง) สำนักตรวจคนเข้าเมืองจังหวัดลำปาง สำนักงานจัดหางานจังหวัดลำปาง และสำนักงาน ป้องกันและบรรเทาสาธารณภัยจังหวัดลำปาง จะร่วมกันประชุมหารือแนวทางการช่วยเหลือหญิงสาวคนดังกล่าวกลับประเทศไทยต่อไป ทั้งนี้ จากปัญหาหญิงไทยที่ถูกชักชวนหรือสมัครใจไปทำงานในต่างประเทศ แต่อาจถูกหลอกไปบังคับค้าประเวณี หรือถูกทารุณทำร้ายร่างกาย ตนขอความร่วมมือบุคคลที่จะเดินทางไปทำงานยังต่างแดน ให้ศึกษาข้อมูลให้ดีก่อนการเดินทางไป เพื่อป้องกันไม่ให้เกิดปัญหาลักษณะดังกล่าวขึ้นอีก และหากพบเบาะแส สามารถแจ้งศูนย์ช่วยเหลือสังคม โทรหมายเลข +66 99 130 1300 สายด่วนโทรฟรีทั่วโลก 24 ชั่วโมง เพื่อให้คำปรึกษาและการช่วยเหลือต่อไป
พลตำรวจเอก อดุลย์ กล่าวต่อไปว่า สำหรับกรณีเด็กทารกเพศหญิงวัยเพียง 1 สัปดาห์กว่า กำพร้าแม่ เนื่องจากเสียชีวิตหลังคลอด และผู้เป็นพ่อทอดทิ้งไป ต้องอาศัยอยู่กับตา-ยาย และสมาชิกในครอบครัวอีก 7 คน ในบ้านสภาพเก่า ทรุดโทรมใกล้ผุพัง ครอบครัวมีฐานะยากจน ประกอบอาชีพเก็บของเก่าขาย และรับจ้างก่อสร้าง ที่อำเภอทับคล้อ จังหวัดพิจิตร นั้น ตนได้กำชับให้พัฒนาสังคมและความมั่นคงของมนุษย์จังหวัดพิจิตร (พมจ.พิจิตร) พร้อมหน่วยงานที่เกี่ยวข้องเร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานในพื้นที่ดูแลเรื่องการปรับปรุงสภาพที่อยู่อาศัยให้มีความแข็งแรงมั่นคง ถูกสุขลักษณะ และเหมาะสมกับการใช้วิติประจำวัน และหากตรวจสอบพบว่าครอบครัว ไม่พร้อมดูแลเด็ก ทั้งนี้ ทางกระทรวง พม. มีบ้านพักเด็กและครอบครัวจังหวัดพิจิตร ซึ่งเป็นหน่วยงานในสังกัดกระทรวง พม. พร้อมรับเด็กมาดูแล และคุ้มครองสวัสดิภาพ พัฒนา และฟื้นฟูเด็กในระยะยาว ตามพระราชบัญญัติคุ้มครองเด็ก พ.ศ.2546 พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า จากกรณีเด็กชายวัยประมาณ 10 ขวบ ยังไม่ได้เรียนหนังสือ อาศัยอยู่เพียงลำพัง กับย่าแก่ชราที่สุขภาพไม่แข็งแรง ซึ่งเด็กชายต้องออกไปตระเวนเก็บของเก่าขาย เพื่อหารายได้จุนเจือครอบครัว ทั้ง 2 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอเมือง จังหวัดยะลา นั้น ตนได้กำชับให้พัฒนาสังคมและความมั่นคงของมนุษย์จังหวัดยะลา (พมจ.ยะลา) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายคนดังกล่าวอย่างต่อเนื่องในระยะยาว การรักษาพยาบาลอาการป่วยของหญิงชราดอย่างใกล้ชิด และการซ่อมแซมปรับปรุงบ้านให้มีสภาพแข็งแรง ถูกสุขลักษณะ นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตในระยะต่อไป

ที่มา : http://www.thaigov.go.th/news/contents/details/8178
