รัฐบาลไทย-ข่าวทำเนียบรัฐบาล-คลังจัดซ้อมพิธีถวายดอกไม้จันทน์ของประชาชนในพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช

วันจันทร์ที่ 16 ตุลาคม 2560
คลังจัดซ้อมพิธีถวายดอกไม้จันทน์ของประชาชนในพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช
ปลัดกระทรวงการคลังเป็นประธานในพิธีซ้อมการเตรียมความพร้อมพิธีถวายดอกไม้จันทน์ของประชาชนในพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช  เผยทุกฝ่ายร่วมใจดำเนินการต่างๆ อย่างสมพระเกียรติ
นายสมชัย สัจจพงษ์ ปลัดกระทรวงการคลัง เป็นประธานในพิธีซ้อมการเตรียมความพร้อมพิธีถวายดอกไม้จันทน์ของประชาชนในพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช  เผยทุกฝ่ายร่วมใจดำเนินการต่างๆ อย่างสมพระเกียรติ และเน้นอำนวยความสะดวกให้กับประชาชนที่จะมาร่วมพิธี
“กระทรวงการคลังได้รับมอบหมายให้รับผิดชอบซุ้มถวายดอกไม้จันทน์ของประชาชน ณ ลานเอนกประสงค์ ชั้น 2 อาคารรัฐประศาสนภักดี (อาคารบี) ศูนย์ราชการฯ แจ้งวัฒนะ ซึ่งสามารถจุผู้มาร่วมงานได้กว่า 50,000 คน โดยขณะนี้ได้มีการจัดสร้างซุ้มเพื่อรองรับการถวายดอกไม้จันทน์ของประชาชนเรียบร้อยแล้ว เหลือเพียงการจัดประดับดอกไม้สดซึ่งจะดำเนินการให้แล้วเสร็จภายในวันที่ 20 ตุลาคม 2560”
สำหรับงานพระราชพิธี ณ ศูนย์ราชการฯ ในครั้งนี้ ได้รับความมือจากบุคลากรของกระทรวงการคลังและหน่วยงานในสังกัดกว่า 600 คน เข้าร่วมเป็นจิตอาสาบริการประชาชน รวมถึงได้จัดตั้งคณะทำงานเพื่อให้บริการอำนวยความสะดวกแก่ประชาชนผู้เข้าร่วมงาน ในด้านต่างๆ อาทิ
1. การขนส่งผู้เข้าร่วมงาน
1.1 การจัดรถตู้รับส่งประชาชนผู้เข้าร่วมงาน ระหว่างเมืองทองธานี - ศูนย์ราชการฯ ศูนย์การค้าไอที สแควร์ - ศูนย์ราชการฯ และมหาวิทยาลัยราชภัฏพระนคร - ศูนย์ราชการฯ
1.2 การจัดรถรับส่งประชาชนผู้เข้าร่วมงาน จากบริเวณประตูศูนย์ราชการฯ มายังสถานที่จัดงาน ลานเอนกประสงค์ ชั้น 2 อาคารรัฐประศาสนภักดี (อาคารบี)
2. การจัดอาหารและเครื่องดื่ม รวมถึงอาหารเจ และอาหารฮาลาล เพื่อให้บริการประชาชนผู้เข้าร่วมงานตลอดทั้งวัน
“นับเป็นพระมหากรุณาธิคุณเป็นอย่างยิ่ง สมเด็จพระเจ้าอยู่หัวทรงพระกรุณาโปรดเกล้าฯ ให้ประชาชนร่วมไว้อาลัยและสำนึกในพระมหากรุณาธิคุณพระบาทสมเด็จพระปรมินทรมหาภูมิพลอดุลยเดช บรมนาถบพิตร ด้วยการถวายดอกไม้จันทน์ อย่างไรก็ตามคงเป็นไปได้ยากที่ประชาชนทุกคนจะได้เข้าไปมีส่วนร่วมในบริเวณท้องสถานหลวง ดังนั้นจึงได้โปรดให้มีการจัดตั้งพระเมรุมาศจำลองและซุ้มถวายดอกไม้จันทน์กระจายไปในทุกภูมิภาค ซึ่งซุ้มบริเวณศูนย์ราชการฯ ที่กระทรวงการคลังรับผิดชอบถือว่ามี จุดแข็งที่มีช่องทางการคมนาคมที่สะดวกและเป็นสถานที่โอ่โถง เป็นสถานที่ในร่ม และมีเครื่องปรับอากาศไว้บริการ ซึ่งเราได้รับความร่วมมือเป็นอย่างดีจากบริษัท ธนารักษ์พัฒนาสินทรัพย์ จำกัด และสำนักงานคณะกรรมการการเลือกตั้งที่ช่วยอำนวยความสะดวกในเรื่องการจัดสถานที่ รวมถึงเขตหลักสี่ ที่อำนวยความสะดวกทั้งในแง่การบริหารจัดการ และการเผาดอกไม้จันทน์ ณ วัดหลักสี่ ซึ่งเชื่อว่าในวันที่ 26 ตุลาคม 2560 ซึ่งจะเป็นวันจัดพระราชพิธี ทุกอย่างจะมีความพร้อมและสมพระเกียรติอย่างถึงที่สุด
ทั้งนี้ ในวันพระราชพิธี ซุ้มศูนย์ราชการฯ จะเปิดโอกาสให้ประชาชนได้ร่วมถวายดอกไม้จันทน์ รอบแรกตั้งแต่เวลา 09.00-16.30 น. และรอบที่ 2 ตั้งแต่เวลา 18.30-22.00 น. หลังจากนั้นในเวลา 22.00 น. กระทรวงการคลังจะได้นำดอกไม้จันทน์ที่ประชาชนร่วมถวายแสดงความอาลัยเข้าเผา ณ วัดหลักสี่ พร้อมกับพระราชพิธีถวายพระเพลิงพระบรมศพฯ (โดยดูถ่ายทอดสดพระราชพิธีจากโทรทัศน์)
กระทรวงการคลังขอเชิญชวนปวงชนชาวไทยทุกท่าน ร่วมถวายความอาลัยและน้อมรำลึกในพระมหากรุณาธิคุณอย่างหาที่สุดมิได้ โดยปฏิบัติตนตามแนวทางพระราชดำรัสที่ได้เคยพระราชทานให้ไว้ และร่วมกันรู้รักสามัคคีเพื่อเป็นการถวายพระราชกุศลแด่พระบาทสมเด็จพระปรมินทรมหาภูมิพลอดุลยเดช”  ปลัดกระทรวงการคลังกล่าวในตอนท้าย
สำนักบริหารกลาง สำนักงานปลัดกระทรวงการคลัง
โทร. 02 126 5800

ที่มา : http://www.thaigov.go.th/news/contents/details/7432
