รัฐบาลไทย-ข่าวทำเนียบรัฐบาล-ศธ.-ทปอ.ประชุมหารือ ปรับหลักเกณฑ์และคุณสมบัติของนักเรียน ที่จบหลักสูตรต่างประเทศจาก ให้รองรับระบบแอดมิชชั่นใหม่ สอดคล้องยุทธศาสตร์ชาติ ให้ไทยเป็นศูนย์กลางการศึกษาในภูมิภาค

วันศุกร์ที่ 5 พฤษภาคม 2560
ศธ.-ทปอ.ประชุมหารือ ปรับหลักเกณฑ์และคุณสมบัติของนักเรียน ที่จบหลักสูตรต่างประเทศจาก ให้รองรับระบบแอดมิชชั่นใหม่ สอดคล้องยุทธศาสตร์ชาติ ให้ไทยเป็นศูนย์กลางการศึกษาในภูมิภาค
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธานการประชุมร่วม เรื่อง "หลักเกณฑ์ เงื่อนไข และคุณสมบัติของนักเรียนที่จบหลักสูตรต่างประเทศจากโรงเรียนนานาชาติที่จัดตั้งในประเทศไทย เพื่อศึกษาต่อในสถาบันอุดมศึกษาไทย"
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธานการประชุมร่วมระหว่างผู้แทนที่ประชุมอธิการบดีแห่งประเทศไทย (ทปอ.) กับผู้แทนกระทรวงศึกษาธิการ เรื่อง "หลักเกณฑ์ เงื่อนไข และคุณสมบัติของนักเรียนที่จบหลักสูตรต่างประเทศจากโรงเรียนนานาชาติที่จัดตั้งในประเทศไทย เพื่อศึกษาต่อในสถาบันอุดมศึกษาไทย" โดยมีผู้เข้าร่วมประชุม อาทิ ผศ.ดร.ประเสริฐ คันธมานนท์ รองอธิการบดีอาวุโสฝ่ายบริหาร มหาวิทยาลัยเทคโนโลยีพระจอมเกล้าธนบุรี ในฐานะเลขาธิการ ทปอ., ผศ.ดร.พงษ์อินทร์ รักอริยะธรรม อธิการบดีมหาวิทยาลัยเนชั่น, ศ.ดร.ปานสิริ พันธุ์สุวรรณ รักษาราชการแทนรองอธิการบดีฝ่ายวิชาการ มหาวิทยาลัยศรีนครินทรวิโรฒ, ดร.วิษณุ ทรัพย์สมบัติ ผู้อำนวยการสำนักทดสอบทางการศึกษา, คุณมธุรส ประภาจันทร์ ผู้อำนวยการกลุ่มทะเบียนและสารสนเทศทางการศึกษา สำนักงานคณะกรรมการการศึกษาขั้นพื้นฐาน, นางอุษา สมบูรณ์ นายกสมาคมโรงเรียนนานาชาติแห่งประเทศไทย ฯลฯ
ม.ล.ปริยดา ดิศกุล กล่าวว่า การประชุมครั้งนี้ได้ช่วยสร้างความเข้าใจในบริบทที่แตกต่างให้กับทุกฝ่ายที่เกี่ยวข้อง  อันจะนำไปสู่ความร่วมมือในการกำหนดหลักเกณฑ์และขั้นตอนการปฏิบัติที่ชัดเจน และจะสอดคล้องกับมาตรฐานสากลสำหรับระบบการคัดเลือกบุคคลเข้าศึกษาในสถาบันอุดมศึกษาระบบกลาง (Admissions) ใหม่ ซึ่ง ทปอ. ได้ประกาศใช้ตั้งแต่ปีการศึกษา 2561 เป็นต้นไป
การประชุมครั้งนี้ ยังได้บรรลุวัตถุประสงค์หลัก 3 ประการ คือ
การส่งเสริมให้เด็กไทยที่เรียนโรงเรียนนานาชาติ ได้เข้ามาเรียนในมหาวิทยาลัยไทยมากยิ่งขึ้น
ให้มหาวิทยาลัยไทยได้เข้าใจระบบการเรียน การสำเร็จการศึกษา ที่มีอยู่และแตกต่างกันในโรงเรียนนานาชาติ ต่าง ๆ เพื่อให้มหาวิทยาลัยได้เตรียมพร้อม และปรับปรุงเงื่อนไขในการจัดการหลักสูตรต่าง ๆ ให้รองรับกับนักเรียนกลุ่มนี้ด้วย
ช่วยให้หน่วยงานที่เกี่ยวข้องได้เข้าใจระบบการเรียน การสำเร็จการศึกษาของนักเรียนชาวต่างชาติที่จะเข้ามาศึกษาในมหาวิทยาลัยไทย โดยเฉพาะอย่างยิ่งโปรแกรมนานาชาติ
นอกจากนี้ เป็นประโยชน์อย่างยิ่งต่อการส่งเสริมให้ประเทศไทยเป็นศูนย์กลางทางการศึกษาของภูมิภาค ที่สอดคล้องกับการส่งเสริมยุทธศาสตร์ชาติระยะ 20 ปี (พ.ศ.2560-2579) และนโยบายของรัฐมนตรีว่าการกระทรวงศึกษาธิการ
หลังจากนี้ ที่ประชุมได้ขอให้หน่วยงานที่เกี่ยวข้องนำผลการประชุมหารือครั้งนี้ ไปผลักดันให้เกิดเป็นรูปธรรมมากขึ้นต่อไปด้วย

ที่มา : http://www.thaigov.go.th/news/contents/details/3556
