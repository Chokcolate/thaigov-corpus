รัฐบาลไทย-ข่าวทำเนียบรัฐบาล-พม. เร่งพัฒนาศักยภาพด้านภาษาอังกฤษสำหรับบุคลากรรุ่นใหม่ เพื่อเตรียมความพร้อมเป็นเจ้าภาพอาเซียนในปี 2019

วันจันทร์ที่ 25 กันยายน 2560
พม. เร่งพัฒนาศักยภาพด้านภาษาอังกฤษสำหรับบุคลากรรุ่นใหม่ เพื่อเตรียมความพร้อมเป็นเจ้าภาพอาเซียนในปี 2019
พม. เร่งพัฒนาศักยภาพด้านภาษาอังกฤษสำหรับบุคลากรรุ่นใหม่ เพื่อเตรียมความพร้อมเป็นเจ้าภาพอาเซียนในปี 2019
วันนี้ (25 ก.ย. 60) เวลา 13.30 น. นายณรงค์ คงคำ โฆษกกระทรวงการพัฒนาสังคมและความมั่นคง ของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด.พม.) กล่าวบรรยายในหัวข้อ "เจาะฐานคิด พม.” หรือ "Inside Mindset” ในการประชุมเชิงปฏิบัติการ"คนรุ่นใหม่กับ ความท้าทายในก้าวต่อไป” (New Gen, New Challenge for Next Move) เพื่อเสริมความคิดแก่บุคลากรรุ่นใหม่ให้มีความคิดก้าวไกล และพัฒนาความสามารถให้เหมาะสมกับบริบทของภารกิจกระทรวงการพัฒนาสังคมและ ความมั่นคงของมนุษย์ (พม.) โดยมีผู้เข้าร่วมการประชุมจำนวน 150 คน ประกอบด้วย กลุ่มผู้รับทุนรัฐบาล กลุ่มข้าราชการผู้ผ่านโครงการพัฒนานักบริหารการเปลี่ยนแปลงรุ่นใหม่ (นปร.) ผู้ผ่านโครงการ Hipps. New Wave Leadership Development Program โครงการ One Week, One Star กลุ่มผู้มีความสามารถด้านภาษาต่างประเทศ ผู้ปฏิบัติหน้าที่อาคันตุกะสัมพันธ์ (Liaison Officer: LO) กลุ่มบุคลากรรุ่นใหม่ และผู้รับผิดชอบงานด้านยุทธศาสตร์ แผนงาน ติดตาม และประเมินผลการดำเนินงานของหน่วยงานในสังกัดกระทรวง พม. ณ โรงแรม เดอะ ทวิน ทาวเวอร์ กรุงเทพฯ
นายไมตรี กล่าวว่า การประชุมดังกล่าวจัดขึ้นตามนโยบายของ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เพื่อเปิดโอกาสให้บุคลากรรุ่นใหม่ของกระทรวง พม. ได้แสดงความคิดเห็นและแลกเปลี่ยนแนวความคิด การดำเนินงานของแต่ละหน่วยงานเป็นภาษาอังกฤษ ด้วยการนำเสนอและเผยแพร่ผลการดำเนินงานสำคัญของ พม. ด้วยภาษาอังกฤษ และเป็นการสร้าง องค์ความรู้เกี่ยวกับสิทธิมนุษยชน การบรรลุเป้าหมายการพัฒนาที่ยั่งยืนในปี 2573 โดยการประชุมครั้งนี้ประกอบด้วยกิจกรรมต่างๆ อาทิ การอภิปรายสิทธิมนุษยชนกับการขับเคลื่อนวาระการพัฒนาที่ยั่งยืน ค.ศ. 2030 "Human Rights in the Implementation of the 2030 Agenda for Sustainable Development” ซึ่งมีวิทยากรผู้ทรงคุณวุฒิจากกระทรวงการต่างประเทศร่วมอภิปราย การนำเสนอผลการดำเนินงานของหน่วยงานด้วยภาษาอังกฤษ "1 หน่วยงาน 1 งานเด่น” "One Department, One Development” และการอภิปราย "พม. Next Step”
"สำหรับยุคของการเชื่อมต่อที่ไร้พรมแดน ภาษาอังกฤษนับว่าเป็นกุญแจสำคัญในการนำพาภารกิจของ กระทวง พม. ไปสู่ความสำเร็จและเทียบเท่ามาตรฐานสากล โดยความร่วมมือและความมุ่งมั่นของผู้ปฏิบัติงานรุ่นใหม่ ร่วมกันขับเคลื่อนไปสู่ประเทศไทย 4.0 และแสดงศักยภาพของไทยต่อประชาคมโลกในการเป็นเจ้าภาพอาเซียน ในปี 2019 ต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/6943
