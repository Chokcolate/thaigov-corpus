รัฐบาลไทย-ข่าวทำเนียบรัฐบาล-นรม. เป็นประธานในพิธีบำเพ็ญกุศลเพื่อถวายพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร

วันศุกร์ที่ 13 ตุลาคม 2560
นรม. เป็นประธานในพิธีบำเพ็ญกุศลเพื่อถวายพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร
นรม. เป็นประธานในพิธีบำเพ็ญกุศลเพื่อถวายพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร เพื่อน้อมรำลึกในพระมหากรุณาธิคุณอันหาที่สุดมิได้
วันนี้ (13 ตุลาคม 2560) เวลา 7.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี พร้อมด้วยรองศาสตราจารย์ นราพร จันทร์โอชา ภริยานายกรัฐมนตรี เป็นประธานในพิธีบำเพ็ญกุศลเพื่อถวายพระราชกุศลครบรอบ 1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยมีประธานองค์กรตามรัฐธรรมนูญ คณะรัฐมนตรีและคู่สมรส และแขกผู้มีเกียรติเข้าร่วมงานอย่างพร้อมเพรียง
เมื่อนายกรัฐมนตรีและภริยาเดินทางมาถึงบริเวณงานพิธี นายกรัฐมนตรีจุดธูปเทียนบูชาพระรัตนตรัยและจุดเครื่องทองน้อยพร้อมถวายสักการะหน้าพระบรมสาทิสลักษณ์ พระบาทสมเด็จพระปรมินทรมหาภูมิพลอดุลยเดช บรมนาถบพิตร จากนั้นเจ้าหน้าที่อาราธนาศีล พระสงฆ์จำนวน 10 รูป ให้ศีลและสวดพระพุทธมนต์
พร้อมกันนี้ นายกรัฐมนตรีและภริยา ประธานองค์กรตามรัฐธรรมนูญ คณะรัฐมนตรีและคู่สมรส ถวายเครื่องไทยธรรมแด่พระสงฆ์ นายกรัฐมนตรีทอดพระไตรจำนวน 10 ไตร พระสงฆ์สดับปกรณ์ พระสงฆ์อนุโมทนา นายกรัฐมนตรีกรวดน้ำรับพร นายกรัฐมนตรีกราบลาพระรัตนตรัย พร้อมกันนี้นายกรัฐมนตรีถวายความเคารพพระบรมสาทิสลักษณ์ พระบาทสมเด็จพระปรมินทรมหาภูมิพลอดุลยเดช บรมนาถบพิตร
ต่อจากนั้น นายกรัฐมนตรีและภริยา ประธานองค์กรตามรัฐธรรมนูญ คณะรัฐมนตรีและคู่สมรส และแขกผู้มีเกียรติ เดินไปยังบริเวณด้านหน้าตึกสันติไมตรีเพื่อร่วมพิธีตักบาตรพระสงฆ์ จำนวน 89 รูป อย่างพร้อมเพรียงกัน เป็นเสร็จพิธีฯ
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7397
