รัฐบาลไทย-ข่าวทำเนียบรัฐบาล-สำนักงานตำรวจแห่งชาติชี้แจง ความล่าช้าของการให้บริการยื่นทำวีซ่าภายในสนามบิน (Visa on Arrival: VOA)

วันพุธที่ 27 ธันวาคม 2560
สำนักงานตำรวจแห่งชาติชี้แจง ความล่าช้าของการให้บริการยื่นทำวีซ่าภายในสนามบิน (Visa on Arrival: VOA)
สำนักงานตำรวจแห่งชาติชี้แจง ความล่าช้าของการให้บริการยื่นทำวีซ่าภายในสนามบิน (Visa on Arrival: VOA)
วันที่ 26 ธันวาคม 2560 พลตำรวจเอก วิระชัย ทรงเมตตา รองผู้บัญชาการตำรวจแห่งชาติ/โฆษกสำนักงานตำรวจแห่งชาติ และ พันตำรวจเอก เชิงรณ ริมผดี รองผู้บังคับการตรวจคนเข้าเมือง 2/โฆษกกองบังคับการตรวจคนเข้าเมือง 2 ชี้แจงตามที่ นายวิชิต ประกอบโกศล นายกสมาคมไทยธุรกิจการท่องเที่ยว (แอตต้า) เรียกร้องให้หน่วยงานที่เกี่ยวข้องแก้ไขปัญหาความล่าช้าของการให้บริการยื่นทำวีซ่าภายในสนามบิน (On Arrival) ในประเด็นดังนี้
1. การให้บริการยื่นทำวีซ่าภายในสนามบิน (On Arrival) มีความล่าช้ามาก โดยเฉพาะในช่วงไฮซีซั่นที่มีเที่ยวบินลงพร้อมกันหนาแน่น ซึ่งพบว่าใช้เวลาในการทำวีซ่ามากถึง 3-4 ชั่วโมงและมักเกิดปัญหานี้กับนักท่องเที่ยวชาวจีนและอินเดีย
2. ปัญหาการรอคิวทำวีซ่า On Arrival เกิดขึ้นเป็นประจำในทุกสนามบินนานาชาติในเมืองหลักของประเทศไทย โดยการให้บริการดังกล่าว นักท่องเที่ยวจะต้องยอมจ่ายค่าทำวีซ่าในราคาที่สูงกว่าวีซ่าทั่วไป (2,000 บาท) ซึ่งต่างจากค่าธรรมเนียมการทำล่วงหน้าในประเทศจีน 1,500 บาท แต่กลับไม่ได้รับการบริการที่รวดเร็วตามราคาที่ตั้งไว้
3. หน่วยงานที่เกี่ยวข้องควรเร่งปรับปรุงมาตรฐานและเพิ่มจำนวนเจ้าหน้าที่เพื่อดำเนินการให้เรียบร้อยและรวดเร็ว เพื่อแก้ไขภาพลักษณ์และลดการเสียโอกาสในการดึงตลาดนักท่องเที่ยวที่จะเข้ามาในอนาคตด้วย
สำนักงานตำรวจแห่งชาติ ขอชี้แจงดังนี้
1. กระบวนการตรวจลงตรา (การออก Visa) เป็นการคัดกรองบุคคลไม่พึงประสงค์ไม่ให้เข้ามาในราชอาณาจักรได้โดยง่าย เป็นกระบวนการด้านความมั่นคงที่ไม่สามารถอะลุ่มอล่วยหรืออนุโลมได้ ตามปกติแล้ว การคัดกรอง ต้องกระทำที่สถานทูตหรือสถานกงสุลในแต่ละประเทศก่อนเดินทางเข้าประเทศ ซึ่งมีขั้นตอนตามกระบวนการคัดกรองตามหลักสากลหลายขั้นตอน อาทิ การตรวจสอบเอกสารคำร้อง การสัมภาษณ์ การตรวจสอบหลักฐานการท่องเที่ยว ที่พัก เงินติดตัว ฯลฯ ในบางกรณีต้องมีการตรวจสอบย้อนกลับไปยังหน่วยงานผู้ออกเอกสารเพื่อให้แน่ใจว่าเป็นเอกสารที่ออกโดยทางราชการหรือหน่วยงานนั้นจริงหรือไม่ ข้อความในเอกสารถูกดัดแปลงมาหรือไม่ ซึ่งปกติแล้วต้องใช้ระยะเวลาในการคัดกรองประมาณ 15 วัน แต่เพื่อเป็นการส่งเสริมการท่องเที่ยวระยะสั้น จึงได้มีการอนุญาตให้นักท่องเที่ยวชาวต่างชาติ จำนวน 18 สัญชาติ รวมทั้ง จีน และอินเดีย สามารถร้องขอ Visa ณ สนามบินก่อนเข้าราชอาณาจักร (VOA) ได้ แต่เนื่องจากทั้งสองประเทศดังกล่าว มีจำนวนประชากรรวมกันกว่า 2,000 ล้านคน และมีจำนวนผู้รองขอ VOA มากกว่าประเทศอื่น โดยเฉลี่ยมีนักท่องเที่ยวยื่นขอ VOA เฉพาะที่สนามบินสุวรรณภูมิ ประมาณ 6,000 - 7,000 คน ต่อวัน เจ้าหน้าที่ตรวจคนเข้าเมืองต้องใช้ขั้นตอนในการตรวจสอบคัดกรองเช่นเดียวกับที่ปฏิบัติ ณ สถานทูตทุกประการ โดยด่านตรวจคนเข้าเมืองสุวรรณภูมิกำหนดให้ทำทุกขั้นตอนตั้งแต่การตรวจเอกสาร สัมภาษณ์ ไปจนถึงการออกใบเสร็จรับเงินให้เสร็จสิ้นภายในเวลา 3 นาทีต่อคน สำหรับกรณีที่มีการรอคอยยาวนาน 3-4 ชั่วโมงนั้น อาจเป็นไปได้จากจำนวนผู้โดยสารสะสมในช่วงเที่ยวบินลงจอดหนาแน่น สำนักงานตรวจคนเข้าเมืองจึงได้ประสานความร่วมมือในการแก้ปัญหากับหน่วยงานเกี่ยวข้อง และมีแนวทางการแก้ไขที่ดำเนินการไปแล้ว ดังนี้
1) สตม. ได้ระดมกำลังเจ้าหน้าที่เพื่อเปิดช่องตรวจขาเข้าเพิ่มเติมให้แก่ผู้โดยสารที่ได้รับ VOA แล้วโดยเฉพาะ ไม่ต้องไปเข้าคิวอีก 2) ได้ประสานข้อมูลกับ ทอท. เรื่องการจัด slot เที่ยวบิน เพื่อหลีกเลี่ยงจำนวนผู้โดยสารสะสม 3) ได้รับความร่วมมือจาก ทอท. ในการเพิ่มพื้นที่ทางกายภาพ และจัดบริการต่าง ๆ เพิ่มเติมให้นักท่องเที่ยวระหว่างพักคอย 4) ได้ร้องขอสนับสนุนเจ้าหน้าที่จาก ทอท. เพื่อช่วยให้คำแนะนำและอำนวยความสะดวกแก่ผู้ร้องขอ VOA
2. การร้องขอ Visa ควรทำตามขั้นตอนปกติ ณ สถานทูต หรือสถานกงสุลในประเทศต้นทาง ส่วนการร้องขอ VOA นั้น เป็นเพียงเพื่ออำนวยความสะดวกแก่นักท่องเที่ยวบางส่วนที่ไม่สามารถไปยื่นขอ Visa ณ สถานทูตได้ทัน ส่วนอัตราค่าใช้จ่ายที่สูงกว่านั้น มีวัตถุประสงค์เพื่อให้นักท่องเที่ยวเลือกที่จะไปร้องขอ Visa ณ สถานทูตเป็นหลัก ไม่ใช่เพื่อดึงดูดให้นักท่องเที่ยวเลือกมาทำ VOA ณ สนามบิน ขอแนะนำให้บริษัทนำเที่ยวทั้งหลาย แนะนำให้นักท่องเที่ยวยื่นขอ Visa ล่วงหน้า เพื่อประหยัดค่าใช้จ่าย และไม่ต้องเสียเวลา ณ สนามบิน
3. สตม. ได้เปิดรับสมัครข้าราชการตำรวจเพิ่มเติมแล้ว จำนวน 300 คน เป็นชาย 150 คน และหญิง 150 คน โดยจะจบการศึกษาอบรม และพร้อมปฏิบัติงานในเดือน พ.ค. 2561
----------------------

ที่มา : http://www.thaigov.go.th/news/contents/details/9054
