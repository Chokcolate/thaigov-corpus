รัฐบาลไทย-ข่าวทำเนียบรัฐบาล-ข้อพิพาทแรงงานไม่น่าห่วง กสร. เผยแนวโน้มดีขึ้น

วันพฤหัสบดีที่ 14 ธันวาคม 2560
ข้อพิพาทแรงงานไม่น่าห่วง กสร. เผยแนวโน้มดีขึ้น
กรมสวัสดิการและคุ้มครองแรงงาน เผย สถานการณ์แรงงานสัมพันธ์ช่วงปลายปี 60 นี้ ไม่น่าเป็นห่วง   มีแนวโน้มดีขึ้น ข้อพิพาทแรงงาน ข้อเรียกร้อง ข้อขัดแย้งลดลง สั่งจนท.เฝ้าระวังต่อ
นายอนันต์ชัย อุทัยพัฒนาชีพ รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยว่า ตามที่ กสร. ได้สั่งการให้เจ้าหน้าที่จับตาเฝ้าระวังปัญหาข้อพิพาทแรงงานที่อาจเพิ่มมากขึ้นในช่วงปลายปี จากการเฝ้าระวังดังกล่าว พบว่า ตัวเลขสถานการณ์ด้านแรงงานสัมพันธ์ ตั้งแต่วันที่ 1 ตุลาคม ถึง 12 ธันวาคม 2560 ลดน้อยลงเมื่อเทียบกับช่วงเวลาเดียวกันของปีที่ผ่านมา โดยมีสถานประกอบกิจการยื่นข้อเรียกร้อง 233 แห่ง เมื่อเทียบกับปี 2559 ลดลง 51 แห่ง สำหรับข้อขัดแย้งมี 22 แห่ง ลดลง 25 แห่ง ข้อพิพาทแรงงาน 39 แห่ง ลดลง 9 แห่ง ขณะที่การปิดงานและนัดหยุดงานมี 1 แห่ง
นายอนันต์ชัย กล่าวต่อไปว่า จากข้อมูลข้างต้นพบว่า สถานการณ์ด้านแรงงานสัมพันธ์ในช่วงปลายปีนี้ถือว่ามีแนวโน้มที่ดี ไม่น่าเป็นห่วง เนื่องจากมีจำนวนลดน้อยลง และบางสถานประกอบกิจการสามารถยุติ ได้แล้วในพื้นที่ โดยไม่มีเหตุการณ์บานปลาย สำหรับบางส่วนที่ยังไม่ยุติยังคงอยู่ระหว่างการเจรจา ทั้งนี้ กสร. ได้กำชับเจ้าหน้าที่ยังคงต้องเฝ้าระวังสถานการณ์ด้านแรงงานสัมพันธ์อย่างใกล้ชิดต่อไป เพื่อให้ปัญหาแรงงานเหล่านี้ยุติได้โดยเร็วที่สุด บนพื้นฐานความเข้าใจอันดีและข้อกฎหมายแรงงานสัมพันธ์ รวมไปถึงได้กำชับให้เจ้าหน้าที่ลงพื้นที่เพื่อส่งเสริมระบบแรงงานสัมพันธ์ที่ดีให้กับลูกจ้าง นายจ้างอีกด้วย

ที่มา : http://www.thaigov.go.th/news/contents/details/8749
