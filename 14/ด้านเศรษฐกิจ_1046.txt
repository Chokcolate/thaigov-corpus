รัฐบาลไทย-ข่าวทำเนียบรัฐบาล-คณะกรรมการสลากกินแบ่งรัฐบาลลงพื้นที่ศูนย์การค้าสลากสี่แยกคอกวัว กวดขันตรวจสอบการจำหน่ายสลากเกินราคา พร้อมเผยโฉมสลากรูปแบบใหม่เริ่มงวด 1 ก.ย. นี้

วันอังคารที่ 8 สิงหาคม 2560
คณะกรรมการสลากกินแบ่งรัฐบาลลงพื้นที่ศูนย์การค้าสลากสี่แยกคอกวัว กวดขันตรวจสอบการจำหน่ายสลากเกินราคา พร้อมเผยโฉมสลากรูปแบบใหม่เริ่มงวด 1 ก.ย. นี้
มาตรการตรวจสอบการจำหน่ายสลากเกินราคา หากตรวจสอบพบจะยกเลิกสัญญาทันที ย้ำกำหนดบทลงโทษผู้กระทำผิดขั้นเด็ดขาด ยืนยันความพร้อมการออกสลากรูปแบบใหม่ใบเดียวฉบับละ 80 บาทใหม่เริ่มงวด 1 ก.ย. นี้ และเผยความคืบหน้า ร่าง พรบ.สลากฉบับใหม่
วันนี้ (8 สิงหาคม 2560) เวลา 12.00 น. ผู้ช่วยศาสตราจารย์ธนวรรธน์ พลวิชัย กรรมการสลากกินแบ่งรัฐบาล ในฐานะโฆษกคณะกรรมการสลากกินแบ่งรัฐบาล พร้อมด้วย พันโทหนุน ศันสนาคม กรรมการสลากกินแบ่งรัฐบาล ในฐานะประธานคณะกรรมการบริหารจัดการสลาก ได้เปิดเผยถึงมาตรการตรวจสอบการจำหน่ายสลากเกินราคา หากตรวจสอบพบจะยกเลิกสัญญาทันที ย้ำกำหนดบทลงโทษผู้กระทำผิดขั้นเด็ดขาด  ยืนยันความพร้อมการออกสลากรูปแบบใหม่ใบเดียวฉบับละ 80 บาทใหม่เริ่มงวด 1 ก.ย. นี้ และเผยความคืบหน้า ร่าง พรบ.สลากฉบับใหม่  ในการลงพื้นที่ศูนย์การค้าสลากสี่แยกคอกวัว
ผู้ช่วยศาสตราจารย์ธนวรรธน์ พลวิชัย เปิดเผยว่า หลังจากสำนักงานสลากกินแบ่งรัฐบาลได้มีมาตรการแก้ไขปัญหาสลากเกินราคา โดยเน้นย้ำให้จำหน่ายสลากตามราคาที่กฎหมายกำหนด แต่ยังพบว่ายังมีผู้ฝ่าฝืนกระทำผิดจำหน่ายสลากเกินราคาอยู่บางพื้นที่ โดยเฉพาะสลากรวมชุด  สำนักงานสลากกินแบ่งรัฐบาลได้ร่วมมือกับทหารและตำรวจเดินหน้าลงพื้นที่ตรวจสอบ จับกุม ดำเนินการตามกฎหมาย และในขณะเดียวกันได้กำหนดมาตรการแก้ไขสลากเกินราคาที่เน้นบทลงโทษผู้กระทำผิดขั้นเด็ดขาด  จึงขอเตือนผู้จำหน่ายสลากต้องไม่ขายสลากเกินราคาที่กำหนด  ไม่นำสลากของตนไปรวมชุดกับผู้อื่น  หรือนำสลากของผู้อื่นมาขายร่วม หรือนำสลากของตนไปขายให้แก่ผู้อื่นเพื่อนำไปรวมชุด หรือแลกเปลี่ยนสลากกับผู้อื่น  หากผู้ขายฝ่าฝืนไม่ปฏิบัติตามและมีการตรวจสอบพบการกระทำดังกล่าวให้ถือว่าผู้ขายผิดสัญญา  จะยกเลิกสัญญาและยกเลิกการลงทะเบียนเป็นผู้มีสิทธิ์ในการซื้อ – จองล่วงหน้าสลากกินแบ่งรัฐบาลทันที  และขอให้ประชาชนรักษาสิทธิ์โดยการไม่ซื้อสลากเกินราคา  และสามารถแจ้งข้อมูลการจำหน่ายสลากเกินราคาได้ที่ Call Center 0 2528 9999 และ 0 2345 1466
ผู้ช่วยศาสตราจารย์ธนวรรธน์ พลวิชัย กล่าวว่า ตั้งแต่งวดวันที่ 1 กันยายน 2560 เป็นต้นไป สำนักงานสลากฯ จะปรับปรุงรูปแบบสลากฯใหม่ จากเดิมฉบับคู่ 80 บาท (ฉบับละ 40 บาท) เป็นรูปแบบใบเดียวฉบับละ 80 บาท เพื่อให้สอดคล้องต่อความต้องการของประชาชน และป้องกันความสับสน สามารถตรวจสอบได้ง่าย  แต่เงินรางวัลยังคงไว้เช่นเดิม โดยรางวัลที่ 1 อยู่ที่ 6 ล้านบาท เช่นเดียวกับรางวัลอื่นๆ ด้วย  สำหรับรูปแบบสลากใหม่จะมีลักษณะหนาขึ้นกว่าเดิม มีขนาด 5.9 x 11.8 ซ.ม. ซึ่งเล็กลงกว่าสลากรูปแบบเดิม และเพิ่มบาร์โค้ด 2 มิติ เพื่อป้องกันการปลอมแปลง โดยสามารถตรวจสอบได้ผ่านแอพพลิเคชั่น คิวอาร์ รีดเดอร์ สำหรับไอโฟน ส่วนระบบแอนดรอยด์ใช้ชื่อ เครื่องสแกนคิวอาร์และบาร์โค้ด เมื่อสแกนแล้วจะมีข้อมูลระบุปี งวดที่ ชุดที่และหมายเลขสลาก 6 หลัก รวมถึงเพิ่มความคมชัดของลายน้ำบนกระดาษเพื่อความชัดเจน และในปีหน้าจะเพิ่มให้สามารถตรวจสอบรางวัลผ่านแอพพลิเคชั่นได้ เพื่อความสะดวกต่อประชาชน
ผู้ช่วยศาสตราจารย์ธนวรรธน์ฯ กล่าวเพิ่มเติมว่า  สำหรับความคืบหน้าร่างพระราชบัญญัติสลากฉบับใหม่  ในวันที่ 21 สิงหาคมนี้ สำนักงานฯ จะจัดการเสวนาเกี่ยวกับร่างพระราชบัญญัติสลากฉบับใหม่  โดยเชิญนักวิชาการด้านต่างๆ  เอ็นจีโอ เข้าร่วมแสดงความคิดเห็น และหลังจากนั้นจะดำเนินการทำประชาพิจารณ์ผ่านทางเว็บไซต์ของสำนักงานสลากกินแบ่งรัฐบาล www.glo.or.th ก่อนเสนอกลับไปยังกระทรวงการคลัง เพื่อส่งให้ครม.พิจารณา และเสนอ สนช.เห็นชอบต่อไป

ที่มา : http://www.thaigov.go.th/news/contents/details/5806
