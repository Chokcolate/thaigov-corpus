รัฐบาลไทย-ข่าวทำเนียบรัฐบาล-การทางพิเศษแห่งประเทศไทยยกเว้นค่าผ่านทางพิเศษช่วงงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร

วันพฤหัสบดีที่ 12 ตุลาคม 2560
การทางพิเศษแห่งประเทศไทยยกเว้นค่าผ่านทางพิเศษช่วงงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
การทางพิเศษแห่งประเทศไทย (กทพ.) กระทรวงคมนาคม ยกเว้นค่าผ่านทางพิเศษทางพิเศษบูรพาวิถี (ทางด่วนสายบางนา - ชลบุรี) และทางพิเศษศรีรัช - วงแหวนรอบนอกกรุงเทพมหานครในช่วงงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
โดยทางพิเศษบูรพาวิถียกเว้นค่าผ่านทางวันที่ 24 ตุลาคม 2560 เวลา 00.01 น. ถึงวันที่ 27 ตุลาคม 2560 เวลา 24.00 น. และทางพิเศษศรีรัช - วงแหวนรอบนอกกรุงเทพมหานคร ยกเว้นค่าผ่านทางวันที่ 26 ตุลาคม 2560 เวลา 00.01 - 24.00 น.
ทั้งนี้ กทพ. ได้กำหนดห้ามรถบรรทุกตั้งแต่ 6 ล้อขึ้นไป ใช้ทางพิเศษเฉลิมมหานคร ทางพิเศษศรีรัช และทางพิเศษฉลองรัช ในวันที่ 26 ตุลาคม 2560 เวลา 00.01 - 24.00 น. และจัดหน่วยบริการประชาชนที่ด่านเก็บค่าผ่านทางพิเศษจตุโชติ บางปะอิน (ขาเข้า) และเมืองทองธานี เพื่ออำนวยความสะดวกให้กับประชาชนในช่วงพระราชพิธีฯ สามารถสอบถามรายละเอียดเพิ่มเติมได้ที่ ศูนย์บริการข้อมูลผู้ใช้ทางพิเศษ EXAT Call Center โทรศัพท์ 1543 ตลอด 24 ชั่วโมง

ที่มา : http://www.thaigov.go.th/news/contents/details/7369
