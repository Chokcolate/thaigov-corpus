รัฐบาลไทย-ข่าวทำเนียบรัฐบาล-กระทรวงอุตสาหกรรม ลงพื้นที่เยี่ยมชมกิจการผู้ประกอบการเอสเอ็มอี จังหวัดอุดรธานี

วันอังคารที่ 29 สิงหาคม 2560
กระทรวงอุตสาหกรรม ลงพื้นที่เยี่ยมชมกิจการผู้ประกอบการเอสเอ็มอี จังหวัดอุดรธานี
รองอธิบดีกรมส่งเสริมอุตสาหกรรม นำคณะเจ้าหน้าที่อุตสาหกรรมและสื่อมวลชนลงพื้นที่ จังหวัดอุดรธานี เพื่อเยี่ยมชมบริษัท เรืองสิริวรรณ วอเตอร์ จำกัด จ.อุดรธานี
จ.อุดรธานี 27 สิงหาคม 2560 นายพรเทพ การศัพท์ รองอธิบดีกรมส่งเสริมอุตสาหกรรม นำคณะเจ้าหน้าที่อุตสาหกรรมและสื่อมวลชนลงพื้นที่ จังหวัดอุดรธานี เพื่อเยี่ยมชมบริษัท เรืองสิริวรรณ วอเตอร์ จำกัด ผู้ผลิตถังบรรจุน้ำขนาดใหญ่ ภายใต้แบรนด์ RSW’s Green Energy โดยบริษัทได้รับการอนุมัติสินเชื่อจากกองทุนพัฒนาเอสเอ็มอีตามแนวประชารัฐ วงเงิน 8,000,000 บาท ในการซื้อเครื่องจักรนำเข้าจากต่างประเทศ เพื่อนำมาผลิตถังน้ำนวัตกรรมใหม่ที่ใช้ในอุตสาหกรรมภาคการเกษตรและสถานที่ราชการ ซึ่งผลิตภัณฑ์ที่บริษัทจะดำเนินการผลิตเป็นประเภทถังบรรจุน้ำขนาดใหญ่ไซโล ถังบรรจุน้ำเพื่ออุปโภคบริโภค  ทั้งนึ้ การที่บริษัทได้รับการอนุมัติสินเชื่อจากกระทรวงอุตสาหกรรมถือเป็นประโยชน์ต่อการนำไปต่อยอดและพัฒนาผลิตภัณฑ์ใหม่ เพื่อป้อนสู่ตลาดต่อไป
อย่างไรก็ดี กระทรวงอุตสาหกรรมยังมีสินเขื่อเพื่อช่วยเหลือเอสเอ็มอีตามความเหมาะสมกับสภาพการณ์             ของแต่ละผู้ประกอบการ อาทิ โครงการสินเชื่อ SMEs Transformation Loan โครงการเงินทุนพลิกฟื้น             วิสาหกิจขนาดย่อม มาตรการฟื้นฟูวิสาหกิจขนาดกลางและขนาดย่อม เพื่อให้ความช่วยเหลือเงินทุน และเพิ่มช่องทางการเข้าถึงแหล่งเงินให้กับเอสเอ็มอีมีเงินทุนนำไปพัฒนาต่อยอดธุรกิจให้มีศักยภาพเพียงพอในการพัฒนาสินค้าและกำลังการผลิตที่จะไปแข่งขันในตลาดโลก
สำหรับผู้ที่สนใจสามารถติดต่อสอบถามรายละเอียดได้ที่ สำนักงานอุตสาหกรรมจังหวัดทั่วประเทศ ธนาคารพัฒนาวิสาหกิจขนาดกลางและขนาดย่อม ทุกสาขา และศูนย์สนับสนุนและช่วยเหลือเอสเอ็มอี  www.smessrc.com หรือ Call Center 1358

ที่มา : http://www.thaigov.go.th/news/contents/details/6214
