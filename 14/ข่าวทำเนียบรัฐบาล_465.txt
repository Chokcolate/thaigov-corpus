รัฐบาลไทย-ข่าวทำเนียบรัฐบาล-นายกรัฐมนตรีเป็นประธานประชุม กพย. เห็นชอบ Roadmap การขับเคลื่อนเป้าหมายการพัฒนาที่ยั่งยืน 17 เป้าหมาย

วันศุกร์ที่ 7 กรกฎาคม 2560
นายกรัฐมนตรีเป็นประธานประชุม กพย. เห็นชอบ Roadmap การขับเคลื่อนเป้าหมายการพัฒนาที่ยั่งยืน 17 เป้าหมาย
นายกรัฐมนตรีเป็นประธานประชุม กพย. ครั้งที่ 1/60 เห็นชอบ Roadmap ขับเคลื่อนเป้าหมายการพัฒนาที่ยั่งยืน 17 เป้าหมาย มอบหน่วยงานนำไปขับเคลื่อนดำเนินงานให้สอดคล้องยุทธศาสตร์ชาติ 20 ปี-แผนการปฏิรูปประเทศ
วันนี้ (7 ก.ค.60) เวลา 09.30 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการเพื่อการพัฒนาที่ยั่งยืน (กพย.) ครั้งที่ 1/2560 โดยมีนายสมคิด จาตุศรีพิทักษ์ รองนายกรัฐมนตรี นายสุวิทย์ เมษินทรีย์ รัฐมนตรีประจำสำนักนายกรัฐมนตรี และผู้ที่เกี่ยวข้องเข้าร่วมการประชุม สรุปสาระสำคัญของผลการประชุมได้ดังนี้
ที่ประชุม กพย. เห็นชอบกับแผนที่นำทาง (Roadmap) การขับเคลื่อนเป้าหมายการพัฒนาที่ยั่งยืน 17 เป้าหมาย  ซึ่งประกอบด้วยแนวทางดำเนินงานในระยะสั้น ระยะกลาง และระยะยาวที่หน่วยงานเสนอมา และมอบหมายหน่วยงานรับผิดชอบและหน่วยงานสนับสนุนนำไปขับเคลื่อนการดำเนินงานให้สอดคล้องกับยุทธศาสตร์ชาติ 20 ปี และแผนการปฏิรูปประเทศต่อไปด้วย พร้อมกับเห็นชอบแนวทางการขับเคลื่อนเป้าหมายการพัฒนาที่ยั่งยืนในระดับพื้นที่ และมอบหมายให้ฝ่ายเลขานุการ จัดพื้นที่เป้าหมายในการขับเคลื่อนให้ชัดเจน โดยแบ่งออกเป็น 3 กลุ่ม คือ กลุ่มแรกมีความเหลื่อมล้ำมากและยังขาดความพร้อม กลุ่มที่สองมีศักยภาพ  และกลุ่มที่สามที่มีความเข้มแข็งและขยายผลได้ ประเด็นสำคัญ คือต้องสร้างการรับรู้ หลักคิด เรื่องเศรษฐกิจพอเพียง ทฤษฎีใหม่ และการพัฒนาอย่างยั่งยืน  ทั้งนี้ การขับเคลื่อนการดำเนินงาน SDG มีทั้งในระดับ Macro ซึ่งเป็นระดับชาติ ระดับภาคและกลุ่มจังหวัด และในระดับ Micro คือระดับจังหวัด ท้องถิ่น และชุมชน
พร้อมกันนี้ กพย. เห็นชอบกับแผนการดำเนินงานในระยะต่อไปของคณะอนุกรรมการฯ ทั้ง 3 คณะ ได้แก่คณะอนุกรรมการขับเคลื่อนเป้าหมายการพัฒนาที่ยั่งยืน คณะอนุกรรมการส่งเสริมความเข้าใจและประเมินผลการพัฒนาที่ยั่งยืนตามหลักปรัชญาของเศรษฐกิจพอเพียง และคณะอนุกรรมการพัฒนาระบบข้อมูลสารสนเทศเพื่อสนับสนุนการพัฒนาที่ยั่งยืน ตามที่ฝ่ายเลขานุการฯ เสนอ และให้ฝ่ายเลขานุการฯ รายงานความก้าวหน้าในการดำเนินงานต่อ กพย. ทุก 6 เดือน
นอกจากนี้ กพย. รับทราบผลการดำเนินงานตามมติ กพย. ครั้งที่ 1/2559 รายงานความก้าวหน้าการดำเนินงานของคณะอนุกรรมการทั้ง 3 คณะ แผนขับเคลื่อนการผลิตและการบริโภคที่ยั่งยืน พ.ศ. 2560 – 2579 ของกระทรวงทรัพยากรธรรมชาติและสิ่งแวดล้อม และรายงานการทบทวนผลการดำเนินการตามวาระการพัฒนาที่ยั่งยืน ค.ศ. 2030 โดยสมัครใจ (Voluntary National Review: VNR) ของกระทรวงการต่างประเทศ ซึ่งจะเป็นเอกสารประกอบการประชุม High Level Political Forum 2017 on Sustainable Development ณ นครนิวยอร์ก ประเทศสหรัฐอเมริกา ในช่วงวันที่ 18 – 20 กรกฎาคม 2560 ซึ่งไทยเป็นหนึ่งใน 44 ประเทศที่เข้าร่วมการรายงานผลการดำเนินงานวาระการพัฒนาที่ยั่งยืน โดยในปี 2560 สหประชาชาติจัดอันดับ SDG ให้ไทยอยู่ในอันดับที่ 55 จาก 150 กว่าประเทศ ซึ่งดีขึ้นกว่าปี 2559 ที่อยู่ในอันดับที่ 61
---------------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการ กพย.)

ที่มา : http://www.thaigov.go.th/news/contents/details/5091
