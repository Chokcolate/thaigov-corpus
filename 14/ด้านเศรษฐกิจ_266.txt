รัฐบาลไทย-ข่าวทำเนียบรัฐบาล-นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจราชการและติดตามความก้าวหน้าการดำเนินโครงการและการให้บริการด้านการขนส่งทางน้ำ ในพื้นที่จังหวัดเชียงราย

วันพุธที่ 26 เมษายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจราชการและติดตามความก้าวหน้าการดำเนินโครงการและการให้บริการด้านการขนส่งทางน้ำ ในพื้นที่จังหวัดเชียงราย
นายพิชิต อัคราทิตย์ รัฐมนตรีช่วยว่าการกระทรวงคมนาคม ตรวจราชการและติดตามความก้าวหน้าการดำเนินโครงการและการให้บริการด้านการขนส่งทางน้ำ ในพื้นที่จังหวัดเชียงราย เมื่อวันที่ 21 เมษายน 2560
นายพิชิต อัคราทิตย์ รัฐมนตรีช่วยว่าการกระทรวงคมนาคม พร้อมด้วย เรือเอกสุทธินันท์ หัตถวงษ์ ผู้อำนวยการการท่าเรือแห่งประเทศไทย นายวรัญญู หร่ายเจริญ ผู้จัดการท่าเรือพาณิชย์เชียงแสน แห่งที่ 2 และนายสุรนาถ ศิริโชติ รักษาการในตำแหน่งผู้อำนวยการสำนักงานเจ้าท่า สาขาเชียงราย ตรวจราชการและติดตามความก้าวหน้าการดำเนินโครงการและการให้บริการด้านการขนส่งทางน้ำ ในพื้นที่จังหวัดเชียงราย เมื่อวันที่ 21 เมษายน 2560
นายพิชิต อัคราทิตย์ กล่าวว่า กระทรวงคมนาคมดำเนินการตามนโยบายของรัฐบาลด้านการพัฒนาระบบ National Single Window โดยให้ความสำคัญการส่งเสริมพัฒนาระบบการขนส่งทางน้ำและพาณิชยนาวีให้เชื่อมต่อกับระบบการขนส่งอื่น ๆ เพื่อให้ประชาชนได้รับความสะดวก รวดเร็ว ทั่วถึง และปลอดภัย สนับสนุนภาคการส่งออกให้มีความเข้มแข็ง โดยพัฒนาและบำรุงรักษาโครงสร้างพื้นฐานเพื่อสนับสนุนระบบโลจิสติกส์ให้เพียงพอต่อเนื่องอย่างมีประสิทธิภาพ พัฒนาพื้นที่หลังท่าเรือรองรับการขนส่งสินค้าระหว่างประเทศ และโครงการต่อเนื่องให้แล้วเสร็จตามแผนงานที่กำหนด พัฒนาระบบเทคโนโลยีและสารสนเทศให้ใช้งานได้อย่างมีประสิทธิภาพ เพื่อการพัฒนาระบบงานการขนส่งทางน้ำได้มาตรฐาน ลดขั้นตอนที่ซ้ำซ้อน เพิ่มความคล่องตัวในการปฏิบัติงานการให้บริการแบบ One-stop-service หรือบริการแบบจุดเดียวเปิดเสร็จ และรองรับการพัฒนาระบบ Transport Single Window e-Logistics โดยให้ส่วนกลางและส่วนภูมิภาคใช้ระบบสารสนเทศ ดังนี้
1. ตรวจติดตามโครงการพัฒนาท่าเรือพาณิชย์เชียงแสน แห่งที่ 2 ตั้งอยู่บริเวณฝั่งขวาของปากแม่น้ำสบกก อำเภอเชียงแสน จังหวัดเชียงราย ซึ่งเป็นประตูการค้าระหว่างประเทศไทยกับประเทศในลุ่มแม่น้ำโขงตอนบน เพื่อส่งเสริมการขนส่ง การค้าระหว่างประเทศตามข้อตกลงว่าด้วยความร่วมมือเพื่อการเดินเรือพาณิชย์ในแม่น้ำล้านช้าง - แม่น้ำโขง ระหว่าง 4 ประเทศ คือ จีน เมียนมา สปป.ลาว และไทย รวมถึงการเสริมสร้างความมั่นคงทางเศรษฐกิจและการลงทุน ให้สอดคล้องกับแผนพัฒนาเศรษฐกิจและสังคมแห่งชาติ รองรับการพัฒนาเขตเศรษฐกิจพิเศษเชียงราย เพื่อเป็นศูนย์กลางการค้า การเงิน การท่องเที่ยวเชิงคุณภาพ ศูนย์โลจิสติกส์ อุตสาหกรรมเชิงนิเวศ และการแปรรูปสินค้าเกษตร โดยบูรณาการร่วมกับหน่วยงานต่าง ๆ เพื่อให้สามารถบริหารจัดการระบบโลจิสติกส์ได้อย่างมีประสิทธิภาพ รวมทั้งเชื่อมโยงการค้าไปยังจีนและอินเดีย ผ่านทางท่าเรือพาณิชย์เชียงแสน แห่งที่ 2 ด้วยบริการท่าเรือพาณิชย์สากลที่มีมาตรฐาน สะดวก รวดเร็ว ปลอดภัยและประหยัด โดยท่าเรือมีรูปแบบทางลาด 2 ระดับ จำนวน 2 ท่า ใช้สำหรับขนถ่ายสินค้าทั่วไป และท่าเทียบเรือแนวดิ่ง 1 ท่า สำหรับขนถ่ายสินค้าทั่วไปและคอนเทนเนอร์ ให้บริการแบบจุดเดียวเบ็ดเสร็จ ณ อาคารสำนักงานเดียวกัน ประกอบด้วย สำนักงานท่าเรือเชียงแสนและเชียงของ สำนักงานเจ้าท่าภูมิภาคที่ 1 สาขาเชียงราย ด่านศุลกากรเชียงแสน ด่านอาหารและยาเชียงแสน ด่านควบคุมโรคติดต่อระหว่างประเทศ ตรวจคนเข้าเมืองจังหวัดเชียงราย ด่านตรวจพืชเชียงแสน ด่านกักกันสัตว์เชียงราย และด่านตรวจสัตว์น้ำเชียงราย
2. ตรวจติดตามการดำเนินงานของสำนักงานเจ้าท่าภูมิภาคที่ 1 สาขาเชียงราย ซึ่งจัดตั้งศูนย์ควบคุมปฏิบัติการโทรทัศน์วงจรปิดทางน้ำ เขตท่าเรือเชียงแสน ภายใต้โครงการระบบติดตามเรือสินค้าและเรือโดยสาร ของกรมเจ้าท่า เพื่อควบคุมการจราจรและความปลอดภัยทางน้ำในแม่น้ำโขง พื้นที่อำเภอเชียงแสน จังหวัดเชียงราย ให้สามารถเฝ้าระวังและแจ้งเหตุต่าง ๆ ได้แก่ อุบัติเหตุ มลพิษทางน้ำ หรือเหตุการณ์ฉุกเฉินด้วยระบบเตือนภัยที่ทันสมัย มีประสิทธิภาพ สามารถประสานงานหน่วยงานต่าง ๆ เพื่อให้ความช่วยเหลือผู้ประกอบการเดินเรือได้ทันท่วงที โดยติดตั้งระบบเทคโนโลยีสารสนเทศและระบบสื่อสาร พร้อมเจ้าหน้าที่ประจำศูนย์ฯ ให้บริการควบคุมและอำนวยความสะดวกด้านการจราจรและความปลอดภัย ตลอด 24 ชั่วโมง
3. ตรวจติดตามการดำเนินงานของท่าเรือพาณิชย์เชียงแสน 1 ตั้งอยู่ในพื้นที่ปากแม่น้ำสบกก ตำบลบ้านแซว อำเภอเมือง จังหวัดเชียงราย เป็นท่าเรือแม่น้ำรองรับเรือสินค้าขนาดบรรทุก 250 - 300 เมตริกตัน การบรรทุกขนถ่ายใช้แรงงานยกขนเป็นหลัก โดยเจ้าของสินค้าจะเป็นผู้จัดหาแรงงานเอง และเพื่อเพิ่มความสะดวก รวดเร็ว และความปลอดภัยของสินค้ามากขึ้น การท่าเรือแห่งประเทศไทย (กทท.) ได้ติดตั้งสายพานลำเลียงช่วยในการขนถ่าย ส่วนสินค้าหนักหรือตู้สินค้า มีปั้นจั่นเคลื่อนที่ให้บริการยกขนสินค้าขึ้น - ลง สำหรับงานด้านพิธีการเอกสาร กทท. ได้เพิ่มความสะดวกให้กับผู้ใช้บริการ โดยนำระบบบริการแบบจุดเดียวเบ็ดเสร็จมาให้บริการ สามารถทำพิธีการด้านสินค้า ศุลกากร ตรวจคนเข้าเมือง ตรวจโรคพืชและสัตว์ และบริการอื่น ๆ ได้โดยสะดวกรวดเร็ว ณ อาคารสำนักงานท่าเรือเชียงแสน

ที่มา : http://www.thaigov.go.th/news/contents/details/3310
