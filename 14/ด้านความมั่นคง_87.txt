รัฐบาลไทย-ข่าวทำเนียบรัฐบาล-ปมท.เป็นประธานการประชุมหารือเตรียมการรองรับสถานการณ์น้ำย้ำทุกภาคส่วนต้องบูรณาการ และร่วมกันบริหารจัดการน้ำอย่างเป็นระบบ

วันอังคารที่ 16 พฤษภาคม 2560
ปมท.เป็นประธานการประชุมหารือเตรียมการรองรับสถานการณ์น้ำย้ำทุกภาคส่วนต้องบูรณาการ และร่วมกันบริหารจัดการน้ำอย่างเป็นระบบ
ปมท.เป็นประธานการประชุมหารือเตรียมการรองรับสถานการณ์น้ำย้ำทุกภาคส่วนต้องบูรณาการ และร่วมกันบริหารจัดการน้ำอย่างเป็นระบบ
วันนี้ (16 พ.ค. 60) เวลา 10.00 น. ณ ห้องประชุม 2 ศาลาว่าการกระทรวงมหาดไทย นายกฤษฎา บุญราช ปลัดกระทรวงมหาดไทย เป็นประธานการประชุมหารือเพื่อเตรียมการรองรับสถานการณ์น้ำ โดยมีผู้บริหารของกระทรวงมหาดไทย และหน่วยงานที่เกี่ยวข้องเข้าร่วมประชุม ประกอบด้วย ผู้แทนจากกรมการปกครอง กรมป้องกันและบรรเทาสาธารณภัย กรมส่งเสริมการปกครองท้องถิ่น กรมอุตุนิยมวิทยา กรมชลประทาน กรมทรัพยากรน้ำ กรมทรัพยากรน้ำบาดาล สถาบันสารสนเทศทรัพยากรน้ำและการเกษตร (องค์การมหาชน) การไฟฟ้าฝ่ายผลิตแห่งประเทศไทย การประปานครหลวง การประปาส่วนภูมิภาค เข้าร่วมการประชุมฯ
โดยในวาระแรก ปลัดกระทรวงมหาดไทย ได้กล่าวถึงที่มาของการจัดประชุมในครั้งนี้ สืบเนื่องจากผลการประชุมคณะกรรมการทรัพยากรน้ำแห่งชาติ เมื่อวันที่ 3 พฤษภาคม 2560 ซึ่งพลเอกประยุทธ์ จันทร์โอชา นายกรัฐมนตรี ได้มีบัญชามอบหมายให้กระทรวงมหาดไทยจัดประชุมหารือร่วมกับหน่วยงานที่เกี่ยวข้อง เพื่อเตรียมการบริหารจัดการน้ำรองรับสถานการณ์น้ำในช่วงฤดูฝน ประชาสัมพันธ์สร้างการรับรู้ในข้อมูลข่าวสารที่ถูกต้อง และความร่วมมือจากประชาชนเกี่ยวกับการบริหารจัดการน้ำ ซึ่งการประชุมในวันนี้ เป็นการติดตามสถานการณ์และรับทราบผลการดำเนินงานของหน่วยงานที่เกี่ยวข้องกับการบริหารจัดการน้ำในภาพรวม เช่น การคาดการณ์สภาวะอากาศ ข้อมูลสถานการณ์น้ำ การบริหารจัดการน้ำ การบูรณาการและแนวทางปฏิบัติในการจัดสรรน้ำทั้งในเขตและนอกเขตชลประทานของแต่ละหน่วย การแก้ไขปัญหาการขาดแคลนน้ำ และการเข้าถึงระบบประปาของประชาชน ตลอดจนการเตรียมพร้อมรับมือสถานการณ์อุทกภัยที่จะเกิดขึ้น เพื่อกระทรวงมหาดไทยจะได้ประมวลเป็นข้อมูลสั่งการไปยังจังหวัดและอำเภอเพื่อสื่อสารทำความเข้าใจกับพี่น้องประชาชนเกี่ยวกับสถานการณ์น้ำที่เป็นปัจจุบัน
โดยที่ประชุมได้รับทราบเกี่ยวกับสภาวะอากาศว่า กรมอุตุนิยมวิทยาคาดการณ์ฤดูฝนของประเทศไทยปีนี้จะเริ่มต้นประมาณกลางเดือนพฤษภาคมและจะมีการประกาศการเข้าสู่ช่วงฤดูฝนภายในสัปดาห์นี้ โดยปริมาณฝนจะลดลงเล็กน้อยในช่วงปลายเดือนมิถุนายนจนถึงเดือนกรกฎาคม และสถาบันสารสนเทศทรัพยากรน้ำและการเกษตร (องค์การมหาชน) ได้คาดการณ์แนวโน้มปริมาณฝนปี 2560 มีปริมาณใกล้เคียงกับปี 2542 ซึ่งขณะนี้ข้อมูลปริมาณน้ำในภาพรวมได้รับรายงานว่าเพียงพอสำหรับการอุปโภคบริโภค และการรักษาระบบนิเวศ และที่ประชุมได้เห็นพ้องต้องกันให้หน่วยงานที่เกี่ยวข้องจัดทำข้อมูลเกี่ยวกับน้ำที่อยู่ในความรับผิดชอบ จัดส่งให้กรมทรัพยากรน้ำรวบรวมจัดทำแผนที่น้ำ เพื่อเป็นฐานข้อมูลเดียวกันสำหรับใช้ในบริหารจัดการน้ำในภาพรวม โดยในส่วนของกระทรวงมหาดไทยได้มอบหมายให้กรมป้องกันและบรรเทาสาธารณภัย เป็นหน่วยงานหลักในการประสานข้อมูลในภาพรวมของหน่วยงานในสังกัดกระทรวงมหาดไทย
นอกจากนี้ ในการเตรียมพร้อมรับสถานการณ์อุทกภัย ที่ประชุมได้มอบหมายให้กรมป้องกันและบรรเทาสาธารณภัยถอดบทเรียนการจัดการสาธารณภัยในแต่ละประเภทเพื่อนำมาปรับแผนการดำเนินการป้องกันและแก้ไขปัญหาอุทกภัยให้เป็นระบบและมีประสิทธิภาพมากยิ่งขึ้น ทั้งนี้ กระทรวงมหาดไทยพร้อมให้การสนับสนุนและบูรณาการทำงานทั้งในส่วนกลางและระดับพื้นที่ร่วมกับทุกหน่วยงาน เพื่อให้การบริหารจัดการน้ำมีความเพียงพอสอดคล้องตามความต้องการของพี่น้องประชาชนและนโยบายของรัฐบาล.
ครั้งที่ 76/2560

ที่มา : http://www.thaigov.go.th/news/contents/details/3767
