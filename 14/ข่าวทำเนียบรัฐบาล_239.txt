รัฐบาลไทย-ข่าวทำเนียบรัฐบาล-เอกอัครราชทูตออสเตรียประจำประเทศไทยเข้าเยี่ยมคารวะรองนายกรัฐมนตรี

วันจันทร์ที่ 22 พฤษภาคม 2560
เอกอัครราชทูตออสเตรียประจำประเทศไทยเข้าเยี่ยมคารวะรองนายกรัฐมนตรี
เอกอัครราชทูตออสเตรียประจำประเทศไทยเข้าเยี่ยมคารวะรองนายกรัฐมนตรี
วันนี้ (19 พ.ค. 2560) เวลา 10.30 น. นายเอนโน โดรเฟรนิก (H.E. Mr. Enno Drofenik) เอกอัครราชทูตออสเตรียประจำประเทศไทย เข้าเยี่ยมคารวะ พลเอก ธนะศักดิ์ ปฏิมาประกร รองนายกรัฐมนตรี ในโอกาสอำลาตำแหน่ง ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีกล่าวขอบคุณเอกอัครราชทูตฯ ที่ช่วยประสานความสัมพันธ์และความร่วมมือระหว่างไทยและออสเตรียให้แน่นแฟ้นมากขึ้นในช่วงที่เอกอัครราชทูตฯปฏิบัติภารกิจ ทั้งสองฝ่ายยังยินดีที่ประชาชนของทั้งสองประเทศเดินทางไปท่องเที่ยวระหว่างกันจำนวนมากในแต่ละปี เอกอัครราชทูตฯกล่าวว่า มีนักท่องเที่ยวชาวออสเตรียมาไทยปีละประมาณ 1 แสนคน แต่ในขณะนี้มีการเปิดเส้นทางบินตรงกรุงเทพฯ-เวียนนา โดยสารการบินออสเตรียแอร์ไลน์เส้นทางเดียว และมีเพียง 4 เที่ยวบินต่อสัปดาห์ ทำให้ยังไม่เพียงพอต่อความต้องการของชาวออสเตรียที่ต้องการมาเที่ยวไทย จึงเสนอให้ทั้งสองประเทศเพิ่มเส้นทางบินตรงเพิ่มมากขึ้นในอนาคต เพื่อเป็นการส่งเสริมให้มีนักท่องเที่ยวระหว่างกันมากขึ้น ซึ่งรองนายกรัฐมนตรียินดีรับไปพิจารณา
รองนายกรัฐมนตรีและเอกอัครราชทูตฯยังหารือในเรื่องความร่วมมือด้านอาชีวศึกษา รองนายกรัฐมนตรีได้กล่าวชื่นชมออสเตรียว่าเป็นประเทศที่มีระบบการศึกษาแบบอาชีวศึกษาที่มีคุณภาพและมาตรฐานระดับโลก สอดคล้องกับนโยบายของรัฐบาลที่ต้องการส่งเสริมและพัฒนาอาชีวศึกษาเพื่อรองรับกับการพัฒนาของประเทศในอนาคต จึงยินดีให้เอกอัครราชทูตไทย ณ กรุงเวียนนา หาช่องทางในการเพิ่มความร่วมมือระหว่างผู้เชี่ยวชาญของออสเตรียกับสถาบันการศึกษาของไทย นอกจากนี้ รัฐบาลกำลังปรับปรุงกฎระเบียบในการรับผู้เชี่ยวชาญทางด้านอาชีวศึกษาจากต่างชาติให้สะดวกมากขึ้นในอนาคต เพื่อเป็นการส่งเสริมความร่วมมือทางด้านอาชีวศึกษาและเพื่อให้เกิดการพัฒนาของบุคลากรด้านอาชีวศึกษาของไทยให้ก้าวหน้ามากยิ่งขึ้น

ที่มา : http://www.thaigov.go.th/news/contents/details/3852
