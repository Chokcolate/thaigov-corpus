รัฐบาลไทย-ข่าวทำเนียบรัฐบาล-เอกอัครราชทูตปากีสถานประจำประเทศไทยเข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี

วันจันทร์ที่ 5 มิถุนายน 2560
เอกอัครราชทูตปากีสถานประจำประเทศไทยเข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี
เอกอัครราชทูตปากีสถานประจำประเทศไทยเข้าเยี่ยมคารวะพลเอก ธนะศักดิ์ ปฏิมาประกร รองนายกรัฐมนตรี
วันนี้ (5 มิ.ย. 60) เวลา 10.00 น. นายโซเฮล คาน (Mr. Sohail Khan) เอกอัครราชทูตสาธารณรัฐอิสลามปากีสถานประจำประเทศไทย เข้าเยี่ยมคารวะ พลเอก ธนะศักดิ์ ปฏิมาประกร รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล เพื่ออำลาในโอกาสพ้นจากหน้าที่ สรุปสาระสำคัญ ดังนี้
รองนายกรัฐมนตรีแสดงความยินที่ได้พบกับเอกอัครราชทูตปากีสถานในวันนี้ พร้อมแสดงความขอบคุณที่เอกอัครราชทูตปากีสถานได้ทำงานเพื่อส่งเสริมความสัมพันธ์ระหว่างไทยกับปากีสถานให้แนบแน่นยิ่งขึ้น ตลอดระยะเวลา 4 ปีที่ดำรงตำแหน่ง และกล่าวยินดีที่เอกอัครราชทูตปากีสถานจะเข้ารับตำแหน่งใหม่ในฐานะเอกอัครราชทูตปากีสถานประจำสาธารณรัฐแอฟริกาใต้ ซึ่งเอกอัครราชทูตปากีสถานได้กล่าวขอบคุณรัฐบาลไทยที่สนับสนุนความร่วมมือระหว่างสองประเทศตลอดมา
ทั้งสองฝ่ายยินดีที่ความร่วมมือด้านความมั่นคงระหว่างไทย – ปากีสถาน มีความก้าวหน้าและใกล้ชิดเพิ่มขึ้น เห็นได้จากการแลกเปลี่ยนการเยือนระหว่างกันอย่างสม่ำเสมอ รวมทั้งยินดีที่ทราบความคืบหน้าการจัดทำบันทึกความเข้าใจว่าด้วยความร่วมมือด้านทหารไทย – ปากีสถาน ที่หวังว่าทั้งสองฝ่ายจะลงนามได้ในเร็ว ๆ นี้ ซึ่งจะเป็นประโยชน์ต่อการส่งเสริมความร่วมมือด้านการทหารมากยิ่งขึ้น
ในการนี้ ทั้งสองฝ่ายยินดีที่ทราบว่าการเจรจาความตกลงเขตการค้าเสรี (FTA) ระหว่างกัน ครั้งที่ 7 เมื่อเดือนพฤษภาคมที่ผ่านมาเป็นไปด้วยดี โดยหวังว่าทั้งสองฝ่ายจะสามารถเจรจาความตกลง FTA ให้เสร็จสิ้นภายในปีนี้และสามารถบังคับใช้ในปีถัดไป เพื่อเป็นกลไกสำหรับการส่งเสริมการค้าระหว่างสองประเทศ
ในช่วงท้าย รองนายกรัฐมนตรีแสดงความยินดีที่จะต้อนรับเอกอัครราชทูตปากีสถานคนใหม่ และขอให้มั่นใจว่ารัฐบาลไทยจะสนับสนุนการทำงานและให้ความร่วมมือแก่เอกอัครราชทูตปากีสถานคนใหม่อย่างเต็มที่

ที่มา : http://www.thaigov.go.th/news/contents/details/4269
