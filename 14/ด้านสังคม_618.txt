รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือชายวัย 54 ปี ที่ป่วยเป็นอัมพาตครึ่งตัว ต้องใช้รถวีลแชร์ในการเคลื่อนไหว อาศัยเพียงลำพังในบ้านสภาพเก่าทรุดโทรม ที่ จ.กระบี่

วันพุธที่ 6 กันยายน 2560
รมว.พม. กำชับ จนท. เร่งช่วยเหลือชายวัย 54 ปี ที่ป่วยเป็นอัมพาตครึ่งตัว ต้องใช้รถวีลแชร์ในการเคลื่อนไหว อาศัยเพียงลำพังในบ้านสภาพเก่าทรุดโทรม ที่ จ.กระบี่
รมว.พม. กำชับ จนท. เร่งช่วยเหลือชายวัย 54 ปี ที่ป่วยเป็นอัมพาตครึ่งตัว ต้องใช้รถวีลแชร์ในการเคลื่อนไหว อาศัยเพียงลำพังในบ้านสภาพเก่าทรุดโทรม ที่ จ.กระบี่ พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.พิษณุโลก และอุตรดิตถ์
วันนี้ (6 ก.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 707/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายวัย 54 ปี ป่วยเป็นอัมพาตครึ่งตัว ตั้งแต่ช่วงเอวลงไป ต้องใช้รถวีลแชร์ในการเคลื่อนไหวร่างกายอย่างยากลำบาก อาศัยเพียงลำพังในบ้านสภาพเก่าทรุดโทรม มีเพียงเบี้ยยังชีพ คนพิการเดือนละ 800 บาท ใช้ประทังชีวิต ที่อำเภอเมือง จังหวัดกระบี่ นั้น ตนได้กำชับให้พัฒนาสังคมและความมั่นคงของมนุษย์จังหวัดกระบี่ (พมจ.กระบี่) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและ ให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายคนดังกล่าวในระยะยาว และการปรับปรุงสภาพที่อยู่อาศัยให้อยู่ในสภาพที่ถูกสุขลักษณะ มั่นคง และเหมาะสมกับการใช้ชีวิตของผู้พิการ นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิต ที่ดีในระยะยาว พร้อมร่วมกันหาแนวทางการช่วยเหลือในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีพบเด็กชาย 2 พี่น้อง วัย 11 ปี และ 13 ปี ที่อาศัยอยู่เพียงลำพังกับผู้เป็นพ่อวัย 43 ปี มีอาชีพรับซื้อของเก่า แต่มีปัญหาจากอาการเจ็บป่วยหลายโรครุมเร้า ทั้งโรคไขมัน ในเส้นเลือด หอบหืด ความดันสูง ปวดกล้ามเนื้อหลัง ยกของหนักไม่ไหว ไม่สามารถออกไปทำงานหาของเก่าได้ ทำให้ขาดรายได้จุนเจือครอบครัว บ้านถูกตัดไฟและน้ำกว่า 2 เดือน ทั้ง 3 ชีวิต อาศัยในเพิงไม้สภาพเก่าทรุดโทรมใกล้ผุพัง ใช้เพียงป้ายไวนิลบังกันแดดและกันฝน ครอบครัวมีฐานะยากจน ที่อำเภอเมือง จังหวัดพิษณุโลก และอีกกรณีพบเด็ก 2 พี่น้องชาย-หญิง วัย 14 ปี และ 15 ปี เป็นเด็กเรียนดี และเป็นนักกีฬาของโรงเรียน แข่งขันชนะระดับจังหวัด พ่อแม่แยกทางกัน ต้องอาศัยอยู่กันเพียงลำพังในบ้านสภาพเก่าทรุดโทรม อีกทั้ง ผู้เป็นน้องสาว ป่วยเป็นโรคหอบหืด และไม่สามารถกลั้นปัสสาวะได้ อาศัยเงินจาก อสม.หมู่บ้าน ที่คอยช่วยเหลือจุนเจือ ที่อำเภอเมือง จังหวัดอุตรดิตถ์ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.พิษณุโลก และ พมจ.อุตรดิตถ์ พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้งหมดอย่างต่อเนื่องในระยะยาว ดูแลเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมทั้ง ดูแลเรื่องการปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ นอกจากนี้ ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาว พร้อมร่วมกันหารือแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/6460
