รัฐบาลไทย-ข่าวทำเนียบรัฐบาล-รมว.พม. รับข้อเสนอเพื่อร่วมพัฒนาโครงการพัฒนาที่อยู่อาศัยริมคลองลาดพร้าว จากผู้แทนชุมชนริมคลอง

วันศุกร์ที่ 21 กรกฎาคม 2560
รมว.พม. รับข้อเสนอเพื่อร่วมพัฒนาโครงการพัฒนาที่อยู่อาศัยริมคลองลาดพร้าว จากผู้แทนชุมชนริมคลอง
รมว.พม. รับข้อเสนอเพื่อร่วมพัฒนาโครงการพัฒนาที่อยู่อาศัยริมคลองลาดพร้าว จากผู้แทนชุมชนริมคลอง
เมื่อวันที่ 20 ก.ค. 60 เวลา 16.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับข้อเสนอเพื่อร่วมการพัฒนาการดำเนินงานโครงการพัฒนาที่อยู่อาศัยริมคลองลาดพร้าว จากนายศรีสุวรรณ จรรยา นายกสมาคมองค์กรพิทักษ์รัฐธรรมนูญไทย ณ ห้องประชุมชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายณรงค์ กล่าวว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีข้อสั่งการหลังจากได้รับข้อเสนอจากผู้แทนกลุ่มชุมชนริมคลองที่อาศัยอยู่ในพื้นที่ตามโครงการแก้ไขปัญหาสิ่งปลูกสร้างรุกล้ำลำน้ำสาธารณะของรัฐบาล ดังนี้ 1) รับในหลักการข้อเสนอขอเงินช่วยเหลือผู้ได้รับผลกระทบจากโครงการฯ โดยให้ไปศึกษาความเป็นไปได้และข้อกฎหมายว่าดำเนินการได้หรือไม่ 2) มอบหมายให้นายสมคิด สมศรี อธิบดีกรมกิจการผู้สูงอายุ ในฐานะประธานกองอำนวยการร่วมพัฒนาที่อยู่อาศัยชุมชนริมคลอง และริมฝั่งแม่น้ำเจ้าพระยา (กอร.ชค.) และสถาบันพัฒนาองค์กรชุมชน (องค์การมหาชน) (พอช.) ประชุมคณะทำงานและผู้ที่เกี่ยวข้องเพื่อจัดทำข้อมูลตัวเลขให้ชัดเจน ตรงกัน 3) ให้วางแผนกระบวนการระยะเวลาดำเนินการแต่ละขั้นตอน และ 4) จัดทำข้อเสนอเพื่อเป็นทางเลือกแก่ประชาชน เช่น กลุ่มการรับเงินแล้วออกนอกพื้นที่ กลุ่มรับเงินแล้วขึ้นมาอยู่บนริมฝั่ง หรือกลุ่มรับเงินแล้วเข้าร่วมโครงการฯ ทั้งนี้ นายศรีสุวรรณ จะนำข้อมูลกลุ่มเป้าหมายมาตรวจสอบความถูกต้องกับพอช. ภายใน 1 สัปดาห์
นายณรงค์ กล่าวต่อไปว่า กระทรวง พม. โดย พอช. ร่วมกับทุกภาคส่วน ดำเนินการสนับสนุนให้แก่ประชาชน ที่เข้าร่วมโครงการฯ แต่ละครัวเรือน ดังนี้ 1) งบพัฒนาระบบสาธารณูปโภค จำนวน 50,000 บาท 2) งบซ่อมแซมปรับปรุงบ้าน สมทบในการปลูกสร้างบ้าน สมทบซื้อที่ดิน จำนวน 25,000 บาท และ 3) งบช่วยเหลือผู้ได้รับผลกระทบ (ตามมติ ครม. วันที่ 8 มี.ค. 59) อาทิ งบปลูกสร้างที่พักชั่วคราวค่าเช่าที่พักระหว่างรอการปลูกสร้างบ้านถาวรงบในการรื้อถอนที่อยู่อาศัยเดิมเพื่อสร้างที่อยู่อาศัยใหม่งบขนย้ายสิ่งของ อุปกรณ์ระหว่างที่อยู่อาศัยปัจจุบันมายังที่พักอาศัยชั่วคราวและจากที่พักอาศัยชั่วคราวไปยังบ้านถาวร เป็นต้น จำนวน 72,000 บาท ซึ่งการดำเนินงานภายใต้เงื่อนไขดังกล่าวเป็นการสนับสนุนแก่ผู้เข้าร่วมโครงการบ้านมั่นคง ผ่านสหกรณ์ที่กลุ่มเป้าหมายเป็นสมาชิกเท่านั้น
"ทั้งนี้ รมว.พม. ได้เน้นย้ำให้ทุกฝ่ายร่วมมือกันในการแก้ไขปัญหา มองเห็นประโยชน์ของส่วนรวมทำเพื่อประเทศชาติเป็นหลัก อีกทั้งยังเป็นการพัฒนาคุณภาพชีวิตของคนริมคลองให้มีคุณภาพที่ดีขึ้น มีที่อยู่อาศัยที่ถูกต้องตามกฎหมายและมีความมั่นคงสืบต่อไป” นายณรงค์ กล่าวในตอนท้าย

ที่มา : http://www.thaigov.go.th/news/contents/details/5368
