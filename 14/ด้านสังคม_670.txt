รัฐบาลไทย-ข่าวทำเนียบรัฐบาล-รองนายกรัฐมนตรี (พลเรือเอก ณรงค์ พิพัฒนาศัย) พร้อม รมว.พม. ลงพื้นที่ จ.สิงห์บุรี เพื่อชี้แจงแนวทางนโยบายสำคัญต่างๆ ของรัฐบาล พร้อมให้การดูแลช่วยเหลือประชาชนกลุ่มเป้าหมาย

วันจันทร์ที่ 18 กันยายน 2560
รองนายกรัฐมนตรี (พลเรือเอก ณรงค์ พิพัฒนาศัย) พร้อม รมว.พม. ลงพื้นที่ จ.สิงห์บุรี เพื่อชี้แจงแนวทางนโยบายสำคัญต่างๆ ของรัฐบาล พร้อมให้การดูแลช่วยเหลือประชาชนกลุ่มเป้าหมาย
รองนายกรัฐมนตรี (พลเรือเอก ณรงค์ พิพัฒนาศัย) พร้อม รมว.พม. ลงพื้นที่ จ.สิงห์บุรี เพื่อชี้แจงแนวทางนโยบายสำคัญต่างๆ ของรัฐบาลให้กับประชาชน พร้อมให้การดูแลช่วยเหลือประชาชนกลุ่มเป้าหมายเพื่อบรรเทาความเดือดร้อน
วันนี้ (18 ก.ย. 60) เวลา 13.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเรือเอก ณรงค์ พิพัฒนาศัย รองนายกรัฐมนตรี และพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)พร้อมด้วยคณะผู้บริหารกระทรวง พม. ลงพื้นที่เยี่ยมเยียนประชาชนในจังหวัดสิงห์บุรี โดยมีพันตำรวจโท หม่องหลวง กิติบดี ประวิตร รองผู้ว่าราชการจังหวัด รักษาการแทนผู้ว่าราชการจังหวัดสิงห์บุรี ให้การต้อนรับ เพื่อชี้แจงแนวทางนโยบายสำคัญต่างๆ ของรัฐบาล ให้ประชาชนรับทราบ พร้อมมอบป้ายซ่อมแซมบ้านผู้สูงอายุ บ้านคนพิการ บ้านพอเพียงชนบท รวมทั้งมอบเงินสงเคราะห์เด็ก เงินสงเคราะห์ผู้สูงอายุ และมอบถุงยังชีพให้แก่ผู้ด้อยโอกาส เพื่อบรรเทาความเดือดร้อนแก่ประชาชน ณ โรงเรียนผู้สูงอายุจังหวัดสิงห์บุรี อำเภอเมือง จังหวัดสิงห์บุรี
พลเรือเอก ณรงค์ กล่าวว่า ตามที่รัฐบาลมีความห่วงใยความเป็นอยู่ของพี่น้องประชาชน จึงได้มอบหมายให้คณะรัฐมนตรีเดินทางไปพบปะกับประชาชนในพื้นที่ภาคกลาง เพื่อต้องการให้ประชาชนรับทราบถึงนโยบายสำคัญต่างๆ ของรัฐบาล และติดตามความก้าวหน้าและปัญหาอุปสรรคของการดำเนินงานตามนโยบายที่ให้ความสำคัญกับ การพัฒนาคุณภาพชีวิตของประชาชนทุกกลุ่มเป้าหมายในทุกมิติ อีกทั้งรับทราบปัญหาและความต้องการในพื้นที่ อาทิ ปัญหาการตั้งครรภ์ไม่พร้อม และการซ่อมแซมที่อยู่อาศัยผู้มีรายได้น้อย คนพิการ ผู้สูงอายุ และผู้ประสบปัญหาทางสังคม เป็นต้น ซึ่งรัฐบาลมีความยินดีในการหาแนวทางในการป้องกันและแก้ไขปัญหาดังกล่าวได้อย่างแท้จริง เพื่อให้ พี่น้องประชาชนทุกคนได้รับความสุข และได้รับบริการต่างๆ จากภาครัฐอย่างทั่วถึงและเท่าเทียม พลเรือเอก ณรงค์ กล่าวต่อว่า นอกจากนี้ รัฐบาลได้ให้ความสำคัญกับการพัฒนาทรัพยากรมนุษย์ จึงได้มอบหมายให้กระทรวงการพัฒนาสังคมและความมั่นคงของมนุษย์ (พม.) ดำเนินการดูแลความเป็นอยู่ประชาชน โดย เริ่มตั้งแต่อยู่ในครรภ์มารดาไปจนถึงวัยผู้สูงอายุ โดยจังหวัดสิงห์บุรีเป็นจังหวัดหนึ่งที่มีความท้าทายเป็นอย่างยิ่งสำหรับ การดำเนินภารกิจของกระทรวง พม. โดยเฉพาะการดำเนินงานด้านผู้สูงอายุ ซึ่งจังหวัดสิงห์บุรีเป็นจังหวัดหนึ่งที่มีจุดเด่น หลายประการ โดยเฉพาะความเข้มแข็งของการดำเนินงานด้านผู้สูงอายุ เนื่องจากเป็นจังหวัดที่มีประชากรวัยสูงอายุจำนวนมากถึง 41,130 คน ซึ่งเป็นอันดับ 5 ของประเทศ
พลเรือเอก ณรงค์ กล่าวต่อไปว่า สำหรับจังหวัดสิงห์บุรี ได้มีการนำระบบข้อมูลแผนที่ทางภูมิศาสตร์ (GIS) มาใช้ในการวางแผนพัฒนาและแก้ไขปัญหาความเดือดร้อนของประชาชน เช่น การวางแผนดูแลผู้ป่วยติดเตียง การวางแผนบริหารจัดการกลุ่มอาชีพ และการวางแผนซ่อมบ้านผู้ยากตามประชาคมหมู่บ้าน เป็นต้น ซึ่งเป็นแบบอย่างที่ดีแก่จังหวัดอื่นๆ ในการพัฒนาระบบงานเพื่อช่วยแก้ไขปัญหาสังคม โดยในส่วนของกระทรวง พม. ได้ดำเนินงานโครงการสำคัญ อาทิ  1) การดำเนินงานของศูนย์พัฒนาคุณภาพชีวิตและส่งเสริมอาชีพผู้สูงอายุ จำนวน 7 แห่ง เพื่อบูรณาการการดำเนินงานร่วมกับเครือข่ายภาครัฐ เอกชน และประชาชน 2) ปรับปรุงซ่อมแซมที่อยู่อาศัยและสภาพแวดล้อมสำหรับผู้สูงอายุ ซึ่งดำเนินการแล้วเป็นจำนวน 1,165 หลัง และดำเนินการปรับปรุงสถานที่ จำนวน 89 แห่ง โดยมีสถานที่ของจังหวัดสิงห์บุรี จำนวน 10 แห่ง 3) การปรับสภาพแวดล้อมที่อยู่อาศัยสำหรับคนพิการ จำนวน 1,385 หลัง โดยมีที่อยู่อาศัยของจังหวัดสิงห์บุรี จำนวน 14 หลัง 4) พัฒนาโรงเรียนผู้สูงอายุต้นแบบ 20 แห่ง และส่งเสริมการดำเนินงานโรงเรียนผู้สูงอายุ จำนวน 89 แห่ง 5) ผลักดันและส่งเสริมให้ผู้สูงอายุมีงานทำ โดยมีผู้สูงอายุที่ประกอบอาชีพแล้วรวม 34,285 คน ซึ่งได้ทำงานใน หน่วยงานภาครัฐและรัฐวิสาหกิจ จำนวน 9,762 คน ภาคเอกชน จำนวน 6,719 คน และอาชีพอิสระ จำนวน 17,762 คน และ 6) สนับสนุนการจัดตั้งสภาเด็กและเยาวชน โดยจังหวัดสิงห์บุรี ได้จัดตั้งระดับตำบล จำนวน 33 แห่ง และระดับเทศบาล จำนวน 8 แห่ง ซึ่งครบถ้วนตามเป้าหมาย
"นอกจากนี้ ได้เยี่ยมชมบูธผลการดำเนินงานด้านสวัสดิการสังคมแก่ประชาชนของภาคีเครือข่าย อาทิ เครือข่าย อาสาพัฒนาสังคมและความมั่นคงของมนุษย์ ( อพม.) ศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) เครือข่ายสวัสดิการชุมชน กลุ่มอาชีพสตรี เครือข่ายสภาเด็กและเยาวชน เป็นต้น และชมการแสดงของสมาชิกโรงเรียน พร้อมรับฟังการนำเสนอระบบข้อมูลแผนที่ทางภูมิศาสตร์สวัสดิการสังคม และมอบของที่ระลึกให้แก่เจ้าหน้าที่เพื่อ เป็นกำลังใจในการปฏิบัติหน้าที่อย่างเต็มที่ต่อไป” พลเรือเอก ณรงค์ กล่าวในตอนท้าย

ที่มา : http://www.thaigov.go.th/news/contents/details/6771
