รัฐบาลไทย-ข่าวทำเนียบรัฐบาล-ประสานพลังเคลียร์ปัญหา พ.ร.บ. พลังงานนิวเคลียร์เพื่อสันติ 2559 กับ X-Ray ทันตกรรม

วันอังคารที่ 11 เมษายน 2560
ประสานพลังเคลียร์ปัญหา พ.ร.บ. พลังงานนิวเคลียร์เพื่อสันติ 2559 กับ X-Ray ทันตกรรม
ประสานพลังเคลียร์ปัญหา พ.ร.บ. พลังงานนิวเคลียร์เพื่อสันติ 2559 กับ X-Ray ทันตกรรม
เมื่อวันที่ 3 เมษายน พ.ศ. 2559 ปลัดกระทรวงวิทยาศาสตร์และเทคโนโลยี รศ.นพ.สรนิต ศิลธรรม ได้จัดประชุมเพื่อเคลียร์ปัญหาข้อข้องใจในเรื่องพระราชบัญญัติพลังงานนิวเคลียร์เพื่อสันติ พ.ศ. 2559 กับเครื่องกำเนิดรังสีทันตกรรม ได้เชิญทุกภาคส่วนที่เกี่ยวข้องร่วมหารือในครั้งนี้ โดยมีรัฐมนตรีว่าการกระทรวงวิทยาศาสตร์และเทคโนโลยี ดร. อรรชกา สีบุญเรือง เป็นประธานการประชุม หน่วยงานที่ตอบรับและเข้าร่วมประชุมเกือบ 20 หน่วยงานได้แก่ ทันตแพทยสภา ราชวิทยาลัยทันตแพทย์แห่งประเทศไทย ทันตแพทยสมาคมแห่งประเทศไทยในพระบรมราชูปถัมภ์ สมาคมศัลยศาสตร์ช่องปากและแม็กซิลโลเฟเชียลแห่งประเทศไทย ในพระบรมราชูปถัมภ์คณบดีคณะทันตแพทยศาสตร์ จากจุฬาลงกรณ์มหาวิทยาลัย มหาวิทยาลัยธรรมศาสตร์ มหาวิทยาลัยมหิดล มหาวิทยาลัยสงขลานครินทร์ มหาวิทยาลัยเทคโนโลยีสุรนารี ชมรมทันตอาสา ชมรมทันตแพทย์โรงพยาบาลศูนย์โรงพยาบาลทั่วไป ชมรมทันตสาธารณสุขภูธร ประธานราชวิทยาลัยรังสีแพทย์แห่งประเทศไทย ประธานคณะกรรมการวิชาชีพรังสีเทคนิค สำนักงานกฤษฎีกา กรมวิทยาศาสตร์การแพทย์ กรมสนับสนุนบริการสุขภาพ สำนักงานปรมาณูเพื่อสันติ สถาบันประสาทวิทยา โรงพยาบาลรามาธิบดี และผู้ทรงคุณวุฒิในคณะกรรมการพลังงานนิวเคลียร์เพื่อสันติ
บรรยากาศในการประชุมเป็นภาพบวกมากกว่าครั้งก่อนๆ ที่ผ่านมาอย่างเห็นได้ชัด ที่ประชุมสามารถมีมติที่เห็นตรงกันใน  ๕ ประเด็น ได้แก่
1. ทุกหน่วยงานเห็นตรงกันที่จะต้องมีการควบคุมเครื่องกำเนิดรังสี เพื่อประโยชน์และความปลอดภัยของผู้รับบริการและผู้ให้บริการ
2. การขออนุญาตทำ มีไว้ในครอบครอง หรือใช้เครื่องกำเนิดรังสีที่ใช้ทางการแพทย์ มอบให้กรมวิทยาศาสตร์การแพทย์ทำหน้าที่ตรวจสภาพเครื่องและรับคำขออนุญาต แล้วส่งข้อมูลมาออกใบอนุญาตที่ ปส.
3. เจ้าหน้าที่ความปลอดภัยทางรังสี อนุญาตให้ 5 อาชีพต่อไปนี้ ซึ่งได้รับการเรียนรู้และอบรม เกี่ยวกับรังสีมาเป็นอย่างดีแล้ว สามารถปฏิบัติหน้าที่เป็นเจ้าหน้าที่ความปลอดภัยทางรังสีได้ ประกอบด้วย แพทย์ ทันตแพทย์ สัตวแพทย์ รังสีเทคนิค และฟิสิกส์การแพทย์ โดยในการต่ออายุใบประกอบวิชาชีพ จะมอบให้สภาวิชาชีพเป็นผู้บริหารจัดการโดยตรง
4. อัตราโทษที่มีความกังวลว่าจะเป็นอัตราโทษขั้นสูงนั้น  ปส. จะมีวิธีการป้องกันไม่ให้มีการ ฝ่าฝืนกฎหมาย โดยใช้กระบวนการทางบริหาร เช่น การออกหนังสือแจ้งเตือนก่อนใบอนุญาตหมดอายุ และมีแนวทางในการพิจารณาก่อนการดำเนินการตามกฎหมาย
5. การขอยกเว้น ยังมีประเด็นในทางวิชาการ และเหตุผลทางกฎหมาย โดยท่าน รวท.จะนำไปหารือ  กับคณะกรรมการพลังงานนิวเคลียร์เพื่อสันติ
สอบถามรายละเอียดเพิ่มเติมได้ที่ กลุ่มส่งเสริมฝึกอบรมและเผยแพร่ประชาสัมพันธ์สำนักนโยบายและบริหารด้านพลังงานปรมาณู สำนักงานปรมาณูเพื่อสันติ โทรศัพท์ ๐ ๒๕๙๖ ๗๖๐๐ ต่อ  1123 – 1127 วันที่ 4 เมษายน 2560
กลุ่มงานประชาสัมพันธ์  กระทรวงวิทยาศาสตร์และเทคโนโลยี
โทรศัพท์ 0 2333 3700 ต่อ 3728 - 3732  โทรสาร 0 2333 3834
e-mail :      pr@most.go.th              Facebook : sciencethailand
Call Center กระทรวงวิทยาศาสตร์และเทคโนโลยี โทร.1313

ที่มา : http://www.thaigov.go.th/news/contents/details/3023
