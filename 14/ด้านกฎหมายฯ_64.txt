รัฐบาลไทย-ข่าวทำเนียบรัฐบาล-รมว.ยธ. เข้าร่วมการประชุมระดับรัฐมนตรี ภายใต้กรอบบันทึกความเข้าใจ ๗ ฝ่าย ว่าด้วยการควบคุมยาเสพติดในอนุภูมิภาค ณ ประเทศกัมพูชา

วันพฤหัสบดีที่ 11 พฤษภาคม 2560
รมว.ยธ. เข้าร่วมการประชุมระดับรัฐมนตรี ภายใต้กรอบบันทึกความเข้าใจ ๗ ฝ่าย ว่าด้วยการควบคุมยาเสพติดในอนุภูมิภาค ณ ประเทศกัมพูชา
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย เข้าร่วมการประชุมระดับรัฐมนตรี ภายใต้กรอบบันทึกความเข้าใจ ๗ ฝ่าย ว่าด้วยการควบคุมยาเสพติดในอนุภูมิภาค
เมื่อวันพุธที่ ๑๐ พฤษภาคม ๒๕๖๐
ณ โรงแรม Raffles Le Royal Hotel กรุงพนมเปญ ประเทศกัมพูชา
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย
เข้าร่วมการประชุมระดับรัฐมนตรี ภายใต้กรอบบันทึกความเข้าใจ ๗ ฝ่าย ว่าด้วยการควบคุมยาเสพติดในอนุภูมิภาค
โดยมีผู้แทนจากประเทศไทย กัมพูชา จีน สปป.ลาว เมียนมา เวียดนาม
และสำนักงานยาเสพติดและอาชญากรรมแห่งสหประชาชาติ (UNODC) เข้าร่วม
โอกาสนี้ รัฐมนตรีว่าการกระทรวงยุติธรรม ได้กล่าวถ้อยแถลงต่อที่ประชุม
โดยแสดงความยินดีต่อการครบรอบ ๒๕ ปี ของกรอบความร่วมมือ
ซึ่งการดำเนินตามแผนปฏิบัติการในอนุภูมิภาคเพื่อการควบคุมยาเสพติดของประเทศไทยนั้น
เป็นไปตามบันทึกความเข้าใจที่ได้มีการลงนาม
และสอดคล้องกับอนุสัญญาสหประชาชาติที่เกี่ยวข้องกับการควบคุมยาเสพติดทั้ง ๕ ฉบับ
วาระการพัฒนาอย่างยั่งยืนปี ค.ศ. ๒๐๓๐ และเอกสารผลลัพธ์การประชุมสมัชชาสหประชาชาติ
ว่าด้วยปัญหายาเสพติดโลก ค.ศ. ๒๐๑๖ (UNGASS 2016)
และสนับสนุนการดำเนินงานตามแนวปฏิบัติสหประชาชาติว่าด้วยการพัฒนาทางเลือกไปทั่วโลก
ทั้งนี้ รัฐมนตรีว่าการกระทรวงยุติธรรม ได้แจ้งให้ที่ประชุมได้รับทราบ
เกี่ยวการบังคับใช้กฎหมายยาเสพติดฉบับใหม่ของประเทศไทย
ซึ่งมีการปรับแนวทางการลงโทษเป็นแนวทางสาธารณสุขในการดูแลผู้ใช้ยาเสพติด
พร้อมทั้งเน้นย้ำว่า ความเป็นหุ้นส่วนและความเป็นเจ้าของร่วมกันนั้นสำคัญยิ่ง
สำหรับความร่วมมือและการดำเนินโครงการแก้ไขปัญหายาเสพติดอย่างยั่งยืน
รวมถึงสนับสนุนการดำเนินงานตามแนวปฏิบัติสหประชาชาติว่าด้วยการพัฒนาทางเลือก
ในการแก้ไขปัญหายาเสพติดอย่างยั่งยืน
พร้อมทั้งได้แสดงความขอบคุณการสนับสนุนจาก UNODC และขอให้เพิ่มพูนความช่วยเหลือแก่ประเทศสมาชิก
ในด้านที่จำเป็นอย่างต่อเนื่องเพราะเป็นพื้นที่ยุทธศาสตร์สำคัญในการแก้ปัญหายาเสพติด

ที่มา : http://www.thaigov.go.th/news/contents/details/3676
