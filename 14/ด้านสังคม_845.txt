รัฐบาลไทย-ข่าวทำเนียบรัฐบาล-พม. เน้นรุกสร้างพลังเด็กและเยาวชนจิตอาสา ร่วมสร้างการแบ่งปันที่ยิ่งใหญ่ Shift and Share เพื่อพัฒนาประเทศอย่างมั่นคง มั่งคั่ง และยั่งยืน

วันพุธที่ 8 พฤศจิกายน 2560
พม. เน้นรุกสร้างพลังเด็กและเยาวชนจิตอาสา ร่วมสร้างการแบ่งปันที่ยิ่งใหญ่ Shift and Share เพื่อพัฒนาประเทศอย่างมั่นคง มั่งคั่ง และยั่งยืน
พม. เน้นรุกสร้างพลังเด็กและเยาวชนจิตอาสา ร่วมสร้างการแบ่งปันที่ยิ่งใหญ่ Shift and Share เพื่อพัฒนาประเทศอย่างมั่นคง มั่งคั่ง และยั่งยืน
วันนี้ (8 พ.ย.60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในงานแถลงข่าวเปิดโครงการ "พัฒนาเพื่อการแบ่งปันที่ยิ่งใหญ่ Shift and Share เพื่อสร้างพลังจิตอาสา พัฒนาสังคมและสวัสดิการ" ภายใต้โครงการปาฏิหาริย์แห่งชีวิต (Miracle of Life) ประจำปี 2561 ณ บริเวณชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ได้เริ่มดำเนินโครงการปาฏิหาริย์แห่งชีวิต (Miracle of Life) ตั้งแต่ปี พ.ศ. 2552 โดยน้อมนำพระดำริ ทูลกระหม่อมหญิงอุบลรัตนราชกัญญา สิริวัฒนาพรรณวดี ในการปลูกจิตสำนึกเด็กและเยาวชนให้คำนึงถึงประโยชน์ส่วนรวม รู้จักการเป็น “ผู้ให้” อันเป็นหัวใจสำคัญในการสร้างประโยชน์ต่อชุมชนและสังคม และในปี พ.ศ. 2561 โครงการปาฏิหาริย์แห่งชีวิต (Miracle of Life) ครบรอบ 10 ปี กระทรวง พม. โดย พส. ได้น้อมนำพระราชปณิธานของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ซึ่งทรงห่วงใยและทรงคำนึงถึงความอยู่ดีมีสุขของประชาชนเป็นสำคัญ เช่นเดียวกับพระราชปณิธานของพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยพระองค์ทรงพระกรุณาโปรดเกล้าโปรดกระหม่อม ให้หน่วยทหารมหาดเล็กรักษาพระองค์ ข้าราชบริพารในพระองค์ ร่วมกับหน่วยงานราชการและประชาชนทุกหมู่เหล่าที่มีจิตอาสา ร่วมกันบำเพ็ญสาธารณประโยชน์ในพื้นที่ต่างๆ ภายใต้ โครงการจิตอาสา “เราทำความดี ด้วยหัวใจ” และให้ขยายผลไปยังทุกจังหวัดทั่วประเทศ
พลตำรวจเอก อดุลย์ กล่าวต่อว่า  ทั้งนี้ กระทรวง พม. โดย พส.  ได้ดำเนินโครงการ "พัฒนาเพื่อการแบ่งปันที่ยิ่งใหญ่ Shift and Share สร้างพลังจิตอาสา พัฒนาสังคมและสวัสดิการ" เพื่อสานต่อพระราชปณิธานของพระองค์ท่าน ในการบ่มเพาะเมล็ดพันธุ์ ด้วยการพัฒนาศักยภาพเด็กและเยาวชนให้เป็นต้นไม้ที่เติบโตอย่างสมบูรณ์ และเดินตามรอยพ่อ ตามกระบวนการ 3 Shift คือ การยกระดับเติมความรู้ โดยยึดหลัก 3 ส. ได้แก่ 1) สร้าง พลังแห่งการให้และแบ่งปัน เด็กดีมีวินัย ห่วงใยประเทศชาติ 2) เสริม ประสบการณ์ชีวิต ปลูกจิตอาสาพัฒนาสังคมและสวัสดิการ และ 3) สืบสาน ทำดีเพื่อพ่อ สานต่อความดี ยึดวิถีความพอเพียง 7  Share  เป็นการนำโครงการที่กลุ่มเด็กได้ร่วมคิด ร่วมสร้างสรรค์ ในงานจิตอาสาตามกระบวนการสวัสดิการสังคม 7 ด้าน เพื่อลงมือปฏิบัติจริงในพื้นที่ 11 จังหวัด ได้แก่ จังหวัดจันทบุรี นครสวรรค์ น่าน พิษณุโลก พัทลุง ระยอง ศรีสะเกษ สตูล สุรินทร์ อุบลราชธานี และกรุงเทพมหานคร
“ทั้งนี้ กระทรวง พม. โดย พส. พร้อมน้อมนำศาสตร์พระราชามาใช้เป็นแนวทางในการเสริมสร้างและพัฒนาคนทุกช่วงวัย โดยอาศัยความร่วมมือจากทุกภาคส่วน “พลังประชารัฐ พลังประชาชน” และการเสริมสร้างจิตอาสาแก่เด็กและเยาวชนเป็นการปลูกต้นกล้าความดีให้เติบโตอย่างแข็งแรงและมีคุณภาพ อีกทั้งเป็นกำลังสำคัญในการพัฒนาประเทศชาติให้มั่นคง มั่งคั่ง ยั่งยืน ต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7912
