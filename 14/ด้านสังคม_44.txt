รัฐบาลไทย-ข่าวทำเนียบรัฐบาล-ก.วิทย์ฯ ลงนาม MOU ร่วมกับฟิลิปปินส์ มุ่งส่งเสริมความร่วมมือด้านวิทยาศาสตร์และเทคโนโลยีระหว่างสองประเทศ

วันพุธที่ 29 มีนาคม 2560
ก.วิทย์ฯ ลงนาม MOU ร่วมกับฟิลิปปินส์ มุ่งส่งเสริมความร่วมมือด้านวิทยาศาสตร์และเทคโนโลยีระหว่างสองประเทศ
ก.วิทย์ฯ ลงนาม MOU ร่วมกับฟิลิปปินส์ มุ่งส่งเสริมความร่วมมือด้านวิทยาศาสตร์และเทคโนโลยีระหว่างสองประเทศ
เมื่อวันที่ 21 มีนาคม 2560 / ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เซ็นสัญญาการจัดทำความตกลงระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐฟิลิปปินส์ว่าด้วยความร่วมมือด้านวิทยาศาสตร์และเทคโนโลยี กับ Mr. Fortunato Dela Pena รัฐมนตรีว่าการกระทรวงวิทยาศาสตร์และเทคโนโลยีแห่งฟิลิปปินส์ โดยมี พอเอกประยุทธ์ จันทร์โอชา นายกรัฐมนตรี ร่วมเป็นสักขีพยาน ณ ตึกสันติไมตรี ทำเนียบรัฐบาล
สำหรับการจัดทำความตกลงระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐฟิลิปปินส์ว่าด้วยความร่วมมือด้านวิทยาศาสตร์และเทคโนโลยี จัดทำขึ้นเพื่อส่งเสริมความร่วมมือด้านวิทยาศาสตร์และเทคโนโลยีระหว่างสองประเทศในมิติของความสนใจร่วมกัน  โดยมีรูปแบบของความร่วมมือดังนี้ การวิจัยและพัฒนาร่วม การแลกเปลี่ยนนักวิทยาศาสตร์ ผู้เชี่ยวชาญ และผู้แทนองค์การด้านการศึกษา วิจัย อุตสาหกรรมและการค้าที่สนใจความร่วมมือด้านวิทยาศาสตร์และเทคโนโลยี การแลกเปลี่ยนข้อมูลและเอกสารวิชาการ และการจัดประชุมและสัมมนาทวิภาคีในสาขาที่มีความสนใจร่วมกัน
โดยมีหน่วยประสานงานหลัก ฝ่ายไทยคือกระทรวงวิทยาศาสตร์และเทคโนโลยี และฝ่ายฟิลิปปินส์คือ Department of Science and Technology ซึ่งตัวแทนของทั้งสองฝ่ายจะพบกันเมื่อจำเป็น เพื่อหารือโครงการและเห็นชอบสาขาและข้อกำหนดของความร่วมมือด้านวิทยาศาสตร์และเทคโนโลยี   เพื่อให้ประเด็นที่เห็นพ้องบรรลุเป้าหมาย  รวมทั้งหารือประเด็นอื่นที่เกี่ยวข้องกับความตกลงฉบับนี้
ทั้งนี้ความตกลงฉบับนี้จะมีผลใช้บังคับในวันที่ได้มีการแจ้งเป็นลายลักษณ์อักษรโดยคู่ภาคีฝ่ายหนึ่งฝ่ายใดโดยผ่านช่องทางทางการทูต ระบุว่าข้อกำหนดภายในประเทศสำหรับการมีผลบังคับใช้ได้ดำเนินการเสร็จสิ้นแล้ว  ความตกลงจะมีผลใช้บังคับเป็นระยะเวลาห้าปี และจะยังคงมีผลต่อไป เว้นเสียแต่สิ้นสุดโดยรัฐบาลฝ่ายหนึ่งฝ่ายใดแจ้งเป็นลายลักษณ์อักษรเป็นเวลาหกเดือนล่วงหน้า

ที่มา : http://www.thaigov.go.th/news/contents/details/2717
