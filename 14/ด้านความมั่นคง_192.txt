รัฐบาลไทย-ข่าวทำเนียบรัฐบาล-ทส. เดินหน้าประชาสัมพันธ์ “ประชารัฐร่วมใจ แยกทิ้งขยะอันตราย”

วันอังคารที่ 18 กรกฎาคม 2560
ทส. เดินหน้าประชาสัมพันธ์ “ประชารัฐร่วมใจ แยกทิ้งขยะอันตราย”
กระทรวงทรัพยากรธรรมชาติและสิ่งแวดล้อม โดย พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม นำคณะผู้บริหารจากหน่วยงานที่เข้าร่วมโครงการความร่วมมือระหว่างภาครัฐกับภาคเอกชน ภายใต้แนวทาง "ประชารัฐร่วมใจ แยกทิ้งขยะอันตราย"
วันนี้ (18 กรกฎาคม 2560)  กระทรวงทรัพยากรธรรมชาติและสิ่งแวดล้อม โดย พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม นำคณะผู้บริหารระดับสูงในสังกัดกระทรวงฯ และหน่วยงานที่เข้าร่วมโครงการความร่วมมือระหว่างภาครัฐกับภาคเอกชนในการเก็บรวบรวมของเสียอันตรายจากชุมชน ซากผลิตภัณฑ์เครื่องไฟฟ้าและอิเล็กทรอนิกส์ ภายใต้แนวทาง "ประชารัฐร่วมใจ แยกทิ้งขยะอันตราย" ร่วมนำเสนอข้อมูลและประชาสัมพันธ์การดำเนินงานโครงการฯ พร้อมทั้งสาธิตการแยกทิ้งขยะอันตราย อีกทั้งมอบตู้เก็บรวบรวมของเสียอันตราย (Drop off)  ให้แก่ ฯพณฯ นายกรัฐมนตรี พลเอก ประยุทธ์ จันทร์โอชา ณ ตึกบัญชาการ 1 ทำเนียบรัฐบาล
โครงการ "ประชารัฐร่วมใจ แยกทิ้งขยะอันตราย" เป็นความร่วมมือระหว่างภาครัฐและภาคเอกชน
เช่น ห้างสรรพสินค้า ร้านสะดวกซื้อ กลุ่มอาคารสูง หมู่บ้านจัดสรร เป็นต้น ในการเก็บรวบรวมของเสียอันตรายจากชุมชน ซากผลิตภัณฑ์เครื่องไฟฟ้าและอิเล็กทรอนิกส์ เพื่อสร้างจิตสำนึกและเพิ่มช่องทางอำนวยความสะดวกให้ประชาชนในการแยกทิ้งของเสียอันตรายจากชุมชน ตลอดจนเสริมสร้างความร่วมมือในการคัดแยกของเสียอันตรายตั้งแต่ต้นทางจนถึงปลายทางอย่างถูกหลักวิชาการ หลังจากพบว่าในปี 2559 มีปริมาณขยะดังกล่าว 606,318 ตัน ซึ่งเพิ่มขึ้นจากปีก่อนถึงร้อยละ 2.57
ทั้งนี้ ในการดำเนินการจะนำตู้เก็บรวบรวมของเสียอันตราย (Drop off) ไปติดตั้งไว้ที่ร้านสะดวกซื้อ กลุ่มอาคารสูง หมู่บ้านจัดสรร และห้างสรรพสินค้าชั้นนำทั่วประเทศ เพื่อนำร่องแยกประเภทของเสียอันตรายจากชุมชน ซากผลิตภัณฑ์เครื่องใช้ไฟฟ้าและอิเล็กทรอนิกส์ไปบำบัดและกำจัดให้ถูกหลักวิชาการต่อไป

ที่มา : http://www.thaigov.go.th/news/contents/details/5297
