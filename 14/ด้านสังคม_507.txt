รัฐบาลไทย-ข่าวทำเนียบรัฐบาล-รมว.พม. ชื่นชมนักกีฬากอล์ฟเยาวชน ที่ได้รับการสนับสนุนสร้างฝันสู่นักกอล์ฟมืออาชีพ โดยกลุ่มบริษัท ทีโอเอ เพ้นท์ ประเทศไทยจำกัด มหาชน

วันศุกร์ที่ 4 สิงหาคม 2560
รมว.พม. ชื่นชมนักกีฬากอล์ฟเยาวชน ที่ได้รับการสนับสนุนสร้างฝันสู่นักกอล์ฟมืออาชีพ โดยกลุ่มบริษัท ทีโอเอ เพ้นท์ ประเทศไทยจำกัด มหาชน
รมว.พม. ชื่นชมนักกีฬากอล์ฟเยาวชน ที่ได้รับการสนับสนุนสร้างฝันสู่นักกอล์ฟมืออาชีพ โดยกลุ่มบริษัท ทีโอเอ เพ้นท์ ประเทศไทยจำกัด มหาชน
นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 3 ส.ค. 60 ที่ห้องประชุม ชั้น 9 กระทรวง พม. สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้นายประจักษ์ ตั้งคารวคุณ ประธานที่ปรึกษากลุ่มบริษัท ทีโอเอ เพ้นท์ ประเทศไทยจำกัด มหาชน นำนายรชต วิณวัณฑ์ (น้องจั้ม) อายุ 15 ปี นักกีฬากอล์ฟเยาวชน เข้าพบเพื่อรับโอวาทก่อนเดินทางไปศึกษาต่อในระดับไฮสคูล ณ ประเทศสหรัฐอเมริกา เพื่อสร้างฝันสู่นักกอล์ฟมืออาชีพ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญกับแนวนโยบายประชารัฐของรัฐบาลในการสนับสนุนให้ภาคเอกชนเข้ามามีส่วนร่วมในการทำงานร่วมกับหน่วยงานภาครัฐ เพื่อส่งเสริมสนับสนุนภารกิจของกระทรวง พม. ในการดูแลและพัฒนาทุกกลุ่มเป้าหมายตั้งแต่เด็ก เยาวชน ผู้ด้อยโอกาส คนพิการ และผู้สูงอายุ ซึ่งในโอกาสที่ประธานที่ปรึกษากลุ่มบริษัท ทีโอเอ เพ้นท์ ประเทศไทยจำกัด มหาชน ได้ให้การสนับสนุนนายรชต วิณวัณฑ์ อายุ 15 ปี นักกีฬากอล์ฟเยาวชน ให้ก้าวขึ้นสู่ "นักกอล์ฟมืออาชีพ” โดยได้สนับสนุนค่าใช้จ่ายเพื่อเป็นทุนในการศึกษาต่อในระดับไฮสคูล ณ ประเทศสหรัฐอเมริกา ซึ่งเป็นโรงเรียนที่มีการเน้นฝึกฝนทักษะในเรื่องกีฬากอล์ฟโดยเฉพาะควบคู่กับการเรียนในวิชาสามัญปกติ
พลตำรวจเอก อดุลย์ กล่าวต่อไปว่า กระทรวง พม. โดยกรมกิจการเด็กและเยาวชน (ดย.) ได้จัดทำยุทธศาสตร์การพัฒนาเด็กในสถานรองรับ : เพชรน้ำหนึ่ง ซึ่งเป็นการพัฒนาศักยภาพเด็กและเยาวชนในสถานสงเคราะห์เด็กและเยาวชน จำนวน 30 แห่ง ให้มีความเป็นเลิศใน 6 ด้าน คือ 1.ด้านดนตรี 2.ด้านภาษา 3.ด้านศิลปะ 4.ด้านกีฬา 5.ด้านวิชาการ และ 6.ด้านอิเล็กโทรนิค ทั้งนี้ น้องจั้ม จึงเป็นแบบอย่างด้านกีฬาของเยาวชนที่เป็นการสร้างแรงบันดาลใจให้เด็กและเยาวชนไทยได้นำไปเป็นต้นแบบในการที่จะฝึกฝน มีความมุมานะ และทุ่มเทในการฝึกซ้อม เพื่อก้าวไปสู่นักกอล์ฟมืออาชีพ
"ทั้งนี้กระทรวง พม. ได้มอบหมายให้ ดย. หารือแนวทางความร่วมมือกับบริษัท ทีโอเอ เพ้นท์ ประเทศไทยจำกัด มหาชน เพื่อสนับสนุนสร้างนักกอล์ฟเยาวชนมืออาชีพ โดยจะมีการจัดทีมและครูฝึกให้กับเด็กๆในสถานสงเคราะห์ ทั้ง 30 แห่ง โดยจะนำแนวทางของน้องจั้มเป็นโมเดลให้กับน้องๆในสถานสงเคราะห์ ทั้งนี้ ในโอกาสต่อไปจะให้น้องจั้ม เข้าไปช่วยสอนและให้คำแนะนำถ่ายทอดประสบการณ์ในเรื่องการเรียน การฝึกฝน และประสบการณ์ในการเข้าแข่งขันเพื่อเป็นการสร้างแรงบันบาลใจ และสร้างฝันให้กับน้องๆในสถานสงเคราะห์ต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5733
