รัฐบาลไทย-ข่าวทำเนียบรัฐบาล-รัฐบาลจัดทำโครงการบ้านเบอร์ 5 หนุนผู้ประกอบการสร้างบ้านประหยัดพลังงาน

วันศุกร์ที่ 26 พฤษภาคม 2560
รัฐบาลจัดทำโครงการบ้านเบอร์ 5 หนุนผู้ประกอบการสร้างบ้านประหยัดพลังงาน
รัฐบาลนำฉลากประหยัดไฟ ที่ตามปกติใช้แสดงบนเครื่องใช้ไฟฟ้าประหยัดพลังงาน มาใช้กับอาคารบ้านเรือน หรือ บ้านเบอร์ 5 เพื่อแสดงให้เห็นว่า บ้านที่ได้รับฉลาก ถูกออกแบบเพื่อให้ลดการใช้พลังงานไฟฟ้า และใช้วัสดุที่ช่วยลดการใช้พลังงาน
ต่อจากนี้ไป ขอเชิญรับฟังไทยคู่ฟ้า ครับ
จากการใช้พลังงานไฟฟ้าของประเทศที่มีอัตราเพิ่มสูงขึ้นอย่างต่อเนื่องในแต่ละปี รัฐบาลจึงได้รณรงค์ลดการใช้พลังงานภายใต้โครงการฉลากแสดงระดับประสิทธิภาพพลังงานสำหรับที่อยู่อาศัย หรือบ้านเบอร์ 5 โดยให้คำแนะนำและร่วมมือกับผู้ประกอบการอสังหาริมทรัพย์ เพื่อออกแบบที่อยู่อาศัยประหยัดพลังงาน เช่น การวางตำแหน่งประตูหน้าต่างให้สามารถเปิดรับลมหรือแสงอาทิตย์ในแต่ละช่วงเวลา การเลือกวัสดุทำฝ้าเพดาน อาคาร หลังคาที่ไม่ดูดความร้อนไว้ภายในตัวบ้าน เป็นต้น โดยในระยะแรกตั้งเป้าให้มีบ้านเบอร์ 5 115,000 หลัง ซึ่งคาดว่าจะช่วยลดการใช้พลังงานไฟฟ้าลงได้กว่า 128 ล้านหน่วยต่อปี หรือคิดเป็นมูลค่าราว 512 ล้านบาท และลดการปล่อยก๊าซเรือนกระจกได้กว่า 67,000 ตันต่อปีอีกด้วย
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/4044
