รัฐบาลไทย-ข่าวทำเนียบรัฐบาล-นายกรัฐมนตรีเยี่ยมผู้ประสบอุทกภัยอำเภอกันตัง พร้อมมอบถุงยังชีพบรรเทาความเดือดร้อนผู้ประสบอุทกภัยในพื้นที่

วันศุกร์ที่ 8 ธันวาคม 2560
นายกรัฐมนตรีเยี่ยมผู้ประสบอุทกภัยอำเภอกันตัง พร้อมมอบถุงยังชีพบรรเทาความเดือดร้อนผู้ประสบอุทกภัยในพื้นที่
นายกรัฐมนตรีห่วงใยผู้ประสบภัยน้ำท่วม เร่งเจ้าหน้าที่สำรวจความเสียหาย ออกมาตรการเยียวยา ฟื้นฟู ซ่อมแซมที่อยู่อาศัย และบริหารจัดการน้ำอย่างเป็นระบบ
วันนี้ (8 ธ.ค. 2560) เวลา 12.30 น. พลเอก ประยุทธ์ จันทร์โอชา นายกรัฐมนตรี และคณะ ได้เดินทางมายังวิทยาลัยสาธารณสุขสิรินธร ตำบลควนธานี อำเภอกันตัง จังหวัดตรัง เพื่อพบปะเยี่ยมเยียนประชาชน  และมอบถุงยังชีพแก่ผู้ประสบอุทกภัยอำเภอกันตัง จำนวน 500 ราย เพื่อบรรเทาความเดือดร้อนและเป็นขวัญกำลังใจแก่ประชาชนและผู้ประสบอุทกภัยในพื้นที่
โอกาสนี้ นายกรัฐมนตรี ได้กล่าวแสดงความห่วงใยต่อผู้ประสบภัยในพื้นที่ โดยได้สั่งการหน่วยงานที่เกี่ยวข้องดูแลช่วยเหลือผู้ประสบอุทกภัยอย่างทั่วถึง เพื่อบรรเทาความเดือดร้อนของประชาชน และเร่งดำเนินการออกมาตรการต่าง ๆ ทั้งมาตรการด้านการเงิน การเยียวยา  ฟื้นฟู การซ่อมแซมบ้านเรือนที่อยู่อาศัยที่ได้รับความเสียหาย ขณะนี้กำลังเร่งสำรวจตรวจสอบความเสียหายที่เกิดขึ้นให้ชัดเจน เพื่อจะได้ดำเนินการจ่ายเงินให้ถึงมือประชาชนได้อย่างถูกต้องและรวดเร็วขึ้น ควบคู่กับการดำเนินการบริหารจัดการน้ำของประเทศอย่างเป็นระบบ
ทั้งนี้ นายกรัฐมนตรี ได้ขอความร่วมมือจากประชาชนช่วยสนับสนุนในการดำเนินโครงการต่าง ๆ ของรัฐบาล ทั้งในพื้นที่ของการก่อสร้างอ่างเก็บน้ำ พนังกั้นน้ำหรือโครงการก่อสร้างระบบระบายน้ำให้เป็นไปตามแผนที่กำหนดไว้ เพื่อแก้ไขปัญหาอุทกภัยให้เกิดความยั่งยืน โดยเฉพาะการบริหารจัดการน้ำและระบายน้ำในพื้นที่ให้เป็นไปอย่างมีประสิทธิภาพ รวมทั้งมอบหมายให้กระทรวงการพัฒนาสังคมและความมั่นคงของมนุษย์ พิจารณาจัดหาที่อยู่อาศัยในพื้นที่ที่เหมาะสมให้แก่ผู้ประชาชนที่ประสบปัญหาอุทกภัยทุกปี
พร้อมกล่าวย้ำให้ข้าราชการในพื้นที่ ต้องทำงานเชิงรุกและปฏิบัติหน้าที่ให้ประชาชนเกิดความไว้วางใจเพื่อพร้อมสนับสนุนการดำเนินโครงการต่าง ๆ ตามนโยบายรัฐบาล อันจะก่อให้เกิดประโยชน์ต่อประชาชนในพื้นที่และประเทศชาติ
สำหรับพืชผลทางการเกษตรนั้น  นายกรัฐมนตรีกล่าวว่า รัฐบาลพร้อมช่วยเหลือ เพื่อให้ราคาพืชผลดังกล่าวมีความเหมาะสม แต่ทั้งนี้ ขอความร่วมมือประชาชนให้มีการปรับเปลี่ยนการปลูกพืชและปลูกพืชเสริมควบคู่การปลูกยางและปาล์มน้ำมัน รวมทั้งพัฒนาแปรรูปผลิตภัณฑ์ให้ตรงกับความต้องการของตลาด โดยรัฐบาลจะเร่งส่งเสริมสนับสนุบการแปรรูปยางพาราและการใช้ยางในประเทศให้มากยิ่งขึ้น ไม่น้อยกว่าปีละ 500,000 ตัน ตลอดจนส่งเสริมให้มีการนำปาล์มมาพัฒนาเป็นพลังงานทดแทนอีกด้วย
ทั้งนี้ อำเภอกันตัง ได้รับความเดือดร้อน 6 ตำบล 22 หมู่บ้าน ประชาชนได้รับความเดือดร้อน 355 ครัวเรือน 2,533 ราย ซึ่งปัจจุบัน (ข้อมูล 6 ธ.ค.60) สถานการณ์น้ำที่อำเภอกันตัง ตำบลควนธานี น้ำจากแม่น้ำตรังได้เอ่อขึ้นท่วมบ้านเรือนราษฎร และพื้นที่ทางการเกษตร บริเวณที่ราบลุ่มต่ำริมแม่น้ำตรัง ทำให้ราษฎรได้รับความเดือดร้อน ที่ผ่านมาทางการปกครองอำเภอกันตัง และองค์กรปกครองส่วนท้องถิ่นในพื้นที่ได้ดำเนินการสำรวจตรวจสอบความเสียหาย และให้ความช่วยเหลือราษฎรในเบื้องต้นแล้ว
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8633
