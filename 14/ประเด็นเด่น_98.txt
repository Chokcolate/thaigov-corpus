รัฐบาลไทย-ข่าวทำเนียบรัฐบาล-กรมการข้าวชี้แจงนโยบายการลดพื้นที่ปลูกข้าว

วันพุธที่ 20 ธันวาคม 2560
กรมการข้าวชี้แจงนโยบายการลดพื้นที่ปลูกข้าว
อธิบดีกรมกรมการข้าวชี้แจงนโยบายการลดพื้นที่ปลูกข้าว
นายอนันต์  สุวรรณรัตน์ อธิบดีกรมกรมการข้าว กระทรวงเกษตรและสหกรณ์ ชี้แจงตามที่บทความ “เจิมศักดิ์ขอคิดด้วยฅน” ของ นสพ.แนวหน้า แสดงความไม่เห็นด้วยกับนโยบายลดพื้นที่ปลูกข้าว กรมการข้าว กระทรวงเกษตรและสหกรณ์ ดังนี้
1. กรณีการลดพื้นที่ปลูกข้าวไม่ได้เป็นการช่วยยกระดับราคาข้าวให้สูงขึ้นในตลาดโลก เพราะประเทศไทยส่งออกข้าวเป็นเพียง 1 ใน 3 ของข้าวที่มีการซื้อขายในตลาดโลก ในขณะที่ไทยลดพื้นที่ปลูกข้าวลง แต่ประเทศอื่นยังปลูกปกติ ก็ไม่ทำให้ราคาข้าวในตลาดโลกสูงขึ้น
กรมการข้าวขอชี้แจงว่า กระทรวงเกษตรและสหกรณ์มีการส่งเสริมอาชีพชาวนา 2 ลักษณะ คือ ส่งเสริมปลูกข้าวในพื้นที่ที่เหมาะสม กล่าวคือ เป็นพื้นที่ที่มีศักยภาพ ปลูกข้าวแล้วได้ผลผลิตสูง มีคุณภาพ ส่วนพื้นที่ที่ไม่เหมาะสมกับการปลูกข้าว ที่ชาวนาปลูกข้าวแล้วมีความเสี่ยงจะขาดทุน รายได้น้อย เนื่องจากผลผลิตข้าวต่ำ โดยจะส่งเสริมให้ปรับเปลี่ยนไปปลูกพืชอื่นหรือทำกิจกรรมอื่นทดแทนการปลูกข้าวที่ให้ผลตอบแทนคุ้มค่ากว่าการปลูกข้าว นอกจากนี้ กระทรวงเกษตรและสหกรณ์ ยังได้มีมาตรการ โครงการที่จะควบคุมปริมาณการผลิตข้าว เพื่อให้เกิดดุลยภาพระหว่างอุปสงค์กับอุปทานข้าว เพื่อรักษาเสถียรภาพราคาข้าว ป้องกันไม่ให้ราคาข้าวอ่อนตัวลงจนเกินไป โดยส่งเสริมให้ชาวนาลดรอบการปลูกข้าวในรอบที่ 2 หรือนาปรัง ซึ่งในปีนี้ ชาวนามีความต้องการปลูกข้าวมาก เนื่องจากมีน้ำชลประทานเพียงพอ และชาวนาภาคตะวันออกเฉียงเหนือที่ประสบอุทกภัยในรอบที่ 1 หรือนาปี ต้องการปลูกข้าวเพื่อชดเชยรายได้ที่ขาดไป
2. กรณีการแจกเงินไม่ใช่การลดต้นทุนการผลิต รัฐจึงควรหาแนวทางการเพิ่มความสามารถในการผลิต เพิ่มผลผลิตต่อไร่ หรือลดต้นทุนการผลิตข้าวต่อตัน พัฒนาเมล็ดพันธุ์ข้าวตามความต้องการของตลาด
กรมการข้าวขอชี้แจงว่า ปัจจุบัน กรมการข้าว กระทรวงเกษตรและสหกรณ์ ได้ดำเนินงานด้านการเพิ่มประสิทธิภาพการผลิตข้าว ลดต้นทุนการผลิต เพิ่มผลผลิตต่อไร่ ยกระดับคุณภาพสินค้าข้าว รวมทั้งส่งเสริมการผลิตข้าวที่เป็นที่ต้องการของตลาด ภายใต้โครงการส่งเสริมระบบการเกษตรแบบแปลงใหญ่หรือนาแปลงใหญ่ โครงการส่งเสริมการผลิตข้าวอินทรีย์ โครงการเชื่อมโยงตลาดข้าวอินทรีย์และข้าว GAP ครบวงจร เป็นต้น
3. กรณีภาครัฐไม่ควรขัดขวางชาวนาที่รวมตัวกันเข้มแข็งดีอยู่แล้ว ควรเข้าไปสนับสนุน และควรเร่งเจาะตลาดใหม่ โดยคำนึงถึงการบริโภคยุคใหม่ที่ข้าวต้องอร่อย ปลอดภัย และเสริมสุขภาพ
กรมการข้าว กระทรวงเกษตรและสหกรณ์ มีจุดมุ่งหมายให้ชาวนารวมกลุ่มกันอย่างเข้มแข็ง โดยเฉพาะการรวมกลุ่มทำนาแบบแปลงใหญ่ การส่งเสริมการผลิตข้าวตลาดเฉพาะ (Niche Market) การผลิตข้าวให้ได้มาตรฐานและมีความปลอดภัย ทั้งมาตรฐานอินทรีย์ และมาตรฐาน GAP รวมทั้งการเชื่อมโยงตลาดข้าว ระหว่างกลุ่มชาวนากับผู้ประกอบการ ซึ่งกำหนดให้ผู้ประกอบการต้องรับซื้อผลผลิตข้าวเปลือกในราคาสูงกว่าตลาดตามคุณภาพ
--------------------------

ที่มา : http://www.thaigov.go.th/news/contents/details/8851
