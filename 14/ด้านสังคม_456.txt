รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวหญิงชราวัย 67 ปี ต้องรับภาระเพียงลำพังเลี้ยงดูหลานสาว ที่ป่วยเป็นโรคโลหิตจาง ที่ จ.หนองบัวลำภู

วันพฤหัสบดีที่ 20 กรกฎาคม 2560
รมว.พม. กำชับ จนท. เร่งช่วยเหลือครอบครัวหญิงชราวัย 67 ปี ต้องรับภาระเพียงลำพังเลี้ยงดูหลานสาว ที่ป่วยเป็นโรคโลหิตจาง ที่ จ.หนองบัวลำภู
รมว.พม. กำชับ จนท. เร่งช่วยเหลือครอบครัวหญิงชราวัย 67 ปี ต้องรับภาระเพียงลำพังเลี้ยงดูหลานสาว ที่ป่วยเป็นโรคโลหิตจาง ที่ จ.หนองบัวลำภู และกรณีเด็กสาววัย 16 ปี ป่วยเป็นโรคออทิสติก ถูกพ่อเลี้ยงทำร้ายร่างกายได้รับบาดเจ็บสาหัส ที่ จ.ปทุมธานี
วันนี้ (20 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 675/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงชราวัย 67 ปี ต้องรับภาระเพียงลำพังเลี้ยงดูหลานสาวที่ป่วยเป็นโรคโลหิตจาง ทำให้ร่างกายไม่แข็งแรง อีกทั้งถูกพ่อ-แม่ทอดทิ้งไป แต่เป็นเด็กเรียนดี มีความกตัญญู ครอบครัวมีฐานะยากจน ที่อำเภอศรีบุญเรือง จังหวัดหนองบัวลำภู นั้น ตนได้กำชับให้พัฒนาสังคมและความมั่นคงของมนุษย์จังหวัดหนองบัวลำภู (พมจ.หนองบัวลำภู) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. มอบสิ่งของเครื่องใช้ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กหญิงดังกล่าวอย่างใกล้ชิด และช่วยเหลือเรื่องการศึกษาของเด็กในระยะยาว นอกจากนี้ ยังให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่หญิงดังกล่าว ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กสาววัย 16 ปี ป่วยเป็นโรคออทิสติก มีพัฒนาการทางสมองช้า นอนป่วยติดเตียงตั้งแต่กำเนิด ถูกพ่อเลี้ยงทำร้ายร่างกายจนได้รับบาดเจ็บสาหัส ส่งผลให้มีเลือดคั่งในสมอง ใบหน้าเขียวช้ำ โดยแพทย์ระบุว่าถูกของแข็งตีอย่างรุนแรง ที่จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กสาวอย่างใกล้ชิด และให้ความช่วยเหลือในเรื่องสวัสดิการสังคม เพื่อขอรับสิทธิตามกฎหมายตามความเหมาะสมในระยะยาวต่อไป

ที่มา : http://www.thaigov.go.th/news/contents/details/5337
