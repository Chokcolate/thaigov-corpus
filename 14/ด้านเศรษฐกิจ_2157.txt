รัฐบาลไทย-ข่าวทำเนียบรัฐบาล-บสย. เปิดแผนงาน 2561

วันศุกร์ที่ 9 กุมภาพันธ์ 2561
บสย. เปิดแผนงาน 2561
บสย. เปิดแผนงาน 2561 มุ่งสนับสนุน SMEs 3 ล้านราย เข้าถึงสินเชื่อทุกมิติ ตั้งเป้าค้ำประกันสินเชื่อ 110,000 ล้านบาท ขยายบทบาทสาขาเป็น “ศูนย์ให้คำแนะนำ SMEs เข้าถึงแหล่งเงินทุน”
นายนิธิศ มนุญพร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยนโยบายและแผนดำเนินงาน บสย. ปี 2561 โดยจัดทัพองค์กรสู่ สถาบันค้ำประกันสินเชื่อแห่งชาติ  วาง 4 ยุทธศาสตร์  ช่วยผู้ประกอบการ SMEs ทุกมิติ  ครอบคลุมด้านการค้ำประกันสินเชื่อ ช่วยผู้ประกอบการ SMEs ทุกกลุ่มเข้าถึงสินเชื่อ  ตลอดจนการให้คำปรึกษาทางการเงิน  เติมเต็มองค์ความรู้ใหม่ เพื่อการเข้าถึงสินเชื่ออย่างเต็มประสิทธิภาพ ลดความเหลื่อมล้ำ โดยตั้งเป้าการค้ำประกันสินเชื่อปีนี้ 110,000 ล้านบาท ช่วยผู้ประกอบการใหม่ให้สามารถเข้าถึงสินเชื่อ 99,306 ราย  และตั้งเป้าส่งเสริมผู้ประกอบการรายย่อย (Micro SMEs) เข้าถึงสินเชื่อและค้ำประกันสินเชื่อ ไม่น้อยกว่า 73% ของจำนวนการค้ำประกัน (LG) ทั้งหมด
กรอบแผนงานทั้ง  4 ยุทธศาสตร์ ที่จะนำมาใช้ขับเคลื่อนองค์กร ยกระดับการให้การสนับสนุนผู้ประกอบการ SMEs ปี 2561 ประกอบด้วย  ยุทธศาสตร์ที่ 1 การสนับสนุน SMEs ทุกกลุ่มเข้าถึงแหล่งทุนและมีความเข้มแข็งทางการเงิน  ยุทธศาสตร์ที่ 2  เสริมสร้างความแข็งแกร่งทางการเงินเพื่อความยั่งยืนระยะยาว ยุทธศาสตร์ที่ 3  ส่งเสริมระบบธรรมาภิบาลให้มีความโปร่งใสและมีคุณธรรม ยุทธศาสตร์ที่ 4  สนับสนุนการใช้นวัตกรรมและเทคโนโลยีให้สอดคล้องกับยุทธศาสตร์ Thailand 4.0 และแผน Digital Economy (DE)
แผนการดำเนินงาน บสย. ปีนี้ จะเร่งผลักดัน โครงการค้ำประกันสินเชื่อ Micro Entrepreneurs ต่อเนื่องระยะที่ 3  วงเงิน 15,000 ล้านบาทให้ทันภายในไตรมาส 2  ขณะเดียวกันยังได้ดำเนินการคู่ขนาน ผลักดันโครงการค้ำประกันสินเชื่อ PGS7  ซึ่งเป็นโครงการต่อเนื่องตามนโยบายรัฐบาล โดยจะเร่งนำเสนอกระทรวงการคลัง และคณะรัฐมนตรีพิจารณา  ซึ่งคาดว่าจะเปิดตัวได้ภายในไตรมาสที่ 3 ของปีนี้  โดยทั้ง 2 โครงการมีบทบาทสำคัญต่อการขับเคลื่อนเศรษฐกิจระดับประเทศ  เฉพาะอย่างยิ่งโครงการค้ำประกันสินเชื่อ SMEs รายย่อย ซึ่งเป็นการให้ความช่วยเหลือและสนับสนุนผู้ประกอบการระดับฐานรากที่ประสบความสำเร็จสูงสุดในปี 2560  มีจำนวนผู้ได้รับสินเชื่อและค้ำประกันสินเชื่อสูงสุด ณ  31 ธ.ค. 2560 มากกว่า 1 แสนราย
นอกจากนี้ ยังได้ตั้งเป้าสัดส่วนการค้ำประกันสินเชื่อกลุ่ม Micro ไม่น้อยกว่าร้อยละ 73  ของจำนวนรายการ (LG) ทั้งหมด เพื่อรองรับความต้องการที่ขยายตัวของสินเชื่อรายย่อยและการค้ำประกันสินเชื่อรายย่อย  สามารถกระจายความช่วยเหลือได้ทั่วถึง สอดคล้องกับจำนวนผู้ประกอบการ SMEs ทั่วประเทศที่เพิ่มขึ้นเป็น 3 ล้านรายในปัจจุบัน
ล่าสุด  บสย. ได้ประกาศหลักเกณฑ์ Single Guarantee Limit สำหรับผู้ประกอบการ SMEs ที่เข้าร่วมโครงการ  Micro Entrepreneurs (SGL Micro) กำหนดกรอบวงเงินค้ำประกันสินเชื่อผู้ประกอบการ SMEs  ต่อราย รวมทุกโครงการค้ำประกันสินเชื่อ Micro Entrepreneurs  รวมทุกสถาบันการเงิน ไม่เกิน 500,000 บาทต่อราย เพื่อให้วงเงินค้ำประกันกระจายไปสู่ผู้ประกอบการรายย่อยให้มากที่สุด
“โครงการค้ำประกันสินเชื่อ Micro Entrepreneurs เป็นโครงการตามมาตรการรัฐบาล   เปิดตัวครั้งแรกในปี  2557 ได้รับอนุมัติวงเงินค้ำประกันสินเชื่อจากรัฐบาล จำนวน 5,000 ล้านบาท ในปี 2559  รัฐบาลมีมติให้ดำเนินโครงการต่อเนื่องในเฟส 2 และอนุมัติวงเงินค้ำประกันสินเชื่อจำนวน  13,500 ล้านบาท  และจะสิ้นสุดโครงการในวันที่ 30 มิถุนายน 2561” นายนิธิศ กล่าว
สำหรับโครงการค้ำประกันสินเชื่อกลุ่ม Non Bank ซึ่งเป็นพอร์ตค้ำประกันสินเชื่อใหม่ ขณะนี้มีความคืบหน้ามากโดยเฉพาะการศึกษาโมเดลที่เหมาะสม เพื่อให้เกิดประโยชน์กับผู้ประกอบการ SMEs และธนาคารพันธมิตรที่จะเข้าร่วมโครงการ คาดว่าจะสามารถเปิดโครงการได้ภายในปีนี้
เปิด “ศูนย์ให้คำแนะนำ SMEs เข้าถึงแหล่งเงินทุน”
นายนิธิศ กล่าวว่า นโยบายสำคัญในปีนี้ยังมุ่งเน้นการทำงานเชิงรุกมากขึ้น โดยจะใช้ศักยภาพของสำนักงานสาขาให้เกิดประโยชน์สูงสุด ยกระดับสำนักงานสาขาทั้ง 11 สาขา ให้เป็น “ศูนย์ให้คำแนะนำ SMEs เข้าถึงแหล่งเงินทุน” โดยได้เตรียมเจ้าหน้าที่ บสย.  ที่มีประสบการณ์ในแต่ละพื้นที่ ซึ่งเป็นผู้ที่ความเชี่ยวชาญด้านการให้คำปรึกษาการเข้าถึงแหล่งสินเชื่อ ตลอดจนความรู้ด้านการเตรียมตัวขอสินเชื่อกับธนาคารที่เข้าร่วมโครงการค้ำประกันสินเชื่อกับ บสย.  โดย  “ศูนย์ให้คำแนะนำ SMEs เข้าถึงแหล่งเงินทุน” จะเป็นพี่เลี้ยงทางการเงินให้กับผู้ประกอบการ SMEs ที่ต้องการขอสินเชื่อจากธนาคาร ซึ่งปัจจุบัน บสย. มีพันธมิตรที่เข้าร่วมโครงการค้ำประกันสินเชื่อกับ บสย. รวม 19 ธนาคาร
สำหรับการขยายบทบาทสาขาเป็น “ศูนย์ให้คำแนะนำ SMEs เข้าถึงแหล่งเงินทุน” นี้ เพื่อตอบโจทย์ความต้องการของผู้ประกอบการ SMEs ที่สอบถามเข้ามายังสำนักงานสาขา ช่องทางออนไลน์ และในช่องทางโซเชียลมีเดีย เกี่ยวกับหลักเกณฑ์ และเงื่อนไขการขอสินเชื่อที่เข้าร่วมโครงการค้ำประกันสินเชื่อกับ บสย. จึงเป็นที่มาของการขยายบทบาทสาขา เพื่อให้ผู้ประกอบการ SMEs ได้เข้ามาใช้บริการก่อนเพื่อเข้ารับการแนะนำก่อนขอสินเชื่อจากธนาคาร  บสย. คาดว่าจะสามารถดำเนินการได้ภายในไตรมาส 2 พร้อมเตรียมกิจกรรมสร้างการรับรู้ โดยการจัดงาน Open House  ในเดือนมีนาคมนี้
ในปีนี้ บสย. ยังได้ยกระดับการจัดกิจกรรมใหญ่ประจำปี 2561 “มหกรรมเข้าถึงแหล่งเงินทุนแฟร์”  ซึ่งเป็นกิจกรรมที่จัดต่อเนื่องทุกปี และได้รับความสนใจจากผู้ประกอบการ SMEs กลุ่มองค์กรพันธมิตร หน่วยงานภาครัฐ ธนาคารพันธมิตรที่ร่วมโครงการค้ำประกันสินเชื่อ ซึ่งปีนี้มีการปรับเปลี่ยนรูปแบบการจัดงาน  โดยเชิญลูกค้าที่ได้รับการค้ำประกันสินเชื่อจาก   บสย.จากทุกพื้นที่เข้าร่วมแสดงสินค้าของแต่ละท้องถิ่น  เพื่อโชว์ผลงานภายในงาน  โดยจะเริ่มเปิดตัวโครงการตั้งแต่เดือนมีนาคมเป็นต้นไป
บรรษัทประกันสินเชื่ออุตสาหกรรมขนาดย่อม ศูนย์ลูกค้าสัมพันธ์ 0-2890-9999
ชนิญญา สันสมภาค  081-860-7477      chaninya@tcg.or.th
ศรัญยู ตันติเสรี    091-771-2885      saranyu@tcg.or.th
วิชุดา ก้องกีรติ    089-605-9870     wichuda@tcg.or.th                      www.facebook.com/tcg.or.th                    www.tcg.or.th

ที่มา : http://www.thaigov.go.th/news/contents/details/9969
