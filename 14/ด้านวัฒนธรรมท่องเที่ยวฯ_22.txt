รัฐบาลไทย-ข่าวทำเนียบรัฐบาล-ครม. ไฟเขียวร่างพ.ร.ฎ.จัดตั้งศูนย์มานุษยวิทยาสิรินธร แก้ไขเปิดช่องบริหารงานคล่องตัว  ผลักดันให้เป็นศูนย์เผยแพร่ข้อมูล-สารสนเทศ ด้านมานุษยวิทยาที่ครอบคลุม-ทันสมัย

วันอังคารที่ 23 พฤษภาคม 2560
ครม. ไฟเขียวร่างพ.ร.ฎ.จัดตั้งศูนย์มานุษยวิทยาสิรินธร แก้ไขเปิดช่องบริหารงานคล่องตัว  ผลักดันให้เป็นศูนย์เผยแพร่ข้อมูล-สารสนเทศ ด้านมานุษยวิทยาที่ครอบคลุม-ทันสมัย
ครม. ไฟเขียวร่างพ.ร.ฎ.จัดตั้งศูนย์มานุษยวิทยาสิรินธร แก้ไขเปิดช่องบริหารงานคล่องตัว
ผลักดันให้เป็นศูนย์เผยแพร่ข้อมูล-สารสนเทศ ด้านมานุษยวิทยาที่ครอบคลุม-ทันสมัย
เมื่อวันที่ 23 พฤษภาคม 2560 นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) กล่าวภายหลังประชุมคณะรัฐมนตรี (ครม.) ว่า ที่ประชุม ครม. เห็นชอบอนุมัติหลักการแก้ไขร่างพระราชกฤษฎีกา (พ.ร.ฎ.) จัดตั้งองค์การมหาชน จำนวน 8 ฉบับ  โดยในส่วนของกระทรวงวัฒนธรรม (วธ.) มีร่างพ.ร.ฎ.จำนวน 1 ฉบับคือ ร่างพ.ร.ฎ.การจัดตั้งศูนย์มานุษยวิทยาสิรินธร (องค์การมหาชน) (ฉบับที่..)  พ.ศ. .... โดยสาระสำคัญของร่างพ.ร.ฎ.ฉบับดังกล่าว มีการแก้ไขนิยาม คณะกรรมการ ให้สอดคล้องกับพระราชบัญญัติองค์การมหาชน (ฉบับที่ 2 ) พ.ศ.2559 รวมทั้งมีการแก้ไขเพิ่มเติมวัตถุประสงค์และเป้าหมายของศูนย์มานุษยวิทยาสิรินธร เพื่อให้สามารถบริหารจัดการให้มีความคล่องตัวมากขึ้นและเป็นแหล่งเรียนรู้เผยแพร่ข้อมูลและสารสนเทศด้านมานุษยวิทยาสู่สาธารณะ
นอกจากนี้แก้ไของค์ประกอบคณะกรรมการ ในส่วนของกรรมการผู้ทรงคุณวุฒิ รวมทั้งเพิ่มอำนาจหน้าที่ของคณะกรรมการฯ และแก้ไขสาระสำคัญการสรรหาแต่งตั้ง ผู้อำนวยการ  ศูนย์มานุษยวิทยาสิรินธร ให้เสร็จภายใน 90 วัน แต่หากมีความจำเป็นให้ขยายได้ถึง 60 วัน               อีกทั้งได้แก้ไขเพิ่มเติมเกี่ยวกับคุณสมบัติของผู้อำนวยการศูนย์มานุษยวิทยาสิรินธร ที่จะสรรหาแต่งตั้งให้ชัดเจนขึ้น
นายวีระ กล่าวอีกว่า การเสนอแก้ไขร่างกฎหมายดังกล่าวครั้งนี้มีเป้าหมายเพื่อให้เกิดความคล่องตัวในการบริหารงาน และเพิ่มเติมภารกิจของศูนย์มานุษยวิทยาสิรินธร ให้ครอบคลุมทั่วประเทศ และขยายไปสู่ภูมิภาคเอเชียตะวันออกเฉียงใต้ หากมีแก้ไขกฎหมายการจัดตั้งศูนย์มานุษยวิทยาสิรินธรแล้ว จะทำให้ภารกิจของศูนย์ฯ มีความชัดเจน ครอบคลุมและหลากหลายทั้งการรวบรวม จัดระบบ เผยแพร่ สนับสนุนการศึกษาวิจัย เพื่อสร้างความรู้ใหม่ทางด้านมานุษยวิทยา โบราณคดี ประวัติศาสตร์ ศิลปวัฒนธรรม ความรู้ท้องถิ่นของประเทศไทยและของภูมิภาคเอเชียตะวันออกเฉียงใต้ เพื่อผลักดันให้เป็นศูนย์กลางในการเผยแพร่ข้อมูลและสารสนเทศด้านมานุษยวิทยาที่มีความทันสมัยและสมบูรณ์
นอกจากนี้ที่ประชุม ครม. มีมติแต่งตั้งกรรมการผู้ทรงคุณวุฒิในคณะกรรมการส่งเสริมคุณธรรมแห่งชาติ จำนวน 10 รูป/คน ทดแทนชุดเดิมที่ครบวาระการดำรงตำแหน่ง 2 ปี  โดยได้แต่งตั้ง พระพรหมบัณฑิต (ประยูร ธมฺมจิตฺโต) พระศากยวงศ์วิสุทธิ์ (อนิลมาน ธมฺมสากิโย)                นางฉวีรัตน์ เกษตรสุนทร พล.อ.อ. วีรวิท คงศักดิ์ พล.อ. ศรุต นาควัชระ นายสุวิทย์ กิ่งแก้ว  นายอรุณ บุญชม มุขนายกชูศักดิ์ สิริสุทธิ์ นายปานชัย สิงห์สัจเทพ และนางพงษ์ทิพย์ เทศะภู
--------------------

ที่มา : http://www.thaigov.go.th/news/contents/details/3950
