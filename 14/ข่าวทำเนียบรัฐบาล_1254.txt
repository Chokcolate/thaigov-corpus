รัฐบาลไทย-ข่าวทำเนียบรัฐบาล-นรม. ร่วมงานในพิธีมหามงคลบำเพ็ญพระราชกุศลอุทิศถวาย พระบาทสมเด็จพระปรมินทรมหาภูมิพล  อดุลยเดช บรมนาถบพิตร

วันพุธที่ 27 ธันวาคม 2560
นรม. ร่วมงานในพิธีมหามงคลบำเพ็ญพระราชกุศลอุทิศถวาย พระบาทสมเด็จพระปรมินทรมหาภูมิพล  อดุลยเดช บรมนาถบพิตร
นรม. ร่วมในพิธีมหามงคลบำเพ็ญพระราชกุศลอุทิศถวาย พระบาทสมเด็จพระปรมินทรมหาภูมิพลอดุลยเดช บรมนาถบพิตร และเจริญพระพุทธมนต์ถวายพระพรชัยมงคลสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว
วันนี้ (26 ธันวาคม 2560) เวลา 18.00 น. ณ พระลานพระราชวังดุสิต กรุงเทพมหานคร พลเอก ประยุทธ์ จันทร์โอชา นายกรัฐมนตรี พร้อมด้วยรองศาสตราจารย์ นราพร จันทร์โอชา ภริยาร่วมงานในพิธีมหามงคลบำเพ็ญพระราชกุศลอุทิศถวาย พระบาทสมเด็จพระปรมินทรมหาภูมิพลอดุลยเดช บรมนาถบพิตร และเจริญพระพุทธมนต์ถวายพระพรชัยมงคลสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และสมเด็จพระเจ้าอยู่หัว
เมื่อนายกรัฐมนตรีและภริยาเดินทางมาถึงบริเวณงานพิธี เจ้าหน้าที่สำนักพระราชวังเชิญ นายกรัฐมนตรีและภริยา ถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว พร้อมเชิญ นายกรัฐมนตรีและภริยา เข้าสู่พลับพลาพิธี จากนั้น สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จถึงพลับพลาพิธี
ผู้อัญเชิญฯ นำพระราชยานที่ประดิษฐานพระพุทธกำเนิดกาสาวพัตร์ จากหน้าพระที่นั่งอัมพรสถานไปยังพลับพลาพิธี ริ้วขบวนพระราชยานถึงพลับพลาพิธี นายกรัฐมนตรีและภริยา ยืนประนมมือ เจ้าพนักงานอัญเชิญพระพุทธกำเนิดกาสาวพัตร์ประดิษฐาน ณ พลับพลาพิธี พร้อมกราบราบ
โอกาสนี้ พลเอก สุรยุทธ์ จุลานนท์ ผู้แทนพระองค์ เดินทางถึงพระลานพระราชวังดุสิต ผู้แทนพระองค์ ถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว พร้อมวางพวงมาลัย จุดธูปเทียนเครื่องทองน้อยและกราบราบ
จากนั้น ผู้แทนพระองค์ขึ้นรถยนต์ประเทียบไปยังพลับพลาพิธี โดยมี นายกรัฐมนตรี รอรับ พร้อมกันนี้ ผู้แทนพระองค์จุดธูปเทียนเครื่องนมัสการบูชาพระพุทธกำเนิดกาสาวพัตร์ พร้อมกราบราบ จุดธูปเทียนเครื่องทองน้อยถวายราชสักการะพระบรมฉายาลักษณ์ พระบาทสมเด็จพระปรมินทรมหาภูมิพลอดุลยเดช บรมนาถบพิตร พร้อมกราบราบ จากนั้น เปิดกรวยกระทงดอกไม้ธูปเทียนเเพหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 และพระฉายาลักษณ์สมเด็จพระเจ้าอยู่หัว แล้วกราบราบ พร้อมถวายความเคารพพระราชอาสน์
ต่อมา เจ้าหน้าที่กรมการศาสนาอาราธนาศีล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ให้ศีล พระสงฆ์ 285 รูป สวดมาติกา เจ้าพนักงานภูษามาลาลาดภูษาโยง จากนั้นผู้แทนพระองค์ทอดผ้าไตรพระสงฆ์ จำนวน 10 รูป นายกรัฐมนตรีทอดผ้าไตรพระสงฆ์ จำนวน 10 รูป เป็นลำดับที่ 2 ต่อจากผู้แทนพระองค์ (ทรงพระกรุณาโปรดเกล้าให้ข้าราชการชั้นผู้ใหญ่ทอดผ้าไตรจนครบ 275 รูป) พระสงฆ์สดับปกรณ์ กรวดน้ำ พระสงฆ์ถวายอนุโมทนา ถวายอดิเรก เจ้าหน้าที่กรมการศาสนาอาราธนาพระปริตร พระสงฆ์ 275 รูป เจริญพระพุทธมนต์ถวายสมเด็จพระบูรพมหากษัตริยาธิราช พระสยามเทวาธิราช และถวายพระพรชัยมงคลสมเด็จพระนางเจ้าสิริกิต์ พระบรมราชินีนาถในรัชกาลที่ 9 และสมเด็จพระเจ้าอยู่หัว
โอกาสนี้ ผู้แทนพระองค์ประเคนจตุปัจจัยไทยธรรมพระสงฆ์ จำนวน 10 รูป นายกรัฐมนตรี ประเคนจตุปัจจัยไทยธรรมพระสงฆ์ จำนวน 10 รูป เป็นลำดับที่ 2 ต่อจากผู้แทนพระองค์ (ทรงพระกรุณาโปรดเกล้าให้ข้าราชการชั้นผู้ใหญ่ประเคนจตุปัจจัยไทยธรรมพระสงฆ์จนครบ 275 รูป) กรวดน้ำ พระสงฆ์ถวายอนุโมทนา ถวายอดิเรก ผู้แทนพระองค์กราบที่หน้าเครื่องนมัสการ พร้อมกราบที่หน้าพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร พระฉายาลักษณ์สมเด็จพระนางเจ้าฯ พระบรมราชินีนาถ ในรัชกาลที่ 9 และพระฉายาลักษณ์สมเด็จพระเจ้าอยู่หัว พร้อมถวายความเคารพพระราชอาสน์ ตามลำดับ
หลังจากนั้น ผู้อัญเชิญฯ กราบราบพระพุทธกำเนิดกาสาวพัตร์ที่โต๊ะหมู่บูชา นายทหารมหาดเล็กราชวัลลภรักษาพระองค์อัญเชิญพระพุทธกำเนิดกาสาวพัตร์ออกจากโต๊ะหมู่บูชาขึ้นพระราชยานฯ จากนั้นขบวนพระราชยานอัญเชิญพระพุทธกำเนิดกาสาวพัตร์ออกจากพลับพลาพิธี เพื่อกลับมาประดิษฐานที่พระที่นั่งอัมพรสถาน พระราชวังดุสิต เมื่อริ้วขบวนอัญเชิญพระพุทธกำเนิดกาสาวพัตร์ผ่านประตูภูธรลีลาศ พระที่นั่งอัมพรสถาน ผู้แทนพระองค์เดินออกจากพลับพลาพิธีไปยังรถยนต์ประเทียบ โดยมีนายกรัฐมนตรีและภริยารอส่ง
เมื่อผู้แทนพระองค์เดินทางกลับ และเสร็จภารกิจดังกล่าวแล้ว นายกรัฐมนตรีและภริยาเดินทางกลับ เป็นอันเสร็จพิธี
**************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9045
