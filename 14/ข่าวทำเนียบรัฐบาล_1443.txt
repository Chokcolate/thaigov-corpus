รัฐบาลไทย-ข่าวทำเนียบรัฐบาล-นายกฯ ให้กำลังใจเจ้าหน้าที่รัฐ ยึดมั่นในความดี ไม่ท้อถอย ย้ำรัฐบาลต่อต้านการทุจริตและทำลายธรรมชาติทุกรูปแบบ

วันเสาร์ที่ 10 กุมภาพันธ์ 2561
นายกฯ ให้กำลังใจเจ้าหน้าที่รัฐ ยึดมั่นในความดี ไม่ท้อถอย ย้ำรัฐบาลต่อต้านการทุจริตและทำลายธรรมชาติทุกรูปแบบ
นายกรัฐมนตรีให้กำลังใจเจ้าหน้าที่รัฐ ยึดมั่นในความดี ไม่ท้อถอย ย้ำรัฐบาลต่อต้านการทุจริตและทำลายธรรมชาติทุกรูปแบบ วอนประชาชนเชื่อมั่น กระตุ้นข้าราชการสำนึกในหน้าที่ของตนเอง
วันนี้ (10 ก.พ.61) พลเอก ประยุทธ์ จันทร์โอชา นายกรัฐมนตรี ชื่นชมและให้กำลังใจเจ้าหน้าที่ของรัฐที่ปฏิบัติหน้าที่ด้วยความซื่อตรง ถูกต้อง และคำนึงถึงประโยชน์ส่วนรวมเป็นสำคัญ โดยขอให้ยึดมั่นในคุณงามความดี ไม่ท้อถอย และเป็นแบบอย่างที่ดีให้กับผู้อื่นและคนรุ่นหลังต่อไป
“นายกฯ ได้ยกตัวอย่างกรมราชทัณฑ์ที่ได้ลงโทษข้าราชการที่กระทำผิดต่อหน้าที่ เช่น เรียกรับเงินจากญาติผู้ต้องขัง นำโทรศัพท์มือถือเข้าไปให้ผู้ต้องขัง และมีความเกี่ยวข้องกับยาเสพติด ฯลฯ อย่างเด็ดขาด โดยไม่เห็นแก่พวกพ้อง รวมทั้งกรณีของหัวหน้าเขตรักษาพันธุ์สัตว์ป่าทุ่งใหญ่นเรศวร ที่นำกำลังเข้าจับกุมผู้กระทำผิดร่วมกันล่าสัตว์ป่าคุ้มครองอย่างตรงไปตรงมา”
นายกรัฐมนตรีเน้นย้ำว่า รัฐบาลให้ความสำคัญกับการปราบปรามการทุจริตประพฤติมิชอบทุกรูปแบบ โดยหากพิสูจน์ได้ว่ามีการกระทำผิดจริง ผู้กระทำผิดจะต้องเข้าสู่กระบวนการยุติธรรมและถูกลงโทษตามกฎหมายโดยไม่มีข้อยกเว้น เช่นเดียวกับการปกป้องและฟื้นฟูพื้นที่อนุรักษ์ทรัพยากรป่าไม้และสัตว์ป่า ซึ่งเห็นได้จากนโยบายทวงคืนผืนป่า การแก้ไขปัญหาการบุกรุกที่ดินของรัฐส่งเสริมให้คนอยู่ร่วมกับป่า การจัดเก็บรายได้เข้าชมอุทยานเพื่อนำไปดูแลทรัพยากรธรรมชาติได้มากขึ้น หรือแม้แต่การเพิ่มจำนวนสัตว์ป่า เช่น ช้าง และเสือโคร่ง ในธรรมชาติมากขึ้น
“นายกฯ อยากให้พี่น้องประชาชนเชื่อมั่นในการปฏิบัติงานของเจ้าหน้าที่ว่าจะให้ความเป็นธรรมกับทุกฝ่าย และพิสูจน์ข้อเท็จจริงให้เป็นที่ประจักษ์โดยยึดหลักกฎหมายเป็นที่ตั้ง พร้อมทั้งขอให้ข้าราชการและเจ้าหน้าที่ของรัฐทุกคนสำนึกในหน้าที่ ยึดถือแบบอย่างของการทำหน้าที่เพื่อหน้าที่ และเป็นที่พึ่งพาของประชาชนได้อย่างเต็มภาคภูมิ”
------------------
สำนักโฆษก

ที่มา : http://www.thaigov.go.th/news/contents/details/9992
