รัฐบาลไทย-ข่าวทำเนียบรัฐบาล-ปลัด พม. ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560 ณ ท่าเรือกรุงเทพ (โอ.บี.) เขตคลองเตย กรุงเทพฯ

วันศุกร์ที่ 17 พฤศจิกายน 2560
ปลัด พม. ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560 ณ ท่าเรือกรุงเทพ (โอ.บี.) เขตคลองเตย กรุงเทพฯ
ปลัด พม. ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560 ณ ท่าเรือกรุงเทพ (โอ.บี.) เขตคลองเตย กรุงเทพฯ
วันที่ 16 พ.ย.60 เวลา 14.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบหมายให้ นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ให้การต้อนรับคณะเยาวชนโครงการเรือเยาวชนเอเชียอาคเนย์ ประจำปี 2560 พร้อมคณะผู้แทนจากประเทศญี่ปุ่นและประเทศสมาชิกอาเซียน ได้แก่ ผู้บริหารเรือ หัวหน้าคณะ ผู้นำเยาวชน และผู้ช่วยผู้นำเยาวชน เนื่องในโอกาสเดินทางมาเยือนประเทศไทย พร้อมร่วมกิจกรรมสำคัญ ระหว่างวันที่ 16-20 พฤศจิกายน 2560 ณ ท่าเรือกรุงเทพ (โอ.บี.) เขตคลองเตย กรุงเทพฯ
นายพุฒิพัฒน์ กล่าวว่า คณะเยาวชนผู้เข้าร่วมโครงการเรือเยาวชนเอเชียอาคเนย์ ประจำปี 2560 รุ่นที่ 44 พร้อม คณะผู้แทนจากประเทศญี่ปุ่นและประเทศสมาชิกอาเซียน ได้แก่ ผู้บริหารเรือ หัวหน้าคณะ ผู้นำเยาวชน และผู้ช่วยผู้นำเยาวชน ได้เดินทางทางด้วยเรือนิปปอนมารู และมาถึงท่าเรือกรุงเทพ (โอ.บี.) ในวันนี้ ตนรู้สึกเป็นเกียรติอย่างยิ่งที่ได้มาต้อนรับ คณะเยาวชนฯ พร้อมคณะผู้แทนจากประเทศญี่ปุ่นและประเทศสมาชิกอาเซียน เนื่องในโอกาสเดินทางมาเยือนประเทศไทย ทั้งนี้ คณะเยาวชนที่เข้าร่วมโครงการฯ นับเป็นก้าวสำคัญในการพัฒนาตนเองอย่างดียิ่ง ซึ่งประสบการณ์ในครั้งนี้จะมีคุณค่าอย่างยิ่งต่อตนเองและทุกคน ซึ่งในอนาคตจะเป็นประโยชน์ต่อทั้งตนเองและผู้คนรอบข้างในสังคม ทั้งนี้ ขอให้คณะเยาวชนทุกคน ใช้ช่วงเวลาในการเข้าร่วมโครงการฯ อย่างเต็มที่ และเปิดโลกทัศน์ของตนเองให้กว้างขึ้น โดยการเยือนประเทศไทยในครั้งนี้ คณะเยาวชนต้องทำภารกิจร่วมกับเยาวชนไทย รวมทั้งการทัศนศึกษาสถานที่สำคัญของประเทศไทย
"ในนามรัฐบาลไทย ตนมีความยินดีต้อนรับคณะเยาวชนทุกคนสู่ประเทศไทย และหวังว่าทุกคนจะได้เรียนรู้และเข้าใจเกี่ยวกับประเทศไทยมากยิ่งขึ้น ทั้งวิถีชีวิต วัฒนธรรม ประเพณี และสถานที่สำคัญ ทั้งนี้ ขอให้มีช่วงเวลาที่ดีอันน่าจดจำ ในช่วงพำนักอยู่ในประเทศไทย” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/8147
