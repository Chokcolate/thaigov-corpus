รัฐบาลไทย-ข่าวทำเนียบรัฐบาล-​“อุตตม”เดินสายขอความร่วมมือภาคเอกชน หนุนพัฒนาเอสเอ็มอีไทยตามโครงการประชารัฐ เผย ธพว.เตรียมประกาศรับคำขอกู้เงินกองทุนเพื่อช่วยเหลือเอสเอ็มอี วงเงิน 37,000 ล้านบาท 30 เม.ย.นี้

วันพฤหัสบดีที่ 20 เมษายน 2560
​“อุตตม”เดินสายขอความร่วมมือภาคเอกชน หนุนพัฒนาเอสเอ็มอีไทยตามโครงการประชารัฐ เผย ธพว.เตรียมประกาศรับคำขอกู้เงินกองทุนเพื่อช่วยเหลือเอสเอ็มอี วงเงิน 37,000 ล้านบาท 30 เม.ย.นี้
“อุตตม”เดินสายขอความร่วมมือภาคเอกชน หนุนพัฒนาเอสเอ็มอีไทยตามโครงการประชารัฐ เผย ธพว.เตรียมประกาศรับคำขอกู้เงินกองทุนเพื่อช่วยเหลือเอสเอ็มอี วงเงิน 37,000 ล้านบาท 30 เม.ย.นี้
นายอุตตม สาวนายน รัฐมนตรีว่าการกระทรวงอุตสาหกรรม เปิดเผยภายหลังหารือและแลกเปลี่ยนข้อคิดเห็นร่วมกับคณะกรรมการหอการค้าไทยเกี่ยวกับความร่วมมือในการพัฒนาผู้ประกอบการเอสเอ็มอีตามแนวทางประชารัฐของกลุ่มจังหวัด และจังหวัด ณ มหาวิทยาลัยหอการค้าไทย ว่า รัฐบาลมีมาตรการพัฒนาเอสเอ็มอีใหม่ ซึ่งจะมีผลเร็วๆนี้ โดยรัฐบาลมีความจริงจังที่จะให้การพัฒนาเอสเอ็มอีเป็นไปอย่างมีระบบและเป็นรูปธรรมที่ชัดเจนต่อเนื่อง มีการตั้งกองทุนช่วยเหลือเอสเอ็มอี วงเงินรวม 37,000 ล้านบาท ประกอบด้วย 1.กองทุนพัฒนาเอสเอ็มอีตามแนวทางประชารัฐ 20,000 ล้านบาท ซึ่งวางเป้าหมายช่วยเหลือสนับสนุนวิสาหกิจขนาดกลางและขนาดย่อม (เอสเอ็มอี) ด้านการเงินรวม 2,000 ราย 2. กองทุนฟื้นฟูเอสเอ็มอี ของสำนักงานส่งเสริมวิสาหกิจขนาดกลางและขนาดย่อม (สสว.) วงเงิน 2,000 ล้านบาท และ3.สินเชื่อดอกเบี้ยต่ำ (SME Transformation Loan) วงเงิน 15,000 ล้านบาท ของธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) โดยมาตรการใหม่ที่ทางรัฐบาลได้มีการออกมานั้นประกอบไปด้วย มาตรการทางการเงิน และข้อเสนอพิเศษ ได้แก่ การให้ความรู้ คำแนะนำ และความช่วยเหลือด้านต่างๆ ซึ่งเป็นไปกลไกตามแนวประชารัฐเพื่อช่วยเหลือผู้ประกอบการเอสเอ็มอี
“ตามแนวทางใหม่นี้จะมีอยู่ 2 ประการ คือ 1.รัฐบาลจะมีเครือข่ายสนับสนุนเอสเอ็มอีประจำจังหวัด โดยอาศัยอุตสาหกรรมประจำจังหวัดทั่วประเทศ เป็นจุดตั้งต้นในการดูแล 2.การตั้งคณะกรรมการเอสเอ็มอีตามแนวประชารัฐประจำจังหวัด โดยมีองค์ประกอบทั้งจากภาครัฐ ภาคเอกชน รวมทั้งภาคการศึกษา นอกจากนั้นยังขอความร่วมมือจากทางสมาชิกหอการค้าทั่วประเทศในการมีบทบาทร่วมกับคณะกรรมการฯ เพื่อช่วยเหลือพัฒนาเอสเอ็มอีให้เป็นไปตามยุทธศาสตร์การพัฒนาประเทศ เริ่มจากการพัฒนากลุ่มคลัสเตอร์จังหวัดแต่ละจังหวัดให้มีแผนงานในกลุ่ม ที่เป็นความร่วมมือของธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) สภาอุตสาหกรรมแห่งประเทศไทย (สอท.) สภาหอการค้าแห่งประเทศไทย และกระทรวงอุตสาหกรรม ช่วยกันดูแลให้เป็นไปตามกลไกประชารัฐโดยมีคณะกรรมการสานพลังประชารัฐ ด้านการส่งเสริมวิสาหกิจขนาดกลางและขนาดย่อมและวิสาหกิจเริ่มต้น(D2) เป็นหลักในการขับเคลื่อน โดยในวันที่ 9 พฤษภาคมนี้ จะนำมาตรการช่วยเหลือ ร่างข้อเสนอแนะ และแนวทางการดำเนินงานเข้าหารือในที่ประชุมคณะกรรมการสานพลังประชารัฐด้วย”นายอุตตม กล่าว
รัฐมนตรีว่าการกระทรวงอุตสาหกรรม กล่าวด้วยว่า ในวันที่ 30 เมษายนนี้ ทาง ธพว.พร้อมที่ประกาศรับคำขอกู้เงินกองทุนเพื่อช่วยเหลือเอสเอ็มอี วงเงิน 37,000 ล้านบาท พิจารณาจากความพร้อมของผู้กู้ว่าอยู่ในอุตสาหกรรมประเภทใด และตรงตามเกณฑ์ที่ธนาคารกำหนด โดยเรื่องนี้ได้รับความร่วมมือจากผู้ว่าราชการจังหวัดทั่วประเทศ และคณะกรรมการเอสเอ็มอีตามแนวประชารัฐประจำจังหวัด ซึ่งได้รับรายงานว่าในขณะนี้จังหวัดที่มีความพร้อมมากที่สุดทุกด้าน คือ จังหวัดพิษณุโลก แต่ขณะเดียวกันการพิจารณาของจังหวัดอื่นๆก็ยังเดินหน้าต่อไป ทั้งนี้ คาดว่าการพิจารณาจะใช้ระยะเวลาไม่เกิน 30 วัน โดยจะสามารถจ่ายเงินกู้ก้อนแรกให้กับเอสเอ็มอีที่ได้รับการปล่อยเงินกู้ได้ในสัปดาห์ที่ 4 ของเดือนพฤษภาคม.

ที่มา : http://www.thaigov.go.th/news/contents/details/3160
