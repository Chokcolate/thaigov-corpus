รัฐบาลไทย-ข่าวทำเนียบรัฐบาล-สมาคมการประกวดวงโยธวาทิตโลก (ประเทศไทย) เข้าพบผู้บริหาร ศธ.

วันพฤหัสบดีที่ 23 มีนาคม 2560
สมาคมการประกวดวงโยธวาทิตโลก (ประเทศไทย) เข้าพบผู้บริหาร ศธ.
สมาคมการประกวดวงโยธวาทิตโลก (ประเทศไทย) นำคณะวงโยธวาทิตซึ่งชนะเลิศระดับโลก 3 วง โชว์การแสดงประเภท DrumLine Battle, BrassLine Battle และ Marching Show Band Open Class ให้คณะผู้บริหารและข้าราชการกระทรวงศึกษาธิการร่วมรับชมรับฟัง
อาทิ นพ.ธีระเกียรติ เจริญเศรษฐศิลป์ รมว.ศึกษาธิการ, นายชัยพฤกษ์ เสรีรักษ์ ปลัดกระทรวงศึกษาธิการ, นายสุเทพ ชิตยวงษ์ เลขาธิการคณะกรรมการการอาชีวศึกษา, นายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน ณ สนามหญ้าหน้าอาคารราชวัลลภ
ก่อนการแสดงดังกล่าว ตัวแทนสมาคมฯ เข้ารับฟังแนวทางการส่งเสริมการประกวดวงโยธวาทิตระดับโลกในประเทศไทยจาก รมว.ศึกษาธิการ และคณะผู้บริหาร เพื่อต้องการผลักดันให้ไทยเป็นศูนย์กลางการประกวดในภูมิภาคเอเชีย โดยขณะนี้สมาคมฯ เป็นองค์กรที่ดูแลจัดการแข่งขันการประกวด "วงโยธวาทิตโลก หรือ Thailand World Music Championships" ซึ่งได้รับการยอมรับจากนานาชาติมากขึ้น
นพ.ธีระเกียรติ เจริญเศรษฐศิลป์ กล่าวว่า การจัดทำวงโยธวาทิต เป็นเรื่องที่ต้องใช้งบประมาณจำนวนมากในการจัดซื้ออุปกรณ์ รวมทั้งการฝึกซ้อม และเดินทางไปแข่งขัน ซึ่งที่ผ่านมาโรงเรียนหลายแห่งจำเป็นจะต้องระดมหาเงินสนับสนุนด้วยตนเอง เพื่อนำไปจัดซื้ออุปกรณ์ดนตรีหรือเดินทางไปแข่งขันในระดับต่าง ๆ รวมทั้งนักเรียน-ครูผู้ฝึกสอนต่างต้องเสียสละเวลาส่วนตัวในการซ้อมร่วมกันเป็นร้อยเป็นพันชั่วโมง จึงขอแสดงความยินดีต่อวงโยธวาทิตที่ชนะเลิศในการแข่งขันรายการต่าง ๆ ที่ได้มาแสดงในครั้งนี้ ซึ่งเป็นผู้ที่ทำชื่อเสียงให้แก่ประเทศชาติ และมีวินัยในการฝึกซ้อมร่วมกันมาโดยตลอด
เรื่อง "วินัย" ถือเป็นเรื่องสำคัญตามพระราชกระแสของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ในหลวงรัชกาลที่ 10 ที่ต้องการให้เด็ก ๆ ได้รับการฝึกทางด้านวินัย อันจะส่งผลต่อพื้นฐานชีวิตหรืออุปนิสัยที่มั่นคงเข้มแข็ง นำไปสู่การสร้างบุคลิกและอุปนิสัยที่ดีงาม (Character Education) ต่อไป
ทั้งนี้ จากการหารือกับคณะผู้บริหารกระทรวงศึกษาธิการที่ได้มารับชมรับฟังแล้ว กระทรวงศึกษาธิการยินดีที่จะพิจารณาให้การสนับสนุนต่อไป ซึ่งอาจจะเป็นเงินเหลือจ่ายของกระทรวงในช่วงสิ้นปีงบประมาณ เพราะนอกจากกระทรวงศึกษาธิการจะนำไปใช้เพื่อประโยชน์ต่อการพัฒนาคุณภาพผู้เรียนและการศึกษาในโครงการที่สำคัญ เช่น การช่วยเหลือโรงเรียนที่ขาดแคลนหรือโรงเรียน ICU การพัฒนาทักษะภาษาอังกฤษ การส่งเสริมสะเต็มศึกษา การส่งเสริมเด็กพิการและเด็กด้อยโอกาส ฯลฯ แล้ว ในด้านดนตรีและกีฬา ก็จะให้ สพฐ.พิจารณาให้การสนับสนุนต่อไป
สำหรับการประกวด "วงโยธวาทิตโลก หรือ Thailand World Music Championships" เริ่มขึ้นครั้งแรกเมื่อปี 2553 ในครั้งแรกนั้น เป็นการประกวดในระดับนานาชาติ หรือ Thailand International Marching Band Competition มีชื่อย่อว่า "TIMBC" โดยมีวงโยธวาทิตจากต่างประเทศเข้าร่วมประกวด ได้แก่ ประเทศมาเลเซีย อินโดนีเซีย ฮ่องกง ณ สนามศุภชลาศัย ซึ่งเป็นครั้งแรกของประเทศไทยที่มีวงโยธวาทิตจากต่างประเทศเข้าร่วมการประกวด และได้มีการจัดการประกวดประเภท Street Parade และประเภท DrumLine Battle ขึ้นเป็นครั้งแรกของประเทศไทย บนถนนพระราม 1 อีกด้วย
ในปี 2556 ได้เปลี่ยนชื่อการประกวดเป็น "การประกวดวงโยธวาทิตโลก หรือ Thailand World Music Championships" และได้ทำการเปลี่ยนโลโก้ใหม่ โดยเริ่มใช้ตั้งแต่ปี 2556 เป็นต้นไป พร้อมทั้งได้มีการเพิ่มเติมประเภทของการประกวด คือ BrassLine Battle โดยสมาคมเป็นผู้คิดค้นการประกวดประกวด ซึ่งถือเป็นครั้งแรกของโลกที่มีการประกวดในประเภทนี้ และปัจุบันได้ความนิยมอย่างแพร่หลายมากขึ้นในหลาย ๆ ประเทศ
ต่อมาในปี 2557 ได้มีการจัดตั้งสมาคมขึ้น โดยใช้ชื่อว่า “สมาคมการประกวดวงโยธวาทิตโลก (ประเทศไทย)” เพื่อเป็นการพัฒนาการประกวดวงโยธวาทิต และกิจกรรมวงโยธวาทิตของประเทศไทยให้มีศักยภาพยิ่งขึ้นไป
ในปี 2559 สมาคมฯ ได้รับถ้วยพระราชทานจากสมเด็จพระเจ้าอยู่หัวมหาวชิราลงกรณ บดินทรเทพยวรางกูร และถ้วยประทานจากพระเจ้าหลานเธอพระองค์เจ้าทีปังกรรัศมีโชติ เพื่อเป็นรางวัลแก่วงโยธวาทิตที่ชนะเลิศในการประกวดวงโยธวาทิตโลก"

ที่มา : http://www.thaigov.go.th/news/contents/details/2607
