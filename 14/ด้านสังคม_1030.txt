รัฐบาลไทย-ข่าวทำเนียบรัฐบาล-รมว.พม. ลงพื้นที่มอบของขวัญปีใหม่ผู้สูงอายุ 100 ปี “อายุยืน...เยาว์” ที่อำเภอเมือง จ.สุโขทัย

วันอังคารที่ 26 ธันวาคม 2560
รมว.พม. ลงพื้นที่มอบของขวัญปีใหม่ผู้สูงอายุ 100 ปี “อายุยืน...เยาว์” ที่อำเภอเมือง จ.สุโขทัย
รมว.พม. ลงพื้นที่มอบของขวัญปีใหม่ผู้สูงอายุ 100 ปี “อายุยืน...เยาว์” ที่อำเภอเมือง จ.สุโขทัย
เมื่อวันที่ 25 ธ.ค. 60 เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. และทีม One Home จังหวัดสุโขทัย ลงพื้นที่ตรวจเยี่ยมและมอบของขวัญปีใหม่กระทรวง พม. "ผู้สูงอายุ อายุยืน...เยาว์” รวมทั้งมอบโล่และเกียรติบัตรให้แก่ครอบครัวและผู้สูงอายุที่มีอายุ 100 ปีขึ้นไป จำนวน 2 ราย ที่ตำบลปากแคว อำเภอเมือง จังหวัดสุโขทัย และลงพื้นที่ ณ องค์การบริหารส่วนตำบลทับผึ้ง (อบต.ทับผึ้ง) อำเภอศรีสำโรง จังหวัดสุโขทัย เพื่อตรวจเยี่ยมและช่วยเหลือตามภารกิจกระทรวง พม. สำหรับกลุ่มเป้าหมาย ได้แก่ เด็ก เยาวชน ผู้สูงอายุ คนพิการ และผู้ประสบปัญหาสังคม โดยได้มอบของขวัญโครงการเงินอุดหนุนเพื่อการเลี้ยงดูเด็กแรกเกิด จำนวน 5 ราย เงินสงเคราะห์ผู้สูงอายุในภาวะยากลำบาก จำนวน 100 ราย ป้ายบ้านโครงการปรับสภาพแวดล้อมและสิ่งอำนวยความสะดวกของผู้สูงอายุและคนพิการ จำนวน 6 ราย ป้ายบ้านโครงการ "1 ตำบลซ่อม 1 ตำบลสร้าง สานพลังประชารัฐ” จำนวน 2 หลัง และเงินสงเคราะห์ผู้มีรายได้น้อย จำนวน 100 ราย
พลเอก อนันตพร กล่าวว่า ปัจจุบัน ประเทศไทยได้ก้าวสู่สังคมผู้สูงอายุ จากสถิติผู้สูงอายุในประเทศ ปี 2559 พบว่า มีประชากรผู้สูงอายุประมาณ 10.8 ล้านคน คิดเป็นร้อยละ 16.5 ของประชากรทั้งประเทศ ซึ่งในจำนวนนี้ มีผู้สูงอายุที่มีอายุ 100 ปีขึ้นไป ประมาณ 7,000 กว่าคน ทั้งนี้ รัฐบาลได้เตรียมแผนรองรับสังคมผู้สูงอายุทั้งระยะสั้นและระยะยาว ผ่านการดำเนินงานของกระทรวง พม. โดยกรมกิจการผู้สูงอายุ (ผส.) ซึ่งมีการพัฒนาศักยภาพผู้สูงอายุ ทั้งด้านสุขภาพกาย จิตใจ สังคม เศรษฐกิจ เป็นต้น เพื่อให้สังคมได้เห็นถึงความสำคัญและคุณค่าของผู้สูงอายุที่สูงวัยอย่างมีคุณภาพ
เนื่องในเทศกาลส่งท้ายปีเก่าต้อนรับปีใหม่ 2561 ที่กำลังใกล้มาถึง ซึ่งเป็นเทศกาลแห่งการส่งความสุขให้แก่กันและกัน กระทรวง พม. ได้ดำเนินกิจกรรมพิเศษเพื่อเป็นการให้เกียรติและเสริมสร้างกำลังให้แก่ผู้สูงอายุ โดยมีการมอบ ของขวัญปีใหม่กระทรวง พม. "อายุยืน...เยาว์” ซึ่งเป็นหนึ่งใน 9 ของขวัญปีใหม่ "ก้าวไปกับ พม.” เพื่อส่งเสริมและสนับสนุนให้ผู้สูงอายุที่มีอายุ 100 ปีขึ้นไป ได้ใช้ชีวิตอย่างมีความสุข มีคุณค่า และศักดิ์ศรี ด้วยการมอบเกียรติบัตรให้กับผู้สูงอายุ ที่มีอายุ 100 ปี จำนวน 2 ราย คือ นางหน่าย จันทร์ตรี และนายชูศักดิ์ หิรัญเตชะ พร้อมชุดของขวัญสุขภาพ ซึ่งเป็นนวัตกรรมอาหารสร้างสรรค์สำหรับผู้สูงอายุจากสถาบันค้นคว้าและพัฒนาผลิตภัณฑ์อาหารมหาวิทยาลัยเกษตรศาสตร์ ประกอบด้วย โปรตีนเกษตรปรุงรสโรยข้าว บะหมี่เกษตร ขนมขบเคี้ยวถั่วเขียวอบกรอบผสมสไปรูลิน่า น้ำเสาวรสผสมมะม่วง และอาหารเช้าธัญชาติชนิดพองกรอบพร้อมบริโภค อีกทั้ง มีการมอบโล่เชิดชูเกียรติให้แก่ครอบครัวผู้สูงอายุที่สามารถดูแลผู้สูงอายุให้มีอายุยืนยาวด้วยคุณภาพชีวิตที่ดี ณ ตำบลปากแคว อำเภอเมือง จังหวัดสุโขทัย
นอกจากนี้ รัฐบาลมีความห่วงใยประชาชนทุกกลุ่มเป้าหมายที่ประสบปัญหาทางสังคม ตนพร้อมคณะผู้บริหารกระทรวง พม. และทีม One Home จังหวัดสุโขทัย ลงพื้นที่ ณ อบต.ทับผึ้ง อำเภอศรีสำโรง จังหวัดสุโขทัย เพื่อตรวจเยี่ยม พร้อมให้ความช่วยเหลือตามภารกิจในการลดความเหลื่อมล้ำทางสังคม และการสร้างโอกาสการเข้าถึงบริการของรัฐ ตามเป้าหมายยุทธศาสตร์ของกระทรวง พม."คนอยู่ดีมีสุข ในสังคมคุณภาพ” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/9018
