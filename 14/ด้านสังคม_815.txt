รัฐบาลไทย-ข่าวทำเนียบรัฐบาล-พม. จับมือสำนักงบประมาณขับเคลื่อนการจัดทำงบประมาณ ปี 2562 เน้นบูรณาการ 3 มิติ Agenda Function และ Area ตามนโยบายรัฐบาล

วันพุธที่ 1 พฤศจิกายน 2560
พม. จับมือสำนักงบประมาณขับเคลื่อนการจัดทำงบประมาณ ปี 2562 เน้นบูรณาการ 3 มิติ Agenda Function และ Area ตามนโยบายรัฐบาล
พม. จับมือสำนักงบประมาณขับเคลื่อนการจัดทำงบประมาณ ปี 2562 เน้นบูรณาการ 3 มิติ Agenda Function และ Area ตามนโยบายรัฐบาล
วันนี้ (1 พ.ย.60) เวลา 10.00 น. น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมเรื่องการจัดทำงบประมาณรายจ่ายประจำปีงบประมาณ พ.ศ. 2562 เพื่อสร้างความเข้าใจในการจัดทำงบประมาณให้เป็นไปในทิศทางเดียวกัน สอดคล้องกับนโยบายรัฐบาล และยุทธศาสตร์ชาติ โดยมี นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. และมีผู้แทนจากสำนักงบประมาณ นำโดย นายภูมิรักษ์ ชมแสง รองผู้อำนวยการสำนักงบประมาณ เข้าร่วมการประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า การประชุมหารือในวันนี้ คณะผู้แทนจากสำนักงบประมาณ ได้ชี้แจงข้อมูลในการจัดทำงบประมาณรายจ่าย ประจำปีงบประมาณ พ.ศ. 2562 ซึ่งต้องสอดคล้องตามกรอบยุทธศาสตร์ชาติระยะ 20 ปี (พ.ศ. 2560 -2579) และแผนแม่บทต่างๆ บูรณาการภารกิจและงบประมาณของหน่วยงานภายในกระทรวงเดียวกัน หรือระหว่างกระทรวงเพื่อลดความซ้ำซ้อน ประหยัด และคุ้มค่า รวมทั้งมีการทบทวนภารกิจและการจัดทำตัวชี้วัดต่างๆ โดยให้บูรณาการภารกิจและงบประมาณใน 3 มิติ ได้แก่ มิตินโยบาย (Agenda) และมิติหน่วยงาน (Function) จะต้องบูรณาการร่วมกับมิติพื้นที่ (Area) ให้ความสำคัญกับกระบวนการวางแผนและพัฒนาพื้นที่ระดับภาคให้สอดคล้องกัน เพื่อให้สามารถรายงานต่อรัฐบาลได้ชัดเจนถึงการขับเคลื่อนงาน โดยมีการกำหนดเป้าหมายการปฏิบัติงาน การประเมินผล รวมทั้งมีแผนปฏิบัติการที่เร่งด่วน
พลตำรวจเอก อดุลย์ กล่าวเพิ่มเติมว่า สำหรับในปี 2562 นี้ กระทรวง พม. จะขับเคลื่อนงานต่างๆอย่างต่อเนื่อง โดยเฉพาะด้านการป้องกันและแก้ไขปัญหาการค้ามนุษย์ ด้านที่อยู่อาศัยซึ่งจะต้องตอบสนองต่อความต้องการของประชาชนผู้มีรายได้น้อย การเตรียมความพร้อมเข้าสู่สังคมผู้สูงอายุ เตรียมการเป็นเจ้าภาพจัดประชุมอาเซียนด้านประชาคมสังคมและวัฒนธรรมอาเซียน SOCA/ASCC รวมทั้งการจัดสวัสดิการสังคม การแก้ไขปัญหาคนไร้ที่พึ่งคนขอทานอย่างต่อเนื่องการพัฒนาบุคลากร ระบบฐานข้อมูล ซึ่งเป็นภารกิจที่กระทรวง พม. จะนำมาจัดทำคำของบประมาณในปี พ.ศ. 2562 เพื่อขับเคลื่อนงานไปในทิศทางและเป้าหมายเดียวกัน เกิดความมั่นคง มั่งคั่ง ยั่งยืน โดยไม่ทิ้งใครไว้ข้างหลัง

ที่มา : http://www.thaigov.go.th/news/contents/details/7735
