รัฐบาลไทย-ข่าวทำเนียบรัฐบาล-พม. นำคณะนักเรียนทุนพระราชทานฯ ร่วมโครงการ “ค่ายเสริมพลังสานฝันเยาวชนคนเก่ง ปีที่ 8”

วันศุกร์ที่ 28 เมษายน 2560
พม. นำคณะนักเรียนทุนพระราชทานฯ ร่วมโครงการ “ค่ายเสริมพลังสานฝันเยาวชนคนเก่ง ปีที่ 8”
พม. นำคณะนักเรียนทุนพระราชทานฯ ร่วมโครงการ “ค่ายเสริมพลังสานฝันเยาวชนคนเก่ง ปีที่ 8” ภายใต้หลักคิด “น้อมนำศาสตร์พระราชา สู่ต้นกล้าของแผ่นดิน”
วันนี้ (28 เม.ย. 60) เวลา 10.00 น. ที่ห้องประชุมราชพฤกษ์ 1 ชลพฤกษ์ รีสอร์ท อำเภอบ้านนา จังหวัดนครนายก นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงานต่อ พลเอก บัณฑิตย์ มลายอริศูนย์ ผู้แทนพระองค์ สมเด็จพระเจ้าอยู่หัวมหาวชิราลงกรณ บดินทรเทพยวรางกูร ประธานในพิธีเปิดโครงการ "ค่ายเสริมพลังสานฝันเยาวชนคนเก่ง ปีที่ 8” ภายใต้หลักคิด "น้อมนำศาสตร์พระราชา สู่ต้นกล้าของแผ่นดิน” โดยมีวัตถุประสงค์เพื่อให้นักเรียนทุนพระราชทานฯ สำนึกรักในสถาบันพระมหากษัตริย์ น้อมนำ พระราชดำรัสและหลักการทรงงานไปเป็นหลักในการดำเนินชีวิต ส่งเสริมความรู้และพัฒนาสมรรถนะด้านการเรียนรู้ ภาวะผู้นำ ทักษะชีวิต และการเห็นคุณค่าในตนเอง รวมถึงการส่งเสริมและพัฒนาเครือข่ายของนักเรียนทุนพระราชทานให้มีความเข้มแข็ง
นายไมตรี กล่าวว่า สมเด็จพระเจ้าอยู่หัวมหาวชิราลงกรณ บดินทรเทพยวรางกูร เมื่อครั้งทรงดำรง พระราชอิสริยยศ เป็นสมเด็จพระบรมโอรสาธิราชฯ สยามมกุฎราชกุมาร ทรงมีพระราชดำริให้จัดทำ "โครงการทุนการศึกษาสมเด็จพระบรมโอรสาธิราชฯ สยามมกุฎราชกุมาร” ขึ้น เมื่อปี พ.ศ. 2552 ด้วยพระปณิธานที่มุ่งสร้างความรู้ สร้างโอกาส แก่เด็กและเยาวชนไทยที่มีฐานะยากจนและลำบาก แต่มีความประพฤติดีและมีความสามารถในการศึกษา ให้ได้รับโอกาส ทางการศึกษาอย่างต่อเนื่อง ตั้งแต่ระดับมัธยมศึกษาตอนปลายทั้งสายสามัญและสายอาชีพ จนกระทั่งจบปริญญาตรี ทั้งนี้ เนื่องในโอกาสปิดภาคเรียนฤดูร้อน ทางกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จึงได้จัดทำโครงการ "ค่ายเสริมพลังสานฝันเยาวชนคนเก่ง ปีที่ 8” ภายใต้หลักคิด "น้อมนำศาสตร์พระราชา สู่ต้นกล้าของแผ่นดิน” ขึ้น ซึ่งโครงการฯ นี้ มีนักเรียนทุนพระราชทานเข้าร่วมโครงการปีละกว่า 300 คน จากทุกจังหวัดทั่วประเทศ และได้ดำเนินการอย่างต่อเนื่องเรื่อยมาจนถึงปัจจุบัน ซึ่งเป็นปีที่ 8 โดยจัดขึ้นระหว่างวันที่ 25 เมษายน ถึง 6 พฤษภาคม 2560 มีกิจกรรมที่สำคัญ อาทิ กิจกรรมต้นกล้าอาสาในวัด กิจกรรมส่งเสริมความรู้ภาษาไทยและสังคม เป็นต้น และการศึกษาดูงานโครงการพระราชดาริ และแหล่งเรียนรู้โรงเรียนนายร้อยพระจุลจอมเกล้า ศูนย์ภูมิรักษ์ธรรมชาติ จังหวัดนครนายก และพิพิธภัณฑ์การเกษตรเฉลิมพระเกียรติ จังหวัดปทุมธานี
นายไมตรี กล่าวต่อไปว่า สำหรับนักเรียนทุนพระราชทานที่เข้าร่วมโครงการฯ ครั้งนี้ จะได้ทำกิจกรรมการเรียนรู้ร่วมกัน และได้รับความรู้จากวิทยากรผู้ทรงคุณวุฒิในการเสริมสร้างทักษะชีวิตด้านต่างๆ รวมทั้งกิจกรรมเสริมสร้างความสัมพันธ์อันดีระหว่างนักเรียนทุนพระราชทานในแต่ละรุ่น ก่อให้เกิดเครือข่ายที่เข้มแข็งระหว่างนักเรียนทุนพระราชทาน อีกทั้งได้แสดงผลงาน ความสามารถ เพื่อส่งเสริมความคิดริเริ่มสร้างสรรค์และความมั่นใจ รวมถึงการศึกษาดูงานตามสถานที่สำคัญต่างๆ ซึ่งเป็นการปลูกฝังจิตสำนึกรักในสถาบันพระมหากษัตริย์และการพัฒนาสังคม เพื่อเสริมสร้างทักษะและประสบการณ์ชีวิต ที่สำคัญ พร้อมที่จะเปิดรับในสิ่งใหม่ๆ ยอมรับความคิดเห็นที่แตกต่าง มีความเอื้อเฟื้อเผื่อแผ่ ให้ความช่วยเหลือซึ่งกันและกัน สามารถทำงานเป็นทีมได้อย่างดี มีวินัยในการปฏิบัติตามข้อตกลง ซึ่งทั้งหมดเป็นคุณสมบัติอันพึงประสงค์ของเด็กและ เยาวชนไทยที่สังคมในปัจจุบัน
"กระทรวงการพัฒนาสังคมฯ ในฐานะหน่วยงานที่มีภารกิจหนึ่งในการส่งเสริมและพัฒนาศักยภาพของเด็กและเยาวชน หวังเป็นอย่างยิ่งว่า การจัดกิจกรรมในครั้งนี้ จะสามารถพัฒนาศักยภาพนักเรียนทุนพระราชทานฯ ให้เป็นทรัพยากรมนุษย์ ที่มีคุณค่า มีความเป็นผู้นำ มีพลังใจ ใฝ่รู้ ต่อสู้ปัญหาและสามารถสร้างสรรค์สิ่งที่เป็นประโยชน์ทั้งแก่ตนเอง ชุมชน สังคม และประเทศชาติอย่างยั่งยืนต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/3378
