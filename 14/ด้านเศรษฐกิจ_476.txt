รัฐบาลไทย-ข่าวทำเนียบรัฐบาล-กรมทางหลวงจัดหน่วยเฉพาะกิจเตรียมพร้อมให้ความช่วยเหลือประชาชนจากเหตุอุทกภัยในช่วงฤดูฝน ตลอด 24 ชั่วโมง

วันพุธที่ 24 พฤษภาคม 2560
กรมทางหลวงจัดหน่วยเฉพาะกิจเตรียมพร้อมให้ความช่วยเหลือประชาชนจากเหตุอุทกภัยในช่วงฤดูฝน ตลอด 24 ชั่วโมง
กรมทางหลวง (ทล.) กระทรวงคมนาคม ให้หน่วยงานทั่วประเทศจัดหน่วยเฉพาะกิจเตรียมพร้อมเฝ้าระวังพื้นที่เสี่ยงต่อการเกิดอุทกภัยในช่วงฤดูฝน เพื่ออำนวยความสะดวก และปลอดภัยประชาชน ตลอด 24 ชั่วโมง
นายธานินทร์ สมบูรณ์ อธิบดีกรมทางหลวง กล่าวว่า ได้สั่งการให้หน่วยงานในสังกัดทั้งสำนักงานทางหลวง แขวงทางหลวง และหมวดทางหลวงทั่วประเทศ จัดหน่วยเฉพาะกิจเตรียมพร้อมป้องกันและติดตามเฝ้าระวังการเกิดอุทกภัยในช่วงฤดูฝน เพื่ออำนวยความสะดวกและปลอดภัยประชาชน ตลอด 24 ชั่วโมง โดยให้ติดตามการเตือนภัยเกี่ยวกับการเกิดพายุไต้ฝุ่น ดีเปรสชัน และร่องความกดอากาศต่ำกำลังแรงที่เป็นเหตุทำให้เกิดวาตภัย ฝนตกหนัก น้ำป่าไหลหลาก ดินโคลนถล่ม และพื้นที่เสี่ยงจากกรมอุตุนิยมวิทยา ศูนย์เตือนภัยพิบัติแห่งชาติ กรมป้องกันและบรรเทาสาธารณภัย สื่อ และ Website ต่าง ๆ อย่างใกล้ชิด นอกจากนี้ ให้เร่งขุดลอกคูคลอง 2 ข้างทาง ทำความสะอาดอาคารระบายน้ำ กำจัดเศษขยะและวัชพืชให้พ้นการกีดขวางทางระบายน้ำ ตรวจสายทางในพื้นที่ที่คาดว่าจะเกิดปัญหาน้ำท่วมขัง เพื่อเตรียมความพร้อมแก้ไขสถานการณ์ได้อย่างทันท่วงที
นอกจากนี้ ทล. ได้ให้ศูนย์สร้างทาง ศูนย์สร้างและบูรณะสะพาน จัดเจ้าหน้าที่ ชิ้นส่วนสะพานเบลีย์ เครื่องจักร และยานพาหนะ เพื่อเตรียมพร้อมสนับสนุนทุกหน่วยงานที่ได้รับการประสาน กรณีเกิดเหตุฉุกเฉินให้ติดตั้งป้ายเตือน ป้ายแนะนำ และอุปกรณ์อำนวยความสะดวก เพื่อป้องกันมิให้เกิดอุบัติเหตุ และเข้าดำเนินการแก้ไขปัญหาในเบื้องต้นทันที รวมทั้งให้ดำเนินการตามแผนยุทธศาสตร์ของจังหวัด โดยบูรณาการร่วมกับหน่วยงานที่เกี่ยวข้อง ติดตาม และรายงานข้อมูลสถานการณ์ที่เกิดขึ้นให้ผู้บริหารรับทราบ เพื่อพิจารณาแก้ไขปัญหาที่เกิดขึ้น และเมื่อเหตุการณ์เข้าสู่ภาวะปกติให้เร่งจัดทำแผนประมาณการซ่อมแซม เพื่อขอรับการจัดสรรงบประมาณซ่อมแซมฟื้นฟูให้สามารถใช้งานได้ตามปกติ สำหรับประชาชนที่ต้องการสอบถามสภาพเส้นทางการจราจรบนถนนทางหลวงในเขตพื้นที่ประสบอุทกภัย หรือพบเหตุบนทางหลวง เช่น ต้นไม้ล้ม ทางขาด เป็นต้น สามารถแจ้งได้ที่ สายด่วนกรมทางหลวง 1586 (โทรฟรีตลอด 24 ชั่วโมง)

ที่มา : http://www.thaigov.go.th/news/contents/details/3969
