รัฐบาลไทย-ข่าวทำเนียบรัฐบาล-นายกฯ แนะประชาชนดูแลแม่น้ำลำคลอง ไม่ทิ้งขยะสิ่งปฏิกูล เป็นอุปสรรคต่อการระบายน้ำ

วันอาทิตย์ที่ 21 พฤษภาคม 2560
นายกฯ แนะประชาชนดูแลแม่น้ำลำคลอง ไม่ทิ้งขยะสิ่งปฏิกูล เป็นอุปสรรคต่อการระบายน้ำ
นายกรัฐมนตรี แนะประชาชนดูแลแม่น้ำลำคลอง ไม่ทิ้งขยะสิ่งปฏิกูล เป็นอุปสรรคต่อการระบายน้ำ พร้อมกำชับหน่วยงานรัฐเร่งกำจัดสิ่งกีดขวางทางน้ำและตรวจสอบความพร้อมของแนวเขื่อนริมตลิ่ง
วันนี้ (21 พ.ค.60) พลเอก ประยุทธ์ จันทร์โอชา นายกรัฐมนตรี ฝากให้ข้อแนะนำแก่พี่น้องประชาชน โดยขอให้ทุกคนช่วยกันรักษาความสะอาดแม่น้ำลำคลอง ไม่ทิ้งขยะ สิ่งปฏิกูล หรือของเหลือใช้ลงในแม่น้ำและท่อระบายน้ำ เพราะจะเป็นอุปสรรคต่อการไหลของน้ำ โดยเฉพาะอย่างยิ่งในช่วงฤดูฝนที่มีฝนตกอย่างต่อเนื่อง จนอาจเกิดน้ำท่วมขังได้ ทั้งนี้ได้รับรายงานจาก กทม. ว่า ที่ผ่านมาบางครั้ง มีขยะชิ้นใหญ่ๆ เช่นยางรถยนต์เก่า หรือที่นอนไปขวาง อยู่ในท่อระบายน้ำ
นอกจากนี้ นายกรัฐมนตรียังได้ฝากชื่นชมหลายหน่วยงานที่เตรียมความพร้อมรับมือกับปริมาณน้ำที่มากขึ้น ด้วยการกำจัดผักตบชวาและวัชพืชที่กีดขวางทางน้ำในแม่น้ำลำคลองสายหลัก และเริ่มปฏิบัติการกำจัดขยะเหลือใช้และขยะชิ้นใหญ่ที่หน้าประตูระบายน้ำในพื้นที่เขตเมือง พร้อมทั้งได้กำชับไปยังพื้นที่ที่ยังไม่ได้ดำเนินการในเรื่องดังกล่าว ให้เร่งดำเนินการในทันที ตลอดจนตรวจสอบความสมบูรณ์ของแนวเขื่อนป้องกันน้ำล้นตลิ่งให้อยู่ในที่สภาพพร้อมใช้งาน เพื่อป้องกันไม่ให้น้ำท่วมสูงไหลเอ่อล้นเข้าท่วมพื้นที่ชุมชน และบรรเทาปัญหาความเดือดร้อนของพี่น้องประชาชนให้ได้มากที่สุด
--------------------
สำนักโษก

ที่มา : http://www.thaigov.go.th/news/contents/details/3881
