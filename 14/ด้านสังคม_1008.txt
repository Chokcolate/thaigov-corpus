รัฐบาลไทย-ข่าวทำเนียบรัฐบาล-รมว.พม. มอบนโยบายปี 2561 มุ่งพัฒนาสังคมคุณภาพอย่างยั่งยืน พร้อมเปิดตัว 9 ของขวัญปีใหม่ ก้าวไปกับ “พม.”

วันจันทร์ที่ 18 ธันวาคม 2560
รมว.พม. มอบนโยบายปี 2561 มุ่งพัฒนาสังคมคุณภาพอย่างยั่งยืน พร้อมเปิดตัว 9 ของขวัญปีใหม่ ก้าวไปกับ “พม.”
รมว.พม. มอบนโยบายปี 2561 มุ่งพัฒนาสังคมคุณภาพอย่างยั่งยืน พร้อมเปิดตัว 9 ของขวัญปีใหม่ ก้าวไปกับ “พม.”
วันที่ 15 ธ.ค. 60 เวลา 08.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธาน การประชุมมอบนโยบายกระทรวงการพัฒนาสังคมและความมั่นคงของมนุษย์ ประจำปีงบประมาณ 2561 เพื่อขับเคลื่อนภารกิจอย่างต่อเนื่องและเป็นไปในทิศทางเดียวกันทั้งส่วนกลางและส่วนภูมิภาคในการลดความเหลื่อมล้ำของสังคมและการสร้างโอกาสเข้าถึงบริการของรัฐตามนโยบายของรัฐบาล พร้อมเปิดตัว 9 ของขวัญปีใหม่ ก้าวไปกับ "พม.” ที่เตรียมมอบเป็นของขวัญปีใหม่ของรัฐบาล เพื่อส่งความสุขให้กับประชาชนทุกกลุ่มเป้าหมายทั่วประเทศ ซึ่งเป็นกิจกรรมพิเศษของหน่วยงานสังกัด กระทรวง พม. โดยมี คณะผู้บริหาร หัวหน้าส่วนราชการและข้าราชการที่เกี่ยวข้องจากหน่วยงานส่วนกลางเข้าร่วม พร้อมถ่ายทอดสดการประชุมไปยังหน่วยงานสังกัดกระทรวง พม. ทั่วประเทศ ณ ห้องประชุม ชั้น 2 กระทรวง พม. สะพานขาว กรุงเทพฯ
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะเป็นองค์กรและกลไกหลักด้านสังคมในการบรรลุนโยบายของรัฐบาล "ลดความเหลื่อมล้ำของสังคม และการสร้างโอกาสเข้าถึงบริการ ของรัฐ” สำหรับประชาชนทุกกลุ่มเป้าหมาย โดยเฉพาะเด็ก เยาวชน สตรี ผู้สูงอายุ คนพิการ และผู้ด้อยโอกาสได้มีความมั่นคงในการดำรงชีวิตด้วยคุณค่า และศักดิ์ศรีความเป็นมนุษย์อย่างเท่าเทียมกันในสังคม โดยการขับเคลื่อนและผลักดันการดำเนินงานของหน่วยงานสำคัญ ประกอบด้วย 1) สำนักงานปลัดกระทรวง (สป.พม.) 2) กรมกิจการเด็กและเยาวชน (ดย.) 3) กรมกิจการผู้สูงอายุ (ผส.) 4) กรมกิจการสตรีและสถาบันครอบครัว (สค.) 5) กรมพัฒนาสังคมและสวัสดิการ (พส.) 6) กรมส่งเสริมและพัฒนาคุณภาพชีวิตคนพิการ (พก.) 7) การเคหะแห่งชาติ (กคช.) 8) สถาบันพัฒนาองค์กรชุมชน (องค์การมหาชน) (พอช.) และ 9) สำนักงานธนานุเคราะห์ (สธค.)
กระทรวง พม. ได้ขับเคลื่อนและผลักดันการดำเนินงานอย่างต่อเนื่อง จากระดับนโยบายไปสู่การปฏิบัติอย่างเป็นรูปธรรมในทิศทางเดียวกันทั้งส่วนกลางและส่วนภูมิภาค โดยคำนึงถึงประโยชน์สูงสุดของประชาชนทุกกลุ่มเป้าหมายเป็นสำคัญ จึงได้กำหนดจัดการประชุมมอบนโยบายกระทรวงการพัฒนาสังคมและความมั่นคงของมนุษย์ ประจำปีงบประมาณ 2561 โดยได้นำกรอบแนวคิดสำคัญในระดับประเทศและสากล มาเชื่อมโยงในการขับเคลื่อนงานอย่างบูรณาการตามแนวทางประชารัฐ เพื่อสังคม ทั้งจาก 1) ยุทธศาสตร์ชาติระยะ 20 ปี (พ.ศ.2560-2579) 2) เป้าหมายการพัฒนาที่ยั่งยืนขององค์การสหประชาชาติ (Sustainable Development Goals) หรือ (SDGs) (กันยายน 2558 – สิงหาคม 2573) อาทิ ขจัดความยากจน และบรรลุความเท่าเทียมทางเพศและเสริมพลังผู้หญิงและเด็กหญิงทุกคน เป็นต้น และ 3) แผนพัฒนาเศรษฐกิจและสังคมแห่งชาติฉบับที่ 12 (พ.ศ. 2560 – 2564)
โดยกำหนดยุทธศาสตร์กระทรวง พม. ระยะ 5 ปี (พ.ศ. 2560 – 2564) ภายใต้วิสัยทัศน์ "คนอยู่ดีมีสุขในสังคมคุณภาพ” ซึ่งมีโครงการสำคัญในปี2561 ดังนี้ เงินอุดหนุนเด็กแรกเกิด การจ้างงานผู้สูงอายุและคนพิการ การจัดสิ่งอำนวยความสะดวกเพื่อคนทั้งมวล (Universal Design) การป้องกันและแก้ไขปัญหาการค้ามนุษย์ การช่วยเหลือหญิงไทยในต่างประเทศ การพัฒนาศักยภาพอาสาสมัครและเครือข่ายการสานพลังประชารัฐ การเสริมพลังสภาเด็กและเยาวชน การจัดทำฐานข้อมูลด้านสังคม Big Data ระบบสารสนเทศ Social Map การวิจัยและนวัตกรรมทางสังคม Social Lap เป็นต้น สำหรับแนวทางการทำงานนั้น ขอให้ทำงานเป็นทีม เน้นเป้าหมายผลสัมฤทธิ์เป็นหลัก การทำงานต้องคิดว่าทำแล้วจะเกิดประโยชน์ต่อประเทศชาติและประชาชนอย่างไร เนื่องจากทรัพยากรของประเทศมีจำกัด จึงให้ทุกส่วนราชการจัดลำดับความเร่งด่วนตามความสำคัญของงาน และสำหรับการทำงาน แบ่งเป็น ระยะเร่งด่วนแรก ระยะปานกลาง และระยะยาว เพื่อให้การช่วยเหลือประชาชนกลุ่มเป้าหมายเป็นไปอย่างมีประสิทธิภาพ และสอดคล้องกับทรัพยากรที่มีอยู่ ให้มีการทบทวนงานเก่าว่ายังมีความจำเป็นอยู่หรือไม่อย่างไร และงานใหม่ที่สอดคล้องกับบริบทปัจจุบันอะไรที่ควรทำ
พลเอก อนันตพร กล่าวต่อว่า กระทรวง พม. ได้จัดเตรียม 9 ของขวัญปีใหม่ ก้าวไปกับ "พม.” เพื่อนำเสนอคณะรัฐมนตรีพิจารณาเป็นของขวัญปีใหม่ของรัฐบาล เพื่อส่งความสุขให้กับประชาชนทุกกลุ่มเป้าหมายทั่วประเทศ โดยมีกิจกรรมพิเศษจากหน่วยงานสังกัดกระทรวง พม. ประกอบด้วย 1) ของขวัญเด็กแรกเกิด (ดย.) เป้าหมาย 5,005 คน 77 จังหวัดๆ ละ 65 คน มอบเช็คเงินสดชุด/ของใช้เด็กแรกเกิดมูลค่า 1,000 บาท 2) แอปพลิเคชั่นครอบครัว (สค.) เปิดตัว Application มือถือ ด้วยการส่งเสริมการรู้สิทธิ รู้ช่องทางรู้กฎหมาย 3) Family Data (พส.) เปิดประตูเยี่ยมบ้าน สร้างสะพานสู่สวัสดิการสังคม อาสาสมัครร่วมลงเยี่ยมบ้านผู้ลงทะเบียนเพื่อสวัสดิการแห่งรัฐ 252,788 ครอบครัวประเทศ 4) ผู้สูงอายุอายุยืน...เยาว์ (ผส.) เยี่ยมบ้าน มอบของขวัญ แก่ผู้อายุเกิน 100 ปี ทุกจังหวัด 5) ศูนย์บริการคนพิการ 4 มุมเมือง (พก.) เปิดศูนย์บริการที่อ้อมน้อย ลาดกระบัง สายไหม มีนบุรี 6) 1300 โทรสุขทั่วไทย ยิ้มไกลทั่วโลก (สป.) บริการสายด่วนช่วยเหลือสังคม 24 ชั่วโมง โทรเยี่ยมเยือน ลงเยี่ยมบ้าน 7) การเคหะ ลด แลก แจก แถม (กคช.) ลดดอกเบี้ย บ้านแลกบ้าน แจกแบบบ้านผู้สูงอายุฟรี แถมพิเศษเฉพาะลูกค้า 8) มอบบ้านพอเพียงชนบท 2,561 หลัง (พอช.) ซ่อมแซม ปรับปรุงบ้านผู้มีรายได้น้อยทั่วประเทศ จำนวน 2,561 หลัง และ 9) ลดอัตราดอกเบี้ยพิเศษ (สธค.) ขยายเวลาลดอัตราดอกเบี้ยพิเศษแก่ลูกค้าสถานธนานุเคราะห์ 3 ม.ค.- 31 ม.ค. 2561
"ทั้งนี้ การขับเคลื่อนนโยบายกระทรวง พม. ประจำปี 2561 มุ่งยกระดับพัฒนาคุณภาพชีวิตที่ดีให้กับประชาชน ทุกกลุ่มเป้าหมาย เพื่อสร้างสังคมคุณภาพ ที่มีความมั่นคง มั่งคั่ง ยั่งยืน เป็นประเทศที่พัฒนาแล้ว ด้วยการพัฒนาตามปรัชญาเศรษฐกิจพอเพียง โดยไม่ทิ้งใครไว้ข้างหลัง” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/8835
