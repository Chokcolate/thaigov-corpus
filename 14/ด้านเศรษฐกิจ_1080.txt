รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 344 สายบ้านบึง - แกลง ตอน 1 ส่วนที่ 2 จ.ชลบุรี แล้วเสร็จ

วันอังคารที่ 15 สิงหาคม 2560
กรมทางหลวงขยายทางหลวงหมายเลข 344 สายบ้านบึง - แกลง ตอน 1 ส่วนที่ 2 จ.ชลบุรี แล้วเสร็จ
กรมทางหลวง (ทล.) กระทรวงคมนาคม ดำเนินโครงการขยายถนนทางหลวงหมายเลข 344 สายบ้านบึง - แกลง พื้นที่ อ.บ้านบึง จ.ชลบุรี ระยะทางรวม 37.6 กิโลเมตร
เพื่อเพิ่มศักยภาพสายทาง และสนับสนุนการเดินทางเข้าสู่แหล่งท่องเที่ยว รวมทั้งเชื่อมโยงการเดินทางไปยังประเทศเพื่อนบ้าน รองรับโครงการพัฒนาระเบียงเศรษฐกิจภาคตะวันออก (EEC) ปัจจุบันโครงการก่อสร้างตอน 1 ส่วนที่ 2 แล้วเสร็จ และเปิดให้ประชาชนใช้สัญจร เพื่ออำนวยความสะดวก ปลอดภัย และแก้ไขปัญหาการจราจรบนทางหลวง
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ รองรับกลุ่มอุตสาหกรรมเป้าหมาย เชื่อมโยงการเดินทางเข้าสู่แหล่งท่องเที่ยว เพื่อยกระดับคุณภาพชีวิตของประชาชน และเพิ่มขีดความสามารถในการแข่งขันของประเทศให้สูงขึ้น สอดคล้องกับนโยบายรัฐบาลด้านการลงทุนภายใต้โครงการพัฒนาระเบียงเศรษฐกิจภาคตะวันออก ระยะ 5 ปี (พ.ศ. 2560 - 2564) รวมถึงเชื่อมโยงเส้นทางคมนาคมขนส่งให้ภาคตะวันออกเป็นประตูสู่ประเทศในแถบอาเซียนและจีนตอนใต้
ทางหลวงหมายเลข 344 สายชลบุรี - แกลง เป็นเส้นทางหลักในการขนส่งสินค้าในภาคตะวันออก มีอายุการใช้งานมานาน มีรถบรรทุกหนักผ่านเส้นทางเป็นจำนวนมาก ส่งผลให้ผิวทางมีสภาพชำรุด และการจราจรติดขัด โดยเฉพาะช่วง อ.บ้านบึง - อ.แกลง ทำให้ผู้ใช้ทางไม่ได้รับความสะดวกและเกิดอุบัติเหตุบ่อยครั้ง เพื่อการแก้ไขปัญหาดังกล่าว ทล. ได้ดำเนินโครงการก่อสร้างขยายทางหลวงหมายเลข 344 สายบ้านบึง - แกลง ระยะทางรวม 37.6 กิโลเมตร โดยเริ่มก่อสร้างตอนที่ 1 ส่วนที่ 2 ที่ กม.41+100 - 62+600 ในพื้นที่ อ.บ้านบึง จ.ชลบุรี ระยะทาง 21.5 กิโลเมตร งบประมาณ 526,298,000 บาท ลักษณะโครงการได้ปรับปรุงผิวทางเป็นมาตรฐานชั้นทางพิเศษขนาด 4 ช่องจราจร ความกว้างต่อหนึ่งช่องจราจร 3.5 เมตร ไหล่ทางกว้าง 2.5 เมตร มีเกาะกลางเพื่อแบ่งทิศทางการจราจรอย่างชัดเจน พร้อมงานติดตั้งระบบไฟฟ้าแสงสว่าง ปัจจุบันโครงการก่อสร้างตอนที่ 1 ส่วนที่ 2 แล้วเสร็จ เปิดให้ประชาชนใช้สัญจร ช่วยเพิ่มศักยภาพสายทางให้สะดวก รวดเร็วและปลอดภัย แก้ไขปัญหาการจราจร ช่วยส่งเสริมคุณภาพชีวิต เศรษฐกิจ และสังคมของจังหวัด รองรับการขนส่งสินค้าไปสู่ผู้บริโภค ทั้งในประเทศและต่างประเทศ รวมถึงสนับสนุน EEC สามารถสอบถามข้อมูลเพิ่มเติมได้ที่ แขวงทางหลวงชลบุรีที่ 1 โทร. 0 2354 6668 - 75 ต่อ 54203 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/5943
