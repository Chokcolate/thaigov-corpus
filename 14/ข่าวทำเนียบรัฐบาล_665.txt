รัฐบาลไทย-ข่าวทำเนียบรัฐบาล-เอกอัครราชทูต สปป.ลาว ประจำประเทศไทยเข้าเยี่ยมคารวะนายกรัฐมนตรี

วันพุธที่ 16 สิงหาคม 2560
เอกอัครราชทูต สปป.ลาว ประจำประเทศไทยเข้าเยี่ยมคารวะนายกรัฐมนตรี
เอกอัครราชทูต สปป.ลาว ประจำประเทศไทยเข้าเยี่ยมคารวะนายกรัฐมนตรี
วันนี้ (16 สิงหาคม 2560) เวลา 13.30 น. นายหลี บุนค้ำ เอกอัครราชทูตสาธารณรัฐประชาธิปไตยประชาชนลาวประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล เพื่ออำลาในโอกาสพ้นจากหน้าที่ ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีแสดงความยินที่ได้พบกับเอกอัครราชทูต สปป.ลาวฯ ในวันนี้ และกล่าวขอบคุณที่เอกอัครราชทูต สปป.ลาวฯ ได้ทำงานเพื่อส่งเสริมความสัมพันธ์ระหว่างทั้งสองประเทศให้แนบแน่นยิ่งขึ้น ตลอดระยะเวลา 5 ปีที่ดำรงตำแหน่ง โดยความสัมพันธ์ของทั้งสองประเทศดำเนินไปอย่างราบรื่นบนพื้นฐานความเข้าใจอันดี อาทิ การหารือในประเด็นความสัมพันธ์ทวิภาคีอย่างต่อเนื่อง และการแลกเปลี่ยนการเยือนระหว่างผู้นำระดับสูงอย่างสม่ำเสมอ นอกจากนี้ หวังเป็นอย่างยิ่งว่าจะได้พบหารือกับนายกรัฐมนตรีของ สปป.ลาว ในการประชุมคณะรัฐมนตรีร่วมอย่างไม่เป็นทางการไทย – ลาว (Joint Cabinet Retreat: JCR) ในเร็ว ๆ นี้
นายกรัฐมนตรีแสดงความขอบคุณนายบุนยัง วอละจิด ประธานประเทศ สปป.ลาว ที่เดินทางไปลงนามรำลึกถึง พระมหากรุณาธิคุณในพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่สถานเอกอัครราชทูต ณ เวียงจันทน์ และนายทองลุน สีสุลิด นายกรัฐมนตรี สปป.ลาว ที่เดินทางมาถวายสักการะพระบรมศพ ที่พระบรมมหาราชวังด้วยตนเอง ซึ่งเอกอัครราชทูต สปป.ลาวฯ กล่าวยืนยันว่า ความสัมพันธ์ไทย – ลาว มีความใกล้ชิดในทุกระดับ นอกจากนี้ นายกรัฐมนตรีแสดงความซาบซึ้งที่ประธานประเทศ สปป.ลาว จะเดินทางมาเข้าร่วมงานพระราชพิธีถวายพระเพลิงฯ โดยเอกอัครราชทูต สปป.ลาวฯ ฝากให้ไทยช่วยอำนวยความสะดวกให้แก่ประธานประเทศและคณะด้วย
ในโอกาสนี้ ทั้งสองฝ่ายหารือเกี่ยวกับความร่วมมือต่าง ๆ ได้แก่ ด้านความมั่นคง ทั้งสองฝ่ายเห็นพ้องให้สานต่อความร่วมมือด้านความมั่นคงระหว่างกันเช่นนี้ต่อไป ด้านพลังงาน นายกรัฐมนตรียืนยันการสนับสนุนนโยบายแบตเตอรี่แห่งเอเชียของ สปป.ลาว และตระหนักถึงบทบาทสำคัญของ สปป.ลาว ในการส่งเสริมความมั่นคงทางพลังงานของไทย ด้านแรงงาน นายกรัฐมนตรียืนยันความตั้งใจของรัฐบาลที่ต้องการจะปกป้องสิทธิ สวัสดิการ และความปลอดภัยของแรงงานลาวในไทย และกล่าวขอบคุณที่ฝ่ายลาวแสดงความเข้าใจความจำเป็นในการออก พ.ร.ก. การบริหารจัดการการทำงานของคนต่างด้าว พ.ศ. 2560 การเดินทางข้ามแดนไทย – ลาว นายกรัฐมนตรีฝากให้ฝ่ายลาวติดตามความคืบหน้าการพิจารณาร่างความตกลงว่าด้วยการเดินทางข้ามแดนไทย – ลาว  ความเชื่อมโยงในภูมิภาค นายกรัฐมนตรีกล่าวสนับสนุนนโยบายจาก land lock สู่ land link ของลาวในภูมิภาค และขอแสดงความยินดีกับการก่อสร้างสะพานมิตรภาพแห่งที่ 5 (บึงกาฬ – บอลิคำไซ) ที่จะช่วยเชื่อมโยงไทย – ลาว – เวียดนาม – จีนตอนใต้ การท่องเที่ยว ทั้งสองฝ่ายสนับสนุนให้เชื่อมโยงการท่องเที่ยวระหว่างกัน โดยสามารถส่งเสริมให้ประชาชนสามารถเดินทางไปท่องเที่ยวซึ่งกันและกันได้
ในช่วงท้าย เอกอัครราชทูต สปป.ลาวฯ ยังหวังว่าทั้งสองฝ่ายจะรักษาปฏิสัมพันธ์ที่ใกล้ชิดเช่นนี้ เพื่อขับเคลื่อนความร่วมมือในด้านความมั่นคง เศรษฐกิจ สังคม ให้พัฒนาก้าวหน้าต่อไป โดยนายกรัฐมนตรีกล่าวยืนยันที่จะสนับสนุนความสัมพันธ์และความร่วมมือซึ่งกันและกัน พร้อมทั้งแสดงความยินดีที่จะต้อนรับเอกอัครราชทูต สปป.ลาวฯ คนใหม่ และขอให้มั่นใจว่ารัฐบาลไทยจะสนับสนุนการทำงานและให้ความร่วมมือแก่เอกอัครราชทูต สปป.ลาวฯ คนใหม่อย่างเต็มที่

ที่มา : http://www.thaigov.go.th/news/contents/details/5975
