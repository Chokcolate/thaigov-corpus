รัฐบาลไทย-ข่าวทำเนียบรัฐบาล-ธ.ก.ส. บรรเทาภัยน้ำท่วมเหนือ-อีสานเตรียมออกมาตรการเร่งด่วนเยียวยาเกษตรกร

วันจันทร์ที่ 31 กรกฎาคม 2560
ธ.ก.ส. บรรเทาภัยน้ำท่วมเหนือ-อีสานเตรียมออกมาตรการเร่งด่วนเยียวยาเกษตรกร
ธ.ก.ส. ส่งเจ้าหน้าที่สำรวจความเสียหายหลังพายุดีเปรสชันเซินกาถล่มเหนือ-อีสาน มอบถุงยังชีพช่วยเหลือเบื้องต้น เตรียมออกมาตรการระยะสั้นบรรเทาความเดือดร้อนและฟื้นฟูอาชีพระยะยาว ส่วนชาวนาที่ทำประกันภัยข้าวนาปีหากเข้าเงื่อนไขกรมธรรม์รับเงินสินไหมทดแทนทันที
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า อิทธิพลจากพายุดีเปรสชันเซินกาที่แผ่เข้าปกคลุมประเทศไทย ทำให้มีฝนตกหนักอย่างต่อเนื่องในพื้นที่ภาคเหนือและภาคตะวันออกเฉียงเหนือ เกิดน้ำป่าไหลหลาก น้ำท่วมฉับพลันและดินโคลนถล่มในหลายพื้นที่ ส่งผลกระทบต่อการใช้ชีวิตและสร้างความเสียหายต่อทรัพย์สินของทางราชการและประชาชนในพื้นที่ ธ.ก.ส. จึงเร่งดำเนินมาตรการเพื่อบรรเทาความเดือดร้อนให้แก่เกษตรกรลูกค้าอย่างเร่งด่วน รวมทั้งเข้าพื้นที่ฟื้นฟูสาขาและตู้เอทีเอ็มให้สามารถเปิดใช้บริการแก่ลูกค้าทั่วไปได้ตามปกติโดยเร็ว
โดยมาตรการเร่งด่วนที่ ธ.ก.ส. ได้ดำเนินการคือ มอบหมายให้พนักงานในพื้นที่ประสบอุทกภัย ออกเยี่ยมเยียนลูกค้าและนำถุงยังชีพไปมอบเพื่อช่วยเหลือในเบื้องต้น รวมถึงให้กำลังใจแก่เกษตรกรลูกค้าที่ได้รับผลกระทบจากอุทกภัยในครั้งนี้ และสำรวจความเสียหายที่เกิดขึ้นภายหลังจากสถานการณ์น้ำท่วมได้คลี่คลายลง เพื่อนำข้อมูลดังกล่าวมาพิจารณาหามาตรการฟื้นฟูการประกอบอาชีพและมาตรการช่วยเหลืออื่นๆ ที่เหมาะสมเพิ่มเติมในระยะต่อไป
ทั้งนี้ ในเบื้องต้น ธ.ก.ส. ได้นำเงินจากกองทุนบรรเทาความเดือดร้อนผู้ประสบภัยธรรมชาติและภัยพิบัติของ ธ.ก.ส. เพื่อจัดหาถุงยังชีพนำไปมอบให้เกษตรกรลูกค้าและประชาชนที่เดือดร้อน สำหรับเกษตรกรผู้ปลูกข้าว ที่ร่วมโครงการประกันภัยข้าวนาปี ปีการผลิต 2560 เมื่อมีการสำรวจความเสียหายในพื้นที่ประสบอุทกภัยเรียบร้อยแล้ว และพบว่ามีความเสียหายเป็นไปตามเงื่อนไขของกรมธรรม์ ก็จะได้รับความคุ้มครองไร่ละ 1,260 บาท โดยสามารถเลือกรับโอนค่าสินไหมผ่านบริการพร้อมเพย์ได้ทันที
"พนักงานของ ธ.ก.ส.ในพื้นที่เกิดเหตุทุกแห่งพร้อมเข้าไปช่วยเหลือเกษตรกรลูกค้าอย่างเร่งด่วนด้วยความเต็มใจ สำหรับภาระหนี้สินที่เกษตรกรลูกค้ามีอยู่กับ ธ.ก.ส.นั้น ไม่ต้องกังวลใจ ธนาคารพร้อมเข้าไปดูแลอย่างเต็มที่   ทั้งนี้ ในเบื้องต้นจะมีการผ่อนผันการชำระหนี้ออกไปไม่เกิน 12 เดือน โดยไม่คิดดอกเบี้ยปรับ และธ.ก.ส.จะ พิจารณามาตรการเพิ่มเติม เช่น การสนับสนุนให้มีการฟื้นฟูอาชีพภายหลังจากสถานการณ์เข้าสู่ภาวะปกติต่อไป "   นายอภิรมย์กล่าว
สำนักสื่อสารการตลาดและประชาสัมพันธ์ ธ.ก.ส.
โทร 02 558 6100 ต่อ 6733 , 6734 , 6735 และ 6740

ที่มา : http://www.thaigov.go.th/news/contents/details/5566
