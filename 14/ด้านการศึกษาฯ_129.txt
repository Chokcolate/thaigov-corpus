รัฐบาลไทย-ข่าวทำเนียบรัฐบาล-สพฐ.ประชุมสัมมนาจัดทำแผนยุทธศาสตร์การศึกษาจังหวัดนราธิวาส 20 ปี (พ.ศ.2560-2579)

วันพุธที่ 24 พฤษภาคม 2560
สพฐ.ประชุมสัมมนาจัดทำแผนยุทธศาสตร์การศึกษาจังหวัดนราธิวาส 20 ปี (พ.ศ.2560-2579)
กระทรวงศึกษาธิการ โดยสำนักงานคณะกรรมการการศึกษาขั้นพื้นฐาน (สพฐ.) จัดการประชุมสัมมนาเพื่อจัดทำแผนยุทธศาสตร์การศึกษาเขตพัฒนาพิเศษเฉพาะกิจจังหวัดชายแดนภาคใต้ 20 ปี พ.ศ.2560-2579 ระดับจังหวัด ครั้งที่ 3 (จังหวัดนราธิวาส)
โดยนายอดินันท์ ปากบารา ผู้ช่วยรัฐมนตรีประจำนายกรัฐมนตรี เป็นประธานเปิดการประชุม และ พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานปิดการประชุมและรับฟังผลการประชุมสัมมนา โดย ผศ.ดร.บรรพต วิรุณราช คณบดีวิทยาลัยพาณิชยศาสตร์ มหาวิทยาลัยบูรพา และ พ.อ.ดร.ขจรศักดิ์ ไทยประยูร จากโรงเรียนเสนาธิการทหารบก เป็นวิทยากรและบรรยายพิเศษตลอดการประชุมสัมมนา
23 พฤษภาคม 2560: นายอดินันท์ ปากบารา ผู้ช่วยรัฐมนตรีประจำนายกรัฐมนตรี กล่าวในพิธีเปิดตอนหนึ่งว่า "นราธิวาส" เป็นจังหวัดที่สำคัญในประเทศไทย เนื่องจากมีพระตำหนักทักษิณราชนิเวศน์ตั้งอยู่ และพระบาทสมเด็จพระปรมินทรมหาภูมิพลอดุลยเดชทรงมีพระราชดำริในการพัฒนาจังหวัดนราธิวาสหลายด้าน อาทิ ด้านการสื่อสาร การใช้ภาษา ดิน น้ำ ป่าไม้ พระองค์ยังทรงทำนุบำรุงทุกศาสนาให้อยู่ร่วมกันได้อย่างไม่แตกแยก และได้มียุทธศาสตร์พระราชทาน “เข้าใจ-เข้าถึง-พัฒนา” ซึ่งนำไปสู่การแก้ปัญหาในจังหวัดชายแดนภาคใต้อย่างยั่งยืน
สำหรับการจัดประชุมสัมมนาในครั้งนี้ เป็นการจัดทำแผนยุทธศาสตร์การศึกษาจังหวัดที่สอดคล้องเชื่อมโยงกับแผนทุกระดับ ทั้งกรอบยุทธศาสตร์ชาติ ระยะ 20 ปี (พ.ศ.2560-2579) แผนการศึกษาแห่งชาติ พ.ศ.2560-2579 และแผนยุทธศาสตร์การศึกษาเขตพัฒนาพิเศษเฉพาะกิจจังหวัดชายแดนภาคใต้ 20 ปี (พ.ศ.2560-2579) และที่สำคัญอย่างยิ่งคือการเชื่อมโยงกับแผนยุทธศาสตร์แบบบูรณาการด้านการศึกษาเพื่อรองรับการพัฒนาเมืองต้นแบบ “สามเหลี่ยมมั่นคง มั่งคั่ง ยั่งยืน” เพื่อตอบสนองต่อนโยบายของกระทรวงศึกษาธิการ ที่ให้ความสำคัญในการเตรียมเด็กและเยาวชนให้สอดคล้องกับการเปลี่ยนแปลงทางเศรษฐกิจและสังคม โดยกระบวนการสร้างคนด้วยการให้การศึกษาและการฝึกอาชีพให้กับเด็กและเยาวชนอย่างทั่วถึง เหมาะสมกับศักยภาพของพื้นที่ สอดคล้องกับความต้องการของตลาดแรงงาน การพัฒนาหลักสูตรการจัดการศึกษาในเขตพัฒนาพิเศษเฉพาะกิจจังหวัดชายแดนภาคใต้ จะทำให้ผู้เรียนมีความรู้และทักษะที่สอดคล้องกับบริบทของพื้นที่ อันก่อให้เกิดความภาคภูมิใจในท้องถิ่นของตนเอง
นอกจากนี้ นายอดินันท์ ได้ฝากประเด็นการต่อยอดของภาษาต่างประเทศ และให้ช่วยกันแก้ปัญหาในเรื่องของการสร้างโอกาสและความเสมอภาคทางการศึกษา เพื่อส่งเสริมให้เด็กในพื้นที่จังหวัดชายแดนภาคใต้มีความรู้ความสามารถ ทัดเทียมกับเด็กในภูมิภาคอื่นมากขึ้น
24 พฤษภาคม 2560: พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ กล่าวตอนหนึ่งในพิธีปิด โดยได้ฝากแนวคิดการทำงานว่า "เราจะทำ นำเพียรคิด จิตฝักใฝ่ หมั่นไตร่ตรอง After Action Review (AAR) สร้างการรับรู้ ได้ความร่วมมือ ถือหลักบูรณาการ”
ทั้งนี้ การที่จะทำให้เกิดผลสัมฤทธิ์ทางการศึกษาตามที่ได้วางแผนยุทธศาสตร์การศึกษาไว้นั้น ต้องอาศัยการมีส่วนร่วมจากทุกภาคส่วน ผ่านการสร้างความรู้ ความเข้าใจ การรับรู้ การยอมรับ การตระหนักถึงความสัมพันธ์ที่ดี และความพร้อมที่จะเข้ามามีส่วนร่วมในการดำเนินงาน ซึ่งรัฐบาลและศูนย์ประสานงานและบริหารการศึกษาจังหวัดชายแดนภาคใต้ (ศปบ.จชต.) หรือ "กระทรวงศึกษาธิการ (ส่วนหน้า) : Forward Section, Ministry of Education" ได้กำหนดแนวทางการขับเคลื่อนไว้อย่างเป็นระบบ สอดคล้องกับการได้รับการจัดสรรงบประมาณตามกรอบทิศทางเป้าหมายการพัฒนา เพื่อพัฒนาการศึกษาให้บรรลุผลตามตัวชี้วัดในช่วงเวลาที่ได้กำหนดไว้
นอกจากนี้ ขอให้เน้นระบบการติดตามที่มีประสิทธิภาพ โดยมีการประเมินผลที่เหมาะสมเป็นระยะ ๆ โดยผ่านช่องทางต่าง ๆ ที่หลากหลายเพื่อให้ประชาสังคมได้มีโอกาสแสดงความคิดเห็นและมีส่วนร่วมในการจัดการศึกษาอย่างกว้างขวางทั้งในระดับนโยบายและพื้นที่
อีกเรื่องหนึ่งซึ่ง พล.อ.สุรเชษฐ์ ได้เน้นย้ำถึงแนวทางการทำงานให้ประสบความสำเร็จอย่างมีประสิทธิภาพและประสิทธิผล โดยคำนึงถึง "ปัจจัยแห่งความสำเร็จ (Key Success Factor : KSF)" คือ ความยึดมั่นผูกพันอย่างจริงจังจากผู้บริหารทุกระดับ การให้การศึกษาและฝึกอบรมให้ทุกคนในหน่วยงานได้เกิดการเรียนรู้ มีโครงสร้างขององค์กรที่สนับสนุนวิธีคิดและวิธีทำงานอย่างเป็นกระบวนการ จัดระบบการติดต่อสื่อสารให้ทั่วถึงทั้งแนวดิ่งตามสายงานและแนวราบของการประสานงานระหว่างหน่วยงานต่าง ๆ รวมทั้งการให้รางวัลและการยอมรับทีมงานที่สมควรได้รับจากผลงานที่ปรากฏ อีกทั้งมีการวัดและประเมินผลงานอย่างเหมาะสม และเน้นการทำงานเป็นทีมอย่างมีประสิทธิภาพ เหล่านี้นับเป็นปัจจัยที่ก่อให้เกิดความสำเร็จ (KSF) ของงานได้อย่างแท้จริง
ผศ.ดร.บรรพต วิรุณราช คณบดีวิทยาลัยพาณิชยศาสตร์ มหาวิทยาลัยบูรพา กล่าวว่า สำหรับแผนยุทธศาสตร์การศึกษาในพื้นที่จังหวัดนราธิวาสนั้น ต้องเน้นไปที่จุดแข็งและโอกาส ให้รองรับการเป็นพื้นที่ในเขตพัฒนาเศรษฐกิจพิเศษ ระยะที่ 2 โดยมีพื้นที่เป้าหมาย 5 อำเภอ ได้แก่ อำเภอเมืองนราธิวาส อำเภอตากใบ อำเภอยี่งอ อำเภอแว้ง และอำเภอสุไหงโก-ลก ซึ่งจะมุ่งไปสู่พื้นที่ที่เป็น “การค้าชายแดน อุตสาหกรรมอาหาร และการขนส่งต่อเนื่องหลายรูปแบบ” ที่ได้รับการสนับสนุนจากภาครัฐด้านสิทธิประโยชน์การลงทุนและการพัฒนาโครงสร้างพื้นฐานจากภาครัฐเพื่อส่งเสริมการค้าการลงทุนพื้นที่ รวมทั้งการเป็นเมืองต้นแบบ "สามเหลี่ยม มั่นคง มั่งคั่ง ยั่งยืน" ที่รัฐบาลประกาศให้อำเภอสุไหงโก-ลก เป็นเมืองต้นแบบด้านการค้าชายแดนระหว่างประเทศ (International Border City) อีกด้วย
นอกจากนี้ การที่อำเภอสุไหงโก-ลก เป็นปลายทางสุดท้ายของเส้นทางรถไฟสายใต้ กรุงเทพฯ-สุไหงโก-ลก ซึ่งมีทางรถไฟเชื่อมต่อกับทางรถไฟไปยังรัฐกลันตันของมาเลเซีย ยิ่งจะช่วยเพิ่มโอกาสทางเศรษฐกิจของนราธิวาส และในพื้นที่ยังมีวัตถุดิบที่จะสามารถสนับสนุนอุตสาหกรรมแปรรูปเกษตร โดยเฉพาะยางพารา ปาล์มน้ำมัน และจุดเด่นด้านวัฒนธรรมที่สามารถพัฒนาอุตสาหกรรมฮาลาลในพื้นที่ด้วย
อีกทั้งจังหวัดนราธิวาสมีประตูการค้าชายแดนสู่มาเลเซีย ซึ่งมีด่านถาวรถึง 3 แห่ง ได้แก่ 1) ด่านสุไหงโก-ลก ตรงข้ามด่านรันตูปินยัง รัฐกลันตัน 2) ด่านตากใบ อำเภอตากใบ ตรงข้ามด่านเป็งกาลันกูโบ รัฐกลันตัน 3) ด่านบูเก๊ะตา อำเภอแว้ง ตรงข้ามด่านบูกิตบุหงา รัฐกลันตัน
โดยในปี 2559 มูลค่าการค้าชายแดนด้านจังหวัดนราธิวาส-มาเลเซีย รวมทั้งสิ้น 4,736.98 ล้านบาท แบ่งออกเป็นมูลค่าการส่งออก 1,406.88 ล้านบาท และมูลค่าการนำเข้า 3,330.10 ล้านบาท โดยไทยขาดดุลการค้า 1,923.22 ล้านบาท ซึ่งหากพื้นที่จังหวัดนราธิวาสมีโรงงานผลิตสินค้าต่าง ๆ มากขึ้น ก็จะช่วยลดต้นทุนการผลิตสินค้าส่งออกและการขนส่งจากโรงงานในภาคอื่น ๆ ได้เป็นอย่างมาก ทั้งนี้ สินค้าส่งออกของจังหวัดนราธิวาส ได้แก่ เศษยางจากต้นยาง แป้งมันสำปะหลัง หินแกรนิต ผลไม้ ปลาสด และสินค้าอุปโภคส่วนสินค้านำเข้าที่สำคัญ คือ ไม้แปรรูป หนังโคหมักเกลือ มะพร้าวผล ขนมปังกรอบ ขนมขบเคี้ยว แป้งสาลี และสินค้าอุปโภคบริโภค
สำหรับโอกาสของจังหวัดนราธิวาสในการค้าและการลงทุนที่มาเลเซียนั้น  ผศ.ดร.บรรพต เห็นว่ารัฐกลันตัน ซึ่งเป็นพื้นที่ชายแดนติดจังหวัดนราธิวาสนั้น เป็นสังคมหลากหลายเชื้อชาติหลากหลายวัฒนธรรม แบ่งเป็น 3 กลุ่ม คือ 1) กลุ่มเชื้อชาติมาเลย์ หรือภูมิบุตร ซึ่งส่วนใหญ่อาศัยในพื้นที่ชนบท ฐานะค่อนข้างยากจน ไม่ชอบทำการค้าขาย นิยมรับราชการ เคร่งครัดในศาสนาและประเพณีดั้งเดิม 2) กลุ่มเชื้อชาติจีน เป็นกลุ่มชาตินิยม รวมตัวกันอย่างเหนียวแน่น ขยันขันแข็ง ประกอบอาชีพค้าขาย และเป็นผู้นำขับเคลื่อนเศรษฐกิจของประเทศมาเลเซีย และมีอำนาจต่อรองทางการค้าสูง 3) กลุ่มเชื้อชาติไทย อาศัยในบริเวณที่ราบริมฝั่งแม่น้ำกลันตัน และบริเวณชายแดนด้านจังหวัดนราธิวาส มีอาชีพทำนา ทำสวน และรับจ้าง ฐานความเป็นอยู่ยังคงยากจนกว่าชนชาติอื่น แต่มีความเลื่อมใสในพระพุทธศาสนาอย่างแรงกล้าและจริงจัง และยังคงรักษาเอกลักษณ์ของความเป็นไทยไว้อย่างเหนียวแน่น
สำหรับเศรษฐกิจของรัฐกลันตัน เป็นรัฐที่ยากจนที่สุดในประเทศมาเลเซีย เป็นรัฐที่ประกอบการเกษตรเป็นส่วนใหญ่มาตั้งแต่ดั้งเดิม โดยทางเหนือของรัฐกลันตันทำการปลูกข้าวและทำสวนยางพารา ทางตอนใต้มีการปลูกยางพาราและน้ำมันปาล์ม โดยพืชเศรษฐกิจที่มีการปลูกทั่วไปในรัฐกลันตัน ได้แก่ ยาสูบ น้ำมันปาล์ม ยางพารา และมีการทำปศุสัตว์ เช่น การเลี้ยงโคกระบือ แกะ และมีการทำประมงทั่วไปตลอดแนวชายฝั่งทะเล สาขาการลงทุนที่มีศักยภาพในรัฐกลันตัน ได้แก่ อุตสาหกรรมไม้ยางพารา น้ำมันปาล์ม ปศุสัตว์ การเกษตร ประมง ท่องเที่ยว อาหาร และเหมืองแร่
ดังนั้น จังหวัดนราธิวาสจึงจำเป็นต้องนำโอกาสและจุดแข็งต่าง ๆ ดังกล่าว มาใช้เป็นข้อมูลในการวางแผนพัฒนายุทธศาสตร์การศึกษาในพื้นที่
สำหรับในพิธีปิดการประชุมสัมมนาครั้งนี้ มีผู้บริหารและข้าราชการจากส่วนกลางและภูมิภาค รวมทั้งผู้เข้าร่วมประชุมสัมมนากว่า 120 คน อาทิ นายธรรมรงค์ คงวัดใหม่ รองผู้ว่าราชการจังหวัดนราธิวาส, นายอำนาจ วิชยานุวัติ ผู้ช่วยเลขาธิการคณะกรรมการการศึกษาขั้นพื้นฐาน, นายชลำ อรรถธรรม ผู้อำนวยการสำนักติดตามประเมินผล สพฐ., นายประหยัด สุขขี ผู้อำนวยการสำนักงานเขตพื้นที่การศึกษาประถมศึกษานราธิวาส เขต 1 ปฏิบัติหน้าที่ศึกษาธิการจังหวัดนราธิวาส ฯลฯ

ที่มา : http://www.thaigov.go.th/news/contents/details/3972
