รัฐบาลไทย-ข่าวทำเนียบรัฐบาล-บก. ยัน ผู้มีสิทธิใน 7 จังหวัดรับบัตรแมงมุมได้ในวันที่ 17 ต.ค. 60

วันจันทร์ที่ 16 ตุลาคม 2560
บก. ยัน ผู้มีสิทธิใน 7 จังหวัดรับบัตรแมงมุมได้ในวันที่ 17 ต.ค. 60
กรมบัญชีกลางยืนยันความพร้อม ผู้มีสิทธิใน 7 จังหวัด สามารถรับบัตรแมงมุมในวันที่ 17 ตุลาคม 2560 ตามนัดอย่างแน่นอน และสามารถทราบวงเงินภายในบัตรสำหรับการซื้อสินค้าร้านธงฟ้าประชารัฐ
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ดำเนินการจัดส่งบัตรสวัสดิการแห่งรัฐ (บัตรแมงมุม) ไปยังหน่วยรับลงทะเบียนทั้ง 7 จังหวัด ได้แก่ กรุงเทพมหานคร จังหวัดนนทบุรี จังหวัดปทุมธานี จังหวัดพระนครศรีอยุธยา จังหวัดสมุทรปราการ จังหวัดนครปฐม และจังหวัดสมุทรสาคร เรียบร้อยแล้ว และเพื่ออำนวยความสะดวกให้กับผู้มีสิทธิ กรมบัญชีกลางได้แจ้งให้หน่ายรับลงทะเบียนตรวจสอบสิทธิการซื้อสินค้าร้านธงฟ้าประชารัฐ โดยทำเป็นสติกเกอร์ 200 บาท หรือ 300 บาท ติดไว้บนบัตรด้วย ดังนั้น จึงพร้อมให้ผู้มีสิทธินำบัตรประชาชนมาติดต่อขอรับบัตรได้ที่หน่วยรับลงทะเบียนที่เคยลงทะเบียนไว้ ตั้งแต่วันที่ 17 ตุลาคม 2560 เป็นต้นไป
สำหรับการใช้งานบัตรสวัสดิการแห่งรัฐ (บัตรแมงมุม) กับระบบตั๋วร่วม (e-Ticket) กรมบัญชีกลาง ได้ร่วมกับสำนักนโยบายและแผนการขนส่งและจราจร (สนข.) และองค์การขนส่งมวลชนกรุงเทพ (ขสมก.) ทำการทดสอบประสิทธิภาพการใช้งานเครื่องอ่านบัตรอิเล็กทรอนิกส์ (e-Ticket) ที่ติดตั้งบนรถเมล์ธรรมดาของ ขสมก. เมื่อวันที่ 10 ตุลาคม 2560 ที่ผ่านมา ซึ่งผลการใช้งาน เครื่องอ่านบัตรสามารถตรวจสอบและหักเงินได้อย่างแม่นยำ ทั้งนี้ ทาง ขสมก.จะดำเนินการทดสอบการใช้งานบัตรกับเครื่องอ่านบัตรที่ติดตั้งบนรถเมล์ธรรมดา จำนวน 800 คัน ตลอดเดือนตุลาคม 2560 เพื่อให้เกิดความมั่นใจในการใช้งานได้จริง และจะให้ผู้มีสิทธิใช้บัตรสวัสดิการขึ้นรถเมล์ได้ตั้งแต่วันที่ 1 พฤศจิกายน 2560 ต่อเนื่องจากการใช้บริการรถเมล์ฟรีที่รัฐบาลขยายการให้บริการถึงสิ้นเดือนตุลาคม สำหรับการใช้บัตรสวัสดิการแห่งรัฐ (บัตรแมงมุม) กับรถไฟฟ้า  สนข.แจ้งว่า อยู่ระหว่างการปรับปรุงระบบการขายตั๋วของรถไฟฟ้าให้รองรับบัตรแมงมุม (ตั๋วร่วม) ซึ่งคาดว่าจะพร้อมให้ใช้งานได้ประมาณกลางปี 2561 เป็นต้นไป
ในส่วนของวงเงินซื้อสินค้าจากร้านธงฟ้าประชารัฐ วงเงินส่วนลดค่าซื้อก๊าซหุงต้ม วงเงินค่าโดยสารรถ บขส. และวงเงินค่าโดยสารรถไฟ เมื่อได้รับบัตรแล้วสามารถใช้บัตรได้ทันที และหากใช้วงเงินในบัตรไม่หมดจะยกยอดวงเงินแต่ละประเภทสวัสดิการที่คงเหลือจากการใช้จ่ายในเดือนตุลาคม 2560 ให้ไปใช้ต่อได้ในเดือนพฤศจิกายน 2560 ตามที่เคยได้แจ้งให้ผู้มีสิทธิได้รับทราบไปก่อนหน้านี้แล้ว
ในกรณีที่ผู้มีสิทธิได้รับบัตรสวัสดิการแห่งรัฐในจังหวัดอื่นนอกเหนือจากกรุงเทพมหานคร และ 6 จังหวัด มีความประสงค์ขอเปลี่ยนเป็นบัตรที่ใช้กับระบบตั๋วร่วม (แมงมุม) เนื่องจากได้เปลี่ยนแปลงที่อยู่ปัจจุบันมาอาศัยอยู่ในกรุงเทพมหานคร และ 6 จังหวัดดังกล่าว อาจขอยื่นเปลี่ยนบัตรได้ตามหลักเกณฑ์ที่กรมบัญชีกลางกำหนด ซึ่งสามารถศึกษารายละเอียดเพิ่มเติมได้ที่ www.cgd.go.th คลิ๊กที่แบนเนอร์ National e-Payment
อธิบดีกรมบัญชีกลาง กล่าวทิ้งท้ายว่า รัฐบาลมีความตั้งใจจริงที่จะให้ความช่วยเหลือประชาชนอย่างถูกกลุ่มเป้าหมายและสอดคล้องกับความต้องการผ่านบัตรสวัสดิการแห่งรัฐ ทั้งนี้ จะมีการประเมินโครงการในทุกมิติอย่างต่อเนื่อง และพร้อมจะปรับปรุงพัฒนาให้เกิดประโยชน์สูงสุดกับประชาชนต่อไป

ที่มา : http://www.thaigov.go.th/news/contents/details/7437
