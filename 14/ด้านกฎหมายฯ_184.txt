รัฐบาลไทย-ข่าวทำเนียบรัฐบาล-“ยุติธรรม” เตรียมยกระดับการป้องกันและปราบปรามยาเสพติดให้มีประสิทธิภาพมากยิ่งขึ้น

วันศุกร์ที่ 18 สิงหาคม 2560
“ยุติธรรม” เตรียมยกระดับการป้องกันและปราบปรามยาเสพติดให้มีประสิทธิภาพมากยิ่งขึ้น
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม ในฐานะผู้อำนวยการศูนย์อำนวยการป้องกันและปราบปรามยาเสพติดแห่งชาติ (ผอ.ศอ.ปส.) เป็นประธานการประชุมคณะกรรมการอำนวยการศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ครั้งที่ ๑/๒๕๖๐
เมื่อวันศุกร์ที่ ๑๘ สิงหาคม ๒๕๖๐ เวลา ๐๙.๓๐ น.
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
ในฐานะผู้อำนวยการศูนย์อำนวยการป้องกันและปราบปรามยาเสพติดแห่งชาติ (ผอ.ศอ.ปส.)
เป็นประธานการประชุมคณะกรรมการอำนวยการศูนย์อำนวยการป้องกันและปราบปรามยาเสพติดแห่งชาติ (ศอ.ปส.) ครั้งที่ ๑/๒๕๖๐
เพื่อรับฟังผลการดำเนินงานในการป้องกันและปราบปรามยาเสพติดจากหน่วยงานที่เกี่ยวข้อง
และพิจารณาแผนประชารัฐร่วมใจ ปลอดภัยยาเสพติด  ปี ๒๕๖๑
โดยมีผู้แทนจากหน่วยงานที่เกี่ยวข้องเข้าร่วมประชุมฯ
ณ ห้องประชุมกระทรวงยุติธรรม ๑ ชั้น ๙
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
ในการนี้ รัฐมนตรีว่าการกระทรวงยุติธรรม กล่าวว่า
งานด้านการป้องกันและปราบปรามยาเสพติด จะดำเนินงานไปทั้งมิติด้านการป้องกัน
การปราบปราม และการบำบัดรักษา โดยแผนการดำเนินงานในปีนี้
ได้ยึดหลักแนวทางการดำเนินงานตามปีที่ผ่านมา คือ เน้นการบูรณาการร่วมกับหน่วยงานต่างๆ ที่เกี่ยวข้อง
ทั้งภายในและภายนอกประเทศ โดยได้มอบหมายให้สำนักงาน ป.ป.ส.
ทบทวนกลไกในการขับเคลื่อนงานของ ศอ.ปส. ในปีงบประมาณ ๒๕๖๑ ให้มีประสิทธิภาพมากยิ่งขึ้น
ทั้งในด้านการป้องกัน การปราบปราม การบำบัดรักษา รวมถึงการคืนคนดีสู่สังคม
สำหรับนโยบายหลักของกระทรวงยุติธรรมจากนี้เป็นต้นไป จะเน้นการลงพื้นที่ให้บริการประชาชนมากขึ้น
เพื่อให้ความรู้แก่ประชาชนในการป้องกันภัยจากยาเสพติด การสร้างชุมชนเข้มแข็ง
และการใช้พลังประชารัฐในการลดการแพร่ระบาดของยาเสพติดในชุมชน
รวมถึงการเพิ่มความร่วมมือกับประเทศเพื่อนบ้าน
เพื่อยกระดับการหยุดยั้งและลดประสิทธิภาพของแหล่งผลิตยาเสพติด
การปราบปรามการขนส่งและการจำหน่ายยาเสพติด ให้มีประสิทธิภาพมากยิ่งขึ้น

ที่มา : http://www.thaigov.go.th/news/contents/details/6046
