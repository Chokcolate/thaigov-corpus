รัฐบาลไทย-ข่าวทำเนียบรัฐบาล-รมว.พม. ให้การต้อนรับนายลง วิซาโล (Mr.Long Visalo) เอกอัครราชทูตวิสามัญผู้มีอำนาจเต็มราชอาณาจักรกัมพูชาประจำประเทศไทย พร้อมหารือความร่วมมือด้านสังคม โดยเฉพาะการต่อต้านการค้ามนุษ์

วันพฤหัสบดีที่ 19 ตุลาคม 2560
รมว.พม. ให้การต้อนรับนายลง วิซาโล (Mr.Long Visalo) เอกอัครราชทูตวิสามัญผู้มีอำนาจเต็มราชอาณาจักรกัมพูชาประจำประเทศไทย พร้อมหารือความร่วมมือด้านสังคม โดยเฉพาะการต่อต้านการค้ามนุษ์
รมว.พม. ให้การต้อนรับนายลง วิซาโล (Mr.Long Visalo) เอกอัครราชทูตวิสามัญผู้มีอำนาจเต็มราชอาณาจักรกัมพูชาประจำประเทศไทย พร้อมหารือถึงความร่วมมือด้านสังคม โดยเฉพาะการต่อต้านการค้ามนุษย์
วันนี้ (19 ต.ค. 60) เวลา 09.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวอนุสรี ทับสุวรรณ ประจำสำนักเลขาธิการนายกรัฐมนตรี ให้การต้อนรับนายลง วิซาโล (Mr.Long Visalo) เอกอัครราชทูตวิสามัญผู้มีอำนาจเต็มราชอาณาจักรกัมพูชาประจำประเทศไทย เข้าเยี่ยมคารวะเนื่องในโอกาสเข้ารับหน้าที่ พร้อมร่วมหารือในประเด็นความร่วมมือด้านสังคมระหว่างสองประเทศ โดยเฉพาะในประเด็นการต่อต้านการค้ามนุษย์ ณ ห้องรับรอง ชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า ประเทศไทยและกัมพูชา ได้ร่วมกันลงนามบันทึกความเข้าใจระหว่างรัฐบาล แห่งราชอาณาจักรไทยกับรัฐบาลแห่งราชอาณาจักรกัมพูชา เรื่อง "ความร่วมมือทวิภาคีว่าด้วยการขจัดการค้ามนุษย์ และการคุ้มครองเหยื่อของการค้ามนุษย์" ซึ่งมีการลงนามครั้งแรกเมื่อปี พ.ศ. 2546 และต่อมาในวันที่ 30 ตุลาคม 2557 ณ กรุงพนมเปญ ประเทศกัมพูชา มีการพัฒนากรอบความร่วมมือเชิงนโยบายให้ครอบคลุมผู้เสียหายจากการค้ามนุษย์ ในทุกเพศ โดยมุ่งเน้นให้เกิดการป้องกันในประเทศต้นทาง ด้วยการขยายโอกาสทางการศึกษาและการส่งเสริมให้ประชาชนมีงานทำ ทั้งนี้ ภายหลังการลงนามในบันทึกความเข้าใจดังกล่าวแล้ว ประเทศไทยและกัมพูชา ได้จัดทำแผนปฏิบัติการฯ ระยะที่ 1 (พ.ศ. 2559 - 2561) เพื่อให้มีการดำเนินงานที่สอดรับกับบันทึกความเข้าใจดังกล่าว จำนวน 6 แผนงาน ประกอบด้วย 1) กลไกเพื่อการปฏิบัติตามแผนปฏิบัติการ 2) การวิเคราะห์ข้อมูลสถานการณ์และประเมินความต้องการ 3) ความร่วมมือด้านมาตรการป้องกัน 4) ความร่วมมือด้านการให้ความคุ้มครองผู้เสียหายจากการค้ามนุษย์ 5) ความร่วมมือด้านการส่งกลับ และ 6) ความร่วมมือด้านการปราบปรามการค้ามนุษย์
พลตำรวจเอก อดุลย์ กล่าวต่อไปว่า นอกจากนี้ ประเทศไทยและกัมพูชา ได้มีความร่วมมือกันในการจัดทำโครงการจัดตั้งศูนย์แรกรับเหยื่อการค้ามนุษย์และกลุ่มเสี่ยง ณ จังหวัดบันเตียนเมียนเจย ประเทศกัมพูชา และได้ลงนามร่วมกัน เมื่อเดือนสิงหาคม 2559 เพื่อเป็นศูนย์รองรับผู้เสียหายจากการค้ามนุษย์และกลุ่มเสี่ยง โดยจัดให้มีการฝึกอาชีพในระยะสั้นและระยะยาว เพื่อลดโอกาสในการกลับมาเป็นผู้เสียหายซ้ำ และป้องกันกลุ่มเสี่ยงไม่ให้เข้าสู่กระบวนการการค้ามนุษย์ ทั้งนี้ ศูนย์ดังกล่าวได้รับการจัดสรรงบประมาณในการก่อสร้างประมาณ 40 ล้านบาท โดยล่าสุดประเทศกัมพูชาพร้อมดำเนินการสร้างศูนย์ดังกล่าวในปี 2561 ที่ตำบลปอยเปต อำเภออูร์ชเรา จังหวัดบันเตียเมียนเจย อีกทั้งมีการฝึกอบรมให้แก่เจ้าหน้าที่ศูนย์ฯ และการฝึกอาชีพให้กับผู้เสียหายอีกด้วย พลตำรวจเอก อดุลย์ กล่าวเพิ่มเติมว่า สำหรับการดำเนินการป้องกันและปราบปรามการค้ามนุษย์ของประเทศไทย พบว่า ในปี 2559 1) มีการจับกุมและฟ้องร้องผู้กระทำความผิดคดีค้ามนุษย์ จำนวน 600 ราย โดยเป็นชาวกัมพูชา จำนวน 26 ราย และ 2) มีผู้เสียหายจากการค้ามนุษย์ จำนวน 824 ราย โดยเป็นชาวกัมพูชา จำนวน 52 ราย ซึ่งได้รับการช่วยเหลือคุ้มครองในสถานคุ้มครองสวัสดิภาพผู้เสียหายจาการค้ามนุษย์ของกระทรวง พม. จำนวน 24 ราย และถูกส่งตัวกลับภูมิลำเนาอย่างปลอดภัย จำนวน 22 ราย นอกจากนี้ ในส่วนการจัดระเบียบขอทานตั้งแต่เดือนตุลาคม 2557 -ตุลาคม 2560 พบว่า มีการจัดระเบียบขอทาน จำนวน 5,763 ราย โดยเป็นชาวกัมพูชาจำนวนทั้งสิ้น 1,845 ราย อีกทั้งปัจจุบันมีขอทานคู่แม่ลูก ที่อยู่ในความดูแลของสถานคุ้มครองฯ ของกระทรวง พม. จำนวน 50 ราย
"ประเทศไทยและกัมพูชา มีความร่วมมือกันเป็นอย่างดีมาโดยตลอดอย่างต่อเนื่อง โดยเฉพาะในประเด็นการดำเนินการต่อต้านการค้ามนุษย์ ซึ่งในระยะต่อไป ทั้งสองประเทศมีความเป็นไปได้ในการขยายความร่วมมือในประเด็นดังกล่าว ให้ครอบคลุมมากขึ้น รวมถึงพัฒนาความร่วมมือด้านการป้องกันการขอทานอย่างยั่งยืน ไม่ว่าจะเป็น การพัฒนาระบบฐานข้อมูลและการแลกเปลี่ยนแนวปฏิบัติที่ดี เพื่อให้การแก้ไขปัญหาการค้ามนุษย์ของทั้งสองประเทศมีประสิทธิภาพยิ่งขึ้น และนำไปสู่สังคมที่ปลอดจากการค้ามนุษย์ในที่สุด ทั้งนี้ หากประชาชนพบเห็นเหตุการค้ามนุษย์ สามารถแจ้งเบาะแสมายังศูนย์ช่วยเหลือสังคม สายด่วน 1300 ตลอด 24 ชั่วโมง หรือหากประสบเหตุที่ต่างประเทศ สามารถแจ้งข้อมูลมายังระบบ Call Center ผ่านหมายเลขโทรศัพท์ 00 หรือกด +66 99 130 1300 ซึ่งเป็นเลขหมายเดียวใช้ได้ฟรีทั่วโลก หรือส่งข้อความ SMS ผ่านหมายเลขโทรศัพท์ 00 หรือกด +66 99 130 1300 เพื่อทางกระทรวง พม. จะได้ให้การช่วยเหลือได้อย่างทันท่วงที” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7502
