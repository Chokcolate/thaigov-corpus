รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือครอบครัวหญิงวัย 38 ปี พิการทางการเคลื่อนไหว ถูกสามีที่เป็นโรคพิษสุราเรื้อรัง ทำร้ายร่างกายจนทนไม่ไหว ที่จังหวัดตาก

วันศุกร์ที่ 28 เมษายน 2560
รมว. พม. กำชับ จนท. เร่งช่วยเหลือครอบครัวหญิงวัย 38 ปี พิการทางการเคลื่อนไหว ถูกสามีที่เป็นโรคพิษสุราเรื้อรัง ทำร้ายร่างกายจนทนไม่ไหว ที่จังหวัดตาก
รมว.พม. กำชับ จนท. เร่งช่วยเหลือครอบครัวหญิงวัย 38 ปี พิการทางการเคลื่อนไหว ถูกสามีที่เป็นโรคพิษสุราเรื้อรัง ทำร้ายร่างกายจนทนไม่ไหว ต้องขอให้ผู้นำหมู่บ้านพาออกจากบ้าน พร้อมผู้เป็นแม่ และน้องชายที่ป่วยเป็นโรคร้ายแรง ที่ จ.ตาก
วันนี้ (28 เม.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 619/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีหญิงวัย 38 ปี พิการทางการเคลื่อนไหว ถูกสามีที่เป็นโรคพิษสุราเรื้อรัง ทำร้ายร่างกายจนทนไม่ไหว จึงขอให้ผู้นำหมู่บ้านพาออกจากบ้าน พร้อมผู้เป็นแม่ และน้องชาย ที่ป่วยเป็นโรคร้ายแรง มาขออาศัยที่บ้านพักคนพิการแห่งหนึ่ง แต่ยังถูกผู้เป็นสามีตามมาข่มขู่หลายครั้ง อีกทั้งต้องส่งลูกชายวัย 13 ปี ไปอาศัยอยู่ที่บ้านพักเด็ก จังหวัดเชียงใหม่ เนื่องจากเคยถูกผู้เป็นพ่อล่วงละเมิดทางเพศ จนไม่กล้าอาศัยอยู่บ้าน ที่อำเภอแม่ระมาด จังหวัดตาก นั้น ตนได้กำชับให้พัฒนาสังคมและความมั่นคงของมนุษย์จังหวัดตาก (พมจ.ตาก) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมหญิงคนดังกล่าว พร้อมครอบครัว เพื่อตรวจสอบข้อเท็จจริงและประเมิน ทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านคนพิการและด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยและบาดเจ็บอย่างต่อเนื่อง พร้อมเร่งเยียวยาฟื้นฟูสภาพจิตใจหญิงคนดังกล่าวและครอบครัวโดยด่วน และคุ้มครองสวัสดิภาพ รวมทั้ง ดูแลเรื่องการศึกษาของเด็กชายในระยะยาว และคุ้มครองสวัสดิภาพ
พลตำรวจเอก อดุลย์ กล่าวเพิ่มเติมว่า สำหรับกรณีพบเด็ก 4 พี่น้อง วัย 4 ขวบ - 13 ปี เป็นเด็กกำพร้าถูกพ่อ-แม่ทอดทิ้ง หนีไปมีครอบครัวใหม่ ต้องอาศัยอยู่กับน้าสาว ที่ครอบครัวมีฐานะยากจน รายได้ไม่เพียงพอเป็นค่าใช้จ่ายสำหรับค่าเทอมของเด็ก ทั้ง 4 คนที่อำเภอละงู จังหวัดสตูล นั้น ตนได้กำชับให้พัฒนาสังคมและความมั่นคงของมนุษย์จังหวัดสตูล (พมจ.สตูล) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาอย่างต่อเนื่อง รวมทั้ง การแนะนำให้คำปรึกษาในเรื่องการส่งเสริมการประกอบอาชีพแก่ผู้เป็นน้าสาว เพื่อสร้างรายได้ ที่มั่นคงและเพียงพอ สามารถเลี้ยงดูตนเองและครอบครัวได้

ที่มา : http://www.thaigov.go.th/news/contents/details/3376
