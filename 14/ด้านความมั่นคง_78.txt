รัฐบาลไทย-ข่าวทำเนียบรัฐบาล-กระทรวงมหาดไทย น้อมนำศาสตร์พระราชา มาเป็นแนวทางการพัฒนาในรูปแบบ "การพัฒนาชนบทเชิงพื้นที่ประยุกต์ตามแนวพระราชดำริ"

วันอังคารที่ 9 พฤษภาคม 2560
กระทรวงมหาดไทย น้อมนำศาสตร์พระราชา มาเป็นแนวทางการพัฒนาในรูปแบบ "การพัฒนาชนบทเชิงพื้นที่ประยุกต์ตามแนวพระราชดำริ"
กระทรวงมหาดไทย น้อมนำศาสตร์พระราชา มาเป็นแนวทางการพัฒนาในรูปแบบ "การพัฒนาชนบทเชิงพื้นที่ประยุกต์ตามแนวพระราชดำริ" ให้เกิดความเข้มแข็งอย่างยั่งยืน ตั้งแต่ระดับครัวเรือน ชุมชน พื้นที่ภูมิภาค จนถึงระดับประเทศ
วันนี้ (9 พ.ค.60) เวลา 09.40 น. ณ มหาวิทยาลัยราชภัฎนครราชสีมา นายกฤษฎา บุญราช ปลัดกระทรวงมหาดไทย กล่าวปาฐกถาพิเศษ ในหัวข้อ “การพัฒนาชุมชนเข้มแข็ง ตามแนวพระราชดำริ" ให้แก่ผู้เข้าร่วมโครงการแลกเปลี่ยนเรียนรู้ชุมชนเข้มแข็งตามแนวพระราชดำริ จังหวัดนครราชสีมา จัดโดยสถาบันส่งเสริมและพัฒนากิจกรรมปิดทองหลังพระ สืบสานแนวพระราชดำริเพื่อให้เกิดการแลกเปลี่ยนประสบการณ์การพัฒนาชุมชนอย่างยั่งยืน โดยมีประชาชนจากหมู่บ้านเศรษฐกิจพอเพียงของทุกอำเภอในพื้นที่จังหวัดนครราชสีมา จำนวน 326 หมู่บ้าน รวมทั้งสิ้น 2,000 คน เข้าร่วมรับฟัง
นายกฤษฎา บุญราช ปลัดกระทรวงมหาดไทย กล่าวว่า ตลอดระยะเวลาที่พระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9 ทรงครองราชย์ คนไทยได้มีโอกาสรับรู้ถึงแนวพระราชดำริที่ได้พระราชทานในโอกาสต่างๆ และพระราชกรณียกิจที่ทรงมุ่งมั่นปฏิบัติมาเป็นระยะเวลากว่า 70 ปี โดยพระองค์ทรงมุ่งมั่นช่วยเหลือให้มีการพัฒนาเพื่อให้ประชาชนคนไทยพึ่งพาตนเองได้ โดยเฉพาะประชาชนที่อาศัยอยู่ในชนบท กิจกรรมและโครงการตามพระราชดำริที่ดำเนินการอยู่ในหลายพื้นที่ทั่วประเทศ ล้วนแล้วแต่มีเป้าหมายสุดท้ายอยู่ที่การพึ่งตนเองได้ของประชาชนทั้งสิ้น ทรงแนะนำและสาธิตให้ประชาชนดำเนินตามรอยเบื้องพระยุคลบาท พัฒนาเพื่อให้เกิดการพึ่งตนเองหรือมีความเข้มแข็ง โดยจะต้องค่อยๆ กระทำตามลำดับขั้นตอน
ปลัดกระทรวงมหาดไทย กล่าวว่า กระทรวงมหาดไทย ได้น้อมนำ “ศาสตร์พระราชา” ดังกล่าว มากำหนดเป็นแนวทางการพัฒนาให้เกิดความเข้มแข็งอย่างยั่งยืน ในรูปแบบ “การพัฒนาชนบทเชิงพื้นที่ประยุกต์ตามแนวพระราชดำริ” ที่มีการดำเนินงานเป็นขั้นตอนจากระดับครัวเรือน ชุมชน พื้นที่/ภูมิภาค จนถึงระดับประเทศ โดยมีเป้าหมายในแต่ละระดับ ดังนี้
- ระดับครัวเรือน เริ่มจากการสร้างโอกาสด้วยการพัฒนาโครงสร้างพื้นฐาน โดยเฉพาะแหล่งน้ำ ตลอดจนการพัฒนาอาชีพ เร่งสร้างรายได้และลดรายจ่าย เน้นการพึ่งพาตนเอง (ระดับอยู่รอด)
- ระดับชุมชน เน้นการพึ่งพากันเองในชุมชนด้วยการรวมกลุ่ม พึ่งพากันเองในชุมชน (ระดับพอเพียง)
- ระดับพื้นที่/ภูมิภาค เน้นการสร้างวิสาหกิจชุมชนที่มีการเชื่อมโยงกับเครือข่าย/ตลาดภายนอก พึ่งพาซึ่งกันและกันเป็นเครือข่าย (ระดับยั่งยืนหรือเข้มแข็ง)
โดยกระทรวงมหาดไทยจะร่วมกับส่วนราชการต่างๆ เช่น สำนักงานปลัดสำนักนายกรัฐมนตรี กระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม และสถาบันส่งเสริมและพัฒนากิจกรรมปิดทองหลังพระ สืบสานแนวพระราชดำริ นำบทเรียนของการพัฒนาที่ผ่านมาในพื้นที่ต้นแบบต่างๆ มาเป็นแนวทางหลักของการทำงานตามความต้องการของประชาชน ผ่านกระบวนการประชาคม เน้นการพัฒนาด้านโครงสร้างพื้นฐาน โดยเฉพาะแหล่งน้ำก่อน ซึ่งในระยะเริ่มแรกจะดำเนินการให้เห็นเป็นตัวอย่างก่อนในพื้นที่นำร่อง 9 จังหวัด ประกอบด้วย จังหวัดนครราชสีมา สกลนคร ศรีสะเกษ ร้อยเอ็ด ชัยภูมิ แพร่ จันทบุรี ฉะเชิงเทรา และพัทลุง แล้วขยายผลไปพื้นที่อื่นที่มีความพร้อมและประชาชนมีความต้องการ
ปลัดกระทรวงมหาดไทย กล่าวตอนท้ายว่า หากประชาชนคนไทยได้เรียนรู้และน้อมนำหลักของปรัชญาเศรษฐกิจพอเพียงไปสู่การปฏิบัติจนเป็นวิถีชีวิต ก็เชื่อได้ว่าจะนำมาซึ่งความเข้มแข็งยั่งยืนในทุกระดับ ตั้งแต่ตนเอง ครัวเรือน ชุมชน จนถึงประเทศ ซึ่งรัฐบาลให้ความสำคัญกับการน้อมนำหลักปรัชญาของเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดชมาเป็นแนวทางในการพัฒนาประเทศ และได้มอบหมายให้กระทรวงมหาดไทย น้อมนำหลักปรัชญาของเศรษฐกิจพอเพียงไปเผยแพร่จนเป็นวิถีชีวิตของคนไทยทั้งประเทศ ซึ่งถือเป็นเป้าหมายสูงสุดของรัฐบาล แม้ว่าที่ผ่านมาจะมีการกล่าวถึงหลักปรัชญาของเศรษฐกิจพอเพียงมาโดยตลอด แต่กลับพบว่ามีความเข้าใจที่สับสน เช่น เข้าใจว่าเป็นการปลูกผักสวนครัวรั้วกินได้ หรือเป็นแนวคิดเกษตรทฤษฎีใหม่ แต่แท้จริงแล้วหลักปรัชญาของเศรษฐกิจพอเพียงเป็นวิถีการดำเนินชีวิตให้รู้จักคำว่าพอเพียง ซึ่งมีหลากหลายมิติ หลักการสำคัญคือ การมีความพอตน พอประมาณ มีเหตุผล กล่าวคือ เราต้องรู้รายรับรายจ่ายของครอบครัว ถ้ารายจ่ายมากกว่ารายรับ เราจะต้องแก้ปัญหาอย่างไร และในระยะต่อไปทางกระทรวงมหาดไทย จะได้แต่งตั้งทีมวิทยากรลงไปพูดคุยกับประชาชนในทุกหมู่บ้าน เพื่อกระตุ้นให้นำไปสู่การปฏิบัติจนเป็นวิถีชีวิตในระดับบุคคล จนถึงหมู่บ้าน/ชุมชน ใช้เป็นวิธีการในการแก้ไขปัญหาหรือสร้างความเข้มแข็งให้กับหมู่บ้าน/ชุมชนทั่วประเทศ และนอกจากนี้ จากพยากรณ์อากาศของกรมอุตุนิยมวิทยาและสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) ระบุว่าในเดือนพฤษภาคมนี้ จะมีปริมาณฝนตกมากกว่าทุกปี และจะเกิดภาวะฝนทิ้งช่วงในช่วงเดือนมิถุนายน จึงขอให้ทุกคนได้น้อมนำแนวทางพระราชดำริมาบริหารจัดการน้ำ เพื่อสร้างแหล่งกักเก็บน้ำไว้ใช้ในช่วงขาดแคลนต่อไป

ที่มา : http://www.thaigov.go.th/news/contents/details/3642
