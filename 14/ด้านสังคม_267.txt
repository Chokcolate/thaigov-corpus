รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กหญิงวัย 7 ขวบ ป่วยเป็นโรคเนื้องอกในสมอง ครอบครัวยากจน มีเพียงพ่อทำงานหาเลี้ยงครอบครัวคนเดียว และต้องเลี้ยงดูลูกวัยกำลังเรียนอีก 2 คน ที่ จ.ตาก

วันศุกร์ที่ 26 พฤษภาคม 2560
รมว.พม. กำชับ จนท. เร่งช่วยเหลือเด็กหญิงวัย 7 ขวบ ป่วยเป็นโรคเนื้องอกในสมอง ครอบครัวยากจน มีเพียงพ่อทำงานหาเลี้ยงครอบครัวคนเดียว และต้องเลี้ยงดูลูกวัยกำลังเรียนอีก 2 คน ที่ จ.ตาก
รมว.พม. กำชับ จนท. เร่งช่วยเหลือเด็กหญิงวัย 7 ขวบ ที่ป่วยเป็นโรคเนื้องอกในสมอง ครอบครัวยากจน มีเพียงพ่อทำงานหาเลี้ยงครอบครัวคนเดียว และต้องเลี้ยงดูลูกวัยกำลังเรียนอีก 2 คน ที่ จ.ตาก
วันนี้ (26 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธาน การประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 637/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กหญิงวัย 7 เดือน ป่วยเป็นเนื้องอกในสมอง มีศีรษะโต และมีอาการกระตุกชักเกร็ง อาศัยอยู่กับผู้เป็นแม่วัย 31 ปี ที่ไม่ได้ประกอบอาชีพ เนื่องจากต้องอยู่ดูแลเด็กหญิงอย่างใกล้ชิด มีเพียงผู้เป็นสามีที่มีอาชีพรับจ้างและทำไร่ทำสวน ทำงานหาเลี้ยงครอบครัวเพียงคน อีกทั้งยังต้องรับภาระเลี้ยงดูลูกวัยกำลังเรียนอีก 2 คน ครอบครัวมีฐานะยากจน ไม่มีเงินเพียงพอค่ารักษาพยาบาล ที่อำเภอเมือง จังหวัดตาก นั้น ตนได้กำชับให้พัฒนาสังคมและความมั่นคงของมนุษย์จังหวัดตาก (พมจ.ตาก) และหน่วยงานที่เกี่ยวข้องในพื้นที่สังกัดกระทรวง การพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา รวมทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่อง การรักษาพยาบาลของเด็กหญิงคนดังกล่าวอย่างต่อเนื่อง การศึกษาของเด็กอีก 2 คนในระยะยาว อีกทั้ง ให้คำแนะนำปรึกษาในเรื่องการส่งเสริมอาชีพแก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงอายุ 41 ปี ป่วยเป็นโรคมะเร็งปากมดลูก และลุกลาม ไปที่ปีกรังไข่ และเป็นโรคไต ต้องสวนสายยางเจาะกรวยไต สร้างความเจ็บปวดทุกข์ทรมานเป็นอย่างมาก อาศัยอยู่ กับสามี ที่ต้องลาออกจากงานประจำ เพื่อมาอยู่ดูแลภรรยาอย่างใกล้ชิด จึงทำให้ครอบครัวขาดรายได้ ไม่มีเงิน ค่ารักษาพยาบาล ที่อำเภอบ้านโป่ง จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือตามภารกิจ ของกระทรวงการพัฒนาสังคมฯ และมอบสิ่งของเครื่องใช้ที่จำเป็นในชีวิตประจำวัน อีกทั้ง ประสานความร่วมมือ กับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสมเพื่อพัฒนาคุณภาพชีวิตที่ดี ในระยะยาว โดยเฉพาะเรื่องการดูแลรักษาพยาบาลของหญิงคนดังกล่าวอย่างต่อเนื่อง และการให้คำแนะนำปรึกษา ในเรื่องการส่งเสริมอาชีพแก่ผู้เป็นสามี เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/4055
