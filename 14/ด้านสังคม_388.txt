รัฐบาลไทย-ข่าวทำเนียบรัฐบาล-ประเทศสหรัฐอเมริกาเผยแพร่รายงานการค้ามนุษย์ (TIP Report)ประจำปี 2560 ประเทศไทยมุ่งมั่นเดินหน้าต่อต้านการค้ามนุษย์อย่างต่อเนื่อง

วันพุธที่ 28 มิถุนายน 2560
ประเทศสหรัฐอเมริกาเผยแพร่รายงานการค้ามนุษย์ (TIP Report)ประจำปี 2560 ประเทศไทยมุ่งมั่นเดินหน้าต่อต้านการค้ามนุษย์อย่างต่อเนื่อง
ประเทศสหรัฐอเมริกาเผยแพร่รายงานการค้ามนุษย์ (TIP Report)ประจำปี 2560 ประเทศไทยมุ่งมั่นเดินหน้าต่อต้านการค้ามนุษย์อย่างต่อเนื่อง
วันนี้ (28 มิ.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า สหรัฐอเมริกาได้เผยแพร่รายงานการค้ามนุษย์ TIP Report ประจำปี 2560 เมื่อคืนที่ 27 มิถุนายน 2560 รายงานดังกล่าวมีการจัดระดับสถานการณ์การค้ามนุษย์ของประเทศต่างๆ กว่า 180 ประเทศ โดยยังคงจัดระดับประเทศไทยอยู่ใน tier 2 watch list หรือระดับ 2 ที่ต้องจับตามอง เช่นเดียวกับปีที่ผ่านมา
พลตำรวจเอก อดุลย์ กล่าวว่า รัฐบาลได้กำหนดนโยบายให้การป้องกันและปราบปรามการค้ามนุษย์เป็นวาระแห่งชาติ เนื่องจากการค้ามนุษย์เป็นอาชญากรรมข้ามชาติที่ละเมิดสิทธิมนุษยชนร้ายแรง ในปีที่ผ่านมารัฐบาลได้มีความพยายามดำเนินการเพื่อขจัดปัญหาการค้ามนุษย์ โดยบูรณาการการทำงานร่วมกับทุกภาคส่วน ภายใต้แนวคิด "ประชารัฐ ร่วมใจ ต้านภัยการค้ามนุษย์”
พลตำรวจเอก อดุลย์ กล่าวต่อไปว่า จากการขับเคลื่อนแก้ไขปัญหาการค้ามนุษย์อย่างเต็มที่ ในปี 2559 มีการดำเนินคดีการค้ามนุษย์ 333 คดี ดำเนินคดีกับเจ้าหน้าที่รัฐ 54 ราย และยึดทรัพย์ผู้กระทำผิดได้จำนวนมากที่สุด 784 ล้านบาท ในด้านการคุ้มครองมีการพัฒนาระบบการคุ้มครองช่วยเหลือให้ได้มาตรฐานสากล ซึ่งกระทรวงการพัฒนาสังคมและความมั่นคงของมนุษย์ (พม.) ได้ช่วยเหลือผู้เสียหายทั้งคนไทย และคนต่างชาติ รวมจำนวนทั้งสิ้น 561 คน โดยมีผู้เสียหายทำงานทั้งในและนอกสถานคุ้มครอง จำนวน 196 คน (จากเดิมปี 2558 จำนวน 47 คน) ซึ่งผู้เสียหายได้รับสิทธิการพำนักอยู่ชั่วคราวและทำงานในประเทศไทย 2 ปี หลังสิ้นสุดคดี ด้านการป้องกันมีการจัดระเบียบแรงงานต่างด้าว จัดระเบียบเรือประมง สถานบริการ และจัดระเบียบขอทาน เพื่อป้องกันกลุ่มเสี่ยงไม่ให้เข้าสู่กระบวนการค้ามนุษย์
"ทั้งนี้ ไม่ว่าประเทศไทยจะถูกจัดอยู่ในระดับใด รัฐบาลโดยกระทรวง พม. และหน่วยงานที่เกี่ยวข้องจะยังคงมุ่งมั่นดำเนินงานและให้การคุ้มครองผู้เสียหายจากการค้ามนุษย์ โดยคำนึงถึงหลักสิทธิมนุษยชน มนุษยธรรม และให้คุณค่า ศักดิ์ศรีของความเป็นมนุษย์ และบูรณาการร่วมกับภาคีเครือข่ายทุกภาคส่วน ดำเนินงานด้านการป้องกัน ปราบปราม และแก้ไขปัญหาการค้ามนุษย์ ให้มีประสิทธิภาพมากยิ่งขึ้นต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4846
