รัฐบาลไทย-ข่าวทำเนียบรัฐบาล-นรม. เป็นประธานในงานพิธีมหามงคลเจริญพระพุทธมนต์ ถวายพระราชกุศล พระบาทสมเด็จพระปรมินทรมหาภูมิพลอดุลยเดช บรมนาถบพิตร

วันจันทร์ที่ 28 สิงหาคม 2560
นรม. เป็นประธานในงานพิธีมหามงคลเจริญพระพุทธมนต์ ถวายพระราชกุศล พระบาทสมเด็จพระปรมินทรมหาภูมิพลอดุลยเดช บรมนาถบพิตร
และถวายพระพรชัยมงคล กับถวายพระราชกุศลแด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา 85 พรรษา 12 สิงหาคม 2560
วันนี้ (22 สิงหาคม 2560) เลา 17.50 น. ณ พระลานพระราชวังดุสิต พลเอก ประยุทธ์ จันทร์โอชา นายกรัฐมนตรี พร้อมด้วย รองศาสตราจารย์ นราพร จันทร์โอชา ภริยา เป็นประธานในงานพิธีมหามงคลเจริญพระพุทธมนต์ ถวายพระราชกุศล พระบาทสมเด็จพระปรมินทรมหาภูมิพลอดุลยเดช บรมนาถบพิตร และถวายพระพรชัยมงคลกับถวายพระราชกุศลแด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา 85 พรรษา 12 สิงหาคม 2560
เมื่อนายกรัฐมนตรีและภริยาเดินทางถึงพระลานพระราชวังดุสิต เจ้าหน้าที่สำนักพระราชวังเชิญ นายกรัฐมนตรีและภริยาถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว จากนั้นเชิญนายกรัฐมนตรีและภริยาเข้าสู่พลับพลาพิธีและนั่ง ณ ที่จัดไว้   สมเด็จพระอริยวงศาคตญาณ สมเด็จพระสังฆราช สกลมหาสังฆปริณายกเสด็จถึงพลับพลาพิธี จากนั้นนายกรัฐมนตรีจุดธูปเทียนเครื่องนมัสการบูชาพระคันธารราษฎร์พร้อมกราบ และจุดธูปเทียนเครื่องทองน้อยถวายราชสักการะพระบรมฉายาลักษณ์ พระบาทสมเด็จพระปรมินทรมหาภูมิพลอดุลยเดชบรมนาถบพิตรพร้อมกราบ
จากนั้น นายกรัฐมนตรี ได้เปิดกรวยกระทงดอกไม้ธูปเทียนแพ หน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 พร้อมกราบ เจ้าหน้าที่กรมการศาสนาอาราธนาศีล สมเด็จพระอริยวงศาคตญาณ สมเด็จพระสังฆราช สกลมหาสังฆปริณายกให้ศีล โดยมีพระสงฆ์ 241 รูป สวดมาติกา เจ้าพนักงานภูษามาลาลาดภูษาโยง
จากนั้น นายกรัฐมนตรี ทอดผ้าไตรพระสงฆ์ จำนวน 10 รูป ส่วนข้าราชการชั้นผู้ใหญ่ทอดผ้าไตรพระสงฆ์จนครบ 240 รูป พระสงฆ์สดับปกรณ์ นายกรัฐมนตรีกรวดน้ำ พระสงฆ์ถวายอนุโมทนา ถวายอดิเรก เจ้าหน้าที่กรมการศาสนาอาราธนาพระปริตร พระสงฆ์ 241 รูปเจริญพระพุทธมนต์และถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 นายกรัฐมนตรีประเคนจตุปัจจัยไทยธรรมพระสงฆ์ จำนวน 10 รูป ส่วนข้าราชการชั้นผู้ใหญ่ประเคนจตุปัจจัยไทยธรรมจนครบ 241 รูป
จากนั้น นายกรัฐมนตรีกรวดน้ำ พระสงฆ์ถวายอนุโมทนา ถวายอดิเรก นายกรัฐมนตรีกราบที่หน้าพระคันธารราษฎร์ กราบที่หน้าเครื่องนมัสการ กราบที่หน้าพระบรมฉายาลักษณ์ และพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ตามลำดับ
ต่อจากนั้น นายกรัฐมนตรีและภริยายืนประนมมือส่งริ้วขบวนอัญเชิญพระคันธารราษฎร์ และพลอากาศตรี สุพิชัย สุนทรบุระ ผู้อัญเชิญพระคันธารราษฎร์ เข้ากราบพระคันธารราษฎร์ เพื่ออัญเชิญกลับพระที่นั่งอัมพรสถาน เจ้าพนักงานอัญเชิญพระคันธารราษฎร์ออกจากพลับพลาพิธีขึ้นประดิษฐานบนรถยนต์พระประเทียบ พระสงฆ์เจริญชัยมงคลคาถา รถยนต์พระประเทียบอัญเชิญพระคันธารราษฎร์ ออกจากพระลานพระราชวังดุสิตผ่านประตูภูธรลีลาศ นายกรัฐมนตรีกราบทูลลาสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก จากนั้นนายกรัฐมนตรีและภริยาเดินทางกลับ เป็นเสร็จงานพิธี
...........................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6118
