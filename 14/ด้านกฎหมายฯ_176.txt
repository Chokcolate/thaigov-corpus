รัฐบาลไทย-ข่าวทำเนียบรัฐบาล-รมว.ยุติธรรม นำคณะผู้บริหารฯ ลงพื้นที่ จ.สุรินทร์ ให้ความช่วยเหลือประชาชนได้เข้าถึงความยุติธรรม

วันเสาร์ที่ 12 สิงหาคม 2560
รมว.ยุติธรรม นำคณะผู้บริหารฯ ลงพื้นที่ จ.สุรินทร์ ให้ความช่วยเหลือประชาชนได้เข้าถึงความยุติธรรม
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ลงพื้นที่พบปะประชาชนจังหวัดสุรินทร์ ภายใต้โครงการ "ยุติธรรมสู่หมู่บ้าน นำบริการรัฐสู่ประชาชน " ครั้งที่ ๕
เมื่อวันพุธที่ ๙ สิงหาคม ๒๕๖๐ เวลา ๑๓.๓๐ น.
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
นำคณะผู้บริหารกระทรวงยุติธรรม ลงพื้นที่พบปะประชาชนจังหวัดสุรินทร์
ภายใต้โครงการ "ยุติธรรมสู่หมู่บ้าน นำบริการรัฐสู่ประชาชน " ครั้งที่ ๕
ณ ศูนย์ยุติธรรมชุมชนตำบลบ้านไทร อำเภอปราสาท จังหวัดสุรินทร์
โอกาสนี้ รัฐมนตรีว่าการกระทรวงยุติธรรมได้มอบเงินช่วยเหลือแก่ผู้เสียหายและจำเลยในคดีอาญา
ตามพระราชบัญญัติค่าตอบแทนผู้เสียหายและค่าทดแทน และค่าใช้จ่ายแก่จำเลยในคดีอาญา พ.ศ.๒๕๔๔
(และที่แก้ไขเพิ่มเติม (ฉบับที่ ๒) พ.ศ.๒๕๕๙) รวมทั้งหมด ๒๑ ราย แบ่งเป็นผู้เสียหาย จำนวน ๒๐ ราย
และจำเลย จำนวน ๑ ราย รวมเป็นเงินทั้งสิ้น ๑,๑๓๐,๗๑๐.๒๒ บาท
รัฐมนตรีว่าการกระทรวงยุติธรรม กล่าวว่า กระทรวงยุติธรรมต้องการที่จะทำให้ประชาชนในพื้นที่ได้เข้าถึงกระบวนการยุติธรรม
โดยอาศัยกลไกหน่วยงานในพื้นที่ ในส่วนของสำนักงานยุติธรรมจังหวัดที่จะต้องเป็นที่ปรึกษา ให้คำแนะนำด้านกฎหมาย
ตลอดจนให้ความช่วยเหลือประชาชนที่ได้รับความเดือดร้อน หรือไม่ได้รับความเป็นธรรม
รวมทั้งการทำงานอย่างใกล้ชิดกับศูนย์ดำรงธรรม กระทรวงมหาดไทย
เพื่อร่วมกันขับเคลื่อนการให้บริการประชาชนให้เข้าถึงความเป็นธรรมได้อย่างมีประสิทธิภาพและรวดเร็ว
ซึ่งที่ผ่านมาได้ให้ความช่วยเหลือประชาชนในพื้นที่ในเรื่องของสัญญาขายฝาก ปัญหาหนี้ที่ไม่ได้รับความเป็นธรรม
รวมทั้งขอรับบริการด้านการไกล่เกลี่ยระงับข้อพิพาท
ต่อจากนั้น เวลา ๑๕.๐๐ น. รัฐมนตรีว่าการกระทรวงยุติธรรม พร้อมคณะ เดินทางไปวัดป่าไทรทอง
ตำบลบ้านไทร อำเภอปราสาท จังหวัดสุรินทร์
เพื่อถวายสังฆทาน พร้อมทั้งปลูกต้นศรีมหาโพธิ์ ณ วัดป่าไทรทอง
รัฐมนตรีว่าการกระทรวงยุติธรรม กล่าวว่า รัฐบาลมีความตั้งใจที่จะทำงานร่วมกับคณะสงฆ์
เพื่อการทำนุบำรุงพระพุทธศาสนาต่อไป
และเป็นกิจกรรมหนึ่งที่ต้องการให้ผู้บริหารและเจ้าหน้าที่กระทรวงยุติธรรม ได้เข้าถึงศาสนา
อันจะเป็นส่วนเสริมด้านคุณธรรมและจริยธรรมในการให้บริการประชาชน
ทั้งนี้ หากมีสิ่งใดที่กระทรวงยุติธรรมช่วยเหลือได้ ก็พร้อมยินดีให้การสนับสนุนอย่างเต็มที่
ต่อมา เวลา ๑๖.๐๐ น. รัฐมนตรีว่าการกระทรวงยุติธรรม พร้อมคณะ ตรวจเยี่ยมกองทุนแม่ของแผ่นดิน
ณ บ้านโคกกลางสามัคคี ตำบลกาบเชิง อำเภอกาบเชิง จังหวัดสุรินทร์
ที่ได้ดำเนินงานประสบผลสำเร็จจนสามารถดูแลตนเองและชุมชนได้อย่างยั่งยืน
พร้อมทั้งมอบเงินสมทบทุนกองทุนแม่ของแผ่นดินบ้านโคกกลางสามัคคี
และมอบอุปกรณ์กีฬาให้กับผู้แทนโรงเรียน จำนวน ๑๐ โรงเรียน
รัฐมนตรีว่าการกระทรวงยุติธรรม กล่าวว่า พลังความสามัคคีของพี่น้องประชาชนในพื้นที่ทุกคน
ส่งผลให้กองทุนแม่ของแผ่นดิน มีความเข้มแข็ง ก้าวหน้า ประสบผลสำเร็จมาจนถึงขณะนี้
จึงขอให้พี่น้องประชาชนได้สืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ
ในพระบาทสมเด็จพระปรมินทรมหาภูมิพลอดุลยเดช ในด้านการแก้ไขปัญหายาเสพติดด้วยการสร้างสังคม ชุมชน
และหมู่บ้านสีขาวปลอดยาเสพติด ซึ่งกระทรวงยุติธรรมและสำนักงาน ป.ป.ส.
พร้อมที่จะสนับสนุนงานด้านการป้องกันและปราบปรามยาเสพติดให้ประสบผลสำเร็จอย่างยั่งยืน เป็นหมู่บ้านสีขาวดำรงไว้สืบไป

ที่มา : http://www.thaigov.go.th/news/contents/details/5904
