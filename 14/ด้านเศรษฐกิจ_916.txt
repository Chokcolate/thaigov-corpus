รัฐบาลไทย-ข่าวทำเนียบรัฐบาล-คปภ. เพิ่มรอบสอบ“นายหน้าประกันภัย”ผ่านระบบคอมพิวเตอร์

วันอังคารที่ 25 กรกฎาคม 2560
คปภ. เพิ่มรอบสอบ“นายหน้าประกันภัย”ผ่านระบบคอมพิวเตอร์
• เดือน ก.ค.นี้ ประเดิมสนามสอบมหาวิทยาลัยราชภัฏสวนสุนันทา เพื่อรองรับการขยายตัวของธุรกิจ
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.)  เปิดเผยว่า ตามที่กฎหมายกำหนดไว้ว่า “ผู้ใดจะกระทำการเป็นตัวแทน/นายหน้าประกันภัยต้องได้รับใบอนุญาตจากนายทะเบียน โดยจะต้องผ่านการสอบความรู้เกี่ยวกับการประกันภัยและผ่านการอบรมหลักสูตรที่สำนักงาน คปภ.กำหนด” ดังนั้น เพื่อเป็นการอำนวยความสะดวกให้แก่ผู้ที่สนใจเข้าสู่อาชีพนายหน้าประกันภัย สำนักงาน คปภ. จึงได้เพิ่มรอบสอบที่มหาวิทยาลัยราชภัฎสวนสุนันทา จากเดือนละครั้ง เป็นเดือนละ 2 ครั้ง โดยเปิดรับสมัครผู้ที่สนใจสอบใบอนุญาตเป็นนายหน้าประกันภัย ตั้งแต่เดือนกรกฎาคม 2560 เป็นต้นไป ทั้งนี้เพื่อรองรับปริมาณการสอบที่เพิ่มมากขึ้น และเพื่อเป็นการกำกับดูแลพฤติกรรมทางการตลาดของคนกลางประกันภัยได้อย่างมีประสิทธิภาพยิ่งขึ้นด้วย
สำหรับผู้ประสงค์จะสอบนายหน้าประกันภัยผ่านระบบคอมพิวเตอร์สามารถดูรายละเอียดและลงทะเบียนสมัครสอบผ่านเว็บไซด์ของ สำนักงาน คปภ. (www.oic.or.th) หมวดบริการทางอิเล็กทรอนิกส์ โดยกรอกรายละเอียดข้อมูลส่วนตัวของผู้สมัครและสั่งพิมพ์ใบนำส่งเพื่อนำไปชำระค่าธรรมเนียมสมัครสอบที่เคาน์เตอร์ของธนาคารกรุงไทย จำกัด (มหาชน) ได้ทุกสาขา โดยในวันที่สอบจะต้องนำหลักฐานการชำระเงินและบัตรประจำตัวประชาชนมาแสดงด้วย
เลขาธิการ คปภ. กล่าวเสริมว่า สำนักงาน คปภ. ได้เปิดให้บริการสอบผ่านระบบคอมพิวเตอร์ตั้งแต่ปี 2551 เพื่ออำนวยความสะดวก รวดเร็ว และเพื่อให้การสอบใบอนุญาตตัวแทน/นายหน้าประกันภัย มีความโปร่งใสและมีประสิทธิภาพในการดำเนินการสอบ ตลอดจนเพิ่มมาตรการในการป้องกันการทุจริตการสอบ อีกทั้งยังเป็นระบบที่มีมาตรฐานเป็นที่ยอมรับ เนื่องจากระบบคอมพิวเตอร์จะใช้กระบวนการสุ่มข้อสอบเพื่อจัดชุดข้อสอบให้กับผู้เข้าสอบแต่ละคน ทำให้ชุดข้อสอบของผู้เข้าสอบแต่ละคนไม่ซ้ำกัน และยังรวมไปถึงกระบวนการส่งข้อสอบไปยังสนามสอบต่าง ๆ ที่สามารถส่งข้อสอบผ่านระบบคอมพิวเตอร์ไปให้ก่อนเวลาสอบเพียงไม่กี่ชั่วโมงและผู้สอบสามารถทราบผลได้ทันทีที่ส่งข้อสอบ
“สำนักงาน คปภ. มีความมุ่งมั่นในการพัฒนาคุณภาพด้านการบริการให้มีประสิทธิภาพมากขึ้น รวมทั้งได้มีการศึกษาและพัฒนาระบบการให้บริการด้านอื่น ๆ อย่างต่อเนื่อง เพื่อปรับปรุงระยะเวลาและขั้นตอนการบริการให้มีประสิทธิภาพ รวดเร็ว และสอดคล้องกับความต้องการของประชาชนที่สนใจเข้าสู่อาชีพนายหน้าประกันภัยอย่างแท้จริง”
นอกจากนี้ สำนักงาน คปภ. ยังได้เน้นมาตรการในการป้องกันการทุจริตการสอบ โดยผู้เข้าสอบต้องปฏิบัติตามระเบียบการสอบอย่างเคร่งครัด ซึ่งผู้เข้าสอบต้องนำบัตรประจำตัวประชาชนหรือบัตรประจำตัวอื่นที่ออกให้โดยหน่วยงานของรัฐที่มีรูปถ่ายและเลขบัตรประจำตัวประชาชนมาแสดงตนก่อนเข้าห้องสอบเพื่อยืนยันตัวตนในส่วนของการปราบปรามการทุจริตการสอบที่ผ่านมา หากมีกรณีที่พบว่ามีการทุจริตสอบแทนกัน ได้มีการเพิกถอนใบอนุญาตตัวแทนและนายหน้าประกันภัย ตลอดจนตัดสิทธิการสอบไปหลายรายแล้ว
สำหรับจำนวนผู้ที่สนใจสอบใบอนุญาตเป็นตัวแทน/นายหน้าประกันภัยทั่วประเทศในช่วง 2 ไตรมาสของปี 2560 (1 มกราคม – 30 มิถุนายน 2560) มีจำนวนผู้สมัครสอบทั้งสิ้น 167,793 ราย โดยแบ่งเป็นผู้สมัครสอบเพื่อขอรับใบอนุญาตเป็นตัวแทนประกันชีวิต จำนวน 105,334 ราย ตัวแทนประกันวินาศภัย 4,007 ราย ลดลงร้อยละ 10.44 และนายหน้าประกันชีวิต 20,976 ราย นายหน้าประกันวินาศภัย 37,476 ราย เพิ่มขึ้นร้อยละ 12.39 เมื่อเทียบกับช่วงเดียวกันของปีก่อน
เลขาธิการ คปภ. กล่าวด้วยว่า แม้อาชีพตัวแทนประกันชีวิตจะมีแนวโน้มขยายตัวเพิ่มขึ้นทุกๆปี แต่ทางสำนักงาน คปภ. ก็ยังคงคุมเข้มเรื่องมาตรฐานและจริยธรรมของตัวแทนประกันชีวิตและนายหน้าประกันภัย โดยมิได้มุ่งเน้นการเพิ่มจำนวนในเชิงปริมาณอย่างเดียว แต่คุณภาพต้องเพิ่มขึ้นด้วย  โดยได้มีการปรับปรุงข้อสอบ หลักสูตรการอบรมให้เข้มข้นมากขึ้น รวมทั้งได้ดำเนินการอย่างเฉียบขาดกับตัวแทน/นายหน้าที่ฝ่าฝืนกฎระเบียบและก่อความเสียหายให้กับผู้บริโภค ดังนั้นประชาชนควรเลือกซื้อประกันภัยผ่านตัวแทน หรือนายหน้าประกันภัยที่ได้รับใบอนุญาตจากนายทะเบียนและการจ่ายเบี้ยประกันภัยต้องขอเอกสารแสดงการรับเงินทุกครั้งเพื่อเป็นหลักฐาน ทั้งนี้จะช่วยให้ผู้เอาประกันภัยได้รับความคุ้มครองตามสัญญาประกันภัยอย่างครบถ้วน หรือตรวจสอบผู้ได้รับใบอนุญาตได้ที่เว็บไซต์ของ สำนักงาน คปภ. www.oic.or.th

ที่มา : http://www.thaigov.go.th/news/contents/details/5453
