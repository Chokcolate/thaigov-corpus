รัฐบาลไทย-ข่าวทำเนียบรัฐบาล-"อุตตม" ย้ำนักลงทุนต่างชาติสนใจร่วมลงทุนใน EEC..

วันพฤหัสบดีที่ 23 มีนาคม 2560
"อุตตม" ย้ำนักลงทุนต่างชาติสนใจร่วมลงทุนใน EEC..
"อุตตม" ย้ำนักลงทุนต่างชาติสนใจร่วมลงทุนใน EEC..
วันนี้ (23 มีค 60) นายอุตตม สาวนายน รมว.อุตสาหกรรม กล่าวปาฐกถาพิเศษในหัวข้อ "ฐานอุตสาหกรรมใหม่:ระเบียบเศรษฐกิจตะวันออก" ที่ศูนย์ประชุมแห่งชาติสิริกิติ์ ว่า ขณะนี้มีนักลงทุนรายใหญ่ระดับโลกทั้งในประเทศและต่างประเทศให้ความสนใจสอบถามสิทธิประโยชน์การลงทุนโครงการพัฒนาระเบียงเศรษฐกิจภาคตะวันออก (อีอีซี) นอกจากโรลส์รอยซ์ แอร์บัส กลุ่มอีคอมเมิร์ช หุ่นยนต์ รถไฟ รถยนต์ และอุปกรณ์การแพทย์ ซึ่งถือเป็นโรดแมปให้ประเทศไทยเคลื่อนไปในทิศทางที่ถูกต้องบนยุทธศาสตร์ประเทศไทย 4.0 เป็นระบบเศรษฐกิจที่อาศัยเทคโนโลยีและนวัตกรรมขั้นสูง ดังนั้นผู้ประกอบการไทยจึงต้องปรับตัวยกระดับการผลิตสินค้าที่มีคุณภาพ สร้างมูลค่าเพิ่มให้สามารถแข่งขันกับประเทศอื่นได้
รัฐมนตรีว่าการกระทรวงอุตสาหกรรม กล่าวด้วยว่าในการประชุมคณะกรรมการนโยบายการพัฒนาระเบียงเศรษฐกิจภาคตะวันออก ซึ่งจะมีพล.อ.ประยุทธ์ จันทร์โอชานายกรัฐมนตรี เป็นประธาน ในวันที่ 5 เมษายนนี้ จะมีการเสนอรายงานผลการประชุมของคณะกรรมการบริหารการพัฒนาระเบียงเศรษฐกิจพิเศษภาคตะวันออก (กรศ.) ที่เห็นชอบประกาศให้สนามบินอู่ตะเภา พื้นที่6,500 ไร่ เป็นเมืองการบินภาคตะวันออก ความคืบหน้า 5 โครงการหลักที่เร่งรัดให้เห็นผลเป็นรูปธรรมได้เร็วที่สุด รวมทั้งรายงานความคืบหน้ารถไฟความเร็วสูงสามารถเชื่อม 3 สนามบินได้อย่างไร้รอยต่อ ความคืบหน้า 3 ท่าเรือ ได้แก่ ท่าเรือมาบตาพุด ท่าเรือพาณิชย์สัตหีบ และโดยเฉพาะการพัฒนาท่าเรือแหลมฉบังระยะที่ 3 ให้เป็นท่าเรือชั้นนำ 1 ใน 10 ของโลก และความคืบหน้าการก่อสร้างรถไฟรางคู่

ที่มา : http://www.thaigov.go.th/news/contents/details/2619
