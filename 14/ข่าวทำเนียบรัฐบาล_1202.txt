รัฐบาลไทย-ข่าวทำเนียบรัฐบาล-ลอร์ดโพลแห่งเบย์สวอเตอร์ เข้าเยี่ยมคารวะนายกรัฐมนตรี

วันอังคารที่ 12 ธันวาคม 2560
ลอร์ดโพลแห่งเบย์สวอเตอร์ เข้าเยี่ยมคารวะนายกรัฐมนตรี
ลอร์ดโพลแห่งเบย์สวอเตอร์ เข้าเยี่ยมคารวะนายกรัฐมนตรี
วันนี้ (12 ธันวาคม 2560)  เวลา 16.00 น. ลอร์ดโพลแห่งเบย์สวอเตอร์  (Lord Powell of Bayswater KCMG) สมาชิกสภาขุนนางสหราชอาณาจักร เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ณ ห้องโดมทอง ตึกไทยคู่ฟ้า ทำเนียบรัฐบาล ภายหลังการหารือ สรุปสาระสำคัญ ดังนี้
นายกรัฐมนตรี ได้กล่าวชื่นชมลอร์ดโพลแห่งเบย์สวอเตอร์เป็นผู้มีความรู้ความเข้าใจเกี่ยวกับเสถียรภาพและศักยภาพด้านเศรษฐกิจของไทย อาเซียน และเอเชีย และยังดำรงตำแหน่งสำคัญในฐานะที่ปรึกษาบริษัทใหญ่หลายแห่งในสหราชอาณาจักร สหรัฐอเมริกาและในภูมิภาค ทั้งนี้ ไทยพร้อมร่วมมืออย่างใกล้ชิดกับสหราชอาณาจักร เพื่อพัฒนาศักยภาพและสร้างความเชื่อมั่นให้แก่นักลงทุนของทั้งสองประเทศด้วย
ลอร์ดโพลแห่งเบย์สวอเตอร์  ได้กล่าวขอบคุณนายกรัฐมนตรี พร้อมชื่นชมความสัมพันธ์ระหว่างสหราชอาณาจักร - ไทย ที่มีมาอย่างยาวนานกว่า 400 ปี เชื่อว่าไทยและสหราชอาณาจักรต่างมีศักยภาพและความสามารถที่จะสนับสนุนความสัมพันธ์ด้านเศรษฐกิจ เพื่อเพิ่มพูนมูลค่าการค้าและการลงทุนระหว่างกัน รวมทั้งการพัฒนาความสัมพันธ์ด้านการค้าและการลงทุนกันอย่างใกล้ชิดมากขึ้น โอกาสนี้ ทั้งสองฝ่ายยังได้มีการแลกเปลี่ยนความคิดเห็นเกี่ยวกับสถานการณ์โลกอย่างกว้างขวาง ซึ่งลอร์ดโพลแห่งเบย์สวอเตอร์ ยังได้กล่าวประทับใจการทำงานของนายกรัฐมนตรี ที่นำคณะเดินทางตรวจเยี่ยมพื้นที่ในภูมิภาคต่างๆ ของไทย เพื่อรับทราบปัญหาและร่วมหาแนวทางการแก้ไข เชื่อว่ารัฐบาลจะประสบความสำเร็จ
นายกรัฐมนตรียืนยันในตอนท้ายว่า ประเทศไทยได้เดินหน้าตามแผนปฏิบัติการ (Road map) ที่ได้กำหนดไว้ และการเลือกตั้งทั่วไปก็จะเป็นไปตามกรอบกฎหมายประกอบรัฐธรรมนูญ ที่จะได้มีการประกาศใช้ต่อไป เพราะรัฐบาลมุ่งมั่นในการดำเนินงาน ก็เพื่ออนาคตประเทศเป็นหลัก
******************************

ที่มา : http://www.thaigov.go.th/news/contents/details/8714
