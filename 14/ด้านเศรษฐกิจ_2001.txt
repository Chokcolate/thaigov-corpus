รัฐบาลไทย-ข่าวทำเนียบรัฐบาล-รัฐมนตรีว่าการกระทรวงพาณิชย์ นำผู้บริหารกระทรวงพาณิชย์ลงพื้นที่จังหวัดแม่ฮ่องสอน  ติดตามสถานการณ์สินค้าเกษตรและสินค้าชุมชน

วันจันทร์ที่ 15 มกราคม 2561
รัฐมนตรีว่าการกระทรวงพาณิชย์ นำผู้บริหารกระทรวงพาณิชย์ลงพื้นที่จังหวัดแม่ฮ่องสอน  ติดตามสถานการณ์สินค้าเกษตรและสินค้าชุมชน
นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ เปิดเผยว่า ในการเดินทางไปตรวจราชการร่วมกับคณะของนายกรัฐมนตรีในวันที่ 17 มกราคม 2561 นี้
ได้มอบหมายให้นางนันทวัลย์ ศกุนตนาคปลัดกระทรวงพาณิชย์และคณะผู้บริหารกระทรวงพาณิชย์ ลงพื้นที่ติดตามสถานการณ์สินค้าเกษตรและการดำเนินงานส่งเสริมสินค้าชุมชนในจังหวัดแม่ฮ่องสอนด้วย ซึ่งเป็นไปตามนโยบายของรัฐบาลที่มุ่งเน้นการช่วยเหลือประชาชน ให้ความสำคัญกับการพัฒนาชีวิตความเป็นอยู่ ส่งเสริมอาชีพ และรายได้ให้กับประชาชน และเกษตรกร
นางนันทวัลย์  ศกุนตนาค ปลัดกระทวงพาณิชย์กล่าวเพิ่มเติมว่า ตนจะเดินทางลงพื้นที่จังหวัดแม่ฮ่องสอนในวันที่ 16 มกราคม 2561 ทั้งนี้ จังหวัดแม่ฮ่องสอนเป็นหนึ่งในกลุ่มจังหวัดภาคเหนือตอนบน 1 ซึ่งได้กำหนดยุทธศาสตร์ให้เป็นศูนย์กลางเศรษฐกิจสร้างสรรค์ และเมืองนวัตกรรมเกษตรและอาหารภาคเหนือ ตลอดจนพืชผักและผลไม้แปรรูป โดยที่จังหวัดแม่ฮ่องสอนมีภูมิอากาศที่เย็นตลอดปีในเวลาค่ำคืน มีความชุ่มชื้นพอประมาณ ทำให้เหมาะแก่การเพาะปลูกพืชประเภท ถั่วเหลือง งา และที่มากที่สุด คือ กระเทียม ดังนั้น การเดินทางครั้งนี้ จะไปพบเกษตรกร  ผู้ปลูกกระเทียม ณ บ้านปางแปก ตำบลแม่นาเติง อำเภอปาย เพื่อติดตามสถานการณ์ผลผลิตและความต้องการเกษตรกรด้านการตลาด รวมทั้งเยี่ยมชมการแปรรูปผลผลิตทางการเกษตรของบริษัท กุ๊ปไต จำกัด ตั้งอยู่ ณ อำเภอเมือง ซึ่งเป็นผู้ผลิตและจำหน่ายกระเทียมปลอดภัยจากสารพิษ รวมทั้งแปรรูปกระเทียม อาทิ กระเทียมเจียว พร้อมกากหมู เพื่อใช้กับก๋วยเตี๋ยว ในการปรุงรส น้ำมันกระเทียมเจียว พร้อมเปลือกอ่อน เพื่อใช้กับอาหารไทย หลากชนิด เช่น คลุกเคล้ากับเส้นก๋วยเตี๋ยว หรือโรยบนอาหารทั่วไป เป็นต้น  กระเทียวเจียวแห้ง พร้อมเปลือกอ่อน เพื่อใช้ในการโรยบนอาหารหลากชนิด เช่น ผัดผัก แกงจืด เป็นต้น และกระเทียมเจียวแห้ง แกะเปลือกสับละเอียด เพื่อใช้โรยหน้าขนมปังกระเทียม สาคูไส้หมู หรือ ขนมจีบ เป็นต้น รวมทั้งผลิตภัณฑ์แปรรูปจากถั่วลายเสือ และถั่วเหลือง  นอกจากนั้น มีกำหนดการเยี่ยมชมการแปรรูปน้ำมันงา และขนมงาของ หจก.ไท ไท แบรนด์ ตำบลผาบ่อง อำเภอเมืองแม่ฮ่องสอน ซึ่งเป็นผู้ผลิต ขายส่ง ขายปลีก ผลิตภัณฑ์แปรรูปจากผลผลิตทางการเกษตรที่ได้รับความนิยม ได้แก่ น้ำมันงา (Sesame oil) และขนมงารสทิพย์ (Sesame bars) หลากหลายรส สำหรับเมล็ดงาที่ใช้ในการผลิตขนมงารสทิพย์ ประกอบด้วย งาดำ งาขาว และงาม่อนหรืองาสีน้ำตาล ส่วนผสมที่เป็นธัญพืช  ประกอบด้วยข้าวกล้อง ลูกเดือยและข้าวฟ่าง ซึ่งเป็นธัญพืชที่มีคุณค่าทางอาหารสำหรับคนรักสุขภาพ
“ในปี 2561 กระทรวงพาณิชย์มีนโยบายยกระดับสินค้าเกษตรพื้นฐานสู่สินค้าเกษตรนวัตกรรมและสินค้าเกษตรแปรรูประดับพรีเมี่ยมให้มากขึ้น โดยจังหวัดแม่ฮ่องสอนก็เป็นอีกจังหวัดหนึ่งที่มีศักยภาพในการผลิตสินค้าเกษตรแปรรูปเพื่อสุขภาพซึ่งสามารถพัฒนาสู่การเป็นผลิตภัณฑ์เด่นระดับจังหวัดที่นักท่องเที่ยวต้องซื้อหาเป็นของฝากหรือของที่ระลึก รวมทั้งมีแหล่งผลิตสินค้าชุมชนซึ่งสามารถเชื่อมโยงสู่การเป็นแหล่งท่องเที่ยวที่น่าสนใจเพิ่มเติมจากแหล่งท่องเที่ยวหลักของจังหวัด อันจะนำมาซึ่งรายได้ที่เพิ่มขึ้นสู่ท้องถิ่น” รัฐมนตรีว่าการกระทรวงพาณิชย์กล่าวทิ้งท้าย
โดยในโอกาสนี้ รัฐมนตรีว่าการกระทรวงพาณิชย์และปลัดกระทรวงพาณิชย์จะเข้าร่วมประชุมกับภาครัฐและเอกชนของจังหวัดแม่ฮ่องสอน โดยมีนายกรัฐมนตรีเป็นประธาน เพื่อหารือเกี่ยวกับยุทธศาสตร์การพัฒนาจังหวัดแม่ฮ่องสอน ตลอดจนปัญหาและอุปสรรคที่ประสงค์จะให้ภาครัฐแก้ไข ทั้งนี้ ในส่วนของกระทรวงพาณิชย์ยินดีที่จะส่งเสริมด้านการค้าและการตลาดเพื่อสร้างรายได้ให้แก่ชุมชนและจังหวัด และพร้อมที่จะแก้ไขปัญหาอุปสรรคทางการค้าในทันที

ที่มา : http://www.thaigov.go.th/news/contents/details/9394
