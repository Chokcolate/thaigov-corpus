รัฐบาลไทย-ข่าวทำเนียบรัฐบาล-นายกฯ พอใจ สหรัฐประกาศยกสถานะการคุ้มครองทรัพย์สินทางปัญญาไทยดีขึ้น ย้ำ รัฐบาลมุ่งมั่นตั้งใจจริงในการแก้ไขปัญหา พร้อมขอบคุณทุกฝ่ายที่มีส่วนร่วม

วันเสาร์ที่ 16 ธันวาคม 2560
นายกฯ พอใจ สหรัฐประกาศยกสถานะการคุ้มครองทรัพย์สินทางปัญญาไทยดีขึ้น ย้ำ รัฐบาลมุ่งมั่นตั้งใจจริงในการแก้ไขปัญหา พร้อมขอบคุณทุกฝ่ายที่มีส่วนร่วม
นายกฯ พอใจ สหรัฐประกาศยกสถานะการคุ้มครองทรัพย์สินทางปัญญาไทยดีขึ้น ย้ำ รัฐบาลมุ่งมั่นตั้งใจจริงในการแก้ไขปัญหา พร้อมขอบคุณทุกฝ่ายที่มีส่วนร่วม
วันนี้ (16 ธันวาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี พอใจผลการประกาศสถานะการคุ้มครองทรัพย์สินทางปัญญาของไทย ที่สหรัฐฯ ได้เผยแพร่ออกมาล่าสุด โดยถอดประเทศไทยออกจากกลุ่มประเทศที่ต้องจับตามองเป็นพิเศษ (Priority Watch List-PWL) ให้อยู่ในกลุ่มบัญชีจับตาธรรมดา (Watch List : WL) หลังจากที่ไทยใช้ความพยายามในเรื่องนี้มาแล้วกว่า 10 ปี แต่ยังไม่สำเร็จ
"นายกฯ ระบุว่า รัฐบาลนี้ได้ประกาศสงครามกับการละเมิดทรัพย์สินทางปัญญาทุกรูปแบบ จึงส่งผลให้สหรัฐฯ ยอมรับในการทำงานเพื่อแก้ปัญหา เช่น แก้กฎหมายที่เกี่ยวข้องหลายฉบับ เพิ่มจำนวนผู้ตรวจสอบสิทธิบัตรและเครื่องหมายการค้า เพื่อลดปริมาณคำขอจดที่ค้างอยู่จำนวนมาก และลดเวลาจดให้ได้ตามมาตรฐานสากล สนับสนุนงบประมาณสำหรับเครื่องไม้เครื่องมือ และระบบ IT ของกรมทรัพย์สินทางปัญญา ตลอดจนสั่งการให้ ตำรวจ ทหาร กอ.รมน.DSI ปปง. กรมศุลกากร ทุกภาคมีส่วนร่วมกันป้องกันและปราบปรามการละเมิดอย่างจริงจังและเป็นรูปธรรม"
ที่สำคัญ นายกรัฐมนตรีมักจะกล่าวถึงเรื่องความสำคัญของทรัพย์สินทางปัญญา และความมุ่งมั่นตั้งใจจริงของรัฐบาลในแก้ไขปัญหานี้อย่างยั่งยืนและเด็ดขาดอยู่บ่อยครั้งผ่านสื่อต่าง ๆ หรือเมื่อมีโอกาส
"นายกฯ ยังฝากขอบคุณทุกฝ่ายที่มีส่วนร่วมผลักดันเรื่องนี้ โดยในครั้งนี้สหรัฐฯ ได้พิจารณาทบทวนและจัดทำ Out Of Cycle Review ให้กับประเทศไทยเพียงแห่งเดียว เพราะโดยปกติแล้วจะประกาศผลเพียงปีละ 1 ครั้ง ในช่วงเดือนเมษายนเท่านั้น"
…………………………………………………………..
สำนักโฆษก

ที่มา : http://www.thaigov.go.th/news/contents/details/8811
