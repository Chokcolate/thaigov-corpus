รัฐบาลไทย-ข่าวทำเนียบรัฐบาล-พม. พร้อมดูแลผู้สูงอายุ คนพิการ และประชาชนทั่วไป ที่ร่วมถวายดอกไม้จันทน์

วันอังคารที่ 24 ตุลาคม 2560
พม. พร้อมดูแลผู้สูงอายุ คนพิการ และประชาชนทั่วไป ที่ร่วมถวายดอกไม้จันทน์
พม. พร้อมดูแลผู้สูงอายุ คนพิการ และประชาชนทั่วไป ที่ร่วมถวายดอกไม้จันทน์ ณ มูลนิธิราชประชานุเคราะห์ ในพระบรมราชูปถัมภ์ ภายในกระทรวง พม. สะพานขาว กทม.
วันนี้ (24 ต.ค. 60) เวลา 15.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เนื่องด้วยรัฐบาลได้มอบหมายให้กระทรวงการพัฒนาสังคมและความมั่นคงของมนุษย์ (พม.) จัดซุ้มถวายดอกไม้จันทน์ของประชาชน ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งเป็นซุ้มขนาดกลาง รองรับประชาชนได้กว่า 30,000 คน ณ มูลนิธิราชประชานุเคราะห์ ในพระบรมราชูปถัมภ์ ภายในกระทรวงการพัฒนาสังคมและความมั่นคงของมนุษย์ ถนนกรุงเกษม เขตป้อมปราบศัตรูพ่าย กรุงเทพมหานคร
นายณรงค์ กล่าวว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้กำชับให้หน่วยงานในสังกัดกระทรวง พม. บูรณาการความร่วมมือในการจัดเตรียมเจ้าหน้าที่ จำนวน 300 คน และอาสาพัฒนาสังคมและความมั่นคงของมนุษย์ (อพม.) เพื่ออำนวยความสะดวกแก่ประชาชนกลุ่มเป้าหมายของกระทรวง พม. โดยเฉพาะ เด็ก เยาวชน ผู้สูงอายุและ คนพิการ พร้อมจัดบริการอาหารที่ปรุงสุกใหม่พร้อมน้ำดื่ม จำนวน 90,000 ชุด นอกจากนี้ ยังมีการเตรียมจุดบริการปฐมพยาบาลและหน่วยแพทย์ จากโรงพยาบาลวิภารามปากเกร็ด และห้องสุขาภายในอาคาร โดยเฉพาะสิ่งอำนวยความสะดวกสำหรับคนพิการ อาทิ ทางลาดทางเดินสำหรับคนพิการทางสายตา (Braille Block) และห้องน้ำสำหรับคนพิการ ทั้งนี้ สามารถติดต่อสอบถามรายละเอียดเพิ่มเติมได้ที่ ศูนย์ช่วยเหลือสังคม สายด่วน 1300 ตลอด 24 ชั่วโมง
"สำหรับวันพรุ่งนี้ (25 ต.ค. 2560) กระทรวง พม. จะดำเนินการซักซ้อมพิธีถวายดอกไม้จันทน์เสมือนจริง โดยมีพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหาร ข้าราชการ และเจ้าหน้าที่กระทรวง พม. ร่วมซักซ้อมในพิธี นอกจากนี้ รมว.พม. จะตรวจเยี่ยมการเตรียมความพร้อมในการจัดสถานที่และการเตรียมเจ้าหน้าที่เพื่ออำนวยความสะดวกแก่ประชาชนอีกด้วย” นายณรงค์ กล่าวในตอนท้าย

ที่มา : http://www.thaigov.go.th/news/contents/details/7606
