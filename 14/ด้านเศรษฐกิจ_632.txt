รัฐบาลไทย-ข่าวทำเนียบรัฐบาล-กอช. เปิดเวทีเสวนาใหญ่ ชวนคนไทยสร้างเสริมวินัยการออม

วันจันทร์ที่ 12 มิถุนายน 2560
กอช. เปิดเวทีเสวนาใหญ่ ชวนคนไทยสร้างเสริมวินัยการออม
กอช. ร่วมจัดเวทีเสวนา “กอช. กับบำนาญภาคประชาชน” ภายใต้โครงการส่งเสริมการออมเงินอย่างยั่งยืนกับเครือข่ายองค์กรการเงินชุมชน : กลุ่มออมทรัพย์เพื่อการผลิตและกลุ่มสหกรณ์ เพื่อต่อยอดความรู้ทางการเงิน ส่งเสริมให้เกิดพฤติกรรมการออมอย่างยั่งยืนแก่ประชาชน
กองทุนการออมแห่งชาติ หรือ กอช. ร่วมกับ เครือข่ายองค์กรการเงินชุมชน กลุ่มออมทรัพย์เพื่อการผลิตและกลุ่มสหกรณ์ 10 จังหวัด จัดเวทีเสวนา เรื่อง “กอช. กับบำนาญภาคประชาชน” ภายใต้โครงการส่งเสริมการออมเงินอย่างยั่งยืนกับเครือข่ายองค์กรการเงินชุมชน : กลุ่มออมทรัพย์เพื่อการผลิตและกลุ่มสหกรณ์ เพื่อต่อยอดความรู้ทางการเงิน ส่งเสริมให้เกิดพฤติกรรมการออมอย่างยั่งยืนแก่ประชาชน ผ่านกลไกการบริหารงานของเครือข่ายองค์กรการเงินชุมชนในแต่ละพื้นที่ ซึ่งจะร่วมกันผลักดันภารกิจส่งเสริมการออมเพื่อสิทธิประโยชน์บำนาญชราภาพให้แก่แรงงานนอกระบบของประเทศได้อย่างเข้าถึง
โครงการส่งเสริมการออมเงินอย่างยั่งยืนกับเครือข่ายองค์กรการเงินชุมชนฯ นี้ ได้ร่วมมือกับ 10 จังหวัดนำร่อง ประกอบด้วย จังหวัดเชียงใหม่ จังหวัดแม่ฮ่องสอน จังหวัดพิษณุโลก จังหวัดอุตรดิตถ์ จังหวัดพระนครศรีอยุธยา จังหวัดชลบุรี จังหวัดขอนแก่น จังหวัดอุบลราชธานี จังหวัดสุราษฎร์ธานี และจังหวัดสงขลา ทั้งนี้ได้เปิดตัวโครงการและเปิดเวทีเสวนาที่จังหวัดสุราษฎร์ธานีเป็นแห่งแรกในวันพุธที่ 14 มิถุนายน 2560 เวลา 08.30 – 15.00 น. ณ ห้องโกเมน โรงแรมไดมอนด์พลาซ่า จ.สุราษฎร์ธานี โดยมีนายอวยชัย อินทร์นาค ผู้ว่าราชการจังหวัดสุราษฎร์ธานี ให้เกียรติเป็นประธานในพิธีเปิดเวทีเสวนา
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า การจัดเวทีเสวนา เรื่อง “กอช. กับบำนาญภาคประชาชน” นี้ เป็นหนึ่งในหลายกิจกรรมที่ กอช. ได้จัดขึ้น เพื่อสร้างกระแสให้สังคมตระหนักถึงความสำคัญของการออมเพื่อยามชราภาพ สนับสนุนให้ทุกภาคส่วนได้เข้ามามีบทบาทในการผลักดันให้ประชาชนได้มีความเข้มแข็งทางการเงินส่วนบุคคล ขยายเครือข่ายความร่วมมือระหว่างประชาชน ชุมชน และภาครัฐ โดยอาศัยกลไกของกลุ่มออมทรัพย์เพื่อการผลิตและกลุ่มสหกรณ์ ซึ่งกิจกรรมในครั้งนี้ได้รับความร่วมมือเป็นอย่างดีจาก สำนักงานคลังจังหวัดสุราษฎร์ธานี พัฒนาการจังหวัดสุราษฎร์ธานี ปราชญ์ชาวบ้าน (โดยนายเจริญ ดวงสุวรรณ) ตลอดจนกลุ่มออมทรัพย์เพื่อการผลิตและกลุ่มสหกรณ์
“จึงขอเชิญชวนท่านที่อยู่ในจังหวัดสุราษฎร์ธานีและพื้นที่ใกล้เคียงที่มีความสนใจ ในเรื่องการออมเพื่อยามชราภาพและมีความประสงค์จะเข้าถึงรัฐสวัสดิการทางการเงินกับ กอช. สามารถเข้าร่วมงานเวทีเสวนา เรื่อง “กอช. กับบำนาญภาคประชาชน” ได้ตามวันเวลาและสถานที่ดังกล่าวโดยไม่เสียค่าใช้จ่าย ทั้งนี้ภายในงานยังจัดให้มีการออกบูธแสดงผลิตภัณฑ์ทางการเงินของ กอช. ธนาคารออมสิน ธนาคารกรุงไทย ธนาคารเพื่อการเกษตรและสหกรณ์การเกษตร (ธ.ก.ส.) และธนาคารอาคารสงเคราะห์ (ธอส.) อีกด้วย” นายสมพรกล่าว
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ และที่สถาบันการเงินชุมชนที่เข้าร่วมโครงการ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 213, 224
Email : info@nsf.or.th

ที่มา : http://www.thaigov.go.th/news/contents/details/4447
