รัฐบาลไทย-ข่าวทำเนียบรัฐบาล-เกษตรฯ จับมือ ศพก. 882 ศูนย์ฯ เชื่อมโยงการดำเนินงานแปลงใหญ่

วันศุกร์ที่ 21 เมษายน 2560
เกษตรฯ จับมือ ศพก. 882 ศูนย์ฯ เชื่อมโยงการดำเนินงานแปลงใหญ่
เกษตรฯ จับมือ ศพก. 882 ศูนย์ฯ เชื่อมโยงการดำเนินงานแปลงใหญ่ เร่งสร้างเครือข่าย แนวทางพัฒนาภาคการเกษตรร่วมกัน
วันนี้ (20 เม.ย.60) พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ ลงพื้นที่ตรวจเยี่ยมการดำเนินงานตามนโยบายของกระทรวงเกษตรและสหกรณ์ ในพื้นที่จังหวัดเพชรบุรี โดยรับฟังรายงานสถานการณ์การผลิตสินค้าเกษตรภายในจังหวัดเพชรบุรี รวมทั้งการรายงานความก้าวหน้าแนวทางการพัฒนาการดำเนินงานสรุปปัญหาและข้อเสนอแนะของศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) และแปลงใหญ่ พร้อมมอบนโยบายระบบส่งเสริมการเกษตรแบบแปลงใหญ่ และ ศพก. ให้กับผู้เข้าร่วมประชุม จากนั้นเดินทางไปยัง ศพก. กิจกรรมเกษตรผสมผสาน อ.ชะอำ จ.เพชรบุรี เพื่อรับฟังบรรยายสรุปผลการดำเนินงาน ศพก. ของ อ.ชะอำ พร้อมเยี่ยมชมฐานเรียนรู้ 5 ฐาน ก่อนทำการเปิดป้ายศาลาเรียนรู้ ศพก. ต.นายาง อ.ชะอำ จ.เพชรบุรี
พลเอกฉัตรชัย กล่าวว่า ปัจจุบันมี ศพก. ที่มีการเชื่อมโยงแปลงใหญ่ จำนวน 666 ศูนย์ จาก 882 ศูนย์ ซึ่งกรมส่งเสริมการเกษตรได้เข้าไปช่วยให้มีการกำหนดหลักสูตร และจัดการเรียนรู้ให้แก่สมาชิกแปลงใหญ่ และ ศพก. ที่ยังไม่ได้เชื่อมแปลงใหญ่ จำนวน 216 ศูนย์ ซึ่งเป้าหมายการพัฒนา ศพก. จะมีการกำหนดหลักสูตรและจัดการเรียนรู้เพื่อรวมกลุ่มเกษตรกร ที่จะเริ่มต้นพัฒนาไปสู่การดำเนินการในรูปแบบแปลงใหญ่  นอกจากนี้สำหรับแผนการพัฒนาแปลงใหญ่ ในปีการผลิต 2560/61 ได้แบ่งออกเป็น 3 ระยะ ได้แก่ ระยะที่ 1 เตรียมการก่อนเข้าสู่ฤดูกาลผลิต (ต.ค. 2559 – เม.ย. 2560) ระยะที่ 2 ช่วงฤดูกาลผลิต (พ.ค. – ธ.ค. 60) และ ระยะที่ 3 หลังฤดูกาลผลิต (ม.ค. – มี.ค. 61) สำหรับเป้าหมายต่อไป จะต้องเพิ่มศูนย์เครือข่ายให้ครอบคลุมกิจกรรมการผลิตของเกษตรกรในพื้นที่พัฒนาสภาพความพร้อมของ ศพก. เช่น การพัฒนาฐานเรียนรู้/แปลงเรียนรู้ให้มีความสมบูรณ์พร้อมให้เกษตรกรเข้ามาเรียนรู้
ทั้งนี้ แนวทางในการขยายผลจาก ศพก. ไปสู่แปลงใหญ่ แบ่งเป็น 3 แนวทาง 1)  ศพก. ที่มีแปลงใหญ่แล้ว และเป็นสินค้าเดียวกัน ให้ ศพก. กำหนดหลักสูตร และจัดการเรียนรู้ให้แก่สมาชิกแปลงใหญ่ เพื่อการเพิ่มประสิทธิภาพการผลิตของแปลงใหญ่ให้ดียิ่งขึ้น 2) ศพก. ที่มีแปลงใหญ่ แต่ต่างชนิดสินค้ากัน ให้ ศพก. ขยายศูนย์เครือข่ายให้สอดคล้องกับการผลิตสินค้าของเกษตรกรแปลงใหญ่ พร้อมทั้งกำหนดหลักสูตรและจัดการเรียนรู้เพื่อเพิ่มประสิทธิภาพการผลิตของแปลงใหญ่ และ 3) ศพก. ที่ยังไม่มีแปลงใหญ่ ศพก. ขยายศูนย์เครือข่าย กำหนดหลักสูตรการเรียนรู้ เพื่อรวมกลุ่มเกษตรกรเพื่อเริ่มพัฒนาไปสู่การดำเนินงานในรูปแบบแปลงใหญ่ต่อไป
“ผลการดำเนินงานในปี 2559 มีแปลงใหญ่ 600 แปลง พื้นที่ 1.54 ล้านไร่ เกษตรกร 96,697 ราย สร้างรายได้เพิ่มขึ้นให้พี่น้องเกษตรกร จำนวน 4,864.9 ล้านบาท ซึ่งมาจากการเพิ่มผลผลิต 3,437.8 ล้านบาท และ จากการลดต้นทุน 1,427.1 ล้านบาท ซึ่งรัฐบาลสนับสนุนสินเชื่อให้กับกลุ่มแปลงใหญ่ เพื่อเอามาสนับสนุน เป็นทุนในการพัฒนา รวมทั้งส่งเสริมให้นำนวัตกรรมมาใช้มากขึ้น ทั้งนี้ ความคืบหน้าการดำเนินงานปี 2560 กระทรวงเกษตรฯ ปรับแนวทางการดำเนินงานแปลงใหญ่ คือ “เปิดให้กว้าง ทำให้ง่าย มุ่งสู่ความสำเร็จ” ได้มีการปรับเกณฑ์และขั้นตอนและให้เกษตรกร มีความพร้อมและประสงค์จะรวมตัวกันเป็น แปลงใหญ่ โดยมีเจ้าหน้าที่ทุกหน่วยงาน ให้การสนับสนุน อีกทั้ง เป้าหมายมีแปลงใหญ่เพิ่มขึ้น จำนวน 912 แปลง รวมแปลงเดิม 600 แปลง รวม 1,512 แปลง (ปัจจุบันมีจำนวนแปลงใหญ่ที่รับรองแปลงแล้ว 1,554 แปลง เกษตรกร 186,206 ราย พื้นที่ 2.66 ล้านไร่ 54 สินค้า เกินเป้าหมาย) สำหรับแปลงเดิมที่ดำเนินการมาตั้งแต่ปี 2559 จะมีการนำเทคโนโลยี และนวัตกรรมมาใช้ในการพัฒนาแปลง ทั้งในด้านการเพิ่มประสิทธิภาพ และพัฒนาคุณภาพ โดยแปลงใหญ่ใหม่ปี 2560 เน้นรวมกลุ่ม บริหารจัดการแบบแปลงใหญ่รวมถึงนำนวัตกรรมมาใช้ควบคู่กัน” พลเอกฉัตรชัย กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3189
