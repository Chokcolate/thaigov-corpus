รัฐบาลไทย-ข่าวทำเนียบรัฐบาล-ผลการประชุมสภาการศึกษา ครั้งที่ 1/2560

วันจันทร์ที่ 2 ตุลาคม 2560
ผลการประชุมสภาการศึกษา ครั้งที่ 1/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมสภาการศึกษา ครั้งที่ 1/2560
เมื่อวันพฤหัสบดีที่ 28 กันยายน 2560 ณ ห้องประชุมกำแหง พลางกูร สำนักงานเลขาธิการสภาการศึกษา โดยมีว่าที่ ร.ต.ไชยวุฒิ วุฑฒิรักษ์ ผู้ช่วยเลขานุการรัฐมนตรีว่าการกระทรวงศึกษาธิการ, นายชัยพฤกษ์ เสรีรักษ์ เลขาธิการสภาการศึกษา เข้าร่วมประชุม ซึ่งเป็นการประชุมครั้งแรกของสภาการศึกษาชุดใหม่
นพ.ธีระเกียรติ เจริญเศรษฐศิลป์ กล่าวว่า การประชุมสภาการศึกษาในครั้งนี้ เป็นการชี้แจงบทบาทหน้าที่ของสภาการศึกษา ซึ่งมีหน้าที่ตามบทบัญญัติของกฎหมายที่ชัดเจนในการกำหนดนโยบายและเสนอแนะแผนการศึกษาให้แก่หน่วยงานจัดการศึกษา รวมทั้งดูแลเรื่องกฎหมายที่เกี่ยวข้องกับการศึกษา กำกับติดตามตรวจสอบ และประเมินผลการจัดการศึกษาว่าเป็นไปตามแผนหรือไม่ เพราะแผนที่ดีจะต้องมีการประเมินที่ชัดเจน และการประเมินผลจะเกิดขึ้นได้ก็ต่อเมื่อนำแผนไปสู่การปฏิบัติ ซึ่งเปรียบเสมือนสะพานที่เชื่อมโยงกับหน่วยอื่นทั้งหมด
นอกจากนี้ คณะกรรมการสภาการศึกษาชุดนี้ถือว่าเป็นชุดที่รวมผู้เชี่ยวชาญและผู้ทรงคุณวุฒิจากหลากหลายด้าน จำนวน 41 คน อีกทั้งมีสมาชิกในคณะกรรมการที่ดำรงตำแหน่งเป็นผู้บริหารระดับสูงของทั้งองค์กรภาครัฐและภาคเอกชน ซึ่งภายหลังการประชุมครั้งนี้จะมีการพิจารณาแต่งตั้งคณะอนุกรรมการในด้านต่าง ๆ รวมถึงพิจารณาแนวทางการจัดทำฐานข้อมูลด้านการศึกษา โดยสำนักงานเลขาธิการสภาการศึกษา (สกศ.) เป็นหน่วยงานหลักในการรวบรวมข้อมูลพื้นฐานว่ามีเด็กที่กำลังศึกษา จบการศึกษา และออกกลางคันกี่คน
ทั้งนี้ ที่ประชุมเห็นว่าในการประชุมครั้งต่อไป ขอให้สภาการศึกษาเสนอข้อมูลภาพรวมของการปฏิรูปและการดำเนินงานด้านการศึกษา ว่าได้ดำเนินการอะไรไปแล้วบ้าง และกำลังดำเนินการอยู่ในขั้นตอนใด หรือมีปัญหาการดำเนินงานอะไรบ้าง เพื่อให้คณะกรรมการสภาการศึกษาทุกคนได้รับทราบภาพรวมของการดำเนินงานซึ่งจะเป็นประโยชน์กับการดำเนินงานต่อไป
นายชัยพฤกษ์ เสรีรักษ์ เลขาธิการสภาการศึกษา กล่าวเพิ่มเติมถึงผลการประชุมสภาการศึกษาในครั้งนี้ว่า เพื่อชี้แจงอำนาจหน้าที่ตามกฎหมายของคณะกรรมการสภาการศึกษา คือ 1) พิจารณาเสนอแผนการศึกษาแห่งชาติที่บูรณาการศาสนา ศิลปะ วัฒนธรรม และกีฬา กับการศึกษาทุกระดับ 2) พิจารณาเสนอนโยบาย แผน และมาตรฐานการศึกษา เพื่อดำเนินการให้เป็นไปตามแผนการศึกษาแห่งชาติ 3) พิจารณาเสนอนโยบาย และแผนในการสนับสนุนทรัพยากรทางการศึกษา 4) ดำเนินการประเมินผลการจัดการศึกษาตามแผนการศึกษาแห่งชาติ และ 5) ให้ความเห็นหรือคำแนะนำในเรื่องกฎหมายและกฎกระทรวงที่เกี่ยวกับการศึกษา
นอกจากนี้ ที่ประชุมได้หารือถึงแนวทางการดำเนินงานของสภาการศึกษาในประเด็นต่าง ๆ ดังนี้
ให้ สกศ.ทำการวิเคราะห์ภารกิจ ว่ามีภารกิจใดที่ได้ดำเนินการไปแล้ว และมีภารกิจใดที่ยังไม่ได้ดำเนินการ เช่น
- แผนการศึกษาแห่งชาติ พ.ศ.2560-2579 ที่ได้รับการอนุมัติจากคณะรัฐมนตรีแล้ว ขั้นตอนต่อไปคือการนำแผนไปสู่การปฏิบัติอย่างเป็นรูปธรรม จะมีแนวทางการดำเนินงานอย่างไรต่อไป
- ให้ สกศ. พิจารณากฎกระทรวง และระเบียบต่าง ๆ ว่ายังมีสิ่งใดที่ล้าสมัย โบราณ หรือบกพร่อง และต้องเพิ่มเติมแก้ไขหรือไม่
- ให้ สกศ. พิจารณาเรื่องระบบข้อมูลด้านการศึกษา ซึ่งเป็นฐานข้อมูลหลักในการที่จัดการศึกษา อาจจะต้องมีระบบจัดทำดัชนีทางการศึกษาที่เป็นตัวชี้วัดประสิทธิภาพการศึกษาในแต่ละเรื่องแต่ละมิติด้วย
- การติดตามประเมินผลการจัดการศึกษา ซึ่งเป็นเรื่องที่มีความสำคัญมาก ทั้งในเรื่องของการประเมินผลนโยบาย และการประเมินผลโครงการต่าง ๆ ซึ่งขณะนี้มีแนวทางว่าอาจจะประเมินผลในลักษณะเปรียบเทียบกับมาตรฐานสากลหรือติดตามความเห็น (Feedback) ของนักเรียนและผู้ปกครอง รวมทั้งกำหนดตัวชี้วัดสำคัญที่จะใช้เป็นหลักในการติดตามและประเมินผล
ประเด็นเชิงนโยบายที่สภาการศึกษาต้องนำมาพิจารณาให้เกิดผลในทางปฏิบัติ อาทิ การจัดการศึกษาตามพระบรมราโชบายของสมเด็จพระเจ้าอยู่หัวมหาวชิราลงกรณ บดินทรเทพยวรางกูร ในหลวงรัชกาลที่ 10, การปกป้องคุ้มครองเด็ก, การดูแลโอกาสและลดความเหลื่อมล้ำทางการศึกษาของเด็กชายขอบ เด็กพิการ และเด็กพิเศษ, คุณวุฒิวิชาชีพและมาตรฐานอาชีพ, ภาษาอังกฤษ, การดูแลเด็กเล็ก, การส่งเสริมให้เด็กได้เรียนทั้งในและนอกห้องเรียน, ดิจิทัลทางการศึกษา, การพัฒนาข้าราชการให้มีระบบพี่เลี้ยงช่วยดูแลกัน เป็นต้น
วิธีการทำงานของสภาการศึกษา
- เน้นการทำงานแบบร่วมมือ ซึ่งจะต้องร่วมมือกับทุกฝ่ายในการทำงานเชิงรุก อีกทั้งจะต้องมีการเสริมทรัพยากรจากทุกส่วนที่เกี่ยวข้องด้วย
- ฝากให้สภาการศึกษาจัดประชุมสภาการศึกษาให้บ่อยครั้งขึ้น ในช่วงแรกอาจจะประชุมทุกเดือน หรือสองเดือนครั้ง เนื่องจากที่ผ่านมามีการประชุมกันค่อนข้างน้อย
- การจัดตั้งคณะอนุกรรมการในการดำเนินงานด้านต่าง ๆ โดยในเบื้องต้นจะมีการจัดตั้งคณะอนุกรรมการ 7 ชุด ได้แก่ คณะอนุกรรมการเกี่ยวกับแผนและกลไกการขับเคลื่อนสู่การปฏิบัติ, คณะอนุกรรมการระบบข้อมูล, คณะอนุกรรมการการจัดสรรทรัพยากร, คณะอนุกรรมการด้านกฎหมาย, คณะอนุกรรมการด้านบทบาทการมีส่วนร่วมของภาคเอกชน, คณะอนุกรรมการด้านการประเมินผลการจัดการศึกษา และคณะอนุกรรมการด้านการวิจัย ซึ่งจะมีคณะกรรมการสภาการศึกษา และผู้เชี่ยวชาญภายนอกมาอยู่ในคณะอนุกรรมการเหล่านี้ด้วย
Big Data ซึ่งมีกระทรวงดิจิทัลเพื่อเศรษฐกิจและสังคม เป็นเจ้าภาพหลักในการดำเนินงานในระดับประเทศ ในส่วนของกระทรวงศึกษาธิการมีแนวทางที่จะรวบรวมข้อมูลด้านการศึกษาจำนวนมากที่มีอยู่ปัจจุบันจากทุกองค์กรหลักและองค์กรในกำกับ มาใช้ประโยชน์ทั้งในเชิงนโยบายและการปฏิบัติ
อรพรรณ ฤทธิ์มั่น, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/7102
