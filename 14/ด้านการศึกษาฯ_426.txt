รัฐบาลไทย-ข่าวทำเนียบรัฐบาล-การประชุมองค์กรหลัก ศธ.

วันพฤหัสบดีที่ 19 ตุลาคม 2560
การประชุมองค์กรหลัก ศธ.
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก กระทรวงศึกษาธิการ ครั้งที่ 36/2560 เมื่อวันอังคารที่ 17 ตุลาคม 2560 ณ ห้องประชุมราชวัลลภ อาคารราชวัลลภ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก กระทรวงศึกษาธิการ ครั้งที่ 36/2560 เมื่อวันอังคารที่ 17 ตุลาคม 2560 ณ ห้องประชุมราชวัลลภ อาคารราชวัลลภ
● เรื่องที่นายกรัฐมนตรีสั่งการในที่ประชุม ครม.
นายพะโยม ชิณวงศ์ เลขาธิการคณะกรรมการส่งเสริมการศึกษาเอกชน ในฐานะโฆษกกระทรวงศึกษาธิการ กล่าวภายหลังการประชุมครั้งนี้ว่า รมว.ศึกษาธิการ ได้แจ้งเรื่องในการประชุมคณะรัฐมนตรี ให้ที่ประชุมรับทราบ ดังนี้
งานพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช จะมีราชวงศ์จากต่างประเทศเดินทางมาเข้าร่วมพิธี 15 ประเทศ ผู้นำประเทศ 21 ประเทศ และรอการตอบรับอีก 4 ประเทศ รวมจำนวนประมาณ 36-40 ประเทศ ดังนั้น การรักษาความปลอดภัยในช่วงเวลาดังกล่าวยิ่งต้องเข้มงวดมาก ส่วนเข็มที่ระลึกพระราชพิธีดังกล่าว จะเปิดให้จองในวันที่ 22 ตุลาคม 2560 เป็นต้นไป ที่สำนักนายกรัฐมนตรี สำหรับการออกทุกข์ในวันที่ 29 ตุลาคม 2560 นายกรัฐมนตรีสั่งการให้ทุกหน่วยงานคิดวางแผนด้วยว่าจะนำผ้าขาวดำไปไว้ที่ใด โดยขอให้คำนึงถึงความเหมาะสม
มหาวิทยาลัยพระ 2 แห่ง (มหาวิทยาลัยมหาจุฬาลงกรณราชวิทยาลัย และมหาวิทยาลัยมหามกุฏราชวิทยาลัย) ซึ่งเปิดสอนระดับปริญญาตรี ปริญญาโท ปริญญาเอก และค่าเล่าเรียนราคาถูก จึงมีคนสนใจไปเรียนมาก นายกรัฐมนตรีมีความเป็นห่วงเรื่องคุณภาพ จึงฝากให้กระทรวงศึกษาธิการได้พิจารณากำกับดูแลให้มีความเข้มข้นยิ่งขึ้น ซึ่งที่ประชุมองค์กรหลักได้มอบหมายให้นายพีระ รัตนวิจิตร รองปลัดกระทรวงศึกษาธิการ  และนายสุภัทร จำปาทอง เลขาธิการคณะกรรมการการอุดมศึกษา ดูแลรับผิดชอบในเรื่องนี้
การชี้แจงข้อมูลข่าวสารของโฆษกแต่ละกระทรวง ซึ่งต้องชี้แจงและสร้างความเข้าใจในการทำงานของรัฐบาลและกระทรวงต่าง ๆ ด้วยข้อมูลที่อยู่บนพื้นฐานของความถูกต้องรวดเร็ว รมว.ศึกษาธิการ จึงได้มอบหมายให้โฆษกกระทรวงศึกษาธิการ ประสานงานร่วมกับทีมประชาสัมพันธ์ กระทรวงศึกษาธิการ ในการสร้างการรับรู้ความเข้าใจแก่ประชาชนให้มากยิ่งขึ้น
● เรื่องพิจารณาหารือของ ศธ.
การบูรณะปรับปรุงอาคารราชวัลลภ  รมว.ศึกษาธิการ ได้แจ้งให้ที่ประชุมทราบเกี่ยวกับการปรับปรุงอาคารราชวัลลภ ซึ่งสำเร็จลงได้ด้วยมูลนิธิพระบรมราชานุสรณ์ พระบาทสมเด็จพระมงกุฎเกล้าเจ้าอยู่หัว ซึ่งท่านผู้หญิงบุตรี วีระไวทยะ เป็นประธานกรรมการมูลนิธิฯ โดย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นผู้ประสานงาน อย่างไรก็ตามมีสิ่งที่ต้องเพิ่มเติมในการบูรณะครั้งนี้ ซึ่งงบประมาณยังไม่เพียงพอ รมว.ศึกษาธิการ จึงได้หารือในเรื่องนี้กับรัฐมนตรีว่าการกระทรวงการคลังแล้ว โดยขอให้ประสานไปยังสำนักงบประมาณเพื่อพิจารณาเพิ่มเติมต่อไป
การขึ้นบัญชีผู้สอบผ่านการคัดเลือกครูผู้ช่วย ซึ่งจะหมดอายุบัญชีสอบในเดือนเมษายน 2561 และให้งดใช้มาตรา 47 แห่ง พ.ร.บ.ระเบียบข้าราชการครูและบุคลากรทางการศึกษา พ.ศ.2547 โดยให้จัดสอบกลาง จึงต้องนำเรื่องเข้าที่ประชุม ก.ค.ศ. เพื่อเตรียมการจัดการของหน่วยงานที่รับผิดชอบให้มีความพร้อมต่อไป
ตัวชี้วัดของสำนักงานรับรองมาตรฐานและประเมินคุณภาพการศึกษา (องค์การมหาชน) หรือ สมศ. ได้ส่งตัวชี้วัดมาให้ รมว.ศึกษาธิการ และทุกองค์กรหลักพิจารณาแล้ว แต่เห็นว่า สมศ.ต้องไปกำหนดตัวชี้วัดใหม่ให้สอดคล้องกับกระทรวงศึกษาธิการ ก่อนที่จะใช้เป็นตัวบ่งชี้และเกณฑ์การประเมิน สมศ. รอบ 4 (พ.ศ.2559-2563) ในขณะที่นายชัยพฤกษ์ เสรีรักษ์ เลขาธิการสภาการศึกษา เห็นว่ากฎกระทรวงดังกล่าวได้ชี้แจงกับสำนักงานคณะกรรมการกฤษฎีกาแล้ว แต่เนื่องจากกฎกระทรวงค่อนข้างจะกว้าง ดังนั้นในส่วนของรายละเอียดและแนวปฏิบัติควรเริ่มดำเนินการไว้เลย และนอกจากเรื่องการประกันคุณภาพแล้ว สกศ.ได้จัดทำกรอบมาตรฐานงานกลางที่ครอบคลุมกฎกระทรวงไว้อย่างกว้าง โดยยึดตามมาตรฐานชาติ และจะมีการปรับให้เหมาะสมกับนโยบายและมาตรฐานของแต่ละหน่วยงานต่อไป
การขอใช้พื้นที่ร่วมกันของ สสวท. และศูนย์วิทยาศาสตร์การศึกษา (ท้องฟ้าจำลอง) ขณะนี้ สสวท. ได้หารือร่วมกับ สพฐ.แล้วเห็นว่า สสวท.ไม่จำเป็นต้องใช้พื้นที่ดังกล่าวของสำนักงาน กศน. แล้ว จึงขอขอบคุณทุกฝ่ายที่ช่วยให้ปัญหาดังกล่าวลุล่วงไปด้วยดี
ปารัชญ์ ไชยเวช, บัลลังก์ โรหิตเสถียร: สรุป
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี และ
กลุ่มสารนิเทศ สอ.สป.: รายงาน

ที่มา : http://www.thaigov.go.th/news/contents/details/7497
