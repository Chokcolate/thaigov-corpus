รัฐบาลไทย-ข่าวทำเนียบรัฐบาล-พม. เชิดชูเกียรติแก่คณะเยาวชนพิการไทย ที่คว้ารางวัลจากการแข่งขันด้านเทคโนโลยีสารสนเทศในเวทีระดับสากล พร้อมยกย่องเป็นคนพิการต้นแบบของสังคม

วันพฤหัสบดีที่ 23 พฤศจิกายน 2560
พม. เชิดชูเกียรติแก่คณะเยาวชนพิการไทย ที่คว้ารางวัลจากการแข่งขันด้านเทคโนโลยีสารสนเทศในเวทีระดับสากล พร้อมยกย่องเป็นคนพิการต้นแบบของสังคม
พม. เชิดชูเกียรติแก่คณะเยาวชนพิการไทย ที่คว้ารางวัลจากการแข่งขันด้านเทคโนโลยีสารสนเทศในเวทีระดับสากล พร้อมยกย่องเป็นคนพิการต้นแบบของสังคม
วันนี้ (23 พ.ย.60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเชิดชูเกียรติและให้โอวาทแก่เยาวชนพิการไทย ที่ได้รับรางวัลจากการแข่งขันความท้าทายทางเทคโนโลยีสารสนเทศระดับสากล ประจำปี 2560 (2017 Global IT Challenge for Youth with Disabilities) ณ กรุงฮานอย สาธารณรัฐสังคมนิยมเวียดนาม เมื่อวันที่ 18 - 22 กันยายน 2560 ที่ผ่านมา ณ ห้องประชุม ชั้น 2 กระทรวง พม. สะพานขาว  กรุงเทพฯ
พลตำรวจเอก อดุลย์ กล่าวว่า ด้วยรัฐบาลมีนโยบายให้ความสำคัญกับการส่งเสริมและพัฒนาคุณภาพชีวิตคนพิการในทุกช่วงวัย โดยเฉพาะเยาวชนพิการ ซึ่งเป็นอนาคตของประเทศชาติและมีส่วนสำคัญในการเปลี่ยนแปลงและพัฒนานวัตกรรมใหม่ๆ กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ได้ผลักดันเยาวชนพิการไทยเข้าร่วมกิจกรรมและการแข่งขันทักษะด้านต่างๆ มาอย่างต่อเนื่อง ซึ่งในปี 2560 ได้ส่งตัวแทนเยาวชนพิการเข้าร่วมการแข่งขันความท้าทายทางเทคโนโลยีสารสนเทศระดับสากล ประจำปี 2560 (2017 Global IT Challenge for Youth with Disabilities) ณ กรุงฮานอย สาธารณรัฐสังคมนิยมเวียดนาม ระหว่างวันที่ 18 - 22 กันยายน 2560  ที่ผ่านมา ซึ่งเป็นการเปิดโอกาสให้เยาวชนพิการได้แสดงศักยภาพและทักษะ ความรู้ ความสามารถ ด้านเทคโนโลยีสารสนเทศในเวทีการแข่งขันระดับสากล โดยมีตัวแทนเยาวชนพิการไทย จำนวน 8 คน เข้าร่วมในการแข่งขัน 4 ทักษะ ได้แก่ 1) e-Tool Challenge  2) e-Life Map Challenge 3) e-Design Challenge และ 4) e-Creative Challenge
พลตำรวจเอก อดุลย์ กล่าวต่อไปว่า สำหรับการเข้าร่วมการแข่งขันครั้งนี้ เยาวชนพิการไทยได้รับเหรียญรางวัล จำนวน 4 รางวัล ตามลำดับ ดังนี้ 1. เหรียญทอง 1 เหรียญ ประเภททีมในการแข่งขัน e-Creative Challenge  ได้แก่ 1) นางสาวสุภาวดี มาเที่ยง พิการทางการได้ยินและสื่อความหมาย 2) นายสิรภพ เรียบสำเร็จ พิการทางการเห็น  3) นางสาวมุกรวี ปิ่นทอง พิการทางการเคลื่อนไหวหรือทางร่างกาย และ 4) นายหิรัญ มณินทุ พิการทางสติปัญญา  2. เหรียญเงิน 1 เหรียญ ประเภทรายบุคคลในการแข่งขัน e-Tools Challenge จาก นางสาวมุกรวี ปิ่นทอง พิการทางการเคลื่อนไหวหรือทางร่างกาย 3. เหรียญทองแดง 2 เหรียญ ประเภทรายบุคคลในการแข่งขัน e-Tools Challenge ได้แก่ 1) นายปณิธาน  ภิธรรมา พิการทางการเคลื่อนไหวหรือทางร่างกาย และ 2) นายวชิรวิทย์ ชมภิรมย์ พิการออทิสติก ทั้งนี้ นับว่าคณะเยาวชนพิการดังกล่าว ประสบความสำเร็จในการแข่งขันและสร้างชื่อเสียงให้กับประเทศชาติในเวทีการแข่งขันระดับสากล ทั้งนี้ กระทรวง พม. จึงได้จัดพิธีเชิดชูเกียรติและให้โอวาทแก่เยาวชนพิการไทย ที่ได้รับรางวัลจากการแข่งขันดังกล่าว โดยมีการมอบโล่ประกาศเกียรติคุณ ใบประกาศนียบัตร และเสื้อสามารถ พร้อมเงินรางวัล นอกจากนี้ ยังมีการมอบเงินรางวัลชมเชยแก่เยาวชนพิการไทย จำนวน 2 คน ที่เข้าร่วมการแข่งขัน ได้แก่ 1) นางสาววชิราภรณ์ ทองจำนง พิการทางการได้ยินและสื่อความหมาย และ 2) นายณัชพล การวิวัฒน์ พิการทางการเห็น เพื่อเป็นการสร้างขวัญและกำลังใจให้แก่คณะเยาวชนพิการไทย
พลตำรวจเอก อดุลย์ กล่าวเพิ่มเติมว่า ในนามของกระทรวง พม. ขอแสดงความยินดีกับคณะเยาวชนพิการไทยที่ได้รับรางวัลจากการแข่งขันดังกล่าว และขอชื่นชมคณะเยาวชนพิการไทย คณะครูผู้ฝึกสอน  และหน่วยงานสถานศึกษาที่เกี่ยวข้อง ในการแสดงศักยภาพจนประสบความสำเร็จในเวทีการแข่งขันระดับสากล  ตนขอให้เยาวชนพิการไทยทุกคน มีจิตใจที่เข้มแข็ง  มีความมุ่งมั่นตั้งใจและความมานะพยายาม ในการพัฒนาตนเองอย่างต่อเนื่องต่อไป โดยไม่นำความบกพร่องทางร่างกายมาเป็นอุปสรรค เพื่อเป็นแบบอย่างที่ดีให้แก่คนพิการ รวมไปถึงทุกคนในสังคม ทั้งนี้ กระทรวง พม. พร้อมส่งเสริมและสนับสนุนในการสร้างโอกาส เกียรติ และกำลังใจให้แก่คนพิการทุกคน  เพื่อคุณภาพชีวิตที่ดีด้วยคุณค่าและศักดิ์ศรีความเป็นมนุษย์อย่างเท่าเทียมกัน

ที่มา : http://www.thaigov.go.th/news/contents/details/8311
