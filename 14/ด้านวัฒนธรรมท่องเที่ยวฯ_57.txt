รัฐบาลไทย-ข่าวทำเนียบรัฐบาล-วธ.รวบรวมวีดิทัศน์เกี่ยวกับพระราชกรณียกิจ-ถวายอาลัยรัชกาลที่ 9 เผยแพร่ทางสื่อโทรทัศน์-เว็บไซต์ เผยคืบหน้าจดหมายเหตุ-แผ่นพับ 11 รายการ ในงานพระบรมศพฯ

วันพุธที่ 4 ตุลาคม 2560
วธ.รวบรวมวีดิทัศน์เกี่ยวกับพระราชกรณียกิจ-ถวายอาลัยรัชกาลที่ 9 เผยแพร่ทางสื่อโทรทัศน์-เว็บไซต์ เผยคืบหน้าจดหมายเหตุ-แผ่นพับ 11 รายการ ในงานพระบรมศพฯ
นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานแถลงข่าวการเผยแพร่วีดิทัศน์ หนังสือที่ระลึกและจดหมายเหตุงานพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
วธ.รวบรวมวีดิทัศน์เกี่ยวกับพระราชกรณียกิจ-ถวายอาลัยรัชกาลที่ 9
เผยแพร่ทางสื่อโทรทัศน์-เว็บไซต์
เผยคืบหน้าจดหมายเหตุ-แผ่นพับ 11 รายการ ในงานพระบรมศพฯ
วันที่ 3 ตุลาคม 2560 ที่ห้องประชุมดำรงราชานุภาพ พิพิธภัณฑสถานแห่งชาติ พระนคร นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานแถลงข่าวการเผยแพร่วีดิทัศน์ หนังสือที่ระลึกและจดหมายเหตุงานพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยมีผู้บริหารกระทรวงวัฒนธรรม เข้าร่วม
นายวีระ โรจน์พจนรัตน์ รัฐมนตรีว่าการกระทรวงวัฒนธรรม กล่าวว่า รัฐบาล ได้การดำเนินการร่วมกับหน่วยงานต่างๆ จัดงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ในระหว่างวันที่ 25 - 29 ตุลาคม 2560 โดยระยะเวลา 1 ปีที่ผ่านมา รัฐบาล โดยกระทรวงวัฒนธรรม ได้จัดทำและรวบรวมข้อมูลเกี่ยวกับพระราชประวัติ พระอัจฉริยภาพ พระปรีชาสามารถ พระราชกรณียกิจด้านต่างๆ ของในหลวงรัชกาลที่ 9 โดยมีผู้ทรงคุณวุฒิและผู้เชี่ยวชาญสาขาต่างๆ ร่วมกันรวบรวมข้อมูลและจัดทำเป็นสื่อวีดิทัศน์ สื่อสิ่งพิมพ์ และอีบุ๊คจำนวนมาก เพื่อใช้สำหรับเผยแพร่ผ่านสื่อทุกแขนงระหว่างช่วงงานพระราชพิธีถวายพระเพลิงพระบรมศพ เพื่อให้สื่อมวลชนนำไปใช้เป็นข้อมูลและเผยแพร่ผ่านสื่อวิทยุ สื่อโทรทัศน์ สื่อสิ่งพิมพ์ และเว็บไซต์ต่างๆ เพื่อสร้างการรับรู้แก่ประชาชน เป็นข้อมูลประกอบการรายงานข่าว โดยสื่อมวลชนและประชาชน สามารถดาวน์โหลด สื่อวีดิทัศน์ สื่อสิ่งพิมพ์ และอีบุ๊คที่เว็บไซต์กระทรวงวัฒนธรรม www.m-culture.go.th และหน่วยงานในสังกัดกระทรวง ดังนี้
วีดิทัศน์ จำนวน 29 เรื่อง รวม 548 ตอน อาทิ
- สารคดี “ทรงสถิตในดวงใจไทยนิรันดร์” เป็นสารคดีบันทึกเหตุการณ์ประวัติศาสตร์การเสด็จสวรรคต เมื่อวันที่ 13 ตุลาคม 2559 กระทั่งสิ้นสุดพระราชพิธีถวายพระเพลิงพระบรมศพฯ จำนวน
32 ตอน ๆ ละ 3 – 5 นาที ดาวน์โหลดผ่านเว็บไซต์ของกระทรวงวัฒนธรรม www.m-culture.go.th
- สารคดี ๓๖๕ วันนี้ในอดีต พระราชกรณียกิจในรัชกาลที่ 9 ที่ได้รวบรวมพระราชกรณียกิจพระบาทสมเด็จพระปรมินทรมหาภูมิพลอดุลยเดช บรมนาถบพิตร ในอดีต ระหว่างปี 2503 – 2523 ดาวน์โหลดผ่านเว็บไซต์หอภาพยนตร์ (องค์การมหาชน) www.fapot.org
- วีดิทัศน์ศิลปินพื้นบ้านแสดงความอาลัยแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร ในฐานะองค์อัครศิลปิน ได้แก่ การขับซอ โนรา ลิเก หมอลำ โดยเปิดให้เข้าชมและดาวน์โหลดผ่านเว็บไซต์ของกรมส่งเสริมวัฒนธรรม www.culture.go.th
- ภาพยนตร์การ์ตูนแอนิเมชั่น เรื่อง เมืองนิรมิตแห่งจิตตนคร เป็นภาพยนตร์แอนิเมชั่นที่พระบาทสมเด็จพระปรมินทรมหาภูมิพลอดุลยเดช บรมนาถบพิตร ทรงสนพระทัยและมีพระราชประสงค์ ให้เผยแพร่คำสอนพระพุทธศาสนาที่ไม่ยากเกินไป และสอนบทธรรมะที่สามารถเข้าใจได้ง่าย โดยดาวน์โหลดได้ที่ผ่านเว็บไซต์กรมการศาสนา www.dra.go.th
นอกจากนี้ กระทรวงวัฒนธรรม ได้จัดทำหนังสือพระราชประวัติ หนังสือพระบรมราโชวาทของพระบาทสมเด็จพระปรมินทรมหาภูมิพลอดุลยเดชบรมนาถบพิตร รวมถึงหนังสือคำศัพท์ และราชรถ ราชยาน ในงานพระบรมศพฯ เผยแพร่แก่ประชาชน โดยสามารถรับชมและดาวน์โหลดทางเว็บไซต์ของกระทรวงวัฒนธรรม www.m-culture.go.th
ที่สำคัญ รัฐบาลมอบหมายให้จัดทำหนังสือที่ระลึกและจดหมายเหตุงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร จำนวน 11 รายการ ประกอบด้วย หนังสือจดหมายเหตุฉบับหลัก 1 รายการ หนังสือจดหมายเหตุฉบับรอง 6รายการ หนังสือที่ระลึก 3 รายการ และแผ่นพับที่ระลึก 1 รายการ ซึ่งขณะนี้มีความคืบหน้าในการดำเนินการอย่างต่อเนื่อง อาทิ
หนังสือจดหมายเหตุฉบับหลัก
- หนังสือจดหมายเหตุงานพระบรมศพพระบาทสมเด็จพระปรมินทรมหาภูมิพลอดุลยเดช มหิตลาธิเบศรรามาธิบดี จักรีนฤบดินทรสยามินทราธิราช บรมนาถบพิตร
หนังสือจดหมายเหตุฉบับรอง อาทิ
- หนังสือจดหมายเหตุงานพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ฉบับประชาชน และฉบับสื่อมวลชน
- หนังสือและซีดีบทเพลงแสดงความอาลัยฯ “บทเพลงแด่ในหลวงรัชกาลที่ 9 พระผู้สถิตในหทัยราษฎร์”
- หนังสือ“พระผู้สถิตในหทัยราษฎร์” สมุดภาพรวมแผ่นป้ายแสดงความอาลัยฯ
หนังสือที่ระลึก อาทิ
- หนังสือที่ระลึก “พระเมรุมาศสมัยรัตนโกสินทร์และพระเมรุในรัชสมัยพระบาทสมเด็จพระปรมินทรมหาภูมิพลอดุลยเดช บรมนาถบพิตร”
- หนังสือที่ระลึก “เครื่องประกอบพระราชอิสริยยศงานพระบรมศพพระบาทสมเด็จพระปรมินทรมหาภูมิพล อดุลยเดช บรมนาถบพิตร”
แผ่นพับที่ระลึก
- แผ่นพับที่ระลึก เนื่องในงานพระราชพิธีถวายพระเพลิงพระบรมศพ เพื่อแจกประชาชนที่ร่วมถวายดอกไม้จันทน์ทั้งในกรุงเทพฯ ต่างจังหวัด ชาวต่างประเทศ และผู้เข้าชมนิทรรศการหลังงานถวายพระเพลิงพระบรมศพฯ
รัฐมนตรีว่าการกระทรวงวัฒนธรรม กล่าวด้วยว่า วธ.ได้จัดทำวีดิทัศน์ สิ่งพิมพ์ หนังสือที่ระลึกและจดหมายเหตุงานพระบรมศพฯในครั้งนี้ เพื่อให้คนไทยได้แสดงความอาลัยพระบาทสมเด็จพระปรมินทรมหาภูมิพลอดุลยเดช บรมนาถบพิตร และน้อมรำลึกในพระมหากรุณาธิคุณอย่างหาที่สุดมิได้ และเพื่อบันทึกเหตุการณ์สำคัญทางประวัติศาสตร์ของชาติไว้ให้คนรุ่นหลังได้ศึกษาเรียนรู้ในอนาคต

ที่มา : http://www.thaigov.go.th/news/contents/details/7167
