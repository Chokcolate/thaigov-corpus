รัฐบาลไทย-ข่าวทำเนียบรัฐบาล-“อุตตม” ประธานเปิดประชุมวิชาการ OIE Forum พร้อมเผยหารือร่วม “สมคิด-ก.คลัง” เตรียมใช้เวทีในงาน “ไทยแลนด์ อินดัสทรี เอ็กซ์โป 2017” เติมความรู้ SME หนุนสู่ยุคไทยแลนด์ 4.0

วันจันทร์ที่ 24 กรกฎาคม 2560
“อุตตม” ประธานเปิดประชุมวิชาการ OIE Forum พร้อมเผยหารือร่วม “สมคิด-ก.คลัง” เตรียมใช้เวทีในงาน “ไทยแลนด์ อินดัสทรี เอ็กซ์โป 2017” เติมความรู้ SME หนุนสู่ยุคไทยแลนด์ 4.0
“อุตตม” ประธานเปิดประชุมวิชาการ OIE Forum พร้อมเผยหารือร่วม “สมคิด-ก.คลัง” เตรียมใช้เวทีในงาน “ไทยแลนด์ อินดัสทรี เอ็กซ์โป 2017” เติมความรู้ SME หนุนสู่ยุคไทยแลนด์ 4.0
นายอุตตม สาวนายน รัฐมนตรีว่าการกระทรวงอุตสาหกรรม กล่าวภายหลังการเป็นประธานเปิดงานการประชุมวิชาการ สศอ.(OIE Rorum) ประจำปี 2560 และกล่าวปาฐกถาพิเศษในหัวข้อ “Industry 4.0 Roadmap : มิติใหม่สู่ประเทศไทย 4.0 ” ว่า ขณะนี้ภาคการผลิตทั่วโลกกำลังมีการปรับเปลี่ยนการพัฒนาเข้าสู่อุตสาหกรรม 4.0 ด้วยการใช้นวัตกรรมและเทคโนโลยีดิจิตัลในกระบวนการผลิตทั้งระบบ เพื่อรองรับการปรับเปลี่ยนโครงสร้างเศรษฐกิจของประทศ ซึ่งเป็นการสร้างความเข้มแข็งจากเศรษฐกิจภายในประเทศให้มากขึ้น ทั้งนี้ ที่ผ่านมาประเทศไทยได้มีการปรับเปลี่ยนโมเดลเศรษฐกิจมาหลายครั้งเพื่อให้เหมาะสมกับสถานการณ์ทางเศรษฐกิจตั้งแต่ไทยแลนด์ 1.0 ที่เน้นภาคการเกษตรแบบดั้งเดิมไปสู่ไทยแลนด์ 2.0 ที่เน้นอุตสาหกรรมเบา ไทยแลนด์ 3.0 ที่เน้นอุตสาหกรรมที่มีความซับซ้อนมากขึ้นด้วยการดึงดูดการลงทุนจากต่างประเทศเข้ามา จนถึงปัจจุบันที่แม้เศรษฐกิจจะเติบโตขึ้น แต่ประเทศไทยยังไม่หลุดพ้นจากกับดักประเทศราบยได้ปานกลาง ยังมีความเหลื่อมล้ำของความมั่งคั่งและความมไม่สมดุลในการพัฒนา จึงเป็นเหตุผลหลักในการปฏิรูปโครงสร้างเศรษฐกิจ เน้นสร้างความเข้มแข็งในทุกภาคส่วน ภายใต้โมเดลไทยแลนด์ 4.0
รัฐมนตรีว่าการกระทรวงอุตสาหกรรม ยังได้เปิดเผยผลการหารือกับนายสมคิด จาตุศรีพิทักษ์ รองนายกรัฐมนตรี กระทรวงการคลัง และหน่วยงานที่เกี่ยวข้องเมื่อช่วงเช้าที่ผ่านมา (24 ก.ค.60 ) ถึงแนวทางการช่วยเหลือและเพิ่มสภาพคล่องให้กับผู้ประกอบการเอสเอ็มอี โดยเบื้องต้นจะกระตุ้นให้ธนาคารพาณิชย์ปล่อยสินเชื่อมากขึ้นให้กับผู้ประกอบการ SMEs ทุกกลุ่มที่กำลังปรับตัวพัฒนายกระดับสามารถเข้าถึงแหล่งเงินทุนกู้ยืมได้ โดยจะใช้แนวทางดำเนินงานของบรรษัทประกันสินเชื่ออุตสาหกรรมขนาดย่อม (บสย.) เป็นหลัก โดยเฉพาะการพิจารณาขยายวงเงินค้ำประกันสินเชื่อเอสเอ็มอีของ บสย. จากปัจจุบันอยู่ที่ร้อยละ 23 โดยเตรียมเสนอมาตรการขยายวงเงินค้ำประกันดังกล่าวเข้าสู่ที่ประชุมคณะรัฐมนตรี (ครม.) ในวันพรุ่งนี้ (25 ก.ค.60)
“วงเงินเท่าใด อัตราดอกเบี้ยอย่างไร คงต้องหารือก่อน รวมทั้งการขยายแนวทางการขยายวงเงินค้ำประกันสินเชื่อเอสเอ็มอีของบรรษัทประกันสินเชื่ออุตสาหกรรมขนาดย่อม (บสย.) จาก 23% เป็น 30% เพื่อกระตุ้นให้ธนาคารพาณิชย์ปล่อยสินเชื่อมากขึ้น คาดว่าจะได้ข้อสรุปภายในสัปดาห์นี้ ก่อนที่จะนำเสนอที่ประชุม ครม.ต่อไป ซึ่งนโยบายการช่วยเหลือผู้ประกอบการเอสเอ็มอีถือเป็นเรื่องที่รัฐบาลให้ความสำคัญอย่างมาก” นายอุตตม กล่าว
นอกจากนี้ วันที่ 26 กรกฎาคมนี้ กระทรวงอุตสาหกรรม จะใช้เวทีของงานไทยแลนด์ อินดัสทรี เอ็กซ์โป 2017 ระหว่างวันที่ 25-30 กรกฎาคม 2560 จัดสัมมนาให้กับผู้ประกอบการในภาคอุตสาหกรรม ถึงแนวทางการขับเคลื่อนอุตสาหกรรม 4.0 การผลิตผู้เชี่ยวชาญเพื่อเข้าไปช่วยเหลือเอสเอ็มอี การปรับตัว 4.0 ซึ่งจะมีบุคลากรจากประเทศเยอรมนี ต้นแบบ 4.0 และองค์การส่งเสริมการค้าต่างประเทศของญี่ปุ่นหรือเจโทร มาร่วมถ่ายทอดความรู้ในครั้งนี้ด้วย

ที่มา : http://www.thaigov.go.th/news/contents/details/5429
