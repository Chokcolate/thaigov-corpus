รัฐบาลไทย-ข่าวทำเนียบรัฐบาล-ผลประชุมคณะกรรมการส่งเสริมการศึกษาเอกชน

วันอังคารที่ 19 ธันวาคม 2560
ผลประชุมคณะกรรมการส่งเสริมการศึกษาเอกชน
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการส่งเสริมการศึกษาเอกชน (กช.) เมื่อวันที่ 15 ธันวาคม 2560 ณ ห้องประชุมอาคารราชวัลลภ กระทรวงศึกษาธิการ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการส่งเสริมการศึกษาเอกชน (กช.) เมื่อวันที่ 15 ธันวาคม 2560 ณ ห้องประชุมอาคารราชวัลลภ กระทรวงศึกษาธิการ
นายพะโยม ชิณวงศ์ เลขาธิการคณะกรรมการส่งเสริมการศึกษาเอกชน (กช.) เปิดเผยภายหลังการประชุมว่า ที่ประชุมพิจารณาเรื่องการอุดหนุนทุนอาหารกลางวันสำหรับนักเรียนในโรงเรียนเอกชน ทั้งระดับปฐมวัยและประถมศึกษา ซึ่งจากการสำรวจพบว่า เด็กที่เรียนในสถานศึกษาของรัฐ จะได้รับอาหารกลางวันครบทุกคน ผ่านคณะกรรมการกระจายอำนาจและองค์กรปกครองส่วนท้องถิ่น ขณะที่นักเรียนสังกัดของสำนักงานคณะกรรมการส่งเสริมการศึกษาเอกชน (สช. )ได้รับเพียงร้อยละ 29 โดยให้กับเด็กที่เรียนใน ร.ร.เอกชนการกุศล และนักเรียนที่มีภาวะทุพโภชนา ซึ่งในภาพรวมแล้วยังเป็นจำนวนที่น้อย
ที่ประชุมจึงมีมติมอบหมายให้ปลัด ศธ. เป็นตัวแทนหารือกับคณะกรรมการกระจายอำนาจ สำนักนายกรัฐมนตรี เพื่อขอให้จัดสรรเงินอุดหนุนสำหรับอาหารกลางวันให้เด็กในสังกัด สช. เพิ่มเติม ซึ่งเป้าหมายเราก็อยากให้เด็กรับทุกคน แต่ก็ต้องขึ้นกับการพิจารณาของคณะกรรมการกระจายอำนาจ
เลขาธิการ กช. กล่าวต่อว่า ที่ประชุมยังได้พิจารณาเรื่องการคัดกรองนักเรียนที่มีความต้องการช่วยเหลือเป็นพิเศษ อาทิ เด็กที่มีความบกพร่องด้านต่างๆ ซึ่งปัจจุบันมีเด็กกลุ่มนี้เรียนในโรงเรียนเอกชน ประมาณ 4,000 คน ซึ่งคาดว่าน่าจะมีจำนวนที่มากกว่านี้ แต่เราอาจยังไม่พบ ที่ประชุมจึงมีมติของบประมาณจากกองทุนพัฒนาการศึกษาพิเศษ เพื่อให้ สช.ร่วมมือกับศูนย์การศึกษาพิเศษทั่วประเทศทั้ง 13 ศูนย์ ช่วยคัดกรองเด็กที่มีความต้องการพิเศษ โดยใช้เครื่องมือคัดกรองที่มีอยู่ และ ศธ.จะได้เข้าไปดูแลได้อย่างเหมาะสม
นอกจากนี้ ยังเห็นชอบให้มีการประกาศใช้หลักสูตรกลางสำหรับโรงเรียนปอเนาะ โดยจะมีการนำเสนอประกาศให้รัฐมนตรีว่าการกระทรวงศึกษาธิการลงนามประกาศใช้ต่อไป
ขอบคุณเนื้อหาข่าว: มติชน
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : http://www.thaigov.go.th/news/contents/details/8847
