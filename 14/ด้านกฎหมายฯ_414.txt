รัฐบาลไทย-ข่าวทำเนียบรัฐบาล-ยธ. มอบประกาศนียบัตรแก่ผู้ผ่านการอบรม โครงการอบรมคณะกรรมการศูนย์ยุติธรรมชุมชน รุ่นที่ 4

วันอังคารที่ 13 กุมภาพันธ์ 2561
ยธ. มอบประกาศนียบัตรแก่ผู้ผ่านการอบรม โครงการอบรมคณะกรรมการศูนย์ยุติธรรมชุมชน รุ่นที่ 4
นางกรรณิการ์ แสงทอง รองปลัดกระทรวงยุติธรรม เป็นประธานในพิธีปิดและมอบประกาศนียบัตรแก่ผู้ผ่านการอบรมโครงการอบรมคณะกรรมการศูนย์ยุติธรรมชุมชน รุ่นที่ 4
เมื่อวันเสาร์ที่ 10 กุมภาพันธ์ 2561 เวลา 09.00 น.
ณ โรงแรมนิวแทรเวิล ลอด์จ จังหวัดจันทบุรี
นางกรรณิการ์ แสงทอง รองปลัดกระทรวงยุติธรรม
เป็นประธานในพิธีปิดและมอบประกาศนียบัตรแก่ผู้ผ่านการอบรม
โครงการอบรมคณะกรรมการศูนย์ยุติธรรมชุมชน รุ่นที่ 4
และบรรยายพิเศษ ในหัวข้อ "ยุติธรรมชุมชน พลังประชาชน" โดยสรุปสาระสำคัญ ดังนี้
1.การนำภาคประชาชนมาเป็นหุ้นส่วนในกระบวนการยุติธรรม
เช่น การเฝ้าระวังการเกิดปัญหาอาชญากรรมในชุมชน การเฝ้าระวังและดูแลผู้ถูกคุมความประพฤติ
ส่งเสริมความรู้ให้กับประชาชนให้เห็นความสำคัญของปัญหาในชุมชน
และร่วมกันแก้ปัญหาผ่านการดำเนินงานศูนย์ยุติธรรมชุมชน และเพื่อให้การดำเนินงานมีประสิทธิภาพ
ในการดำเนินงานของศูนย์ยุติธรรมชุมชน จึงได้มีการแต่งตั้งคณะกรรมการศูนย์ยุติธรรมชุมชน
โดยคำสั่งของผู้ว่าราชการจังหวัด เพื่อให้ความยุติธรรมอยู่ใกล้กับประชาชนมากที่สุด
2.การแก้ไขปัญหา “คนล้นคุก” คดีส่วนใหญ่ คือ คดียาเสพติด ในเบื้องต้นปัญหานี้ต้องอาศัยความร่วมมือ
จากประชาชนในชุมชนในการเฝ้าระวังปัญหายาเสพติดในชุมชน และต้องอาศัยความร่วมมือ
จากทุกภาคส่วนในการฟื้นฟูผู้พ้นโทษจากคดีนี้
3.ปัญหาการตกเป็นเหยื่อหรือผู้เสียหายในคดีอาญา กระทรวงยุติธรรมมีกองทุนยุติธรรม
และสำนักงานช่วยเหลือทางการเงินแก่ผู้เสียหายและจำเลยในคดีอาญา
เพื่อเป็นการเยียวยาเบื้องต้นและแก้ปัญหาความเดือดร้อนให้กับประชาชนได้อย่างรวดเร็ว
และอีกหนึ่งปัญหาสำคัญของกระบวนการยุติธรรม คือ ปัญหาประชาชนไม่รู้กฎหมาย
ซึ่งปัญหานี้นำไปสู่ความเหลื่อมล้ำทางสังคมอีกด้วย จะต้องเร่งแก้ไขด้วยการให้ความรู้ทางกฎหมาย
โดยผ่านสื่อประชาสัมพันธ์หรือการให้ประชาชนเข้ามามีส่วนร่วมในการดำเนินงานของหน่วยงานรัฐ
4. การบูรณาการการทำงานของสำนักงานยุติธรรมจังหวัดและหน่วยงานในพื้นที่ผ่านกลไก
คณะกรรมการพัฒนาการบริหารงานยุติธรรมระดับจังหวัด (กพยจ.)
ต้องคำนึงถึงประโยชน์ประชาชนเป็นสำคัญ หน่วยงานในพื้นที่จังหวัดต้องมีการบูรณาการงานร่วมกัน
เพื่อเชื่อมโยงฐานข้อมูลและส่งต่องานเพื่ออำนวยความยุติธรรมให้แก่ประชาชน

ที่มา : http://www.thaigov.go.th/news/contents/details/10050
