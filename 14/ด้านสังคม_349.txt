รัฐบาลไทย-ข่าวทำเนียบรัฐบาล-พม. จัดโครงการอบรมพัฒนาศักยภาพผู้นำชุมชนริมคลองลาดพร้าว บางซื่อ คลองเปรมประชากร เพื่อขับเคลื่อนการพัฒนาแกนนำและชาวชุมชนให้สามารถลุกขึ้นมาจัดการแก้ไขปัญหาได้ด้วยตนเอง

วันจันทร์ที่ 19 มิถุนายน 2560
พม. จัดโครงการอบรมพัฒนาศักยภาพผู้นำชุมชนริมคลองลาดพร้าว บางซื่อ คลองเปรมประชากร เพื่อขับเคลื่อนการพัฒนาแกนนำและชาวชุมชนให้สามารถลุกขึ้นมาจัดการแก้ไขปัญหาได้ด้วยตนเอง
พม. จัดโครงการอบรมพัฒนาศักยภาพผู้นำชุมชนริมคลองลาดพร้าว บางซื่อ คลองเปรมประชากร เพื่อขับเคลื่อนการพัฒนาแกนนำและชาวชุมชนให้สามารถลุกขึ้นมาจัดการแก้ไขปัญหาได้ด้วยตนเอง
เมื่อวันที่ 17 มิ.ย.60 เวลา 09.00 น. ที่ห้องประชุมไพบูลย์วัฒนศิริธรรม สถาบันพัฒนาองค์กรชุมชน ถนนนวมินทร์ บางกะปิ กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิด “โครงการอบรมพัฒนาศักยภาพผู้นำชุมชนริมคลองลาดพร้าว บางซื่อ คลองเปรมประชากร” โดยมีวัตถุประสงค์เพื่อให้แกนนำและชาวชุมชนสามารถลุกขึ้นมาจัดการแก้ไขปัญหาได้ด้วยตนเอง เกิดการสร้างความเข้มแข็งในการร่วมขับเคลื่อนงาน โดยชุมชนเป็นแกนหลักอย่างยั่งยืน รวมทั้งเพิ่มประสิทธิภาพการพัฒนาคุณภาพชีวิตชุมชนริมคลอง และสร้างการรับรู้และทำความเข้าใจการพัฒนาที่อยู่อาศัยชุมชนริมคลอง ซึ่งจัดขึ้นระหว่างวันที่ 17-18 มิถุนายน 2560 โดยมีผู้เข้าร่วมโครงการฯ ประกอบด้วย ผู้นำชุมชนริมคลองลาดพร้าว บางซื่อ และคลองเปรมประชากร หน่วยงานภาคีที่เกี่ยวข้อง ทหาร ตำรวจ สำนักงานเขต สหกรณ์ และเจ้าหน้าที่สถาบันพัฒนาองค์กรชุมชน (พอช.) จำนวนประมาณ 100 คน
นายไมตรี กล่าวว่า ตามที่รัฐบาลมีนโยบายเร่งด่วนในเรื่องการแก้ไขปัญหาชุมชนบุกรุกริมคลอง และการแก้ไขปัญหาน้ำท่วมในเขตกรุงเทพฯ และปริมณฑล โดยจะมีการรื้อย้ายบ้านเรือนที่รุกล้ำริมคลองลาดพร้าว ซึ่งเป็นที่ดินที่ราชพัสดุดูแล และสร้างเขื่อนริมคลอง เพื่อให้การระบายน้ำเป็นไปโดยสะดวก โดยมอบหมายให้กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) (พอช.) รับผิดชอบเรื่องการพัฒนาที่อยู่อาศัยชุมชนริมคลอง ซึ่งมีเป้าหมาย 3 คลอง คือ คลองลาดพร้าว คลองบางซื่อ และคลองเปรมประชากร  รวมทั้งสิ้น 81 ชุมชน 11,004 ครัวเรือน มีผู้รับผลประโยชน์ 64,869  คน (เป้าหมายปี 2560 จำนวน 50 ชุมชน 6,419 ครัวเรือน) เพื่อให้มีคุณภาพชีวิตความเป็นอยู่ที่ดี มีที่อยู่อาศัยเป็นของตนเองแบบถูกกฎหมาย ไม่บุกรุกที่ดินรัฐ จากเป้าหมายภายในสิ้นปีนี้ จำนวน 33 ชุมชน รวม 3,672 ครัวเรือน และจะก่อสร้างให้แล้วเสร็จตามแผนงานระยะเวลา 3 ปี (พ.ศ.2559-2561) รวมเป้าหมาย 52  ชุมชน จำนวน 7,081  ครัวเรือน ซึ่งขณะนี้ดำเนินการไปแล้ว 11 ชุมชน รวม 763 ครัวเรือน
นายไมตรี กล่าวต่ออีกว่า การพัฒนาที่อยู่อาศัยชุมชนริมคลอง ตามแนวทางประชารัฐ เป็นการร่วมมือของทุกภาคส่วน มีหลายหน่วยงานทั้งภาครัฐและเอกชนที่เข้ามาร่วมการทำงานและให้การสนับสนุน เช่น กระทรวงการพัฒนาสังคมฯ สถาบันพัฒนาองค์กรชุมชน คณะรักษาความสงบแห่งชาติ กองทัพบก กระทรวงมหาดไทย สำนักงานตำรวจแห่งชาติ กรุงเทพมหานคร กรมส่งเสริมสหกรณ์ การเคหะแห่งชาติ การประปานครหลวง และการไฟฟ้านครหลวง เป็นต้น ส่วนภาคเอกชน เช่น บริษัทอิตาเลี่ยน-ไทย เสนากรุ๊ป ซีพี และทีโอเอ เป็นต้น นอกจากการทำงานร่วมกันของหน่วยงานต่างๆแล้ว ภาคประชาชนก็ต้องมีส่วนร่วมในการพัฒนาที่อยู่อาศัยตามโครงการบ้านประชารัฐริมคลองด้วย โดยเฉพาะผู้นำชุมชนจะต้องมีส่วนในการชักชวนให้พี่น้องในชุมชนเข้ามาร่วมกันพัฒนาชุมชนของตนเอง เพื่อนำไปสู่บ้านใหม่ที่สวยงาม มีความมั่นคง มีสิ่งแวดล้อมที่ดี เช่น ร่วมการบำบัดน้ำเสีย ไม่ทิ้งขยะ หรือสิ่งปฏิกูลลงในคลอง
"ทั้งนี้หากผู้นำชุมชนมีความเข้มแข็ง เสียสละ มุ่งมั่นตั้งใจทำงาน และมีความโปร่งใส เชื่อว่าโครงการพัฒนาที่อยู่อาศัยชุมชนริมคลอง จะประสบความสำเร็จตามเป้าหมายที่วางไว้ จะเป็นการสร้างอนาคตใหม่ให้แก่ลูกหลาน รวมทั้งยังเป็นการคืนครองให้แก่สังคม ทำให้คลองมีความสวยสะอาด น้ำสามารถระบายได้ดี ไม่เกิดปัญหาน้ำท่วมอีกต่อไป" นายไมตรี กล่าวในตอนท้าย

ที่มา : http://www.thaigov.go.th/news/contents/details/4626
