รัฐบาลไทย-ข่าวทำเนียบรัฐบาล-ท่าอากาศยานภูเก็ตชี้แจงเหตุการณ์ฝ้าร่วงบริเวณประตูทางออกขึ้นเครื่องหมายเลข 81 - 82 อาคารผู้โดยสารภายในประเทศ เมื่อวันที่ 3 มิถุนายน 2560

วันพฤหัสบดีที่ 8 มิถุนายน 2560
ท่าอากาศยานภูเก็ตชี้แจงเหตุการณ์ฝ้าร่วงบริเวณประตูทางออกขึ้นเครื่องหมายเลข 81 - 82 อาคารผู้โดยสารภายในประเทศ เมื่อวันที่ 3 มิถุนายน 2560
ท่าอากาศยานภูเก็ต (ทภก.) บริษัท ท่าอากาศยานไทย จำกัด (มหาชน) กระทรวงคมนาคม ชี้แจงเหตุการณ์กรณีฝ้าเพดานบริเวณประตูทางออกหมายเลข 81 - 82 (Bus Gate)
อาคารผู้โดยสารภายในประเทศร่วง เมื่อวันที่ 3 มิถุนายน 2560 เวลา 14.21 น. เป็นเหตุให้ผู้โดยสารได้รับบาดเจ็บศีรษะแตก 1 คน
จากเหตุการณ์ฝ้าเพดานบริเวณประตูทางออกหมายเลข 81 - 82 (Bus Gate) อาคารผู้โดยสารภายในประเทศ ทภก. ร่วง ทำให้ผู้โดยสารสายการบินนกแอร์ เที่ยวบินที่ DD 7507 เส้นทางภูเก็ต - ดอนเมือง ได้รับบาดเจ็บ ศีรษะแตก 1 คน โดยทีมแพทย์ได้ปฐมพยาบาลแก่ผู้ได้รับบาดเจ็บและนำส่งโรงพยาบาลถลาง เพื่อดำเนินการรักษาต่อไป ทั้งนี้ หัวหน้าเวร ทภก. ได้ประสานกับสายการบินเพื่อยกเว้นค่าโดยสารให้กับผู้ได้รับบาดเจ็บ และประสานบริษัทประกันภัยให้เข้ามาดำเนินการตรวจสอบ ซึ่งสาเหตุดังกล่าวเกิดจากปูนฉาบใต้พื้นชั้น 2 เกิดการหลุดร่อน เนื่องจากการเสื่อมสภาพตามอายุการใช้งานและกะเทาะร่วงหล่นมายังฝ้าเพดาน ทำให้ฝ้าเพดานไม่สามารถรับน้ำหนัก และร่วงหลุดจากโครงและตกใส่บริเวณที่ผู้โดยสารนั่งคอย ขณะนี้ ทภก. ได้ปิดกั้นพื้นที่ดังกล่าวเพื่อทำความสะอาด ตรวจสอบความแข็งแรง และดำเนินการซ่อมแซมฝ้าเพดาน ระบบไฟส่องสว่างทั้งหมดให้อยู่ในสภาพพร้อมใช้งาน ในส่วนของผู้ได้รับบาดเจ็บ ทภก. ได้จัดทีมเฝ้าติดตามอาการของผู้ได้รับบาดเจ็บ ณ โรงพยาบาลถลาง ทภก. ขออภัยอย่างยิ่งสำหรับเหตุการณ์ที่เกิดขึ้น และจะให้ความช่วยเหลือผู้ได้รับบาดเจ็บอย่างเต็มความสามารถ
ทั้งนี้ เมื่อวันที่ 4 มิถุนายน 2560 นางมนฤดี เกตุพันธุ์ ผู้อำนวยการ ทภก. และคณะ ได้นำกระเช้าเยี่ยมผู้ได้รับบาดเจ็บ ณ โรงพยาบาลกรุงเทพภูเก็ต ซึ่งอาการของผู้ได้รับบาดเจ็บดีขึ้นตามลำดับ และสามารถกลับไปพักฟื้นที่ภูมิลำเนาแล้ว ทภก. จะดำเนินการปรับปรุงแก้ไขให้เกิดความปลอดภัยกับผู้โดยสารและผู้ใช้บริการมากที่สุด

ที่มา : http://www.thaigov.go.th/news/contents/details/4388
