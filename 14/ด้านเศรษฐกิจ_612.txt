รัฐบาลไทย-ข่าวทำเนียบรัฐบาล-กรมทางหลวงบูรณะทางสายเพชรเกษม ช่วง อ.ปราณบุรี - จ.ประจวบคีรีขันธ์ (ตอน1) แล้วเสร็จ

วันพฤหัสบดีที่ 8 มิถุนายน 2560
กรมทางหลวงบูรณะทางสายเพชรเกษม ช่วง อ.ปราณบุรี - จ.ประจวบคีรีขันธ์ (ตอน1) แล้วเสร็จ
กรมทางหลวง (ทล.) กระทรวงคมนาคม ดำเนินการบูรณะโครงข่ายสายหลักระหว่างภาคบนทางหลวงหมายเลข 4 (เพชรเกษม) สาย อ.ปราณบุรี - ประจวบคีรีขันธ์ ตอน 1
อยู่ในพื้นที่ อ.ปราณบุรี และ อ.กุยบุรี จ.ประจวบคีรีขันธ์ แล้วเสร็จ เพื่อเพิ่มศักยภาพสายทาง และพัฒนาระบบโลจิสติกส์ให้ได้มาตรฐาน
นายธานินทร์ สมบูรณ์ อธิบดีกรมทางหลวง กล่าวว่า ทล. โดยสำนักก่อสร้างทางที่ 1 ดำเนินการบูรณะโครงข่ายสายหลักระหว่างภาคบนทางหลวงหมายเลข 4 (เพชรเกษม) สาย อ.ปราณบุรี - ประจวบคีรีขันธ์ ตอน 1 ระหว่าง กม.241+708 - 277+000 ระยะทาง 20 กิโลเมตร งบประมาณ 553,742,325 บาท อยู่ในพื้นที่ อ.ปราณบุรี และ อ.กุยบุรี  จ.ประจวบคีรีขันธ์ ก่อสร้างทางมาตรฐานชั้นพิเศษขนาด 4 ช่องจราจร ไป - กลับ ผิวทางแอสฟัลต์คอนกรีต ไหล่ทางด้านนอกกว้างข้างละ 2.5 เมตร ด้านในกว้าง 1.5 เมตร รวมผิวทางกว้าง 14 เมตร พร้อมติดตั้งไฟฟ้าแสงสว่างและไฟสัญญาณจราจร ปัจจุบันโครงการก่อสร้างแล้วเสร็จ และเปิดให้ประชาชนใช้สัญจรได้ตามปกติ ทั้งนี้ โครงการดังกล่าวแบ่งการก่อสร้างออกเป็น 2 ตอน ระยะทางรวม 52 กิโลเมตร บรรจุอยู่ในแผนงานบูรณาการพัฒนาโครงสร้างพื้นฐานและระบบโลจิสติกส์ กิจกรรมบูรณะโครงข่ายทางหลวงเชื่อมโยงระหว่างภาค เพื่อบูรณะสายทางเดิมที่ชำรุดเสียหายให้สามารถใช้งานได้อย่างสมบูรณ์ รองรับน้ำหนักรถบรรทุก ช่วยลดต้นทุนในการคมนาคมขนส่ง เพิ่มประสิทธิภาพ การให้บริการของทางหลวง อำนวยความสะดวก และความปลอดภัยในการเดินทาง รวมทั้งรองรับการขยายตัวทางเศรษฐกิจและอุตสาหกรรมการท่องเที่ยว
ทล. ขอความร่วมมือผู้ใช้รถใช้ถนน “ขับรถมีน้ำใจ รักษาวินัยจราจร” หากไม่ได้รับความสะดวกระหว่างเดินทาง สามารถติดต่อได้ที่ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/4387
