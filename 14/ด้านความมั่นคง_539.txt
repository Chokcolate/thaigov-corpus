รัฐบาลไทย-ข่าวทำเนียบรัฐบาล-มหาดไทย ติวเข้มข้าราชการรุ่นใหม่ ต้องยึดมั่นประโยชน์ประชาชนและส่วนรวมเป็นสำคัญ

วันพุธที่ 3 มกราคม 2561
มหาดไทย ติวเข้มข้าราชการรุ่นใหม่ ต้องยึดมั่นประโยชน์ประชาชนและส่วนรวมเป็นสำคัญ
มหาดไทย ติวเข้มข้าราชการรุ่นใหม่ ต้องยึดมั่นประโยชน์ประชาชนและส่วนรวมเป็นสำคัญ
วันนี้ (3 ม.ค. 61) เวลา 10.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานเปิดการศึกษาอบรมหลักสูตร “การเป็นข้าราชการที่ดี” รุ่นที่ 49 จัดโดย สถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทยและข้าราชการที่อยู่ระหว่างทดลองปฏิบัติหน้าที่ราชการ ให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 100 คน ประกอบด้วย ข้าราชการในสังกัดสำนักงานปลัดกระทรวงมหาดไทย กรมการปกครอง กรมที่ดิน กรมโยธาธิการและผังเมือง กรมการพัฒนาชุมชน กรมส่งเสริมการปกครองท้องถิ่น และ กระทรวงวิทยาศาสตร์และเทคโนโลยี ใช้ระยะเวลาการอบรม จำนวน 10 วัน ในระหว่างวันที่ 3 – 12 มกราคม 2561 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุใหม่ทั้งในส่วนสังกัดกระทรวงมหาดไทย และ กระทรวงวิทยาศาสตร์และเทคโนโลยี รวมทั้งได้มอบโอวาทและแนวทางปฏิบัติงานให้แก่ผู้เข้ารับการอบรม โดยกล่าวว่า อาชีพ “ข้าราชการ” ถือเป็นอาชีพที่มั่นคง ขอให้ทุกคนจงภูมิใจ และตั้งใจที่จะเป็นข้าราชการที่ดี ซึ่งการเป็นข้าราชการจะต้องเป็นผู้ที่มีความรู้ความเข้าใจในบทบาทหน้าที่และความสำคัญของงานราชการที่มีต่อแผ่นดิน และเมื่อเราก้าวเข้าสู่การเป็นข้าราชการ สิ่งที่ทุกคนต้องคำนึงถึงคือบริบทในหน้าที่การงานและความรับผิดชอบ วิธีคิดและวิธีปฎิบัติ ต้องรู้จักนำเทคโนโลยีและนวัตกรรมสมัยใหม่มาปรับใช้ เพื่อให้ก้าวทันต่อยุคการเปลี่ยนแปลงของโลก และสิ่งที่สำคัญคือเราจะต้องยึดมั่นและก้าวเดินในเส้นทางที่ถูกต้อง มีอุดมการณ์ทางความคิดและการทำงาน รู้จักครองตนให้เป็นข้าราชการที่ดี มีคุณธรรม จริยธรรม มีความซื่อสัตย์สุจริต และปฏิบัติงานโดยยึดหลักกฎหมาย กฎระเบียบ และยึดถือประโยชน์ของพี่น้องประชาชน ประเทศชาติ และส่วนรวมเป็นสำคัญ
นอกจากนี้ ยังได้เน้นย้ำหลักการทำงานและการดำรงชีวิต เพื่อให้ข้าราชการผู้เข้ารับการอบรมได้นำไปปฏิบัติ คือ 1. การน้อมนำหลักปรัชญาของเศรษฐกิจพอเพียง มาใช้ในการดำเนินชีวิต ทั้งความพอเพียง การรู้จักประมาณตน และความมีเหตุมีผล การรู้จักเก็บออม รู้จักกินจักใช้ และรู้จักการพัฒนาตนเองอย่างสม่ำเสมอ รู้จักคิดการเปลี่ยนแปลง เพื่อให้การทำงานมีความทันสมัย และมีประสิทธิภาพมากยิ่งขึ้น สามารถตอบสนองต่อความต้องการของพี่น้องประชาชนได้เป็นอย่างดี 2. การรู้จักอดทน และอดกลั้น นับเป็นสิ่งสำคัญที่ต้องยึดถือปฏิบัติ การฝึกจิตใจให้เป็นคนเข้มแข็ง มั่นคง รู้จักผิดชอบชั่วดี มีจิตใจโอบอ้อมอารี มีจิตอาสา และมีความอ่อนน้อมถ่อมตนอย่างสม่ำเสมอ และ 3.การบริการด้วยใจ หน้าที่ราชการนั้นจะต้องมีพบปะและอำนวยความสะดวกพี่น้องประชาชนทุกคนด้วยความเสมอภาค บริการด้วยความรวดเร็ว เท่าเทียมกัน และมุ่งประโยชน์ส่วนรวม
ท้ายนี้ รองปลัดกระทรวงมหาดไทย ได้กล่าวเพิ่มเติมว่า ขอให้ข้าราชการใหม่ทุกคนได้น้อมนำพระบรมราโชวาทและหลักการทรงงาน ยึดเป็นหลักในการคิดและปฏิบัติเพื่อให้การทำงานสำเร็จลุล่วงตามเป้าหมาย และพร้อมเป็นแบบอย่างที่ดี มีการปรับตัวให้เข้ากับสภาวะสังคมที่เปลี่ยนแปลงไป รู้จักคิดหาวิธีการใหม่ๆ เพื่อพัฒนางานที่ดำรงอยู่ให้มีความเจริญก้าวหน้าและเกิดผลสัมฤทธิ์ของงาน เพื่อประโยชน์สุขของประชาชน และประเทศชาติต่อไป.
ครั้งที่ 1/2561
กองสารนิเทศ สำนักงานปลัดกระทรวงมหาดไทย
โทร 0-252224131-2

ที่มา : http://www.thaigov.go.th/news/contents/details/9163
