รัฐบาลไทย-ข่าวทำเนียบรัฐบาล-พม. แถลงข่าวเปิดตัว INFLIGHT VDO สื่อประชาสัมพันธ์การต่อต้านการค้ามนุษย์เพื่อเผยแพร่บนเครื่องบิน

วันพฤหัสบดีที่ 7 ธันวาคม 2560
พม. แถลงข่าวเปิดตัว INFLIGHT VDO สื่อประชาสัมพันธ์การต่อต้านการค้ามนุษย์เพื่อเผยแพร่บนเครื่องบิน
พม. แถลงข่าวเปิดตัว INFLIGHT VDO สื่อประชาสัมพันธ์การต่อต้านการค้ามนุษย์เพื่อเผยแพร่บนเครื่องบิน
วันนี้ (7 ธ.ค. 60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการแถลงข่าวเปิดตัวสื่อประชาสัมพันธ์การต่อต้านการค้ามนุษย์เพื่อเผยแพร่บนเครื่องบิน (INFLIGHT VDO) ร่วมกับ นายอาคม เติมพิทยาไพสิฐ รัฐมนตรีว่าการกระทรวงคมนาคม โดยมีวัตถุประสงค์เพื่อบูรณาการความร่วมมือประชารัฐ ระหว่างสำนักนายกรัฐมนตรี กระทรวงการท่องเที่ยวและกีฬา กระทรวงคมนาคม กระทรวงการพัฒนาสังคมและความมั่นคงของมนุษย์ (พม.) ร่วมกับภาคเอกชน อาทิ แพลน บี มีเดีย จำกัด (มหาชน) ในการรณรงค์ต่อต้านการค้ามนุษย์ โดยเฉพาะการแสวงหาประโยชน์ทางเพศที่แฝงมากับการท่องเที่ยว การสร้างการรับรู้และมีส่วนร่วมให้นักท่องเที่ยวให้ความร่วมมือและไม่กระทำผิดฐานค้ามนุษย์ ณ บริเวณพื้นที่ผู้โดยสารขาเข้า ชั้น 2 ท่าอากาศยาน สุวรรณภูมิ จังหวัดสมุทรปราการ
พลเอก อนันตพร กล่าวว่า รัฐบาล โดยพลเอก ประยุทธ์ จันทร์โอชา นายกรัฐมนตรี ได้ประกาศให้การป้องกัน และปราบปรามการค้ามนุษย์เป็นวาระแห่งชาติ เมื่อปี 2558 และมอบหมายให้ทุกส่วนราชการที่เกี่ยวข้องเร่งรัดการแก้ไขปัญหาการค้ามนุษย์ ทั้งในเรื่องการดำเนินคดีกับผู้กระทำความผิด โดยเฉพาะเจ้าหน้าที่ของรัฐ ที่เข้าไปมีส่วนเกี่ยวข้อง และการคุ้มครองช่วยเหลือผู้เสียหายจากการค้ามนุษย์อย่างเต็มที่ ทุกเพศ ทุกวัย และทุกเชื้อชาติ ตามหลักสิทธิมนุษยชน และไม่เลือกปฏิบัติ ซึ่งตลอด 3 ปีที่ผ่านมา ได้มีการบูรณาการความร่วมมือกับทุกภาคส่วน ภายใต้แนวคิด "ประชารัฐ ร่วมใจต้านภัยการค้ามนุษย์” อย่างต่อเนื่อง ทั้งนี้ ปัญหาการค้ามนุษย์ในประเทศไทยพบว่า มีหลากหลายรูปแบบ โดยรูปแบบที่พบมากที่สุด คือ การแสวงประโยชน์โดยมิชอบจากการค้าบริการทางเพศ แต่ได้เปลี่ยนวิธีการจากเดิมที่มีการเข้าไปชักชวนกลุ่มเสี่ยงเข้าสู่ธุรกิจค้าบริการ ทางเพศ มาเป็นการเชิญชวนนักท่องเที่ยวมาเที่ยวเมืองไทย แล้วใช้บริการทางเพศที่แฝงมากับการท่องเที่ยว ผ่านทางอินเตอร์เน็ต โดยเฉพาะอย่างยิ่งการใช้บริการทางเพศกับเด็กทั้งเด็กหญิงและเด็กชาย ซึ่งถือเป็นความผิดอันร้ายแรงและทำลายศักดิ์ศรี ของความเป็นมนุษย์
พลเอก อนันตพร กล่าวต่อไปว่า เพื่อรณรงค์สร้างความตระหนักรู้ และลดอุปสงค์ในการแสวงประโยชน์ ทางเพศที่แฝงมา กับการท่องเที่ยว อันเป็นปัจจัยสำคัญที่นำไปสู่ปัญหาการค้ามนุษย์ ซึ่งเป็นอาชญากรรมข้ามชาติและส่งเสริมการท่องเที่ยวของไทยให้นักท่องเที่ยวทั้งไทยและต่างชาติให้ความร่วมมือในการไม่กระทำความผิดฐานค้ามนุษย์ โดยไม่นิ่งเฉยเมื่อพบเบาะแสหรือเหตุการณ์การค้ามนุษย์ รัฐบาลจึงได้มอบหมายกระทรวง พม. ในฐานะหน่วยงานประสานงานหลัก (Focal Point) ในการขับเคลื่อนการป้องกันปัญหาการค้ามนุษย์ และรองนายกรัฐมนตรี (พลเอก ประวิตร วงษ์สุวรรณ) ประธานกรรมการป้องกันและปราบปรามการค้ามนุษย์ ได้มอบหมายให้จัดทำ สื่อประชาสัมพันธ์การต่อต้านการค้ามนุษย์เพื่อเผยแพร่บนเครื่องบิน (INFLIGHT VDO) ซึ่งมีเนื้อหาเกี่ยวกับเหตุการณ์จำลองของการแสวงหาประโยชน์ทางเพศที่แฝงมากับการท่องเที่ยว บทลงโทษผู้กระทำผิดฐานค้ามนุษย์ และภาพลักษณ์ที่ดีงามของประเทศไทยในฐานะจุดหมายปลายทางหนึ่งที่นักท่องเที่ยวทั่วโลก ด้วยวัฒนธรรมที่มีความ เป็นเอกลักษณ์ ซึ่งรู้จักกันอย่างกว้างขวางในนาม ของ "สยามเมืองยิ้ม” อีกทั้งยังมีสถานที่ท่องเที่ยวที่สวยงาม พร้อมนี้ จะมีการเผยแพร่บนสายการบินไทย และสายการบินระหว่างประเทศ บริเวณจุดรับกระเป๋าผู้โดยสารภายในสนามบิน เส้นทางคมนาคมต่างๆ ทั้งสถานีรถไฟ รถไฟฟ้า แอร์พอร์ตลิงค์ และรถบัสโดยสาร
"ในโอกาสนี้ ตนขอเชิญชวนนักท่องเที่ยวทุกท่านเปิดใจกับการท่องเที่ยวเมืองไทย ด้วยการพบกับขนบธรรมเนียม และวัฒนธรรมอันดีงามของไทย และร่วมมือกับประเทศไทยในการ "ขจัดการค้ามนุษย์” ในทุกรูปแบบให้หมดสิ้นไป เพื่อศักดิ์ศรีความเป็นมนุษย์ เพราะผู้ที่กระทำความผิดฐานค้ามนุษย์ จะได้รับการลงโทษอย่างร้ายแรง โดยเฉพาะหากเป็นการกระทำกับเด็ก ที่อายุต่ำกว่า 18 ปี ซึ่งทุกท่านสามารถร่วมเป็นส่วนหนึ่งในการขจัดการค้ามนุษย์ได้ หากพบเบาะแส หรือเหตุการณ์การค้ามนุษย์ สามารถแจ้งได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง เพื่อการช่วยเหลือที่รวดเร็ว และทันท่วงที ทั้งนี้ ในนาม ของกระทรวง พม. ตนขอขอบคุณสำนักนายกรัฐมนตรี กระทรวงการท่องเที่ยว และกีฬา การท่องเที่ยวแห่งประเทศไทย และกระทรวงคมนาคม ที่ได้เข้ามามีส่วนร่วมตลอดกระบวนการจัดทำ INFLIGHT VDO ชุดนี้ และยังได้อนุเคราะห์เผยแพร่ ผ่านช่องทางต่าง ๆ ของกระทรวงคมนาคม โดยไม่มีค่าใช้จ่ายแต่อย่างใด นับว่าเป็นการแสดงเจตนารมณ์ที่มุ่งมั่นของรัฐบาล ในการบูรณาการความร่วมมือ "ประชารัฐร่วมใจต้านภัยการค้ามนุษย์” เพื่อการป้องกันและปราบปรามการค้ามนุษย์อย่างยั่งยืนต่อไป” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/8606
