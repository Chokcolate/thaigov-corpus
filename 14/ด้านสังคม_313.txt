รัฐบาลไทย-ข่าวทำเนียบรัฐบาล-รมว.ปิยะสกล ยืนยัน การแก้พ.ร.บ.หลักประกันสุขภาพแห่งชาติ เพื่อให้กระบวนการดูแลประชาชนดีขึ้น

วันพุธที่ 7 มิถุนายน 2560
รมว.ปิยะสกล ยืนยัน การแก้พ.ร.บ.หลักประกันสุขภาพแห่งชาติ เพื่อให้กระบวนการดูแลประชาชนดีขึ้น
รัฐมนตรีว่าการกระทรวงสาธารณสุข ยืนยันการแก้ พ.ร.บ.หลักประกันสุขภาพแห่งชาติเป็นไปตามขั้นตอน เพื่อให้กระบวนการดูแลประชาชนดีขึ้น ไม่ได้ลิดรอนสิทธิเดิมใดๆ เชิญชวนทุกภาคส่วนเข้าร่วมแสดงความคิดเห็นในเวทีประชาพิจารณ์ เพื่อประโยชน์กับประชาชนอย่างแท้จริง
วันนี้ (7 มิถุนายน 2560) ที่สำนักงานหลักประกันสุขภาพแห่งชาติ ศูนย์ราชการฯ แจ้งวัฒนะ จ.นนทบุรี    ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์เกี่ยวกับการแก้ไข พ.ร.บ.หลักประกันสุขภาพแห่งชาติ พ.ศ.2545  ก่อนการประชุมคณะกรรมการหลักประกันสุขภาพแห่งชาติ (บอร์ด สปสช.) ว่า การแก้กฎหมายหลักประกันสุขภาพแห่งชาติ เป็นไปตามขั้นตอนของคณะกรรมการยกร่าง พ.ร.บ. ฯ ขณะนี้อยู่ระหว่างการประชาพิจารณ์ตามรัฐธรรมนูญ เป็นไปตามมาตรา 77 ของรัฐธรรมนูญใหม่  ไม่มีวาระซ่อนเร้น ไม่มีอคติ เป็นการทำเพื่อผลประโยชน์ของประชาชนอย่างแท้จริง โดยคณะทำงานจะรวบรวมความคิดเห็นจากการทำประชาพิจารณ์มาพิจารณาแล้วเสนอสภานิติบัญญัติแห่งชาติ (สนช.) และกฤษฎีกาต่อไป
“ตอนนี้ไม่ใช่เรื่องของกระทรวงสาธารณสุขหรือกระทรวงใดกระทรวงหนึ่ง สำนักงานคณะกรรมการสุขภาพแห่งชาติ (สช.) โดยนพ.พลเดช ปิ่นประทีบ เป็นผู้รับผิดชอบดำเนินการทำประชาพิจารณ์ ตรงไหนที่คิดว่าไม่ดี ไม่เกิดประโยชน์กับประชาชนสามารถนำเสนอเพิ่มเติมได้  ยินดีรับเรื่องราวทั้งหมดเพื่อให้พ.ร.บ.มีประโยชน์กับประชาชนอย่างแท้จริง เท่าที่ทราบในร่างพ.ร.บ.นี้ไม่ได้ลิดรอนสิทธิเดิมใดๆ ของประชาชน ท่านนายกรัฐมนตรีพูดเสมอว่าพ.ร.บ.นี้ทำมาเพื่อให้ประชาชนได้รับสิทธิอย่างน้อยควรเท่าเดิม และควรมีสิ่งที่เพิ่มเติม ส่วนข้อที่มีปัญหาสามารถคุยกันได้” ศ.คลินิก เกียรติคุณ นพ.ปิยะสกลกล่าว
******************************************** 7 มิถุนายน 2560

ที่มา : http://www.thaigov.go.th/news/contents/details/4364
