รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าว องค์การการบินพลเรือนระหว่างประเทศ (ICAO) ถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน

วันอังคารที่ 10 ตุลาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม แถลงข่าว องค์การการบินพลเรือนระหว่างประเทศ (ICAO) ถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน
นายอาคม เติมพิทยาไพสิฐ รัฐมนตรีว่าการกระทรวงคมนาคม พร้อมด้วย นายจุฬา สุขมานพ ผู้อำนวยการสำนักงานการบินพลเรือนแห่งประเทศไทย แถลงข่าวเรื่อง องค์การการบินพลเรือนระหว่างประเทศ (ICAO) ถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบิน
เมื่อวันที่ 9 ตุลาคม 2560 เวลา 10.30 น. ณ อาคารสโมสรและหอประชุมกระทรวงคมนาคม โดยมี นายกฤชเทพ สิมลี รองปลัดกระทรวงคมนาคม นายสรพงศ์ ไพฑูรย์พงษ์ ผู้ช่วยปลัดกระทรวงคมนาคม ผู้บริหารสำนักงานการบินพลเรือนแห่งประเทศไทย (กพท.) ผู้แทนบริษัท ท่าอากาศยานไทย จำกัด (มหาชน) บริษัท การบินไทย จำกัด (มหาชน) บริษัท วิทยุการบินแห่งประเทศไทย จำกัด และสื่อมวลชน ร่วมการแถลงข่าว
นายอาคม เติมพิทยาไพสิฐ กล่าวว่า ตามที่องค์การการบินพลเรือนระหว่างประเทศ (ICAO) ได้เข้ามาตรวจสอบการกำกับดูแลมาตรฐานความปลอดภัยด้านการบินพลเรือนในช่วงเดือนมกราคม 2558 ซึ่งผลการตรวจสอบพบว่า ประเทศไทยมีความบกพร่องเกี่ยวกับกระบวนการออกใบรับรองผู้ดำเนินการเดินอากาศ โดยมีข้อบกพร่องที่มีนัยสำคัญต่อความปลอดภัยด้านการบินพลเรือน (SSC) จำนวน 33 ข้อ และต่อมาเมื่อวันที่ 18 มิถุนายน 2558 ได้ประกาศติดธงแดงประเทศไทยบนเว็บไซต์ ซึ่งเป็นสัญลักษณ์ที่แสดงว่าไทยยังไม่มีการกำกับดูแลมาตรฐานความปลอดภัยด้านการบินพลเรือนอย่างเพียงพอภายใต้มาตรฐานของ ICAO กระทรวงคมนาคม และ กพท. ได้ดำเนินการแก้ไขปัญหาดังกล่าวให้เกิดความเชื่อมั่นและเชื่อถือจากกิจการการบินพลเรือนทั่วโลก โดยได้แก้ไขข้อบกพร่อง 33 ข้อดังกล่าว ทบทวนการตรวจประเมินการออกใบรับรองผู้ดำเนินการเดินอากาศใหม่ทั้งหมด 28 สายการบิน ที่ทำการบินระหว่างประเทศ แก้ไขกฎหมายการเดินอากาศใหม่ และพัฒนาบุคลากรที่มีความขาดแคลน เพื่อให้เป็นไปตามเงื่อนไขที่ประเทศไทยได้ตกลงเป็นลายลักษณ์อักษรกับ ICAO ซึ่งทั้งหมดนี้ได้ดำเนินการเสร็จสิ้นแล้ว พร้อมทั้งได้ยื่นขอตรวจประเมินใหม่เมื่อวันที่ 30 มิถุนายน 2560 และ ICAO ได้ส่งคณะผู้ตรวจประเมินจาก ICAO มาตรวจประเมินด้านปฏิบัติการการบินและความเหมาะสมของการเดินอากาศใหม่ระหว่างวันที่ 20 - 27 กันยายน 2560 ซึ่ง ICAO ได้ประกาศถอดประเทศไทยออกจากรายชื่อประเทศที่มีความเสี่ยงด้านความปลอดภัยด้านการบินพลเรือน (ปลดธงแดง) ตั้งแต่วันที่ 6 ตุลาคม 2560 ที่ผ่านมา โดย นายอรุณ มิชรา ผู้อำนวยการสำนักงานภูมิภาคเอเชีย - แปซิฟิกของ ICAO ณ กรุงเทพมหานคร พร้อมด้วย รัฐมนตรีว่าการกระทรวงคมนาคม และผู้อำนวยการสำนักงานการบินพลเรือนแห่งประเทศไทย ได้เข้าพบ พลเอก ประยุทธ์ จันทร์โอชา นายกรัฐมนตรี เพื่อรายงานผลการตรวจประเมิน และได้รับการยืนยันจากผู้อำนวยการสำนักงานภูมิภาคเอเซีย - แปซิฟิกของ ICAO ณ กรุงเทพมหานคร แล้วว่า ICAO ได้มีมติปลดธงแดงประเทศไทยอย่างเป็นทางการ นับเป็นความภาคภูมิใจสำหรับประเทศโดยส่วนรวม ที่ได้รับความไว้วางใจจาก ICAO ที่ปลดธงแดงให้กับประเทศไทยในครั้งนี้ แสดงถึงความเชื่อมั่นของ ICAO และนานาประเทศที่มีต่อ กพท. ที่ได้ทำหน้าที่กำกับมาตรฐานความปลอดภัยด้านการบิน และความเหมาะสมของการเดินอากาศได้อย่างมีประสิทธิภาพตามมาตรฐานของ ICAO ส่งผลต่อความเชื่อมั่นของสายการบินของไทย และที่สำคัญอย่างยิ่งคือ การสร้างความมั่นใจในการพัฒนามาตรฐานการกำกับดูแลและการสร้างความยั่งยืนให้กับองค์กรกำกับดูแล รวมทั้งการพัฒนาอุตสาหกรรมการบินเพื่อก้าวไปสู่การเป็นศูนย์กลางการบินในภูมิภาคในอนาคตอย่างมั่นใจ
กระทรวงคมนาคม ขอกราบขอบพระคุณนายกรัฐมนตรี ที่ได้ให้ความไว้วางใจให้กระทรวงคมนาคม และ กพท. ซึ่งเป็นหน่วยงานทางการและเป็นผู้แทนรัฐบาลในองค์การ การบินพลเรือนระหว่างประเทศ เป็นหน่วยงานรับผิดชอบในการแก้ไขปัญหาและปฏิบัติให้เป็นไปตามมาตรฐานของ ICAO และขอขอบคุณ นายอรุณ มิชรา ผู้อำนวยการสำนักงานภูมิภาคเอเชีย - แปซิฟิกของ ICAO ณ กรุงเทพมหานคร ที่ได้ให้คำแนะนำและประสานงานอย่างดียิ่ง และหน่วยงานสนับสนุนอื่นที่สำคัญ ได้แก่ ศูนย์บัญชาการแก้ไขปัญหาการบินพลเรือน (ศบปพ.) และกระทรวงการต่างประเทศ ที่ได้ทำงานร่วมกันอย่างทุ่มเททั้งกำลังกาย กำลังใจ สติปัญญา และเสียสละเวลาส่วนตัว เพื่อปฏิบัติภารกิจสำคัญของชาติในการยกระดับมาตรฐานความปลอดภัยด้านการบินพลเรือนจนเป็นที่ยอมรับของ ICAO นอกจากนี้ ขอขอบคุณทุกสายการบินที่ได้รับใบรับรองผู้ดำเนินการเดินอากาศแล้ว และอยู่ระหว่างดำเนินการ ที่ได้ให้ความร่วมมือเป็นอย่างดีในการปรับปรุงแก้ไขให้เป็นไปตามมาตรฐานใหม่ และโดยเฉพาะอย่างยิ่งที่ได้รับผลกระทบจากการหยุดบินระหว่างประเทศเป็นการชั่วคราวในระหว่างการยื่นขอตรวจประเมินจาก ICAO ซึ่งถือว่าเป็นผู้เสียสละ เพื่อประโยชน์ส่วนรวม และขอบคุณทุกกำลังใจจากพี่น้องประชาชนและสื่อมวลชนที่มีต่อกระทรวงคมนาคม และ กพท. ตลอดมาในการแก้ไขปัญหาการบินพลเรือนของประเทศไทย ทั้งนี้ กพท. จะเร่งดำเนินการให้เป็นไปตามแผนงานที่ได้กำหนดร่วมกันต่อไป

ที่มา : http://www.thaigov.go.th/news/contents/details/7280
