รัฐบาลไทย-ข่าวทำเนียบรัฐบาล-ที่ประชุมคณะกรรมการภูมิสารสนเทศแห่งชาติ เห็นชอบแนวคิดโครงสร้างพื้นฐานระบบดาวเทียมนำทาง (GNSS) มอบหมาย สทอภ.เป็นหน่วยงานรับผิดชอบศูนย์ข้อมูลสถานี CORS แห่งชาติ

วันพฤหัสบดีที่ 30 มีนาคม 2560
ที่ประชุมคณะกรรมการภูมิสารสนเทศแห่งชาติ เห็นชอบแนวคิดโครงสร้างพื้นฐานระบบดาวเทียมนำทาง (GNSS) มอบหมาย สทอภ.เป็นหน่วยงานรับผิดชอบศูนย์ข้อมูลสถานี CORS แห่งชาติ
นายสมคิด จาตุศรีพิทักษ์ รองนายกรัฐมนตรี เป็นประธานประชุมคณะกรรมการภูมิสารสนเทศฯเห็นชอบแนวคิดโครงสร้างพื้นฐานระบบดาวเทียมนำทาง(GNSS) มอบหมาย สทอภ.เป็นหน่วยงานรับผิดชอบศูนย์ข้อมูลสถานี CORS แห่งชาติ
วันนี้ (30 มี.ค.60) เวลา 09.00 น. ณ ห้องประชุม 301 ตึกบัญชาการ ทำเนียบรัฐบาล นายสมคิด จาตุศรีพิทักษ์ รองนายกรัฐมนตรี เป็นประธานการประชุมคณะกรรมการภูมิสารสนเทศแห่งชาติ ครั้งที่ 1/2560 โดยมี นางอรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ดร.อานนท์ สนิทวงศ์ ณ อยุธยา ผู้อำนวยการสำนักงานพัฒนาเทคโนโลยีอวกาศและภูมิสารสนเทศ(สทอภ.) องค์การมหาชน และผู้ที่เกี่ยวข้องเข้าร่วมการประชุม สรุปสาระสำคัญดังนี้
ที่ประชุมพิจารณาเรื่องการบริหารจัดการโครงสร้างพื้นฐานระบบดาวเทียมนำทาง (GNSS) ของประเทศ แล้วมีมติเห็นชอบแนวคิดโครงสร้างพื้นฐานระบบดาวเทียมนำทาง (GNSS) บนหลักการของ Network of CORS Networks โดยเห็นชอบมอบหมายให้ สทอภ. เป็นหน่วยงานที่รับผิดชอบศูนย์ข้อมูลสถานี CORS แห่งชาติ (National CORS Data Center) พร้อมกับที่ประชุมเห็นชอบแต่งตั้งคณะอนุกรรมการบริหารจัดการโครงสร้างพื้นฐานระบบดาวเทียมนำทาง (GNSS) ของประเทศ เพื่อกำกับดูแลการดำเนินงานให้เป็นไปตามกรอบของแนวคิดโครงสร้างพื้นฐานระบบดาวเทียมนำทาง (GNSS) บนหลักการของ Network of CORS Networks ต่อไป
สทอภ. ในฐานะฝ่ายเลขานุการคณะกรรมการภูมิสารสนเทศแห่งชาติ รายงานว่า ปัจจุบันโครงสร้างพื้นฐานระบบดาวเทียมนำทาง (GNSS) มีส่วนส่งเสริมเศรษฐกิจของประเทศทั้งภาครัฐและภาคเอกชน ประกอบกับหน่วยงานในประเทศไทยหลายหน่วยงาน ได้รับการจัดสรรงบประมาณ เพื่อติดตั้งสถานีอ้างอิงพิกัดแบบรับสัญญาณต่อเนื่องถาวร (Continuously Operating Reference Station: CORS) เพื่อดำเนินงานตามภารกิจของหน่วยงานประกอบด้วยหน่วยงานหลัก ได้แก่ 1) กรมที่ดิน ดำเนินงานด้านการรังวัดและจัดทำรูปแบบแปลงที่ดิน (121 สถานี 1 ศูนย์ควบคุม)  2) กรมแผนที่ทหาร ดำเนินงานด้านการสำรวจ การทำแผนที่ภูมิประเทศ และการป้องกันประเทศ (80 สถานี 1 ศูนย์ควบคุม) 3) กรมโยธาธิการและผังเมือง ดำเนินงานด้านการผังเมือง และการจัดการเมือง (15 สถานี 1 ศูนย์ควบคุม) 4) สถาบันสารสนเทศทรัพยากรน้ำและการเกษตร (องค์การมหาชน) ดำเนินงานด้านการบริหารจัดการน้ำ และภัยพิบัติ (200 สถานี 1 ศูนย์ควบคุม อยู่ระหว่างการเจรจากับรัฐบาลญี่ปุ่นในการจัดสร้างสถานี) 5) สทอภ. และมหาวิทยาลัยต่าง ๆ ดำเนินงานด้านการวิจัย และพัฒนานวัตกรรม (10 สถานี 1 ศูนย์ควบคุม)
ทั้งนี้ สทอภ. ได้จัดสัมมนาเรื่อง “GNSS The Forefront of Thailand 4.0 and Economic Growth” เมื่อวันที่ 10 กุมภาพันธ์ 2560 โดยมีผู้แทนรัฐบาลญี่ปุ่นนำเสนอความสำเร็จจากการใช้ประโยชน์จากโครงข่ายสถานี GNSS CORS ในด้านต่าง ๆ ของประเทศญี่ปุ่น และได้เสนอข้อคิดเห็นในการนำ GNSS ไปพัฒนาประเทศในยุค Thailand 4.0 ซึ่งประเทศญี่ปุ่นมีความยินดีให้การสนับสนุนการจัดตั้งศูนย์ข้อมูลสถานี CORS แห่งชาติในด้านวิชาการสำหรับหน่วยงานผู้รับผิดชอบศูนย์ข้อมูลสถานี CORS แห่งชาติ และสนับสนุนงบประมาณเพื่อใช้ในการจัดตั้งศูนย์ฯ พร้อมทั้งการปรับปรุงสถานีให้สามารถรับสัญญาณดาวเทียม QZSS ต่อมา กระทรวงวิทยาศาสตร์และเทคโนโลยี ในฐานะฝ่ายเลขานุการคณะกรรมการภูมิสารสนเทศแห่งชาติ ได้จัดสัมมนาผู้บริหารระดับสูงเพื่อกำหนดแนวทางการดำเนินงานด้านภูมิสารสนเทศของประเทศไทยเมื่อวันที่ 24-25 กุมภาพันธ์ 2560 โดยได้มีการหารือเกี่ยวกับการกำหนดหน่วยงานหลักเป็นผู้รับผิดชอบดำเนินการจัดตั้งศูนย์ข้อมูลสถานี CORS แห่งชาติให้ชัดเจน เพื่อให้สอดคล้องกับ (ร่าง) แผนแม่บทภูมิสารสนเทศแห่งชาติ พ.ศ. 2560-2564 ตามแผนงานตามกลยุทธ์ที่ 1.5 หลอมรวมหมุดหลักฐานของประเทศให้เป็นเอกภาพ
สำหรับวัตถุประสงค์ของการจัดตั้งศูนย์ข้อมูลสถานี CORS แห่งชาติ (National CORS Data Center) มีภารกิจหน้าที่ 1) รวบรวมข้อมูลจากโครงข่ายสถานี CORS ของแต่ละหน่วยงานรวมเป็นโครงข่ายสถานี CORS แห่งชาติตามนโยบายของหน่วยงาน บนหลักการ Network of CORS Network 2) ติดตามสถานภาพของการรับสัญญาณของสถานี CORS ของทุกสถานีให้สามารถทำงานได้ตลอด 24 ชั่วโมง 3) ให้บริการข้อมูลค่าปรับแก้เชิงตำแหน่งรายละเอียดสูงจากโครงข่ายสถานี CORS แก่หน่วยงานภาครัฐ ภาคเอกชน และประชาชน ครอบคลุมการใช้งานทุก ๆ ประเภทได้อย่างมีประสิทธิภาพ โดยให้บริการไม่เว้นวันหยุดราชการ รวมถึงการตอบข้อซักถามด้านการบริหาร และด้านวิชาการ 4) จัดเก็บข้อมูลจากสถานี CORS ในรูปแบบ Achieve เพื่อเก็บเป็นคลังข้อมูล สำหรับเรียกใช้งานในภายหลังได้อย่างสะดวก รวดเร็ว รวมถึงมีระบบการสำรองข้อมูลเพื่อป้องกันการสูญหาย และเสียหายของข้อมูล 5) ตรวจสอบ ควบคุม การให้บริการให้มีความถูกต้อง และเป็นมาตรฐานทั้งมาตรฐานด้านความถูกต้องเชิงตำแหน่ง และมาตรฐานการให้บริการ 6) จัดทำแผนธุรกิจ (Business Model) เพื่อใช้เป็นกรอบและแนวทางการบริการข้อมูลค่าปรับแก้เชิงตำแหน่งรายละเอียดสูงจากโครงข่ายสถานี CORS เพื่อให้เกิดประโยชน์สูงสุดแก่เศรษฐกิจโดยรวมของประเทศ หน่วยงานภาครัฐ ภาคเอกชน
-----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2764
