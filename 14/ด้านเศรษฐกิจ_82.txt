รัฐบาลไทย-ข่าวทำเนียบรัฐบาล-กระทรวงเกษตรฯ เผย 1 เม.ย. นี้ เตรียมปล่อยน้ำสู่พื้นที่ลุ่มต่ำตอนบน บริเวณทุ่งบางระกำเพื่อปลูกข้าว สำหรับที่ดอน 1.92 ล้านไร่

วันพุธที่ 29 มีนาคม 2560
กระทรวงเกษตรฯ เผย 1 เม.ย. นี้ เตรียมปล่อยน้ำสู่พื้นที่ลุ่มต่ำตอนบน บริเวณทุ่งบางระกำเพื่อปลูกข้าว สำหรับที่ดอน 1.92 ล้านไร่
กระทรวงเกษตรฯ เผย 1 เม.ย. นี้ เตรียมปล่อยน้ำสู่พื้นที่ลุ่มต่ำตอนบน บริเวณทุ่งบางระกำเพื่อปลูกข้าว สำหรับที่ดอน 1.92 ล้านไร่ เริ่มเพาะปลูกเมื่อกรมอุตุฯ ประกาศเข้าสู่ฤดูฝน และพื้นที่ตอนล่างนครสวรรค์ลงมาเริ่มส่งน้ำเพื่อการเพาะปลูกข้าวรอบที่ 1 ตั้งแต่ 1
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า ตามที่ได้มีการกำหนดแผนปลูกข้าวนาปี ในบริเวณพื้นที่ลุ่มต่ำในช่วงปลายเดือนมีนาคม บริเวณพื้นที่อำเภอบางระกำ จังหวัดพิษณุโลก และบริเวณจังหวัดสุโขทัย นั้น กระทรวงเกษตรและสหกรณ์ โดยกรมชลประทาน ได้เตรียมแผนส่งน้ำเพื่อการเพาะปลูก ซึ่งครอบคลุมพื้นที่ลุ่มต่ำ 265,000 ไร่ โดยได้เริ่มส่งน้ำเข้าไปในระบบชลประทาน ตั้งแต่วันที่ 20 มีนาคม 2560 เพื่อให้เกษตรกรในพื้นที่ลุ่มต่ำทำการเพาะปลูกได้พร้อมกันตั้งแต่วันที่ 1 เมษายน 2560 เป็นต้นไป
นายสัญชัย เกตุวรชัย อธิบดีกรมชลประทาน กล่าวเพิ่มเติมว่า แผนการส่งน้ำที่กรมชลประทานได้เตรียมไว้มีวัตถุประสงค์เพื่อลดความเสียหายของผลผลิตเมื่อถึงฤดูน้ำหลาก โดยมีการขยับแผนการปลูกข้าวไปเป็น 1 เมษายน เพื่อจะได้เก็บเกี่ยวผลผลิตก่อนเดือนสิงหาคม และเป็นการเตรียมพื้นที่สำหรับกักเก็บน้ำไม่ให้ไหลลงสู่พื้นที่ด้านล่าง และเกษตรกรยังสามารถใช้ประโยชน์จากพื้นที่ได้ อาทิ ทำการประมง เป็นต้น
สำหรับการคาดการณ์ปริมาณน้ำ ณ 1 พฤษภาคม 2560 มีปริมาณน้ำ 4,463 ล้าน ลบ.ม. ซึ่งจัดสรรเพื่อสนับสนุนการอุปโภค-บริโภค และรักษาระบบนิเวศน์ 18 ล้าน ลบ.ม./วัน และสนับการเพาะปลูกในลุ่มน้ำเจ้าพระยา แบ่งเป็น 1) พื้นที่ตอนบน ตั้งแต่จังหวัดนครสวรรค์ขึ้นไป ในพื้นที่ลุ่มต่ำ ทุ่งบางระกำ พื้นที่ 0.265 ล้านไร่ เริ่มส่งน้ำเพื่อการเพาะปลูกข้าว ตั้งแต่ 1 เมษายน 2560 พื้นที่ดอน 1.92 ล้านไร่ เริ่มเพาะปลูกเมื่อกรมอุตุฯประกาศเข้าสู่ฤดูฝน โดยให้ใช้น้ำฝนทำการเกษตรเป็นหลัก และเสริมด้วยน้ำท่า และน้ำจากระบบชลประทาน 2) พื้นที่ตอนล่าง ตั้งแต่จังหวัดนครสวรรค์ลงมา ในพื้นที่ลุ่มต่ำ พื้นที่ 1.15 ล้านไร่ จะเริ่มส่งน้ำเพื่อการเพาะปลูกข้าวรอบที่ 1 ตั้งแต่ 1 พฤษภาคม 2560 ครอบคลุมพื้นที่ทุ่งท่าวุ้ง ทุ่งเชียงราก ทุ่งบางกุ่ม ทุ่งฝั่งซ้ายคลลองชัยนาท-ป่าสัก ทุ่งผักไห่ ทุ่งป่าโมก ทุ่งบางบาล และทุ่งเจ้าเจ็ด พื้นที่ดอน 4.27 ล้านไร่ เริ่มเพาะปลูกเมื่อกรมอุตุนิยมวิทยา ประกาศว่าเข้าสู่ฤดูฝน โดยใช้น้ำฝนเป็นหลักในการทำการเกษตร และเสริมด้วยน้ำท่า และน้ำจากระบบชลประทาน
“ทั้งนี้ ได้สั่งการให้อธิบดีกรมชลประทาน ทำหนังสือชี้แจงถึงผู้ว่าราชการจังหวัดในพื้นที่ที่เกี่ยวข้อง และเตรียมส่งเจ้าหน้าที่ลงพื้นที่ชี้แจงถึงมาตรการดังกล่าว ให้เกษตรกรและประชาชนรับทราบอย่างทั่วถึง เพื่อเป็นการสร้างความเข้าใจที่ถูกต้องและเตรียมรับมือได้อย่างเหมาะสมเมื่อฤดูกาลเพาะปลูกมาถึง” พลเอกฉัตรชัย กล่าว
...............................
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/2721
