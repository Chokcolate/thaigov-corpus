รัฐบาลไทย-ข่าวทำเนียบรัฐบาล-รองนายกรัฐมนตรี กล่าวเปิดการประชุมประจำปีของคณะกรรมาธิการเศรษฐกิจและสังคมแห่งเอเชียและแปซิฟิก (ESCAP) ครั้งที่ 73

วันพฤหัสบดีที่ 18 พฤษภาคม 2560
รองนายกรัฐมนตรี กล่าวเปิดการประชุมประจำปีของคณะกรรมาธิการเศรษฐกิจและสังคมแห่งเอเชียและแปซิฟิก (ESCAP) ครั้งที่ 73
รองนายกรัฐมนตรี กล่าวเปิดการประชุมประจำปีของคณะกรรมาธิการเศรษฐกิจและสังคมแห่งเอเชียและแปซิฟิก (ESCAP) ครั้งที่ 73
วันนี้ (17 พ.ค. 60) เวลา 15.00 น. ณ ศูนย์ประชุมสหประชาชาติ กรุงเทพฯ พลเอก ธนะศักดิ์ ปฏิมาประกร รองนายกรัฐมนตรี กล่าวเปิดการประชุมประจำปีของคณะกรรมาธิการเศรษฐกิจและสังคมแห่งเอเชียและแปซิฟิก (Economic and Social Commission for Asia and the Pacific: ESCAP) ครั้งที่ 73 และร่วมงานเลี้ยงรับรองอาหารค่ำ
การประชุมประจำปีของคณะกรรมาธิการเศรษฐกิจและสังคมแห่งเอเชียและแปซิฟิก เป็นการหารือเกี่ยวกับทิศทางการทำงานของ ESCAP คณะกรรมการย่อย และองค์กรในสังกัด รวมทั้งแนวทางการร่วมมือระหว่าง ESCAP กับประเทศสมาชิก เพื่อบรรลุเป้าหมายการพัฒนาที่ยั่งยืน โดยหัวข้อหลักในการประชุมระดับรัฐมนตรี คือ “ความร่วมมือระดับภูมิภาคด้านพลังงานที่ยั่งยืน” (Regional Cooperation for Sustainable Energy)
ทั้งนี้ พลเอก ธนะศักดิ์ ปฏิมาประกร รองนายกรัฐมนตรี ซึ่งได้รับมอบหมายจากนายกรัฐมนตรีให้เป็นผู้แทนกล่าวเปิดการประชุมประจำปีของ ESCAP ครั้งที่ 73 ได้แสดงให้เห็นถึงบทบาทผู้นำของไทยต่อทิศทางการพัฒนาเศรษฐกิจและสังคมในภูมิภาคอย่างมีนัยสำคัญ รวมทั้งยังได้เผยแพร่แนวทางการพัฒนาที่ยั่งยืนของไทยตามหลักปรัชญาของเศรษฐกิจพอเพียงของพระบาทสมเด็จพระปรมินทรมหาภูมิพลอดุลยเดชให้แก่ประเทศสมาชิก ESCAP ที่เข้าร่วมได้ทราบ
ในโอกาสนี้ รองนายกรัฐมนตรียังได้กล่าวแสดงความยินดีในโอกาสเฉลิมฉลองวาระครบรอบ 70 ปีของคณะกรรมาธิการเศรษฐกิจและสังคมแห่งเอเชียและแปซิฟิก พร้อมย้ำว่าประเทศไทย ในฐานะประเทศซึ่งเป็นที่ตั้งสำนักงานใหญ่ของ ESCAP พร้อมให้การสนับสนุนและอำนวยความสะดวกการทำงานของ ESCAP และสหประชาชาติอย่างเต็มที่
ตลอดกว่า 70 ปี ของความเป็นหุ้นส่วน ไทยและประเทศสมาชิก ESCAP มีส่วนช่วยและร่วมกันพัฒนาเศรษฐกิจและสังคม แต่ปัจจุบันโลกยังคงต้องเผชิญกับความท้าทายต่างๆมากมาย เช่น ความไม่เท่าเทียม การโยกย้ายถิ่นฐานแบบไม่ปกติ การเปลี่ยนแปลงสภาพภูมิอากาศ เป็นต้น ดังนั้น ความร่วมมือในระดับภูมิภาค ผ่านองค์กรความร่วมมือ เช่น ESCAP จึงมีความสำคัญยิ่งในการจัดการกับปัญหาความท้าทายดังกล่าว โดยใช้ประชาชนเป็นศูนย์กลาง และเพื่อให้เกิดความยั่งยืน
******************************

ที่มา : http://www.thaigov.go.th/news/contents/details/3800
