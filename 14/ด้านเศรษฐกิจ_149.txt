รัฐบาลไทย-ข่าวทำเนียบรัฐบาล-บีโอไอชี้ช่องธุรกิจไทยลงทุนในยูกันดา ปูทางสินค้าไทยกระจายทั่วแอฟริกา

วันศุกร์ที่ 7 เมษายน 2560
บีโอไอชี้ช่องธุรกิจไทยลงทุนในยูกันดา ปูทางสินค้าไทยกระจายทั่วแอฟริกา
บีโอไอแนะนักธุรกิจไทยหารือภาครัฐและเอกชนจากยูกันดา หนุนคนไทยบุกลงทุนด้านการเพาะเลี้ยงสัตว์น้ำ อาหารสัตว์ เครื่องหนัง พลาสติก เพื่อขยายตลาดสินค้าไทยในประเทศประชาคมแอฟริกา  และกลุ่มตลาดร่วมแอฟริกาตะวันออกและใต้
นายโชคดี แก้วแสง รองเลขาธิการคณะกรรมการส่งเสริมการลงทุน (บีโอไอ) เปิดเผยว่า วันที่ 7 เมษายน 2560 บีโอไอจะจัดการประชุมหารือร่วมกันระหว่างนักธุรกิจไทย และตัวแทนภาครัฐและเอกชน จากประเทศยูกันดา นำโดย นางบาร์บาร่า มัลวาน่า (Ms. Barbara Mulwana) กงสุลกิตติมศักดิ์ไทยประจำยูกันดา และกรรมการสมาคมผู้ผลิตแห่งยูกันดา นางโพรซี่ โฮป เอ็น คิคาบี (MS.Prosie Hope.N.KiKabi)เจ้าหน้าที่อาวุโสหน่วยงานส่งเสริมการลงทุนแห่งยูกันดา ในโอกาสที่ทั้ง 2 ท่าน เดินทางมาเยือนประเทศไทย  และพร้อมจะให้ข้อมูลโอกาสทางการค้าการลงทุนระหว่างไทยและยูกันดา ซึ่งนับเป็นประโยชน์โดยตรงต่อนักธุรกิจไทยที่สนใจและอยู่ระหว่างตัดสินใจเข้าไปทำธุรกิจในอนาคต
ทั้งนี้ ยูกันดาเป็นหนึ่งในประเทศตลาดใหม่ในทวีปแอฟริกา และเป็นประเทศเป้าหมายที่บีโอไอเล็งเห็นถึงความสำคัญและส่งเสริมให้นักธุรกิจไทยพิจารณาถึงโอกาสและทางเลือกใหม่ ๆ ที่จะเข้าไปลงทุนเนื่องจากมีความพร้อมทั้งด้านศักยภาพของทรัพยากรธรรมชาติ พลังงานและแรงงาน ประกอบกับยูกันดาเป็นฐานการผลิตเพื่อส่งออกที่น่าสนใจ เนื่องจากมีอาณาเขตติดต่อ กับ 5 ประเทศ ได้แก่ เคนยา คองโก รวันดา ซูดานใต้ และแทนซาเนีย รวมถึงได้สิทธิปลอดภาษีสำหรับสินค้าที่ผลิตในยูกันดาที่ส่งออกไปยังกลุ่มประชาคมแอฟริกาตะวันออก หรือ "EAC” (East African Community) ซึ่งมีประเทศสมาชิกถึง 6 ประเทศ ประชากรรวมกว่า 165 ล้านคน และกลุ่มตลาดร่วมแอฟริกาตะวันออกและใต้ (COMESA)     ที่มีประเทศสมาชิก 19 ประเทศ ประชากรรวม 480 คน
“อุตสาหกรรมที่น่าสนใจสำหรับภาคเอกชนไทยในการเข้าไปลงทุน ได้แก่ การเพาะเลี้ยงสัตว์น้ำจืด การผลิตอาหารสัตว์น้ำ เนื่องจากยูกันดามีพื้นที่ที่เป็นแม่น้ำ และทะเลสาบถึงร้อยละ 18 ของพื้นที่ทั้งหมด  แต่ยังขาดองค์ความรู้และเทคนิคในการดำเนินการอย่างจริงจัง  นอกจากนี้ยังมีโอกาสสำหรับการผลิต    เครื่องหนัง สินค้าอุปโภคประเภท พลาสติก ที่ตลาดยังสามารถเติบโตได้ดี อย่างไรก็ตามการเข้าไปดำเนินธุรกิจจำเป็นต้องศึกษาข้อมูลรายละเอียดด้านต่างๆ  รวมถึงปัญหา และอุปสรรค อย่างครบถ้วน โดยมั่นใจว่า การได้พบปะและรับฟังข้อมูลโดยตรงจากผู้แทนของยูกันดาในครั้งนี้จะทำให้นักธุรกิจไทยตัดสนใจได้ดียิ่งขึ้น” นายโชคดีกล่าว
นายโชคดี กล่าวว่า บีโอไอจะจัดให้มีกิจกรรมพบปะหารือระหว่างนักธุรกิจไทยและผู้แทนจากประเทศเป้าหมายอย่างต่อเนื่อง  เพื่อเปิดโอกาสให้นักธุรกิจไทยได้เข้าถึงข้อมูลเชิงลึกและ ใช้ประกอบการตัดสินใจเข้าไปลงทุนในต่างประเทศอย่างแท้จริง  พร้อมกันนี้ยังเดินหน้าจัดหลักสูตร “สร้างนักลงทุนไทยในต่างประเทศ” หรือ  TOISC โดยจะมีการจัดอบรมรุ่นที่ 12-13 ภายในเดือนพฤษภาคม 2560 นี้ เพื่อให้ความรู้และข้อมูลเชิงลึกแก่นักธุรกิจไทยและสร้างความมั่นใจในการเข้าไปลงทุน ในต่างประเทศ
******************************************

ที่มา : http://www.thaigov.go.th/news/contents/details/2940
