รัฐบาลไทย-ข่าวทำเนียบรัฐบาล-บก. กำหนดแนวทางการเบิกค่ารักษาพยาบาล

วันอังคารที่ 25 กรกฎาคม 2560
บก. กำหนดแนวทางการเบิกค่ารักษาพยาบาล
กรมบัญชีกลางร่วมกับโรงพยาบาลศิริราช ปิยมหาราชการุณย์ ในการกำหนดแนวทางการเบิกจ่ายเงินค่ารักษาพยาบาลของผู้มีสิทธิสวัสดิการรักษาพยาบาลข้าราชการ เพื่อให้ได้รับความสะดวกรวดเร็วมากยิ่งขึ้น
นางสาวอรนุช ไวนุสิทธิ์ ที่ปรึกษาด้านพัฒนาระบบการเงินการคลัง ในฐานะโฆษกกรมบัญชีกลาง กล่าวว่า กรมบัญชีกลางได้แจ้งให้หน่วยงานที่เกี่ยวข้องทราบว่า โรงพยาบาลศิริราช ปิยมหาราชการุณย์ คณะแพทยศาสตร์ ศิริราชพยาบาล มหาวิทยาลัยมหิดล เป็นโรงพยาบาลของรัฐ แต่เนื่องจากโรงพยาบาลไม่ได้จัดทำระบบเพื่อรองรับวิธีการเบิกจ่ายเงินค่ารักษาพยาบาลของสิทธิสวัสดิการรักษาพยาบาลข้าราชการ และยังไม่ได้เข้าร่วมโครงการเบิกจ่ายตรงกับกรมบัญชีกลาง จึงทำให้ผู้มีสิทธิต้องทดรองจ่ายเงินไปก่อน แล้วจึงนำใบเสร็จรับเงินมายื่นขอเบิกเงินจากส่วนราชการต้นสังกัด ซึ่งทำให้ผู้มีสิทธิไม่ได้รับความสะดวกกรมบัญชีกลาง จึงได้หารือร่วมกับโรงพยาบาลศิริราช ปิยมหาราชการุณย์ เพื่อกำหนดแนวทางเกี่ยวกับการเบิกจ่ายเงินให้ผู้มีสิทธิที่เข้ารับการรักษาพยาบาล โดยจำแนกเป็น 2 ประเภท ดังนี้ (1) ประเภทผู้ป่วยนอก ผู้มีสิทธิต้องแจ้งกับโรงพยาบาลฯ ให้ลงรหัสรายการอัตราค่าบริการสาธารณสุข แล้วนำไปยื่นเบิกที่ส่วนราชการต้นสังกัด โดยให้ส่วนราชการพิจารณาอนุมัติการเบิกเงินได้ตามสิทธิที่กระทรวงการคลังกำหนด (2) ประเภทผู้ป่วยใน โรงพยาบาลจะจัดทำแบบฟอร์มการบันทึกข้อมูลค่ารักษาพยาบาลตามที่กรมบัญชีกลางกำหนด เพื่อให้ผู้มีสิทธินำมายื่นขอเบิกเงินต่อส่วนราชการต้นสังกัด เพื่อขออนุมัติต่อกรมบัญชีกลาง โดยกรมบัญชีกลางจะทำหน้าที่คำนวณเงินค่ารักษาพยาบาลแทนหน่วยงานต้นสังกัด เพื่อนำไปจ่ายชดเชยให้กับผู้มีสิทธิต่อไป
โฆษกกรมบัญชีกลาง กล่าวเสริมอีกว่า แนวทางการเบิกจ่ายเงินดังกล่าว จะช่วยทำให้ผู้มีสิทธิได้รับเงินคืนเร็วขึ้น มีความสะดวกมากยิ่งขึ้น ทั้งนี้ สามารถสอบถามรายละเอียดเพิ่มเติมได้ที่ กองสวัสดิการรักษาพยาบาล กลุ่มงานกฎหมายด้านสวัสดิการรักษาพยาบาล กรมบัญชีกลาง โทรศัพท์ 0-2127-7396-98

ที่มา : http://www.thaigov.go.th/news/contents/details/5452
