รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 70 ปี ไม่มีบัตรประชาชน อาศัยเพียงลำพัง ต้องเก็บของเก่าขายหารายได้ประทังชีวิต ที่ จ.นครราชสีมา

วันอังคารที่ 18 กรกฎาคม 2560
รมว.พม. กำชับ จนท. เร่งช่วยเหลือหญิงชราวัย 70 ปี ไม่มีบัตรประชาชน อาศัยเพียงลำพัง ต้องเก็บของเก่าขายหารายได้ประทังชีวิต ที่ จ.นครราชสีมา
รมว.พม. กำชับ จนท. เร่งช่วยเหลือหญิงชราวัย 70 ปี ไม่มีบัตรประชาชน อาศัยเพียงลำพัง ต้องเก็บของเก่าขายหารายได้ประทังชีวิต ที่ จ.นครราชสีมา และช่วยเหลือเด็กหญิงวัย 3 ขวบ ป่วยโรคประหลาด มีตุ่มน้ำพุพองผุดขึ้นทั่วตัว ทุกข์ทรมานเป็นอย่างมาก ที่ จ.ตรัง
วันนี้ (18 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 673/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงชราวัย 70 ปี ไม่มีบัตรประชาชน มีฐานะยากจน อาศัยอยู่เพียงลำพังในเพิงสังกะสีสภาพเก่าทรุดโทรมใกล้ผุพัง ต้องเก็บของเก่าขายหารายได้ประทังชีวิต ที่อำเภอเมือง จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น รวมทั้ง ประสานหน่วยงานที่เกี่ยวข้องในพื้นที่ช่วยเหลือดูแลเรื่องการปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคง และประสานเรื่องการพาไปทำบัตรประชาชน เพื่อที่จะได้รับสิทธิขั้นพื้นฐาน พร้อมทั้งร่วมกันหารือการช่วยเหลือดูแลในเรื่องสวัสดิการสังคมตามความเหมาะสมในระยะยาวต่อไป
พลตำรวจเอก อดุลย์ กล่าวต่ออีกว่า อีกกรณีเด็กหญิงวัย 3 ขวบ ป่วยเป็นโรคประหลาด มีตุ่มน้ำพุพองผุดขึ้น ทั่วทั้งตัว สร้างความเจ็บปวดทุกข์ทรมานเป็นอย่างมาก ด้านแพทย์ยังไม่ทราบสาเหตุ อาศัยอยู่กับผู้เป็นแม่ที่ต้องลาออกจากงานเพื่อมาอยู่ดูแลอย่างใกล้ชิด มีเพียงผู้เป็นพ่อที่ทำงานเป็นเสาหลักหาเลี้ยงครอบครัวเพียงคนเดียว ทั้งยังต้องรับภาระเลี้ยงดูลูกสาวคนโตวัย 16 ปี รายได้ไม่เพียงพอค่ารักษาพยาบาล ที่อำเภอเมือง จังหวัดตรัง ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมหน่วยงานที่เกี่ยวข้องในพื้นที่เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมมอบสิ่งของเครื่องใช้ที่จำเป็น รวมทั้ง ประสานหน่วยงานที่เกี่ยวข้องในพื้นที่ช่วยเหลือดูแลเรื่องการรักษาพยาบาลของเด็กหญิงที่ป่วยอย่างใกล้ชิด และดูแลเรื่องการศึกษาของพี่สาวคนโตในระยะยาว อีกทั้ง การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอ และมั่นคง สามารถเลี้ยงดูครอบครัวได้ในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 15 ปี นักเรียนชั้น ม.3 ครอบครัวมีฐานะยากจน อาศัยเพียงลำพังอยู่กับผู้เป็นแม่ ในเพิงสังกะสีสภาพเก่าทรุดโทรม ไม่มีอุปกรณ์เครื่องใช้ใดๆ นอกจากแคร่ไม้ที่ใช้นอนแทนเตียง ต้องยอมอดมื้อกินมื้อ เพื่อจะเก็บเงินเป็นค่าใช้จ่ายไปโรงเรียน ที่จังหวัดสกลนคร ตนได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) พร้อมหน่วยงานที่เกี่ยวข้องในพื้นที่เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา รวมทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงในระยะยาว อีกทั้ง การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอ และมั่นคง สามารถเลี้ยงดูครอบครัวได้ในระยะยาว พร้อมทั้งร่วมกันหารือการช่วยเหลือดูแลในเรื่องสวัสดิการสังคมตามความเหมาะสมในระยะยาวต่อไป

ที่มา : http://www.thaigov.go.th/news/contents/details/5282
