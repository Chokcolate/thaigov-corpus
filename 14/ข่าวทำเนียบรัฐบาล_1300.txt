รัฐบาลไทย-ข่าวทำเนียบรัฐบาล-โฆษกรัฐบาลชี้แจงการออกคำสั่งตามอำนาจ ม. 44 เป็นไปตามหลักการสำคัญที่กำหนด และความจำเป็น

วันอังคารที่ 9 มกราคม 2561
โฆษกรัฐบาลชี้แจงการออกคำสั่งตามอำนาจ ม. 44 เป็นไปตามหลักการสำคัญที่กำหนด และความจำเป็น
โฆษกรัฐบาลชี้แจงการออกคำสั่งตามอำนาจ ม. 44 เป็นไปตามหลักการสำคัญที่กำหนด และความจำเป็น โดย คสช. ยืนยันว่าเมื่อใดที่จบภารกิจตามโรดแมป คาดว่าจะมีการออกคำสั่งในการยกเลิกคำสั่งของ คสช. ที่ผ่านมา
วันนี้ (9 ม.ค. 61 ) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) และการประชุม คสช. ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้กล่าวชี้แจงเกี่ยวกับการใช้อำนาจตามมาตรา 44 ว่า มีหลักสำคัญ 4 ข้อ ประกอบด้วย 1) การจะใช้อำนาจตามมาตรา 44 เรื่องที่จะใช้ต้องเข้าข่ายอยู่ในเรื่องสำคัญ 4 เรื่อง ได้แก่ เรื่องที่เกี่ยวข้องกับการปฏิรูป (ปฏิรูปประเทศ ระบบงาน โครงสร้างองค์กร ฯลฯ) เรื่องที่เกี่ยวกับการรักษาความมั่นคง เรื่องที่เกี่ยวกับการรักษาความปลอดภัยให้กับสังคมและประชาชน และเรื่องที่เกี่ยวกับการแก้ไขปัญหาเศรษฐกิจ 2) อำนาจตามมาตรา 44 มีผลทั้งในทางนิติบัญญัติ บริหาร และตุลาการ โดยในทางนิติบัญญัติหมายความว่าคำสั่งที่ออกมามีศักดิ์และสิทธิ์เทียบเท่ากับกฎหมายฉบับหนึ่ง ทางบริหารหมายความว่าเป็นการสั่งให้ข้าราชการปฏิบัติหรือไม่ปฏิบัติ เช่น ที่ผ่านมามีการปรับโยกย้ายให้มาประจำที่สำนักนายกรัฐมนตรี เพื่อให้มีการตรวจสอบในเรื่องต่าง ๆ ให้ชัดเจนก่อน ขณะที่ในทางตุลาการสามารถใช้ในการตัดสินคดีได้ แต่ยืนยันว่าที่ผ่านมา คสช. ไม่เคยเข้าไปก้าวก่ายหรือยุ่งเกี่ยวในกระบวนการของงานด้านตุลาการเลยแม้แต่กรณีเดียว เพียงแต่เป็นการดำเนินการให้เรื่องเข้าสู่กระบวนการยุติธรรมและเดินตามกระบวนการเท่านั้น
3) การใช้อำนาจตามมาตรา 44 คำนึงเท่าที่จำเป็นเท่านั้น เช่น เป็นเรื่องที่เร่งด่วนหากล่าช้าจะไม่ทันการณ์ทำให้เกิดความเสียหาย และก่อให้เกิดความสับสนวุ่นวาย จึงจะนำมาตรา 44 มาใช้ และ 4) ใช้อำนาจตามมาตรา 44 ในกรณีเฉพาะกิจ หรือเฉพาะหน้า โดยเมื่อมีการใช้อำนาจตามมาตรา 44 ไปแล้วจะมีการออกกฎหมายมารองรับให้สอดรับกับสถานการณ์ ไม่ว่าจะเป็นพระราชกำหนด และพระราชบัญญัติ โดยพิจารณาตามความเหมาะสม เพื่อให้เรื่องนั้นเกิดการแก้ไขอย่างยั่งยืนและถูกต้องตามระเบียบหลักเกณฑ์ต่อไป
ทั้งนี้ คสช. ยืนยันว่าเมื่อใดที่จบภารกิจตามโรดแมป คาดว่าจะมีการออกคำสั่งในการยกเลิกคำสั่งของ คสช. ที่ผ่านมา
นอกจากนี้ ที่ประชุม คสช. ได้รับทราบรายงานถึงเรื่องการพัฒนาการลักลอบเกี่ยวกับการผลิตยาเสพติดจากรองนายกรัฐมนตรี (พลเอก ประวิตร วงษ์สุวรรณ) โดยเฉพาะสารตั้งต้นที่นำมาผลิตยาเสพติดมีการมีราคาถูกลง จึงทำให้ไม่ผู้ประสงค์ดีมีการนำมาผลิตยาเสพติดค่อนข้างมาก เห็นได้จากกรณีที่เจ้าหน้าที่ตำรวจและเจ้าหน้าที่ฝ่ายความมั่นคงสามารถจับกุมเกี่ยวกับยาเสพติดได้จำนวนมากตามที่ปรากฏเป็นข่าวผ่านสื่อต่าง ๆ ดังนั้นเจ้าหน้าที่ที่เกี่ยวข้องจึงจำเป็นที่จะต้องมีการตรวจสอบและตรวจตราให้รัดกุมเข้มงวดมากขึ้น โดยจะมีการตั้งด่านตรวจในพื้นที่ต่าง ๆ ทั้งในถนนเส้นทางหลักและเส้นรอง โดยทุกด่านจะมีเจ้าหน้าที่ตำรวจและเจ้าหน้าที่ทหารชั้นสัญญาบัตร ทำหน้าที่ดูแลรับผิดชอบ ควบคุมกำกับในทุกด่าน ยืนยันว่าจะไม่มีข้าราชการที่ต่ำกว่าระดับสัญญาบัตรดูแลควบคุมด่านที่เปิดขึ้นโดยเด็ดขาด จึงขอให้ประชาชนเกิดความสบายใจว่าทุกด่านกระทำโดยถูกต้องตามหลักเกณฑ์ตามที่รัฐบาลได้เคยชี้แจงไว้
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9277
