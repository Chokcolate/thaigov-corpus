รัฐบาลไทย-ข่าวทำเนียบรัฐบาล-รองนายกรัฐมนตรีทำพิธีเปิดงานบ้าน ธอส. เอ็กซ์โป @ กรุงเทพฯ สินเชื่อ Home For All ดอกเบี้ย 2.90% นาน 3 ปีแรก พ่วง 4 ฟรีสุดฮ็อต!! ยอดขอสินเชื่อวันแรกกว่า 7,000 ล้านบาท

วันศุกร์ที่ 25 สิงหาคม 2560
รองนายกรัฐมนตรีทำพิธีเปิดงานบ้าน ธอส. เอ็กซ์โป @ กรุงเทพฯ สินเชื่อ Home For All ดอกเบี้ย 2.90% นาน 3 ปีแรก พ่วง 4 ฟรีสุดฮ็อต!! ยอดขอสินเชื่อวันแรกกว่า 7,000 ล้านบาท
ดร.สมคิด จาตุศรีพิทักษ์ รองนายกรัฐมนตรี ให้เกียรติเป็นประธานในพิธีเปิดงาน “บ้าน ธอส. เอ็กซ์โป @ กรุงเทพฯ” อย่างเป็นทางการ
ดร.สมคิด จาตุศรีพิทักษ์ รองนายกรัฐมนตรี ให้เกียรติเป็นประธานในพิธีเปิดงาน “บ้าน ธอส. เอ็กซ์โป @ กรุงเทพฯ” อย่างเป็นทางการ โดยธนาคารอาคารสงเคราะห์ จับมือพันธมิตรที่อยู่อาศัยกว่า 50 แห่ง รวบรวม 4 มหัศจรรย์ ไว้ในงานเดียว นำโดย 1.สินเชื่อ Home For All อัตราดอกเบี้ย 2.90% นาน 3 ปีแรก พ่วง 4 ฟรีค่าธรรมเนียม เพียงวันแรกของการจัดงาน(24 ส.ค. 60) ประชาชนแห่จองยอดขอสินเชื่อกว่า 7,000 ล้านบาท 2.บ้านใหม่ บ้านมือสอง และบ้านหลุดจำนอง ทั้งจากหน่วยงานภาครัฐและเอกชน มาพร้อมโปรโมชั่นลด-แลก-แจก-แถม 3.เงินฝากออมทรัพย์เงินเต็มบ้าน ดอกเบี้ยสูง 1.80% และ  4.นวัตกรรมใหม่สาขาต้นแบบดิจิทัล Unmanned Branch จำลองรูปแบบการให้บริการลูกค้าในอนาคตของ ธอส. และกิจกรรมความบันเทิงอีกมากมาย
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยว่า วันนี้(25 สิงหาคม 2560) ดร.สมคิด จาตุศรีพิทักษ์ รองนายกรัฐมนตรี ให้เกียรติเป็นประธานในพิธีเปิดงาน“บ้าน ธอส. เอ็กซ์โป @ กรุงเทพฯ” อย่างเป็นทางการ ซึ่ง ธอส. จัดงานดังกล่าวขึ้นระหว่างวันที่ 24-27 สิงหาคม 2560 ณ ศูนย์การประชุมแห่งชาติสิริกิติ์ โดยมีพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ    ความมั่นคงของมนุษย์ นายสุรชัย ดนัยตั้งตระกูล ประธานกรรมการ ธอส. ร่วมในพิธีเปิดงาน ซึ่งถือเป็นมหกรรมด้านที่อยู่อาศัยที่ธนาคารจัดขึ้นเพื่อตอบแทนลูกค้าประชาชนในโอกาสที่จะครบรอบการดำเนินงาน 64 ปี ในวันที่ 24 กันยายน 2560 พร้อมกระตุ้นเศรษฐกิจผ่านภาคอสังหาริมทรัพย์ และยกระดับคุณภาพชีวิตด้านที่อยู่อาศัยให้แก่ประชาชนตามพันธกิจ : ทำให้คนไทยมีบ้าน โดยมีไฮไลท์สำคัญภายในงานตลอด 4 วัน ประกอบด้วย
1. สินเชื่อ Home For All อัตราดอกเบี้ยปีที่ 1 – 3 เท่ากับ MRR-3.85% ต่อปี (หรือเท่ากับ 2.90% ต่อปีคิดจาก MRR ธอส.ปัจจุบันเท่ากับ 6.75% ต่อปี) ปีที่ 4 จนถึงตลอดอายุสัญญากู้ กรณีลูกค้าสวัสดิการดอกเบี้ยเท่ากับ MRR-1.00% ต่อปี กรณีลูกค้ารายย่อยทั่วไป ดอกเบี้ยเท่ากับ MRR-0.50% ต่อปี กรณีกู้ซื้ออุปกรณ์และสิ่งอำนวยความสะดวกที่เกี่ยวเนื่องกับที่อยู่อาศัย ดอกเบี้ยเท่ากับ MRR ให้กู้เพื่อซื้อ ปลูกสร้าง ต่อเติม ซ่อมแซมไถ่ถอนจำนองจากสถาบันการเงินอื่น และซื้ออุปกรณ์ที่เกี่ยวเนื่องเพื่อประโยชน์ในการอยู่อาศัยพร้อมกับกู้เพื่อซื้อ หรือไถ่ถอนจำนอง พิเศษ!! ยกเว้นค่าธรรมเนียม 4 ฟรี ได้แก่ (1)ฟรีค่าธรรมเนียมการยื่นกู้ (0.1% ของวงเงิน   ทำนิติกรรม) (2)ฟรีค่าประเมินราคาหลักประกันทุกวงเงินกู้ (1,900 / 2,800 /3,100 บาท ตามวงเงินกู้) (3) ฟรีค่าจดทะเบียนสิทธิและนิติกรรม (1,000 บาท) และ (4)ฟรีค่าจดทะเบียนจำนอง 1% ของวงเงินกู้ตามสัญญากู้เงิน  ยื่นคำขอกู้ทำและนิติกรรมภายในวันที่ 29 ธันวาคม 2560 หรือภายใต้กรอบวงเงิน 20,000 ล้านบาท “สินเชื่อ Home For All ถือเป็นผลิตภัณฑ์ที่อัตราดอกเบี้ยเฉลี่ย 3 ปีต่ำสุดในปัจจุบันเพียง 2.90% ต่อปี และการขยายระยะเวลาการผ่อนชำระให้นานสูงสุดถึง 40 ปี ส่งผลให้การผ่อนชำระเงินงวดต่อเดือนลดลง อาทิ กรณีกู้ 1 ล้านบาท ผ่อนชำระเพียง 4,200 บาท/เดือน ลดลงจากปกติที่ผ่อนชำระ 5,800 บาท/เดือน และเพียงวันแรกของการจัดงาน(24 สิงหาคม 2560) มีประชาชนมาขอยื่นกู้กับสินเชื่อ Home For All ซึ่งมียอดขอสินเชื่อแล้วกว่า 7,000 ล้านบาท”นายฉัตรชัยกล่าว
2. ลด-แลก-แจก-แถม บ้านใหม่ บ้านมือสอง และบ้านหลุดจำนอง พบกับบรรดาผู้ประกอบการอสังหาริมทรัพย์ภาคเอกชนชั้นนำที่พร้อมใจกันนำโครงการที่อยู่อาศัยใหม่ทุกระดับราคามากกว่า 70 โครงการ จากหลากหลายทำเลที่ตั้งโดยเฉพาะโครงการตามแนวรถไฟฟ้า มาจัดทำโปรโมชั่นลดราคากระหน่ำ พร้อมชำระค่า ค่าใช้จ่ายต่างๆ และของแถมพิเศษให้กับผู้ซื้อ(ภายใต้เงื่อนไขของแต่ละโครงการ) รวมถึงโครงการที่อยู่อาศัยใหม่สำหรับผู้มีรายได้น้อยโดยการเคหะแห่งชาติ เช่นเดียวกับบรรดาผู้ประกอบการธุรกิจรับสร้างบ้านและวัสดุก่อสร้างก็เตรียมนำนวัตกรรมการก่อสร้างรูปแบบใหม่มานำเสนอ และยังสามารถพบกับบ้านมือสอง หรือ ทรัพย์ NPA คุณภาพดีทำเลเด่นในราคาย่อมเยา ทั้งทรัพย์ของ ธอส. ในเขตกรุงเทพฯและปริมณฑลที่นำมาจำหน่ายตลอดทั้ง   4 วันของการจัดงาน พร้อมส่วนลดสูงสุด 45% จากราคาปกติ และยังมีโปรโมชั่นผ่อนดาวน์ดอกเบี้ย 0% นานสูงสุด 48 เดือนสำหรับผู้ซื้อทรัพย์ภายในงาน พิเศษ!! ในวันที่ 26 สิงหาคม 2560 ธอส.คัดบ้านมือสองคุณภาพมาเปิดประมูลขายในราคาพิเศษภายในงาน และที่สาขาทั่วประเทศโดยให้ส่วนลดสูงสุดถึง 50% จากราคาปกติ อีกทั้งยังมีทรัพย์ NPA ของบริษัท บริหารสินทรัพย์สุขุมวิท จำกัด (SM) รวมถึงกรมบังคับคดีซึ่งมีกำหนดนำบ้านมือสองประเภทต่างๆ มาเปิดประมูลขายทอดตลาดในวันที่ 25 สิงหาคม 2560
3. เงินฝากออมทรัพย์เงินเต็มบ้าน สำหรับผู้ที่รักการออมทุกคนด้วยเงื่อนไขง่ายๆ เพียงจองสิทธิ์ในงาน และเปิดบัญชีภายในวันที่ 8 กันยายน 2560 หากมียอดเงินฝากคงเหลือไม่เกิน 1 ล้านบาท รับอัตราดอกเบี้ย 1.80% ต่อปี ส่วนผู้ที่ยอดเงินฝากคงเหลือมากกว่า 1 ล้านบาท  รับอัตราดอกเบี้ย 0.90% ต่อปี เปิดบัญชีเงินฝากครั้งแรกขั้นต่ำ 500 บาท รับฟรีบัตร ATM GHB Lifestyles card พร้อมได้รับการยกเว้นค่าธรรมเนียมการออกบัตรและค่าธรรมเนียมรายปีในปีแรก พิเศษ!! สำหรับผู้ที่เปิดบัญชีขั้นต่ำ 50,000 บาท รับฟรี กระปุก ธอส. เงินเต็มบ้าน
4.มหัศจรรย์สาขาต้นแบบดิจิทัล Unmanned Branch การจำลองรูปแบบการให้บริการลูกค้าในอนาคตของ ธอส. ด้วยสาขาที่ไม่มีพนักงานแต่สามารถให้บริการได้ตามปกติเป็นครั้งแรก ทั้งด้านสินเชื่อบ้าน เปิดบัญชีเงินฝากใหม่ ฝาก-ถอนเงิน และชำระหนี้เงินกู้ เป็นต้น ซึ่งถือเป็นส่วนหนึ่งของแผน Transformation to Digital Services ของ ธอส. ที่เน้นสร้างนวัตกรรมผลิตภัณฑ์ทางการเงิน และช่องทางการให้บริการด้วยเทคโนโลยีสมัยใหม่เป็นตัวขับเคลื่อน เพื่อให้ลูกค้าสามารถทำธุรกรรมการเงินแบบดิจิตอลที่เข้าถึงง่าย สะดวก รวดเร็ว และปลอดภัย ในทุกที่ทุกเวลา
นอกจากนี้ หลังจากพิธีเปิดงานธนาคารยังจัดงานสัมมนาวิชาการ หัวข้อ “ที่อยู่อาศัยสำหรับสังคมผู้สูงอายุ : จากมุมมองเชิงนโยบายสู่ภาคปฏิบัติ” เพื่อศึกษาแนวความคิดและนวัตกรรมเพื่อที่อยู่อาศัยสำหรับผู้สูงอายุในประเทศต่างๆ จากผู้เชี่ยวชาญด้านที่อยู่อาศัยสำหรับสังคมผู้สูงอายุโดยวิทยากรทั้งชาวไทยและต่างประเทศพร้อมชม 3 ผลงานของนักศึกษาที่ชนะเลิศการประกวดโครงการแบบบ้านผู้สูงอายุ กับ ธอส. ประจำปี 2560    ขณะที่กระทรวงพัฒนาสังคมและความมั่นคงของมนุษย์ โดยกรมกิจการผู้สูงอายุ และสถาบันพัฒนาองค์กรชุมชน (องค์การมหาชน) (พอช.) จัดนิทรรศการที่มุ่งตอบโจทย์ในด้านความมั่นคงในชีวิตด้านที่อยู่อาศัยของผู้สูงอายุ รวมถึงบริษัท เอสซีจี ซิเมนต์-ผลิตภัณฑ์ก่อสร้าง จำกัด ยังได้จำลองห้องน้ำ ห้องนอน และห้องนั่งเล่นที่มีความเหมาะสมในการอยู่อาศัยสำหรับผู้สูงอายุมาจัดแสดง และยังมีบริการตรวจข้อมูลเครดิตส่วนตัวฟรี!! ได้ที่บูธของ บริษัท ข้อมูลเครดิตแห่งชาติ จำกัด (เครดิตบูโร) เพียงใช้บัตรประชาชนใบเดียวอีกด้วย
ส่วนกิจกรรมความบันเทิงที่น่าสนใจบนเวทีกลางในช่วง 3 วันสุดท้ายของการจัดงาน อาทิ มินิคอนเสิร์ตจากโต๋ ศักดิ์สิทธิ์, ตู่ ภพธร และบรรดาศิลปินจากบ้าน AF ปุยฝ้าย ณัฏฐพัชร, เต๋า เศรษฐพงศ์ และปอ อรรณพ รวมถึงการพูดคุยเรื่องฮวงจุ้ยบ้านระหว่างซินแสชื่อดังกับดารานักแสดง ทั้งซินแสเป็นหนึ่ง วงษ์ภูดร, หมอช้าง ทศพร ศรีตุลา และ อ.ธนากร ตันอาวัชนการ ขณะที่ดารานักแสดงนำโดย ตั๊ก บริบูรณ์ และครอบครัว, แก๊ป ธนเวทย์ และต้นหอม ศกุนตลา เทียนไพโรจน์ สอบถามรายละเอียดเพิ่มเติมได้ที่ ศูนย์ลูกค้าสัมพันธ์ (Call Center) โทร 0-2645-9000 หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : http://www.thaigov.go.th/news/contents/details/6193
