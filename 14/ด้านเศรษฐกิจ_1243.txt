รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 3138 สายบ้านบึง - บ้านค่าย ตอน 4 เปิดให้สัญจรแล้ว

วันอังคารที่ 12 กันยายน 2560
กรมทางหลวงขยายทางหลวงหมายเลข 3138 สายบ้านบึง - บ้านค่าย ตอน 4 เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินโครงการขยายถนนทางหลวงหมายเลข 3138 สายบ้านบึง - บ้านค่าย ตอน 4 พื้นที่อำเภอบ้านค่าย จังหวัดระยอง ระยะทางประมาณ 20.67 กิโลเมตร
เพื่อเพิ่มศักยภาพสายทาง รองรับการแข่งขันทางเศรษฐกิจระหว่างภูมิภาคและประชาคมเศรษฐกิจอาเซียน (AEC) ซึ่งเปิดให้ประชาชนใช้สัญจรแล้ว
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์การพัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ รองรับกลุ่มอุตสาหกรรมและเชื่อมโยงการเดินทางเข้าสู่แหล่งท่องเที่ยว เพื่อยกระดับคุณภาพชีวิตของประชาชน และเพิ่มขีดความสามารถในการแข่งขันของประเทศ โดยทางหลวงหมายเลข 3138 เป็นทางหลวงสายสำคัญของ จ.ระยอง ที่เชื่อมนิคมอุตสาหกรรมเหมราชอีสเทิร์นซีบอร์ด นิคมอุตสาหกรรมบ่อวิน เขตอุตสาหกรรมโรจนะ และเชื่อมการเดินทางระหว่างจังหวัดชลบุรีกับระยอง จากข้อมูลปี 2557 มีปริมาณจราจรเฉลี่ยตลอดทั้งวันประมาณ 22,000 คัน/วัน จำนวนรถบรรทุกหนัก 10.76% ส่งผลให้ผิวทางแอสฟัลต์คอนกรีตขนาด 2 ช่องจราจร มีสภาพชำรุดทรุดโทรมเสียหาย แตกร้าวและทรุดตัว เป็นอุปสรรคต่อการขนส่งสินค้าและการสัญจร
ทล. โดยสำนักก่อสร้างทางที่ 2 ได้ดำเนินการขยายช่องจราจรทางหลวงหมายเลข 3138 สายบ้านบึง - บ้านค่าย ตอน 4 ในพื้นที่ อำเภอบ้านค่าย จังหวัดระยอง ระหว่าง กม.56+825 - 77+500 ระยะทางประมาณ 20.67 กิโลเมตร งบประมาณ 597,211,200 บาท ก่อสร้างเป็น 4 ช่องจราจร (กม.63+650 - 64+825) และ 8 ช่องจราจร (กม.66+800 - 67+350) เกาะกลางแบบยก ความกว้าง 5.10 เมตร ปัจจุบันก่อสร้างแล้วเสร็จ เปิดให้ประชาชนได้ใช้สัญจรได้อย่างสะดวก รวดเร็ว และปลอดภัย เพื่อลดปัญหาการจราจรติดขัด และเชื่อมโยงโครงข่ายทาง เข้าสู่พื้นที่อุตสาหกรรมและการท่องเที่ยวที่สำคัญของภาคตะวันออก รวมทั้งเพิ่มขีดความสามารถและศักยภาพในการแข่งขันทางเศรษฐกิจการค้าระหว่างภูมิภาคและประชาคมเศรษฐกิจอาเซียน (AEC) ประชาชนสามารถสอบถามข้อมูลเพิ่มเติมได้ที่ แขวงทางหลวงระยอง โทร. 0 2354 6668 75 ต่อ 54503 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/6601
