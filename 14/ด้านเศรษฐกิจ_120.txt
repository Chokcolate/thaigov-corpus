รัฐบาลไทย-ข่าวทำเนียบรัฐบาล-กอช. ร่วมกับ สกช. เร่งสร้างวิทยากรตัวคูณ บอกต่อสิทธิประโยชน์ กอช.

วันจันทร์ที่ 3 เมษายน 2560
กอช. ร่วมกับ สกช. เร่งสร้างวิทยากรตัวคูณ บอกต่อสิทธิประโยชน์ กอช.
กองทุนการออมแห่งชาติ หรือ กอช. ร่วมกับสมาคมสวัสดิการชุมชนกรุงเทพมหานคร (สกช.) จัดโครงการอบรมสร้างวิทยากรตัวคูณ กอช. หวังให้เป็นกระบอกเสียงบอกต่อข้อมูลสิทธิประโยชน์ แก่ประชาชน สอดคล้องภารกิจขยายฐานสมาชิก
กองทุนการออมแห่งชาติ (กอช.) ร่วมกับ สมาคมสวัสดิการชุมชนกรุงเทพมหานคร (สกช.) จัดฝึกอบรมการสร้างวิทยากรตัวคูณ กอช. และเทคนิคการเป็นวิทยากรมืออาชีพกับเครือข่ายสวัสดิการชุมชน ภายใต้ “โครงการอบรมสร้างวิทยากรตัวคูณกับสมาคมสวัสดิการชุมชนกรุงเทพมหานคร” โดยมี นายสมพร จิตเป็นธม เลขาธิการคณะกรรมการกองทุนการออมแห่งชาติ (กอช.) ให้เกียรติเป็นประธานในพิธี พร้อมกล่าวปาฐกถาพิเศษในหัวข้อ “ออมสบาย ได้บำนาญ” และ ดร.อนุสรณ์ รังสิโยธิน นายกสมาคมสวัสดิการชุมชนกรุงเทพมหานคร ให้เกียรติเป็นวิทยากร ในหัวข้อ “การเป็นวิทยากรมืออาชีพกับเครือข่ายสวัสดิการชุมชน” โดยมุ่งหวังในการให้ความรู้ สร้างความเข้าใจ เกี่ยวกับการออมเงินเพื่อการชราภาพและสิทธิประโยชน์ที่จะได้รับตามกฎหมายของ กอช. แก่ผู้นำองค์กรสวัสดิการชุมชนทั้งในเขตกรุงเทพมหานครและส่วนภูมิภาค เพื่อสร้างวิทยากรที่มีคุณภาพ สามารถถ่ายทอดข้อมูลข่าวสารอันเป็นประโยชน์ของ กอช. แก่ประชาชนได้อย่างถูกต้อง อีกทั้งเป็นการสร้างเครือข่ายพันธมิตรองค์กรเชื่อมโยงกลุ่มเป้าหมายของ กอช. ผ่านสมาคมสวัสดิการชุมชนกรุงเทพมหานครด้วย โดยมีผู้เข้าร่วมอบรมวิทยากรตัวคูณ กอช. กว่า 150 คน ณ โรงแรมดิ เอมเมอรัลด์ กรุงเทพฯ เมื่อเร็วๆนี้
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า การหาสมาชิกการออมกับ กอช. จำเป็นต้องใช้วิธีการหลายรูปแบบ ทั้งที่เป็นกลยุทธ์การตลาด เทคนิคการขาย ตลอดจนกลยุทธ์การสื่อสารแบรนด์ให้เป็นที่รู้จัก แต่ที่สำคัญละเลยไม่ได้ก็คือ การรณรงค์ส่งเสริมการตระหนักรู้ของประชาชนเกี่ยวกับการออมเพื่อการชราภาพและความรู้ทางการเงิน หรือ Financial Literacy ที่ กอช. จะต้องดำเนินการอย่างต่อเนื่อง เพื่อเป็นอีกแรงหนึ่งในการปลูกฝังทัศนคติการรู้จักออมให้กับประชาชน เช่นเดียวกับภารกิจของอีกหลายหน่วยงานที่ดำเนินการเรื่องนี้ด้วยเช่นกัน อาทิ กระทรวงการคลัง ธนาคารแห่งประเทศไทย ตลาดหลักทรัพย์แห่งประเทศไทย กองทุนบำเหน็จบำนาญข้าราชการ เป็นต้น
"การสร้างวิทยากรตัวคูณโดยความร่วมมือของสมาคมสวัสดิการชุมชนกรุงเทพมหานคร จึงเท่ากับเป็นการสร้างภาคีเครือข่ายการส่งเสริมการออมที่จะเป็นกระบอกเสียงในการถ่ายทอดองค์ความรู้ด้านการออมและสิทธิประโยชน์ตามกฎหมาย กอช. ให้แก่ชุมชนในพื้นที่กรุงเทพมหานครได้มีปริมาณการออมเพื่อการชราภาพเพิ่มมากขึ้น จากปัจจุบันที่มีประชากรเพียงประมาณ 33,000 คนที่เป็นสมาชิก กอช." นายสมพรกล่าว
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 213, 224
Email : info@nsf.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2836
