รัฐบาลไทย-ข่าวทำเนียบรัฐบาล-​สธ.ลงนามความร่วมมือราชวิทยาลัยทุกแห่ง ร่วมพัฒนาระบบสาธารณสุขครั้งแรกของประเทศ

วันพฤหัสบดีที่ 7 ธันวาคม 2560
​สธ.ลงนามความร่วมมือราชวิทยาลัยทุกแห่ง ร่วมพัฒนาระบบสาธารณสุขครั้งแรกของประเทศ
กระทรวงสาธารณสุข ร่วมกับ 16 ราชวิทยาลัย ลงนามบันทึกความร่วมมือพัฒนาระบบบริการและการผลิตและพัฒนาบุคลากร นับเป็นครั้งแรกของความร่วมมือ รองรับแผนงานด้านสาธารณสุข ปี 2561
กระทรวงสาธารณสุข ร่วมกับ 16 ราชวิทยาลัย ลงนามบันทึกความร่วมมือพัฒนาระบบบริการและการผลิตและพัฒนาบุคลากร นับเป็นครั้งแรกของความร่วมมือ รองรับแผนงานด้านสาธารณสุข ปี 2561
วันนี้ (7 ธันวาคม 2560) ที่กระทรวงสาธารณสุข จ.นนทบุรี ศาสตราจารย์คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข และนายแพทย์เจษฎา โชคดำรงสุข ปลัดกระทรวงสาธารณสุข  เป็นประธานพิธีลงนามความร่วมมือระหว่างกระทรวงสาธารณสุขกับราชวิทยาลัยทุกแห่งของประเทศทั้ง 16 แห่ง เพื่อพัฒนาและเติมเต็มขีดความสามารถในการให้บริการประชาชน ทั้งเรื่องระบบบริการ บุคลากร งานวิชาชีพ นวัตกรรม
ศ.คลินิก เกียรติคุณ นพ.ปิยะสกล กล่าวว่า ความร่วมมือครั้งนี้ นับเป็นครั้งแรกของวงการสาธารณสุขไทย ที่กระทรวงสาธารณสุข และ16 ราชวิทยาลัย ร่วมมือทำงานโดยคำนึงถึงประโยชน์สูงสุดของประชาชนเป็นหลัก  ความร่วมมือครั้งนี้มี 2 ประเด็นหลัก คือ 1.การผลิตและพัฒนาบุคลากร เช่น การส่งเสริมการผลิตแพทย์   3 สาขา ประกอบด้วย สาขาเวชศาสตร์ครอบครัว สาขาระบาดวิทยาและสาขาเวชศาสตร์ฉุกเฉิน รองรับการดำเนินงานคลินิกหมอครอบครัวศูนย์ปฏิบัติการฉุกเฉินด้านการแพทย์และสาธารณสุข และการดูแลผู้ป่วยวิกฤตฉุกเฉิน (UCEP) 2.การพัฒนาระบบบริการสุขภาพ เช่น โครงการรักษาพยาบาลแบบวันเดียวกลับบ้าน (One day surgery) และการผ่าตัดแผลเล็ก (minimal invasive surgery) การพัฒนาระบบบริการ (Service Plan) และศูนย์ความเป็นเลิศทางการแพทย์ (Excellence Center) เป็นต้น โดยจะมีการกำกับ ติดตามความคืบหน้าการดำเนินงานในทุก 3 เดือน ทั้งนี้ เพื่อดำเนินงานตามกรอบการขับเคลื่อนด้านสาธารณสุข จากมติคณะกรรมการบริหารราชการแผ่นดินเชิงยุทธศาสตร์ (Mini Cabinet) ระยะเร่งด่วน 1 – 3 ปี และรองรับแผนการพัฒนาระบบบริการสุขภาพของประเทศในปีงบประมาณ 2561
สำหรับความร่วมมือการผลิตและพัฒนาบุคลากร มี 8 ราชวิทยาลัยรองรับ คือ 1.ราชวิทยาลัยจักษุแพทย์     แห่งประเทศไทย ผลิตแพทย์เชี่ยวชาญเฉพาะทางสาขาจักษุและจักษุแพทย์เฉพาะทาง 2.ราชวิทยาลัยจิตแพทย์  แห่งประเทศไทย จัดสรรทุนและเพิ่มการผลิตแพทย์ผู้เชี่ยวชาญสาขาจิตเวชศาสตร์ 3.ราชวิทยาลัยแพทย์เวชศาสตร์ครอบครัวแห่งประเทศไทย ผลิตและพัฒนาแพทย์เวชศาสตร์ครอบครัว 4.ราชวิทยาลัยรังสีแพทย์แห่งประเทศไทย ผลิตสรรหาบุคลากร และการพัฒนาคุณภาพระบบบริการ 5.ราชวิทยาลัยวิสัญญีแพทย์แห่งประเทศไทย พัฒนาบุคลากรทางการแพทย์ 6.ราชวิทยาลัยศัลยแพทย์แห่งประเทศไทย พัฒนากำลังคนด้านศัลยแพทย์ 7.ราชวิทยาลัยอายุรแพทย์แห่งประเทศไทย สร้างความร่วมมือในการผลิตบุคลากร 8.วิทยาลัยแพทย์ฉุกเฉินแห่งประเทศไทย ฝึกอบรมเพิ่มการผลิตและธำรงรักษาแพทย์ผู้มีความรู้ความชำนาญในการประกอบวิชาชีพเวชกรรมสาขาเวชศาสตร์ฉุกเฉิน
สำหรับการพัฒนาระบบบริการ มี 8 ราชวิทยาลัยรองรับ คือ 1.ราชวิทยาลัยกุมารแพทย์แห่งประเทศไทยบูรณาการส่งเสริมสุขภาพเด็กปฐมวัย วัยเรียน และวัยรุ่น 2.ราชวิทยาลัยทันตแพทย์แห่งประเทศไทย พัฒนาระบบบริการสุขภาพ สาขาสุขภาพช่องปาก 3.ราชวิทยาลัยประสาทศัลยแพทย์แห่งประเทศไทย พัฒนาระบบเวชปฏิบัติด้านประสาทศัลยศาสตร์ 4.ราชวิทยาลัยพยาธิแพทย์แห่งประเทศไทย พัฒนาระบบบริการพยาธิวิทยากายวิภาค                    5.ราชวิทยาลัยแพทย์เวชศาสตร์ฟื้นฟูแห่งประเทศไทย การฟื้นฟูในกลุ่มผู้ป่วยระยะกลาง 6.ราชวิทยาลัยแพทย์ออร์โธปิดิกส์แห่งประเทศไทย การถ่ายทอดเทคโนโลยีและความรู้ด้านการป้องกันกระดูกหักซ้ำ ไปสู่โรงพยาบาลภูมิภาค
7.ราชวิทยาลัยสูตินรีแพทย์แห่งประเทศไทย การป้องกันมะเร็งปากมดลูกและการผ่าท้องคลอดโดยไม่จำเป็น   8.ราชวิทยาลัยโสต ศอ นาสิกแห่งประเทศไทย ประสิทธิภาพการดูแลผู้ป่วยด้านโสต ศอ นาสิก
การดำเนินการในครั้งนี้ จะทำให้เกิดความร่วมมือในการผลิตบุคลากรหลากหลายสาขา ที่มีความเชี่ยวชาญสูงและพัฒนามาตรฐานการให้บริการประชาชน และอื่นๆ ส่งผลดีในการดูแลรักษาประชาชนได้ดียิ่งขึ้นทั้งระยะสั้น และระยะยาว

ที่มา : http://www.thaigov.go.th/news/contents/details/8596
