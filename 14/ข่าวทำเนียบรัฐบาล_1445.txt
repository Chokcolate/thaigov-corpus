รัฐบาลไทย-ข่าวทำเนียบรัฐบาล-รัฐบาลแจงยังไม่มีนโยบายให้ขุดคอคอดกระ ย้ำยังอยู่ระหว่างศึกษาผลดีผลเสีย เตือนประชาชนชาวใต้ใช้วิจารณญาณหากได้รับข่าวสาร เพื่อป้องกันความเข้าใจผิด หรือเกิดเรื่องบานปลาย

วันจันทร์ที่ 12 กุมภาพันธ์ 2561
รัฐบาลแจงยังไม่มีนโยบายให้ขุดคอคอดกระ ย้ำยังอยู่ระหว่างศึกษาผลดีผลเสีย เตือนประชาชนชาวใต้ใช้วิจารณญาณหากได้รับข่าวสาร เพื่อป้องกันความเข้าใจผิด หรือเกิดเรื่องบานปลาย
โฆษกฯ แจงรัฐบาลยังไม่มีนโยบายให้ขุดคอคอดกระ ย้ำยังอยู่ระหว่างศึกษาผลดีผลเสีย เตือนประชาชนชาวใต้ใช้วิจารณญาณหากได้รับข่าวสาร เพื่อป้องกันความเข้าใจผิด หรือเกิดเรื่องบานปลาย
วันนี้ (10 ก.พ.61) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่บุคคลกลุ่มหนึ่งเตรียมจัดเวทีในพื้นที่ภาคใต้ เพื่อระดมมวลชนให้สนับสนุนการขุดคลองไทย (คอคอดกระเส้นทาง 9A) ระยะทาง 135 กม. และเชิญชวนให้ส่งต่อ แชร์ ข้อความและเพลงในโซเชียลมีเดีย รวมทั้งให้เขียนข้อความลงในกระดาษ A4 ติดตามบ้าน สถานที่ทำงาน หรือสถานที่อื่น ๆ แล้วถ่ายรูปแชร์ต่อกันในเฟซบุ๊กและไลน์ ว่า
“พลเอก ประยุทธ์ จันทร์โอชา นายกรัฐมนตรี กำชับว่า เรื่องดังกล่าวไม่ใช่นโยบายของนายกฯ และรัฐบาลในเวลานี้ โดยเน้นย้ำว่าโครงการขุดคลองไทยอยู่ระหว่างศึกษาผลดีผลเสียทุกด้าน เช่น ความมั่นคง และงบประมาณที่ต้องใช้จำนวนมาก ซึ่งในพื้นที่ยังคงมีปัญหาอื่นอยู่อีก จึงต้องจัดลำดับความสำคัญก่อนหลัง”
ทั้งนี้ การกล่าวอ้างเหตุผลที่ว่า การขุดคลองไทยจะทำให้เรือเดินสมุทรสัญจรผ่านทะเลได้ และเศรษฐกิจภาคใต้จะดีขึ้นหากมีเส้นทางเดินเรือระหว่างอ่าวไทยกับทะเลอันดามันนั้น เป็นความคิดเห็นส่วนบุคคล จึงขอให้ผู้ที่ได้รับข้อความจากการส่งต่อกัน โดยเฉพาะผู้นำท้องถิ่น กำนัน ผู้ใหญ่บ้าน ข้าราชการ และประชาชนในพื้นที่ภาคใต้ใช้วิจารณญาณในการรับข่าวสาร ไม่สร้างความเข้าใจผิดแก่สังคม หรือรวมตัวกันจนเกิดเป็นเรื่องบานปลายได้
______________
สำนักโฆษก

ที่มา : http://www.thaigov.go.th/news/contents/details/9994
