รัฐบาลไทย-ข่าวทำเนียบรัฐบาล- นายกฯ ยินดีศรีสะเกษคว้าแชมป์โลก WBC อย่างเต็มภาคภูมิ ชื่นชมมีความมุ่งมั่นไม่หวั่นเกรงคู่ต่อสู้

วันอาทิตย์ที่ 19 มีนาคม 2560
นายกฯ ยินดีศรีสะเกษคว้าแชมป์โลก WBC อย่างเต็มภาคภูมิ ชื่นชมมีความมุ่งมั่นไม่หวั่นเกรงคู่ต่อสู้
พลโท สรรเสริญฯ โฆษกรัฐบาลเผย นายกฯ ยินดีศรีสะเกษคว้าแชมป์โลก WBC อย่างเต็มภาคภูมิ ชื่นชมมีความมุ่งมั่นไม่หวั่นเกรงคู่ต่อสู้  แนะเยาวชนดูเป็นแบบอย่างเพื่อสร้างความสำเร็จ
วันนี้ (19 มี.ค.60) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี แสดงความยินดีกับศรีสะเกษ นครหลวงโปรโมชั่น ที่คว้าเข็มขัดแชมป์มวยโลก WBC รุ่นซุปเปอร์ฟลายเวต 115 ปอนด์ ได้สำเร็จ ด้วยการเอาชนะ โรมัน กอนซาเลซ ผู้ที่ไม่เคยแพ้ใครจากสถิติชก 46 ครั้ง  ถือเป็นประวัติศาสตร์ที่โลกจะต้องจารึกไว้
“ท่านนายกฯ ชื่นชมศรีสะเกษ ที่มีความมุ่งมั่นและขึ้นชกอย่างไม่หวั่นเกรงคู่ต่อสู้  แสดงให้เห็นถึงจิตใจที่เข้มแข็งเด็ดเดี่ยว จนสามารถเอาชนะอดีตแชมป์โลกได้เป็นที่ประจักษ์ของชาวโลกในวันนี้ ซึ่งทั้งหมด เป็นผลมาจากความมุมานะในการฝึกฝนและความพร้อมทั้งร่างกายและจิตใจ"
ทั้งนี้ นายกรัฐมนตรี อยากให้เยาวชนไทยดูความสำเร็จของศรีสะเกษเป็นแบบอย่าง โดย แม้อุปสรรคจะยิ่งใหญ่เพียงใด แต่หากคนเรามีความพยายามและเตรียมพร้อมอย่างเต็มที่  ก็จะก้าวไปสู่ความสำเร็จได้ในที่สุด
--------------------
สำนักโฆษก

ที่มา : http://www.thaigov.go.th/news/contents/details/2481
