รัฐบาลไทย-ข่าวทำเนียบรัฐบาล-ศธ.ต้อนรับนักกีฬาสโนว์บอร์ดเยาวชนไทย

วันอังคารที่ 23 มกราคม 2561
ศธ.ต้อนรับนักกีฬาสโนว์บอร์ดเยาวชนไทย
รมช.ศึกษาธิการ "พล.อ.สุรเชษฐ์ ชัยวงศ์" ให้การต้อนรับนักกีฬาสโนว์บอร์ดเยาวชนไทย พร้อมให้โอวาท "Success" จะเกิดขึ้นได้ก็ต่อเมื่อขยันหมั่นฝึกซ้อมอย่างเต็มที่ เพื่อก้าวไปสู่ความสำเร็จในขั้นต่อไป
รมช.ศึกษาธิการ "พล.อ.สุรเชษฐ์ ชัยวงศ์" ให้การต้อนรับนักกีฬาสโนว์บอร์ดเยาวชนไทย พร้อมให้โอวาท"Success" จะเกิดขึ้นได้ก็ต่อเมื่อขยันหมั่นฝึกซ้อมอย่างเต็มที่ เพื่อก้าวไปสู่ความสำเร็จในขั้นต่อไป
วันนี้ (22 มกราคม 2561) ที่ห้องประชุมอาคารราชวัลลภ กระทรวงศึกษาธิการ - พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ พร้อมด้วย พล.ต.พงษ์ศักดิ์ มาอินทร์ นายกสมาคมสานฝันการศึกษาจังหวัดชายแดนภาคใต้ ให้การต้อนรับนักกีฬาสโนว์บอร์ดเยาวชนไทย จำนวน 5 คน พร้อมให้โอวาท ก่อนเดินทางไปฝึกซ้อมเพื่อเตรียมตัวเข้าร่วมการแข่งขันในระดับนานาชาติ
พล.อ.สุรเชษฐ์ ชัยวงศ์ กล่าวว่า คณะนักกีฬาสโนว์บอร์ด 5 คนและผู้ฝึกสอนได้ขอเข้าเยี่ยมคารวะ พล.อ.ประยุทธ์ จันทร์โอชา นายกรัฐมนตรี ซึ่งนายกรัฐมนตรีได้มอบหมายให้กระทรวงศึกษาธิการให้การต้อนรับ จากการหารือทราบว่ามีนักกีฬาเยาวชนไทย 1 ราย ที่ได้รับทุนจากประเทศญี่ปุ่นให้ไปฝึกซ้อมเพื่อเข้าร่วมการแข่งขันระดับนานาชาติที่ประเทศบัลแกเรีย ในนามตัวแทนประเทศไทย รวมทั้งจะเป็นโอกาสที่ดีในการฝึกซ้อมเพื่อเตรียมตัวคัดเลือกเข้าร่วมการแข่งขันโอลิมปิกฤดูหนาว ครั้งที่ 24 (XXIV Olympic Winter Games 2022) ซึ่งจะจัดขึ้น ณ กรุงปักกิ่ง สาธารณรัฐประชาชนจีน ระหว่างวันที่ 4-20 กุมภาพันธ์ พ.ศ.2565
จุดประสงค์ที่เข้าเยี่ยมคารวะในครั้งนี้ เพื่อต้องการให้กีฬาประเภทสโนว์บอร์ด (Snowboard) เป็นที่รู้จักแพร่หลายและตื่นตัวในประเทศไทยมากขึ้น ซึ่งสโนว์บอร์ดได้รับการบรรจุเป็นกีฬาโอลิมปิกฤดูหนาวมาตั้งแต่ปีค.ศ.1998 และกำลังเป็นที่นิยมอย่างกว้างขวางมากขึ้นเรื่อย ๆ ในส่วนของเยาวชนไทยกลุ่มนี้เป็นเด็กที่เรียนในระบบ Home School ที่จังหวัดสงขลา และพ่อแม่ได้ให้ความสนใจในการสนับสนุนให้เล่นกีฬาดังกล่าวมาตั้งแต่เล็ก ๆ
โอกาสนี้ พล.อ.สุรเชษฐ์ ชัยวงศ์ ได้มอบหนังสือที่ระลึกของกระทรวงศึกษาธิการ และหมวก “สานฝันการกีฬา” ซึ่งปักคำว่า Success แก่นักกีฬาและผู้ฝึกสอน พร้อมทั้งฝากหลักคิดแก่นักกีฬาว่า “Success หมายถึง ความสำเร็จ ในวันนี้เรามีความสำเร็จเกิดขึ้นแล้วในระดับหนึ่ง และหากขยันหมั่นฝึกซ้อมอย่างเต็มที่ให้มากขึ้น ก็จะเกิดความสำเร็จเพิ่มขึ้นอีกในระดับที่สูงขึ้น
จึงขอเป็นกำลังใจให้เยาวชนและพ่อแม่ผู้ปกครอง รัฐบาลปัจจุบันพร้อมให้การสนับสนุนด้านการกีฬาของเด็กและเยาวชนไทยในทุกระดับอยู่แล้ว ดังจะเห็นได้จากโครงการห้องเรียนกีฬาที่กระจายอยู่ทั่วประเทศ รวมทั้งโครงการสานฝันการกีฬาสู่ระบบการศึกษาจังหวัดชายแดนภาคใต้อีกด้วย
อรอนงค์ พุ่มศรีเพ็ชร์, สุวคนธ์ ก้อนเพชร: สรุป
บัลลังก์ โรหิตเสถียร: เรียบเรียง
กิตติกร แซ่หมู่: ถ่ายภาพ

ที่มา : http://www.thaigov.go.th/news/contents/details/9557
