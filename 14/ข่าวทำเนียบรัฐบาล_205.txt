รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยนายกรัฐมนตรีให้ความสำคัญเกี่ยวกับการศึกษา เตรียมส่งเสริมเด็กไทยศึกษาหาความรู้นอกห้องเรียนในช่วงวันหยุด

วันอังคารที่ 9 พฤษภาคม 2560
ผู้ช่วยโฆษกฯ เผยนายกรัฐมนตรีให้ความสำคัญเกี่ยวกับการศึกษา เตรียมส่งเสริมเด็กไทยศึกษาหาความรู้นอกห้องเรียนในช่วงวันหยุด
พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี เผยนายกรัฐมนตรีให้ความสำคัญเกี่ยวกับการศึกษา เตรียมส่งเสริมเด็กไทยศึกษาหาความรู้นอกห้องเรียนในช่วงวันหยุด
วันนี้ ( 9 พ.ค. 60) เวลา 14.35 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี  ได้เปิดเผยว่า นายกรัฐมนตรีได้ปรารภต่อที่ประชุมคณะรัฐมนตรีถึงการประชุมคณะกรรมการบริหารราชการแผ่นดินเชิงยุทธศาสตร์ เมื่อวานนี้ (8 พ.ค.60) โดยให้ความสนใจเกี่ยวกับการส่งเสริมการเรียนรู้นอกห้องเรียน โดยเฉพาะต้องการให้เด็กนักเรียนใช้เวลาว่างในช่วงวันหยุดเสาร์ – อาทิตย์ ศึกษาหาความรู้นอกโรงเรียน ซึ่งคณะกรรมการประชารัฐที่รับผิดชอบเรื่องการศึกษา มีความเห็นที่สอดคล้องตรงกับข้อเสนอของนายกรัฐมนตรี โดยจะส่งเสริมให้นักเรียนทำจัดกิจกรรมนอกห้องเรียน เช่น การศึกษาเรียนรู้การทำนา หรือการทำการเกษตรอื่น ๆ เพื่อเป็นการเพิ่มพูนความรู้และประสบการณ์ให้กับนักเรียนอีกทางหนึ่ง รวมทั้ง ที่ประชุมได้มีการหารือถึงแนวทางและวิธีการเรียนการสอนภาษาไทยและภาษาอังกฤษให้เด็กนักเรียนไทยมีความเข้าใจได้ง่ายขึ้นและสามารถนำภาษาอังกฤษมาสื่อสารในชีวิตประจำวันได้อย่างแท้จริงและมีประสิทธิภาพ
พร้อมกันนี้ นายกรัฐมนตรี ได้กล่าวเน้นย้ำถึงนโยบายการประชาสัมพันธ์ผลงานของรัฐบาลว่า ให้แบ่งการประชาสัมพันธ์ออกเป็น 3 ระดับ ดังนี้ ระดับที่ 1 คือ ระดับนโยบาย โดยผู้ให้ข้อมูลในเรื่องดังกล่าวคือนายกรัฐมนตรีและรองนายกรัฐมนตรี ระดับที่ 2  คือ โฆษกกลุ่มงานจะเป็นผู้ให้ข้อมูล ซึ่งมีกลุ่มงานทั้งหมด 6 กลุ่ม ได้แก่ เรื่องความมั่นคง เศรษฐกิจ สังคม กฎหมาย ด้านการต่างประเทศ และการประชาสัมพันธ์ทั่วไป และระดับที่ 3 คือ รัฐมนตรีและโฆษกกระทรวง จะเป็นผู้ให้ข้อมูลในรายละเอียดของงานที่แต่ละกระทรวงดำเนินการ
อย่างไรก็ตามนอกจากการให้ข้อมูลและข่าวด้วยวาจาแล้ว ต้องมีการเผยแพร่ข้อมูลที่เป็น press release ด้วย เพื่อเป็นหลักฐานในอนาคตถึงสิ่งต่าง ๆ ที่รัฐบาลชุดปัจจุบันได้ดำเนินการไปแล้ว รวมทั้งรัฐบาลชุดต่อไปจะได้ใช้ข้อมูลดังกล่าวประกอบการศึกษาพิจารณาในการดำเนินการต่อไป
--------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3650
