รัฐบาลไทย-ข่าวทำเนียบรัฐบาล-รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 4/2560

วันพุธที่ 26 เมษายน 2560
รมต.นร. ออมสินฯ เป็นประธานการประชุมคณะกรรมการคุ้มครองผู้บริโภค ครั้งที่ 4/2560
นายออมสิน ชีวะพฤกษ์ รัฐมนตรีประจำสำนักนายกรัฐมนตรีเป็นประธานการประชุมคณะกรรมการคุ้มครองผู้บริโภค ครั้งที่ 4/2560
วันนี้ (26 เมษายน 2560) เวลา 09.30 น. ณ ห้องประชุม 109 สำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี
เป็นประธานการประชุมคณะกรรมการคุ้มครองผู้บริโภค ครั้งที่ 4/2560 ซึ่งสรุปสาระสำคัญของการประชุม ดังนี้
ที่ประชุมได้รับทราบรายงานผลการจัดกิจกรรม "สวนน้ำปลอดภัย สวนสนุกน่าเล่น" ซึ่งประธานได้เปิดกิจกรรมดังกล่าวเมื่อวันที่ 3 เมษายน 2560 ที่สวนสยาม กรุงเทพฯ
โดยได้เน้นให้ผู้ประกอบการบริหารจัดการเพื่อสุขภาพและความปลอดภัยของผู้บริโภคตั้งแต่ขั้นตอนการปฏิบัติงานสวนน้ำ โดยมีการตรวจสอบรายการและอุปกรณ์เครื่องเล่นสวนน้ำ
ให้มีความสะอาดและปลอดภัยได้มาตรฐานหากมีปัญหาในเครื่องเล่นหรืออุปกรณ์ต้องดำเนินการแก้ไขโดยทันที พร้อมติดตามการซ่อมจากทีมช่างอย่างต่อเนื่อง ขณะเดียวกันมีการกำกับดูแลขั้นตอนการปฏิบัติงานขณะเปิดบริการให้ผู้บริโภคหรือประชาชน โดยมีการเฝ้าระวังความปลอดภัยอย่างเคร่งครัดและมีคู่มือการปฏิบัติงานในแต่ละจุดบริการอย่างเป็นระบบ หากมีอุบัติเหตุ
หรือปัญหาใดๆ เกิดขึ้นต้องให้ความช่วยเหลือตามขั้นตอนด้วยความรวดเร็ว ตลอดจนมีขั้นตอนปฏิบัติชัดเจนให้ผู้บริโภคหรือประชาชนทราบกำหนดเวลาปิดให้บริการเพื่อจะได้จัดสรรเวลาในการเล่นเครื่องเล่นต่าง ๆ ได้เป็นอย่างดี จากนั้นควรมีการประชุมเจ้าหน้าที่ผู้ปฏิบัติงานหลังเสร็จสิ้น การให้บริการในแต่ละวัน เพื่อสรุปผลการให้บริการประชาชน โดยเฉพาะอย่างยิ่งควรให้
เจ้าหน้าที่ทุกจุดเครื่องเล่นตรวจสอบความเรียบร้อยของเครื่องเล่นให้มีความปลอดภัย พร้อมที่จะให้บริการในวันถัดไปได้อย่างมีประสิทธิภาพ
พร้อมกันนี้ ที่ประชุมได้รับทราบรายงานผลการจัดกิจกรรม "งานรณรงค์ร่วมใจ เลิกใช้โฟมบรรจุอาหาร"พร้อมจัดนิทรรศการและลงพื้นที่แนะนำผู้ประกอบการจำหน่ายอาหาร ณ บริเวณศูนย์อาหารเมืองทองธานี อำเภอ ปากเกร็ด จังหวัดนนทบุรี เมื่อวันที่ 29 มีนาคม 2560 ทั้งนี้ เพื่อเป็นการส่งเสริมและให้ความรู้ผู้บริโภค            และผู้ประกอบการให้มีการเลือกใช้ภาชนะบรรจุอาหารที่ปลอดภัย เป็นมิตรกับสิ่งแวดล้อม และย่อยสลายง่าย โดยควรเป็นภาชนะบรรจุอาหารที่ทำจากชานอ้อย ข้าวโพด หรือมันสำปะหลัง เพราะว่าภาชนะบรรจุอาหารที่ทำจากโฟมที่ใช้กันแพร่หลายมีส่วนผสมของสารก่อมะเร็ง ทั้งนี้ ผู้ประกอบการในศูนย์อาหารดังกล่าวมีความรู้ ความเข้าใจมากขึ้นและยินดีให้ความร่วมมือกับสำนักงานคณะกรรมการคุ้มครองผู้บริโภค (สคบ.) และประธานได้กำชับให้ สคบ. ดำเนินการรณรงค์เรื่องนี้อย่างต่อเนื่องโดยเน้นไปที่ห้างสรรพสินค้าต่าง ๆ ซึ่งมีศูนย์อาหารและร้านอาหารจำนวนมากในห้างสรรพสินค้า ทั้งในส่วนกลางและส่วนภูมิภาค เพื่อความปลอดภัยของผู้บริโภคอย่างแท้จริง
นอกจากนี้ ที่ประชุมได้พิจารณาและมีมติเห็นชอบให้ดำเนินคดีกับผู้ประกอบธุรกิจที่ส่งผลกระทบกับผู้บริโภคโดยได้ดำเนินการธุรกิจที่ไม่ปฏิบัติตามสัญญาที่จัดทำเอกสารหรือข้อตกลงกับผู้บริโภค ดังนี้
- ด้านสังหาริมทรัพย์ให้ดำเนินคดีเเพ่งกับบริษัท อีสเทอร์น สตาร์ เรียล เอสเตท จำกัด (มหาชน) และบริษัท เสฎฐวุฒิบ้านและคอนโด จำกัด รวมทั้งสิ้น 2 คดี
- ด้านสินค้าและบริการให้ดำเนินคดีแพ่งกับบริษัท สยามนิสสัน บางกอก อินเตอร์เนชั่นแนล จำกัด บริษัท บีแอนด์บีคลิ่งนิ่งโฮม จำกัด พล ต. ต. นายแพทย์ พิชิต อดิโรจนานนท์ ผู้ประกอบกิจการสถานพยาบาล เมโทรคลินิก เวชกรรมเฉพาะทาง บริษัท อินเตอร์โฟลต์ จำกัด นายโอภาส เจริญวิทย์ ผู้ประกอบธุรกิจบอนค้าคลินิกเวชกรรม บริษัท เฟซแอนด์บอดี้ (เชียงใหม่) จำกัด ห้างหุ้นส่วนจำกัด เอทีแอร์ทิคเก็ต รวมทั้งนางสาว รักชนก บุญธิติกุล และนางสาวเยาวลักษณ์ ราชชมพู ตามลำดับรวมทั้งสิ้น 8 คดี
ตอนท้ายของการประชุมได้พิจารณาและมีมติเห็นชอบการกำหนดแนวทางการพิจารณารับเรื่องราวร้องทุกข์และหลักเกณฑ์การพิจารณาดำเนินคดีแทนผู้บริโภคตามมาตรา 39
แห่งพระราชบัญญัติคุ้มครองผู้บริโภค  พ.ศ. 2522 ซึ่งที่ประชุมมีความเห็นร่วมกันว่า เพื่อเป็นการเพิ่มประสิทธิภาพในการบริหารจัดการ เรื่องราวร้องทุกข์ที่ผู้บริโภคหรือประชาชนมาพบเจ้าหน้าที่ของสำนักงานคณะกรรมการคุ้มครองผู้บริโภคได้รับการเยียวยาและ     ให้ความช่วยเหลืออย่างรวดเร็ว และเป็นที่พึ่งของประชาชนอย่างแท้จริงสอดคล้องกับเจตนารมณ์ของรัฐบาล
อนึ่ง พระราชบัญญัติคุ้มครองผู้บริโภค พ.ศ. 2522 มาตรา 39 ได้กำหนดให้คณะกรรมการคุ้มครองผู้บริโภคมีอำนาจหน้าที่ในการดำเนินคดีแทนผู้บริโภคในกรณีเห็นสมควรดำเนิน
คดีเกี่ยวกับการละเมิดสิทธิของผู้บริโภคหรือเมื่อได้รับคำร้องขอจากผู้บริโภคที่ถูกละเมิดสิทธิและมีความเห็นว่าการดำเนินคดีนั้นจะก่อให้เกิดประโยชน์แก่ผู้บริโภคเป็นส่วนรวม
.....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3308
