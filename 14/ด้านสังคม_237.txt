รัฐบาลไทย-ข่าวทำเนียบรัฐบาล-สธ.เตือนประชาชนพื้นที่เสี่ยงน้ำท่วมระวังพลัดตกน้ำเสียชีวิต – รพ.พรานกระต่ายเปิดให้บริการแล้ว

วันศุกร์ที่ 19 พฤษภาคม 2560
สธ.เตือนประชาชนพื้นที่เสี่ยงน้ำท่วมระวังพลัดตกน้ำเสียชีวิต – รพ.พรานกระต่ายเปิดให้บริการแล้ว
ปลัดกระทรวงสาธารณสุขเผยสถานการณ์สถานบริการสาธารณสุขที่ถูกน้ำท่วมที่กำแพงเพชรเข้าสู่ภาวะปกติ พรุ่งนี้เปิดให้บริการตามปกติ พร้อมเตือนประชาชนที่อยู่ในพื้นที่เสี่ยงน้ำท่วมน้ำป่าไหลหลากให้ระวังพลัดตกน้ำเสียชีวิต
ปลัดกระทรวงสาธารณสุขเผยสถานการณ์สถานบริการสาธารณสุขที่ถูกน้ำท่วมที่กำแพงเพชรเข้าสู่ภาวะปกติ พรุ่งนี้เปิดให้บริการตามปกติ พร้อมเตือนประชาชนที่อยู่ในพื้นที่เสี่ยงน้ำท่วมน้ำป่าไหลหลากให้ระวังพลัดตกน้ำเสียชีวิต
วันนี้ (19 พฤษภาคม 2560) ที่กระทรวงสาธารณสุข นายแพทย์โสภณ เมฆธน ปลัดกระทรวงสาธารณสุข  ให้สัมภาษณ์ถึงความคืบหน้าของสถานการณ์น้ำท่วมโรงพยาบาลพรานกระต่าย จังหวัดกำแพงเพชร ว่า วันนี้สถานการณ์น้ำท่วมเข้าสู่สภาวะปกติแล้ว เปิดให้บริการเฉพาะผู้ป่วยนอกและผู้ป่วยฉุกเฉินได้ สำหรับผู้ป่วยที่ย้ายไปโรงพยาบาลลานกระบือ และโรงพยาบาลไทรงาม จะรับกลับมารักษาต่อไป และเปิดให้บริการได้ตามปกติในวันพรุ่งนี้ ทั้งนี้ ผลการตรวจรักษาผู้ป่วยนอก ของศูนย์ปฏิบัติการแพทย์ฉุกเฉิน ณ ศูนย์บริการประชาชน เทศบาลตำบลพรานกระต่าย วานนี้ (18 พฤษภาคม 2560) ส่วนใหญ่ผู้ป่วยที่มารับบริการ มีการปวดเมื่อย เวียนศีรษะ และบาดเจ็บเล็กน้อย นอกจากนี้ยังพบผู้เสียชีวิต 1 รายจากจมน้ำ
กระทรวงสาธารณสุข มีความห่วงใยประชาชนให้ระวังอาจพลัดตกน้ำเสียชีวิต โดยเฉพาะเด็กเล็กและผู้สูงอายุ ไม่ควรลงเล่นน้ำบริเวณที่มีน้ำท่วมขัง น้ำเชี่ยว ไม่ดื่มของมึนเมา ผู้ที่มีโรคประจำตัวไม่ควรอยู่ตามลำพัง ผู้ปกครองควรดูแลเด็กอย่างใกล้ชิด อย่าปล่อยเด็กให้อยู่ตามลำพัง และควรสำรวจเฝ้าระวังบริเวณบ้าน รอบบ้าน เช่น พื้นไม้ที่ผุพังหรือที่ตะใคร่ขึ้น ทางเดินบนสะพานที่ไม่แข็งแรง เป็นต้น สามารถโทรแจ้งขอความช่วยเหลือที่สายด่วน 1669 ฟรีตลอด 24 ชั่วโมง พร้อมกันนี้ขอให้ระวังโรคฉี่หนูที่อาจมากับน้ำท่วม หากมีไข้ ปวดเมื่อยกล้ามเนื้อ หลังลุยน้ำ ย่ำโคลน ให้รีบพบแพทย์ทันที นายแพทย์โสภณกล่าว

ที่มา : http://www.thaigov.go.th/news/contents/details/3865
