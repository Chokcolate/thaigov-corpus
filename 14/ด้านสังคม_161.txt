รัฐบาลไทย-ข่าวทำเนียบรัฐบาล-พม. เตรียมจัดตั้ง สภาเด็กและเยาวชน ทั่วประเทศ

วันพฤหัสบดีที่ 27 เมษายน 2560
พม. เตรียมจัดตั้ง สภาเด็กและเยาวชน ทั่วประเทศ
พม. เตรียมขับเคลื่อนตามพระราชบัญญัติส่งเสริมการพัฒนาเด็กและเยาวชนแห่งชาติ (ฉบับที่ ..)  พ.ศ. ....ที่จะประกาศใช้ภายในเดือนพฤษภาคม 2560 นี้
วันนี้ (27 เม.ย. 60) เวลา 11.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า พระราชบัญญัติส่งเสริมการพัฒนาเด็กและเยาวชนแห่งชาติ (ฉบับที่ ..)  พ.ศ. .... ที่กำลังจะประกาศใช้ภายในเดือนพฤษภาคม 2560 นั้น มีสาระสำคัญและการเตรียมการขับเคลื่อน ตามพระราชบัญญัติดังกล่าว ดังนี้ 1) เพิ่มเติมองค์ประกอบคณะกรรมการส่งเสริมการพัฒนาเด็กและเยาวชนแห่งชาติ (กดยช.) ประกอบด้วย ปลัดกระทรวงดิจิทัลเพื่อเศรษฐกิจและสังคม ผู้บัญชาการตำรวจแห่งชาติ ปลัดกรุงเทพมหานคร  และประธานสภาเด็กและเยาวชนแห่งประเทศไทย 2) กำหนดให้มีการจัดตั้งสภาเด็กและเยาวชนทุกระดับ จำนวน 8,781 แห่ง ประกอบด้วย 2.1) สภาเด็กและเยาวชนตำบล/เทศบาล 7,775 แห่ง ซึ่งต้องจัดตั้งให้แล้วเสร็จภายใน 120 วัน นับตั้งแต่วันที่พระราชบัญญัตินี้ใช้บังคับ 2.2) สภาเด็กและเยาวชนอำเภอ 878 แห่ง 2.3) สภาเด็กและเยาวชนเขต (กรุงเทพมหานคร) 50 แห่ง โดยจัดตั้งให้แล้วเสร็จภายใน 150 วัน นับตั้งแต่วันที่พระราชบัญญัตินี้ใช้บังคับ 2.4) สภาเด็กและเยาวชนจังหวัด 76 แห่ง 2.5) สภาเด็กและเยาวชนกรุงเทพมหานคร 1 แห่ง โดยจัดตั้งให้แล้วเสร็จภายใน 180 วัน นับตั้งแต่วันที่พระราชบัญญัตินี้ใช้บังคับ และ 2.6) สภาเด็กและเยาวชนแห่งประเทศไทย 1 แห่ง
นายไมตรี กล่าวต่อไปว่า สำหรับการคัดเลือกคณะบริหารสภาเด็กและเยาวชนแต่ละระดับ ทางส่วนกลางจะเป็นผู้กำหนด
วัน/ห้วงเวลาในการคัดเลือกพร้อมกันทั่วประเทศ โดยประธานสภาเด็กและเยาวชนทุกระดับ จำเป็นต้องผ่านการเป็นคณะบริหารสภาเด็กและเยาวชนระดับตำบล/เทศบาล และมีวาระการดำรงตำแหน่งคราวละ 2 ปี ไม่เกิน 2 วาระติดต่อกัน 3) กำหนดให้สภาเด็กและเยาวชนทุกระดับเป็นผู้เสนอแต่งตั้งที่ปรึกษาคณะบริหารสภาเด็กและเยาวชน 4) กำหนดให้หัวหน้าบ้านพักเด็กและครอบครัวทุกจังหวัด ส่งเสริม สนับสนุน และประสานงานองค์การบริหารส่วนตำบล/เทศบาล ในการจัดตั้งสภาเด็กและเยาวชนตำบล/เทศบาล และ
5) กำหนดให้กรมกิจการเด็กและเยาวชน (ดย.) ส่งเสริม สนับสนุน และประสานงานจัดตั้งและดำเนินกิจการสภาเด็กและเยาวชนทุกระดับ
“อย่างไรก็ตาม กระทรวงการพัฒนาสังคมฯ ในฐานะหน่วยงานที่มีภารกิจดูแลและพัฒนาเด็กและเยาวชนในทุกระดับทั่วประเทศ พร้อมประสานความร่วมมือกับหน่วยงาน ที่เกี่ยวข้อง ในการเตรียมความพร้อมเพื่อขับเคลื่อนงานตามพระราชบัญญัติดังกล่าว ทั้งนี้ พลังของการมีส่วนร่วมของเด็กและเยาวชนทั่วประเทศ จะเป็นกลไกลสำคัญในการขับเคลื่อนงานพัฒนา เพื่อให้เกิดประโยชน์ต่อชุมชนและสังคมส่วนรวม ซึ่งนำไปสู่ความปรองดอง สมานฉันท์ในสังคมต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/3341
