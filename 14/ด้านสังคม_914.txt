รัฐบาลไทย-ข่าวทำเนียบรัฐบาล-รมว.สธ.ลงพื้นที่โดยไม่แจ้งล่วงหน้าในโรงพยาบาลงบประมาณจำกัด แนะยึดหลัก “ศาสตร์พระราชา” เป็นหลักบริหาร

วันพฤหัสบดีที่ 23 พฤศจิกายน 2560
รมว.สธ.ลงพื้นที่โดยไม่แจ้งล่วงหน้าในโรงพยาบาลงบประมาณจำกัด แนะยึดหลัก “ศาสตร์พระราชา” เป็นหลักบริหาร
รัฐมนตรีว่าการกระทรวงสาธารณสุข ลงพื้นที่โดยไม่แจ้งล่วงหน้าเพื่อรับทราบปัญหาและหาทางช่วยเหลือสนับสนุนให้โรงพยาบาลที่มีงบประมาณจำกัด ยึดหลัก “ศาสตร์พระราชา” ของพระบาทสมเด็จพระเจ้าอยู่หัวรัชกาลที่ 9
โดยเฉพาะหลักของเศรษฐกิจพอเพียง เพื่อให้แต่ละโรงพยาบาลสามารถพึ่งพาตนเองได้
ศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ภายหลังตรวจเยี่ยมโรงพยาบาลสุขสำราญ จังหวัดระนอง โรงพยาบาลคุระบุรีชัยพัฒน์โรงพยาบาลส่งเสริมสุขภาพตำบลทุ่งรักชัยพัฒน์และโรงพยาบาลตะกั่วป่า จังหวัดพังงา ว่า การลงพื้นที่ตรวจเยี่ยมในครั้งนี้ ไม่ได้แจ้งล่วงหน้าเพื่อรับทราบปัญหาและสถานการณ์ที่แท้จริงของพื้นที่  ทุกแห่งที่มาตรวจเยี่ยมมีปัญหาเรื่องงบประมาณจำกัด เนื่องจากแต่ละแห่งมีประชากรน้อย งบประมาณที่ได้รับการจัดสรรรายหัวจึงน้อยไปด้วย การแก้ปัญหาในเรื่องนี้ กระทรวงสาธารณสุขได้ร่วมกับสำนักงานหลักประกันสุขภาพแห่งชาติ จัดสรรงบประมาณสนับสนุนเพิ่มเติมให้ทุกปี เพื่อให้โรงพยาบาลดำเนินการไปได้
"ไม่มีรัฐบาลใดในโลกที่สามารถจะจัดสรรงบประมาณสนับสนุนให้เพียงพอ ตามที่แต่ละโรงพยาบาลต้องการได้ทุกอย่าง แต่ละหน่วยงานต้องเพิ่มการบริหารจัดการที่ดี ใช้ทรัพยากรที่อยู่อย่างคุ้มค่า โดยยึดหลักศาสตร์พระราชาของพระบาทสมเด็จพระเจ้าอยู่หัวรัชกาลที่ 9 โดยเฉพาะหลักของเศรษฐกิจพอเพียง ให้สามารถพึ่งพาตนเองได้ โดยการเป็นโรงพยาบาลที่มากกว่าโรงพยาบาล (More than a hospital) ด้วยการเพิ่มการมีส่วนร่วมของชุมชน การใช้พื้นที่ให้เกิดประโยชน์สูงสุด” ศ.คลินิก เกียรติคุณ นพ.ปิยะสกล กล่าว
สำหรับแนวทางในการพึ่งพาตนเองของโรงพยาบาลนั้น สามารถดำเนินการได้หลายอย่างขึ้นกับบริบทของแต่ละพื้นที่ เช่น ปลูกผักปลอดสารพิษเพื่อใช้ในโรงพยาบาล การปรับปรุงห้องพิเศษ การพัฒนาศักยภาพให้โรงพยาบาลชุมชนสามารถให้บริการการรองรับดูแลผู้ป่วยพักฟื้นได้ หรือการขยายบริการพิเศษสำหรับนักท่องเที่ยวในพื้นที่แหล่งท่องเที่ยวสำคัญ เพื่อเพิ่มรายได้ให้กับโรงพยาบาล เป็นการช่วยเสริมเศรษฐกิจการท่องเที่ยวของพื้นที่อีกทางหนึ่งด้วย  ทั้งนี้ ขอให้บุคลากรทุกคนมีความสามัคคี ปฏิบัติหน้าที่ด้วยความเสียสละอดทนเพื่อประโยชน์ของประชาชน และที่สำคัญคือ โรงพยาบาลทุกแห่งต้องสะอาดและมีสิ่งแวดล้อมที่ดีตามหลัก CLEAN and GREEN hospital  แม้โรงพยาบาลอาจจะเก่าแต่จะต้องสะอาดอยู่เสมอ
****************************  23 พฤศจิกายน 2560

ที่มา : http://www.thaigov.go.th/news/contents/details/8298
