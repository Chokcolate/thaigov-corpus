รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมงานสัมมนา “ผลการสำรวจระดับความพร้อมรัฐบาลดิจิทัลของหน่วยงานภาครัฐ ประจำปี 2560”

วันศุกร์ที่ 15 ธันวาคม 2560
รมว.ดิจิทัลฯ ร่วมงานสัมมนา “ผลการสำรวจระดับความพร้อมรัฐบาลดิจิทัลของหน่วยงานภาครัฐ ประจำปี 2560”
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวรายงานในงานสัมมนาหัวข้อ “ผลการสำรวจระดับความพร้อมรัฐบาลดิจิทัลของหน่วยงานภาครัฐ ประจำปี 2560” โดยมีพลอากาศเอก ประจิน จั่นตอง รองนายกรัฐมนตรี เป็นประธานเปิดงานฯ ซึ่งสำนักงานรัฐบาลอิเล็กทรอนิกส์ (องค์การมหาชน) หรือ สรอ. หน่วยงานในสังกัดกระทรวงดิจิทัลฯ จัดขึ้น ด้วยการเล็งเห็นความสำคัญของการมีข้อมูลกลางเกี่ยวกับการกำหนดนโยบายและกฎระเบียบของรัฐบาลดิจิทัล การบริการอิเล็กทรอนิกส์ของหน่วยงานภาครัฐ และสภาพแวดล้อมในการส่งเสริมให้เกิดรัฐบาลดิจิทัล เพื่อสะท้อนสถานภาพการพัฒนาด้านรัฐบาลดิจิทัลของหน่วยงานภาครัฐ ในการใช้เป็นข้อมูลในการวางแผน กำหนดนโยบาย ตลอดจนการดำเนินโครงการที่ก่อให้เกิดประโยชน์ต่อประเทศ อีกทั้งหน่วยงานภาครัฐสามารถนำข้อมูลไปพัฒนาและยกระดับขีดความสามารถในการพัฒนารัฐบาลดิจิทัลภายในหน่วยงาน เพื่อรองรับการพัฒนารัฐบาลดิจิทัลตามแผนพัฒนาดิจิทัลเพื่อเศรษฐกิจและสังคม รวมถึงแผนพัฒนารัฐบาลดิจิทัลของประเทศไทย ระยะ 3 ปี (พ.ศ. 2559-2561) ซึ่ง สรอ. ได้ดำเนินโครงการสำรวจระดับความพร้อมรัฐบาลดิจิทัลของหน่วยงานภาครัฐเป็นประจำทุกปี ตั้งแต่ พ.ศ. 2558 จนถึงปัจจุบัน รวมทั้งได้พัฒนากรอบการสำรวจและเกณฑ์การประเมิน ตั้งแต่ในระดับกรมจนถึงระดับจังหวัดให้เป็นมาตรฐานเดียวกัน โดยหน่วยงานภาครัฐสามารถใช้ผลการสำรวจเป็นข้อมูลประกอบการจัดทำแผนและนโยบายในการยกระดับการพัฒนาหน่วยงานภาครัฐสู่รัฐบาลดิจิทัล ทั้งในระดับหน่วยงานและระดับประเทศต่อไป เมื่อวันที่ 14 ธันวาคม 2560 ณ ห้องบอลรูม 1 โรงแรมเอส 31 ถนนสุขุมวิท กรุงเทพฯ
**********************

ที่มา : http://www.thaigov.go.th/news/contents/details/8786
