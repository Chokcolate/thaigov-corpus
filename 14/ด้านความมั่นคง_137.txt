รัฐบาลไทย-ข่าวทำเนียบรัฐบาล-ก.แรงงาน สร้างจิตสำนึกที่ดีแก่ผู้ประกอบกิจการ ปลอดการค้ามนุษย์ สอดรับไทยแลนด์ 4.0

วันพฤหัสบดีที่ 8 มิถุนายน 2560
ก.แรงงาน สร้างจิตสำนึกที่ดีแก่ผู้ประกอบกิจการ ปลอดการค้ามนุษย์ สอดรับไทยแลนด์ 4.0
ก.แรงงาน สร้างจิตสำนึกที่ดีให้กับผู้ประกอบกิจการ บังคับใช้กฎหมายอย่างเข้มงวด ทำให้ประเทศไทยปลอดจากการค้ามนุษย์ เพื่อสอดรับกับนโยบายไทยแลนด์ 4.0
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานการประชุมคณะอนุกรรมการแก้ไขปัญหาการค้ามนุษย์และแรงงานผิดกฎหมาย ครั้งที่ 3/2560 ณ ห้อง ศ.นิคม จันทรวิทุร ชั้น 5 อาคารกระทรวงแรงงาน วันนี้ (8 มิ.ย.60) โดย รมว.แรงงาน กล่าวว่า สืบเนื่องจาก วันที่ 5 มิถุนายน ที่ผ่านมา เป็นวันต่อต้านการค้ามนุษย์ พลเอก ประยุทธ์ จันทร์โอชา นายกรัฐมนตรี เป็นประธานเปิดงานวันต่อต้านการค้ามนุษย์ ประจำปี 2560 ณ ทำเนียบรัฐบาล ได้เน้นย้ำถึงการแก้ไขปัญหาการค้ามนุษย์ต้องดำเนินการให้ครบวงจร คำนึงถึงสภาพปัญหาที่มีการเปลี่ยนแปลงการพัฒนาหลายรูปแบบ โดยขอให้ทุกภาคส่วนร่วมมือกันในการแก้ไขปัญหาการค้ามนุษย์ ถึงแม้ปัจจุบันหน่วยงาน  ที่รับผิดชอบจะปรับปรุงแก้ไขกฎหมายโดยเพิ่มมาตรการลงโทษ แต่เป็นเพียงการแก้ปัญหาที่ปลายเหตุ สิ่งสำคัญคือการสร้างจิตสำนึกที่ดีให้กับผู้ประกอบกิจการ การบังคับใช้กฎหมายอย่างเข้มงวด ซึ่งอย่างน้อยต้องทำให้ประเทศไทยปลอดจากการค้ามนุษย์และสามารถปฏิบัติตามมาตรฐานขั้นต่ำของกฎหมายคุ้มครองเหยื่อการค้ามนุษย์ของสหรัฐอเมริกา (Trafficking Victims Protection Act : TVPA) ในการจัดระดับรายงานประจำปีสถานการณ์การค้ามนุษย์ นอกจากนี้ การจัดเก็บข้อมูลของแต่ละหน่วยงานต้องมีความทันสมัยและสอดคล้องกัน เพื่อสอดรับกับนโยบายไทยแลนด์ 4.0
โดยการประชุมในวันนี้เป็นการติดตามผลการดำเนินงานตามแผนการขับเคลื่อนและปฏิรูปการแก้ไขปัญหาการค้ามนุษย์และแรงงานผิดกฎหมาย ประจำปี 2560 และแผนปฏิบัติการอันเนื่องจากผลการหารือระหว่างไทยกับสหภาพยุโรป (ด้านแรงงาน) ประจำปี 2560 และร่วมกันพิจารณาแผนการตรวจสอบสถานประกอบกิจการแปรรูปสัตว์น้ำ และแนวทางการจัดระเบียบแรงงานต่างด้าวในพื้นที่ 13 จังหวัด ได้แก่ สมุทรสาคร ระนอง ปทุมธานี ชลบุรี สมุทรปราการ สุราษฎร์ธานี เชียงใหม่ นนทบุรี นครปฐม ระยอง ภูเก็ต สงขลา และตาก
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ข่าว
สมภพ ศีลบุตร ภาพ
8 มิถุนายน 2560

ที่มา : http://www.thaigov.go.th/news/contents/details/4402
