รัฐบาลไทย-ข่าวทำเนียบรัฐบาล-เอกอัครราชทูตเวียดนามฯเข้าเยี่ยมคารวะรองนายกรัฐมนตรีในโอกาสพ้นจากหน้าที่

วันศุกร์ที่ 26 พฤษภาคม 2560
เอกอัครราชทูตเวียดนามฯเข้าเยี่ยมคารวะรองนายกรัฐมนตรีในโอกาสพ้นจากหน้าที่
เอกอัครราชทูตเวียดนามฯเข้าเยี่ยมคารวะรองนายกรัฐมนตรีในโอกาสพ้นจากหน้าที่
วันที่(26 พ.ค. 2560) เวลา 13.30 น. นายเหวียน เติ๊ต ถั่ญ (H.E. Mr. Nguyen Tat Thanh) เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะพลอากาศเอก ประจิน จั่นตอง รองนายกรัฐมนตรี เพื่ออำลาในโอกาสพ้นจากหน้าที่ ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีและเอกอัครราชทูตเวียดนามฯ หารือในเรื่องความสัมพันธ์ทวิภาคี โดยทั้งสองฝ่ายต่างยินดีที่ไทยและเวียดนามมีความสัมพันธ์ที่ใกล้ชิดและแน่นแฟ้นมากขึ้น โดยในปีที่ผ่านมาไทยและเวียดนามมีกิจกรรมเฉลิมฉลองครบรอบ 40 ปี การสถาปนาความสัมพันธ์ทางการทูตระหว่างทั้งสองประเทศ มีการแลกเปลี่ยนการเยือนและกิจกรรมที่สำคัญทางศิลปวัฒนธรรมระหว่างกัน ส่งผลให้ความสัมพันธ์มีความใกล้ชิดทั้งในระดับรัฐบาลและประชาชน เอกอัครราชทูตเวียดนามฯกล่าวว่า ประเทศไทยเป็นเสมือนบ้านหลังที่สอง มีความรู้สึกยินดีและภาคภูมิใจที่ได้มาปฏิบัติหน้าที่ในไทย พร้อมกล่าวขอบคุณรัฐบาลไทยที่ได้ให้ความร่วมมือในการกระชับความสัมพันธ์ไทย-เวียดนาม ตลอดระยะเวลา 3 ปี ที่ผ่านมา
เรื่องความร่วมมือทางด้านพลังงาน เวียดนามยินดีร่วมมือกับไทยในเรื่องการใช้พลังงานทางเลือก โดยเอกอัครราชทูตเวียดนามฯชื่นชมนโยบายของรัฐบาลไทยในการเสริมสร้างความมั่นคงด้านพลังงานของประเทศ หวังว่าทั้งสองประเทศจะมีความร่วมมือเพิ่มเติมในเรื่องนี้มากขึ้น ด้านรองนายกรัฐมนตรีกล่าวว่า รัฐบาลไทยได้ส่งเสริมให้ประชาชนใช้พลังงานทางเลือกเพิ่มมากขึ้น โดยเฉพาะพลังงานจากแสงอาทิตย์ ลม และพลังงานชีวภาพ (bio-energy) และไทยยินดีส่งเสริมความร่วมมือด้านพลังงานกับเวียดนาม ผ่านการแลกเปลี่ยนข้อมูลและประสบการณ์ระหว่างหน่วยงานที่เกี่ยวข้องของทั้งสองประเทศในอนาคต
เรื่องความเชื่อมโยงระหว่างประเทศต่างๆในอนุภูมิภาคแม่น้ำโขง เอกอัครราชทูตเวียดนามฯยินดีสนับสนุนไทยในเรื่องการส่งเสริมให้เกิดความร่วมมือในการบริหารจัดการแม่น้ำโขงอย่างยั่งยืน ระหว่างประเทศอนุภูมิภาคแม่น้ำโขง เนื่องจากเวียดนามเป็นประเทศปลายน้ำจึงมักได้รับผลกระทบจากการใช้น้ำของประเทศต้นน้ำมาโดยตลอด นอกจากนี้ ทั้งสองฝ่ายยังยินดีส่งเสริมให้เกิดความเชื่อมโยงทางด้านคมนาคมผ่านเส้นทางระเบียงเศรษฐกิจตะวันออก-ตะวันตก ซึ่งเชื่อมโยงเมียนมา ไทย ลาว และเวียดนาม รองนายกรัฐมนตรีและเอกอัครราชทูตเวียดนามฯ หวังว่า เส้นทางดังกล่าวจะทำให้เกิดประโยชน์ต่อเศรษฐกิจและประชาชนของทั้งสองประเทศ
เรื่องปรัชญาของเศรษฐกิจพอเพียง เอกอัครราชทูตเวียดนามฯชื่นชมหลักปรัชญาของเศรษฐกิจพอเพียงว่าเป็นสิ่งที่มีประโยชน์และสามารถนำไปปฏิบัติได้จริง และยินดีที่หลักปรัชญาดังกล่าวได้ถูกนำไปปรับใช้อย่างกว้างขวางและเกิดประสิทธิผลในหลายๆประเทศ หวังว่าไทยจะเผยแพร่หลักปรัชญาดังกล่าวให้เวียดนามด้วยเช่นกัน ซึ่งรองนายกรัฐมนตรียินดีอย่างยิ่งที่เวียดนามสนใจ และต่างๆหากเวียดนามสนใจนำคณะมาศึกษาดูงาน รองนายกรัฐมนตรีพร้อมประสานให้หน่วยงานที่เกี่ยวข้องให้ความรู้และนำไปดูการปฏิบัติจริงตามพื้นที่ต่างๆ

ที่มา : http://www.thaigov.go.th/news/contents/details/4067
