รัฐบาลไทย-ข่าวทำเนียบรัฐบาล-การทางพิเศษแห่งประเทศไทยเชื่อมต่อระบบเก็บค่าผ่านทางพิเศษอัตโนมัติ (Electronic Toll Collection System : ETCS) ระหว่างบัตร Easy Pass กับบัตร M-Pass ของกรมทางหลวง

วันพุธที่ 24 พฤษภาคม 2560
การทางพิเศษแห่งประเทศไทยเชื่อมต่อระบบเก็บค่าผ่านทางพิเศษอัตโนมัติ (Electronic Toll Collection System : ETCS) ระหว่างบัตร Easy Pass กับบัตร M-Pass ของกรมทางหลวง
นายจิรุตม์ วิศาลจิตร ผู้ตรวจราชการกระทรวงคมนาคม ในฐานะโฆษกกระทรวงฯ เปิดเผยว่า การทางพิเศษแห่งประเทศไทย (กทพ.) ได้เร่งรัดดำเนินการตามนโยบายของกระทรวงฯ ในการเชื่อมต่อระบบ ETCS ระหว่างบัตร Easy Pass กับบัตร M-Pass ของกรมทางหลวง (ทล.)
เพื่อเพิ่มประสิทธิภาพการจัดเก็บค่าผ่านทางและเกิดความสะดวกต่อผู้ใช้บริการทางพิเศษของ กทพ. และทางหลวงพิเศษระหว่างเมือง (Motorway) ของ ทล. โดยการชำระค่าผ่านทางด้วยบัตรเพียงใบเดียว และสามารถขับรถผ่านช่องเก็บค่าผ่านทางพิเศษของระบบ ETCS ของทั้ง 2 หน่วยงานได้ ซึ่งได้เปิดใช้งานระบบเชื่อมต่อดังกล่าวตั้งแต่เวลา 24.00 น. ของวันที่ 31 ตุลาคม 2559
ทั้งนี้ ภายหลังการเปิดใช้ระบบฯ ร่วมกัน พบว่า มียอดจำหน่ายบัตร Easy Pass เพิ่มมากขึ้นจากเดิมเฉลี่ย 442 ใบ/วัน (ณ เดือนตุลาคม 2559) เป็น 500 ใบ/วัน (ณ เดือนพฤษภาคม 2560) และมีผู้ใช้บริการในระบบฯ ของ กทพ. เพิ่มขึ้นเล็กน้อย โดยปริมาณจราจรรายเดือนตั้งแต่เปิดให้บริการ เมื่อวันที่ 1 พฤศจิกายน 2559 ถึงเดือนมีนาคม 2560 มีผู้ใช้บัตร M-Pass มาใช้บริการทางพิเศษ จำนวนรวม 2.4 ล้านเที่ยว คิดเป็นร้อยละ 2.55 ของปริมาณการจราจรในระบบเก็บค่าผ่านทางพิเศษอัตโนมัติของ กทพ. ทั้งหมด จำนวน 93.97 ล้านเที่ยว ซึ่งในภาพรวมการใช้บริการระบบฯ ที่สามารถใช้บัตรเพียงใบเดียววิ่งข้ามโครงข่ายได้ ส่งผลให้ผู้ใช้บริการได้รับความสะดวกรวดเร็วในการชำระค่าผ่านทางมากยิ่งขึ้น

ที่มา : http://www.thaigov.go.th/news/contents/details/3978
