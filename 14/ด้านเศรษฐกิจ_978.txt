รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) ทดลองปิดสะพานเข้าท่าอากาศยานดอนเมือง ระหว่างวันที่ 31 กรกฎาคม – 2 สิงหาคม 2560

วันอังคารที่ 1 สิงหาคม 2560
บริษัท ท่าอากาศยานไทย จำกัด (มหาชน) ทดลองปิดสะพานเข้าท่าอากาศยานดอนเมือง ระหว่างวันที่ 31 กรกฎาคม – 2 สิงหาคม 2560
บริษัท ท่าอากาศยานไทย จำกัด (มหาชน) (ทอท.) กระทรวงคมนาคม ร่วมกับ สำนักงานทางหลวงที่ 13 กรมทางหลวง การรถไฟแห่งประเทศไทย บริษัท ทางยกระดับดอนเมือง จำกัด (มหาชน) สถานีตำรวจนครบาลดอนเมือง สถานีตำรวจนครบาลวิภาวดี และกองบังคับการตำรวจจราจร
วางแผนปรับปรุงถนนวิภาวดีรังสิตและสะพานทางเชื่อมเข้าท่าอากาศยานดอนเมือง (ทดม.) เนื่องจากปัจจุบันสภาพปัญหาการจราจรบนถนนวิภาวดีรังสิต (ทางหลวงหมายเลข 31) ตอนงามวงศ์วาน – ดอนเมือง ช่วง กม. 24+279 หรือบริเวณหน้า ทดม. เป็นพื้นที่ที่มียานพาหนะสะสมตามจุดตัดทางแยกต่าง ๆ เป็นจำนวนมาก และอยู่ระหว่างการก่อสร้างโครงการระบบรถไฟฟ้าชานเมือง (สายสีแดง) ช่วงบางซื่อ – รังสิต ทำให้จำเป็นต้องปิดช่องจราจรบางช่องทาง ส่งผลให้มีรถสะสมมากขึ้นจนบดบังช่องจราจรทางตรง โดยเฉพาะบริเวณทางเข้า – ออก ทดม. ซึ่งมีเส้นทางรถเข้าท่าอากาศยานตัดกับเส้นทางรถที่จอดรับ - ส่ง บริเวณป้ายรถประจำทาง ทอท. ได้จัดแผน การแก้ไขปัญหาดังกล่าว ไม่ให้กีดขวางช่องทางหลัก
ทอท. และกรมทางหลวง จะทดลองปิดการจราจรสะพานเข้าท่าอากาศยานดอนเมือง เพื่อประเมินและศึกษาผลกระทบด้านการจราจรและปรับปรุงแก้ไขก่อนจะเริ่มโครงการจริง ในระหว่างวันที่ 31 กรกฎาคม – 2 สิงหาคม 2560 โดยผู้ที่จะเดินทางเข้าไปภายในท่าอากาศยานดอนเมืองสามารถใช้เส้นทางเลี่ยง ดังนี้
1. สะพานทางเข้าหน้าคลังสินค้า (ขาออก)
2. ลงทางยกระดับอุตราภิมุข (ดอนเมืองโทลล์เวย์)
3. สะพานกลับรถฐานทัพอากาศ
ทั้งนี้ สามารถสอบถามรายละเอียดเพิ่มเติมได้ที่สายด่วนกรมทางหลวง โทร. 1586 ตลอด 24 ชั่วโมง โทรฟรี ไม่เสียค่าใช้จ่ายทุกเครือข่าย

ที่มา : http://www.thaigov.go.th/news/contents/details/5609
