รัฐบาลไทย-ข่าวทำเนียบรัฐบาล-“บิ๊กบี้” ให้กำลังใจเยาวชน เตรียมความพร้อม สู้ศึก World Skills Abu Dhabi 2017

วันพฤหัสบดีที่ 5 ตุลาคม 2560
“บิ๊กบี้” ให้กำลังใจเยาวชน เตรียมความพร้อม สู้ศึก World Skills Abu Dhabi 2017
รมว.แรงงาน ตรวจเยี่ยมและให้กำลังใจเยาวชนที่เก็บตัวฝึกซ้อม เข้าร่วมการแข่งขันฝีมือแรงงานนานาชาติ World Skills Abu Dhabi 2017 ครั้งที่ ๔๔
วันที่ ๕ ตุลาคม ๒๕๖๐ เวลา ๑๕.๐๐ น. พลเอก ศิริชัย ดิษฐกุล รัฐมนตรีว่าการกระทรวงแรงงาน ตรวจเยี่ยมเยาวชนที่เก็บตัวฝึกซ้อมในสาขากราฟิกดีไซน์ สาขาเว็บดีไซน์ สาขาบริการอาหารและเครื่องดื่ม และสาขาแฟชั่นเทคโนโลยี ณ อาคารกรมพัฒนาฝีมือแรงงาน เพื่อเตรียมความพร้อมเข้าร่วมการแข่งขันฝีมือแรงงานนานาชาติ World Skills Abu Dhabi 2017 ครั้งที่ ๔๔ ระหว่างวันที่ ๑๔ - ๑๙ ตุลาคม ๒๕๖๐ ณ กรุงอาบูดาบี สหรัฐอาหรับเอมิเรตส์
โดย พลเอกศิริชัยฯ เปิดเผยว่า การส่งเยาวชนเข้าร่วมการแข่งขันในครั้งนี้ เป็นการประชาสัมพันธ์ความสามารถของช่างฝีมือไทยที่มีขีดความสามารถสูงให้เป็นที่ประจักษ์แก่นานาประเทศ สามารถนำชื่อเสียงมาสู่ประเทศไทย และมีความมั่นใจว่า เยาวชนที่ได้รับการฝึกฝนมาเป็นระยะเวลานาน จะสามารถทำผลงานออกมาได้ดี นอกจากนี้ ยังพร้อมที่จะต่อยอดด้านการศึกษาและส่งเสริมการมีงานทำให้แก่เยาวชนที่เข้าร่วมการแข่งขันฯ รวมถึงสนับสนุนให้ได้รับการปรับตำแหน่งที่สูงขึ้น สำหรับผู้เข้าแข่งขันที่มาจากองค์กรต่างๆ ซึ่งถือเป็นกระบวนการหนึ่งในการพัฒนากำลังแรงงานของประเทศให้เป็นแรงงานที่มีคุณภาพ เพิ่มศักยภาพและผลิตภาพของแรงงานไทยให้มีความรู้ความสามารถสูงขึ้น ตามกรอบยุทธศาสตร์ชาติ 20 ปี และสนองนโยบาย Thailand 4.0 ของรัฐบาล อีกทั้งยังเป็นการพัฒนาศักยภาพแรงงานตามยุทธศาสตร์ของกระทรวงแรงงาน เพื่อแก้ปัญหาการขาดแคลนกลุ่มแรงงานที่มีทักษะให้ลุล่วงไปได้ด้วยดี
+++++++++++++++++++++++

ที่มา : http://www.thaigov.go.th/news/contents/details/7199
