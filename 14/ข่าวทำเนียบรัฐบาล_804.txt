รัฐบาลไทย-ข่าวทำเนียบรัฐบาล-นายกรัฐมนตรีเผยการปรับค่าจ้างขั้นต่ำตามข้อเสนอ จะส่งผลกระทบต่อการลงทุนภายในประเทศ

วันอังคารที่ 12 กันยายน 2560
นายกรัฐมนตรีเผยการปรับค่าจ้างขั้นต่ำตามข้อเสนอ จะส่งผลกระทบต่อการลงทุนภายในประเทศ
นายกรัฐมนตรีเผยการปรับค่าจ้างขั้นต่ำตามข้อเสนอ จะส่งผลกระทบต่อการลงทุนภายในประเทศ
วันนี้ (12 กันยายน 2560) เวลา 16.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ให้สัมภาษณ์ถึงแนวคิดการปรับค่าแรงขั้นต่ำ ตามข้อเสนอของคณะกรรมการสมานฉันท์แรงงานไทย (คสรท.) ที่เรียกร้องปรับค่าแรงขั้นต่ำเป็น 600-700 บาทต่อวันว่า แนวคิดมีอยู่แล้วว่าจะต้องดูแลแรงงานอย่างไร แต่ประเด็นคือผลกระทบ จะเกิดอะไรขึ้นมาบ้าง วันนี้อยู่ในการทำงานของคณะกรรมการของกระทรวงแรงงานในเรื่องค่าจ้าง ซึ่งมีการหารือในรูปแบบไตรภาคี และคนที่พูดนอกเวทีมันก็ขอให้เข้าใจบ้าง วันนี้เรากำลังจะลงทุน กำลังจะชักจูงคนเข้ามาลงทุนในประเทศไทย
นายกรัฐมนตรีกล่าวว่า “ขอเวลาก่อน เพื่อให้ทุกอย่างมีความก้าวหน้า มีรายได้ มีผลประโยชน์มากขึ้น เดี๋ยวค่าแรงมันก็ขึ้นเอง และที่สำคัญต้องมีการพัฒนาตัวเองไปสู่แรงงานที่มีฝีมือ หากทุกคนไม่ปรับตัวเลยมันก็ไม่ได้ รัฐบาลก็อุ้มไม่ไหว แล้วมันจะพากันเจ๊งไปทั้งหมด มันไม่ดี ตนขอร้องไว้ก่อนแล้วกัน เขาก็ขึ้นเท่าที่จะขึ้นได้ ตามที่คณะกรรมการจะพิจารณาขึ้นมา ก็ขอร้องอย่าไปพูดนอกเวที ก็ต้องไปดูว่าเขามุ่งหวังอะไร”

ที่มา : http://www.thaigov.go.th/news/contents/details/6633
