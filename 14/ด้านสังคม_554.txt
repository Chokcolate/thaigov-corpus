รัฐบาลไทย-ข่าวทำเนียบรัฐบาล-สธ.เร่งพัฒนาสหวิชาชีพ รองรับบริการปฐมภูมิ “รู้ลึกเพื่อรักษาโรค รู้กว้างเพื่อรักษาคน”

วันอาทิตย์ที่ 20 สิงหาคม 2560
สธ.เร่งพัฒนาสหวิชาชีพ รองรับบริการปฐมภูมิ “รู้ลึกเพื่อรักษาโรค รู้กว้างเพื่อรักษาคน”
กระทรวงสาธารณสุข พัฒนาบุคลากรสหวิชาชีพ รองรับการปฏิรูประบบบริการปฐมภูมิ เพื่อทำงานในคลินิกหมอครอบครัว เน้นรู้ลึกในสาขาวิชาชีพเพื่อสามารถรักษาโรค รู้กว้างในด้านเวชศาสตร์ครอบครัวเพื่อสามารถรักษาคน  มีทักษะในการทำงานเป็นทีมและการทำงานในชุมชน
นายแพทย์โสภณ เมฆธน ปลัดกระทรวงสาธารณสุข บรรยายพิเศษเรื่อง “กำลังคนที่ตอบสนองต่อกลุ่มหน่วยบริการสุขภาพปฐมภูมิ(Primary Care Cluster)”ในโครงการ “เชื่อมสถาบันสานเครือข่าย DHS Academy สู่ศตวรรษที่ 21”ของเขตบริการสุขภาพที่6 ภาคตะวันออก ที่โรงพยาบาลชลบุรี จ.ชลบุรี เพื่อแลกเปลี่ยนเรียนรู้แนวทางการพัฒนากระบวนการเรียนรู้โดยใช้ชุมชนเป็นฐานและการเรียนรู้แบบสหวิชาชีพโดยมีบุคลากรสาธารณสุขในเขตสุขภาพที่ 6 เข้าร่วมรับฟังการบรรยายกว่า 200 คน
นายแพทย์โสภณกล่าวว่า กระทรวงสาธารณสุขมีนโยบายปฏิรูประบบบริการสุขภาพปฐมภูมิ  มุ่งหวังให้ประชาชนสามารถจัดการตนเองด้านสุขภาพ โดยมีทีมหมอครอบครัว ซึ่งมีแพทย์เวชศาสตร์ครอบครัวเป็นหัวหน้าทีม เป็นที่ปรึกษาและร่วมดูแลประชาชนด้วยหลักเวชศาสตร์ครอบครัว เป็นการส่งแพทย์สู่ตำบล เพื่อประชาชนมีหมอเป็นญาติ ตั้งเป้าในอีก 10 ปีข้างหน้า คนไทยทุกคนจะมีแพทย์เวชศาสตร์ครอบครัวประจำตัวโดยมีการดำเนินการใน 4 เรื่องหลัก ดังนี้
1.จัดระบบบริการ คลินิกหมอครอบครัว(Primary Care Cluster) มีทีมหมอครอบครัว ดูแลประชาชนในอัตราส่วน 1:10,000 คน โดยทีมหมอหมอครอบครัว ประกอบด้วย แพทย์เวชศาสตร์ครอบครัว 1 คน พยาบาลวิชาชีพ 4 คน นักวิชาการหรือเจ้าพนักงานสาธารณสุข 4 คน ทันตาภิบาล 1 คน แพทย์แผนไทย 1 คน เจ้าพนักงานเภสัชกรรม 1 คน รวมเป็น 1 ทีม ทั้งนี้เมื่อรวมกัน 2 -3 ทีมตามบริบท จะเป็น Cluster เพิ่มทันตแพทย์ 1 คน เภสัชกร 1 คนและกายภาพบำบัด 1 คน
2.กระบวนการเวชศาสตร์ครอบครัว มุ่งเน้นเอาผู้ป่วยเป็นศูนย์กลาง ไม่มุ่งเน้นที่โรคหรือการรักษาโรคแต่เพียงอย่างเดียว แต่ช่วยแก้ไขปัญหาให้ผู้ป่วยแบบองค์รวม คำนึงถึงบริบทรอบตัวผู้ป่วย ตั้งแต่ตัวคนป่วย ครอบครัว สังคมรอบตัว 3.เชื่อมโยงระบบสุขภาพอำเภอ (District Health System)และคณะกรรมการสุขภาพอำเภอ (District Health Board)เพื่อร่วมแก้ไขปัญหาสาธารณสุขอย่างมีประสิทธิภาพ  และ4.เชื่อมโยงระบบบริการด้วยระบบส่งต่อแบบไร้รอยต่อในเขตบริการสุขภาพ
สำหรับการเตรียมกำลังคนเพื่อรองรับการปรับระบบบริการปฐมภูมิ มีทั้งการอบรมระยะสั้น ด้านเวชศาสตร์ครอบครัว รายวิชาชีพ และการอบรมการทำงานเป็นทีม ร่วมระหว่างสหสาขาวิชาชีพ เพื่อให้บุคลากรที่ทำงานในระดับปฐมภูมิ เป็นเจ้าของประชาชนร่วมกัน ดูแลคนร่วมกัน โดยหลักการเวชศาสตร์ครอบครัวในทุกสหสาขาวิชาชีพ  “รู้ลึกในสาขาวิชาชีพเพื่อสามารถรักษาโรค รู้กว้างในด้านเวชศาสตร์ครอบครัวและบริบทของชุมชนเพื่อสามารถดูแลคนและครอบครัว  มีทักษะในการทำงานเป็นทีมและการทำงานในชุมชน”
****************************** 20 สิงหาคม 2560

ที่มา : http://www.thaigov.go.th/news/contents/details/6062
