รัฐบาลไทย-ข่าวทำเนียบรัฐบาล-รมว.พม. มอบนโยบายแนวทางการขับเคลื่อนการดำเนินงานของกระทรวง พม. ในปีงบประมาณ 2561 แก่ผู้บริหาร ในการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560

วันจันทร์ที่ 11 กันยายน 2560
รมว.พม. มอบนโยบายแนวทางการขับเคลื่อนการดำเนินงานของกระทรวง พม. ในปีงบประมาณ 2561 แก่ผู้บริหาร ในการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560
รมว.พม. มอบนโยบายแนวทางการขับเคลื่อนการดำเนินงานของกระทรวง พม. ในปีงบประมาณ 2561 แก่ผู้บริหาร ในการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560
วันที่ 9 ก.ย. 60 เวลา 10.00 น. ที่ห้องประชุม โรงแรมดี วารี ชาญวีร์ เขาใหญ่ อำเภอปากช่อง จังหวัดนครราชสีมา นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เข้ารับฟังสรุปผลการสัมมนาผู้บริหารกระทรวงการพัฒนาสังคมและความมั่นคงของมนุษย์ ครั้งที่ 2/2560 พร้อมมอบนโยบายการขับเคลื่อนการดำเนินงานของกระทรวง พม. ในปีงบประมาณ 2561
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้จัดการสัมมนาผู้บริหารในครั้งนี้ เพื่อทบทวนผลการดำเนินงานตามนโยบายของกระทรวงในปีที่ผ่านมา และวิเคราะห์สถานการณ์โลกและสถานการณ์ทางสังคม เพื่อประกอบการพิจารณาจัดทำ (ร่าง) นโยบายกระทรวงการพัฒนาสังคมและความมั่นคงของมนุษย์ ประจำปี 2561 รวมถึงการขับเคลื่อนและจัดทำแผนปฏิบัติการประจำปี และกำหนดตัวชี้วัดที่ชัดเจน เพื่อให้นโยบายกระทรวงการพัฒนาสังคมและความมั่นคงของมนุษย์ ประจำปี 2561 เกิดประโยชน์สูงสุดแก่ประชาชนกลุ่มเป้าหมาย รวมทั้งวางแนวทางการขับเคลื่อนงานในปี 2561 ในประเด็นเร่งด่วนที่ต้องดำเนินการให้สำเร็จผลเป็นรูปธรรม อาทิ การพัฒนาที่อยู่อาศัย การป้องกันและแก้ไขปัญหาการค้ามนุษย์ การบูรณาการรองรับสังคมผู้สูงอายุ การพัฒนาคุณภาพชีวิตคนพิการ การพัฒนาคุณภาพชีวิตเด็กและเยาวชน การสร้างความเข้มแข็งของสตรีและครอบครัว การพัฒนาระบบสวัสดิการสังคม การยกระดับงานด้านต่างประเทศและอาเซียน และการส่งเสริมพลังประชารัฐ รวมทั้งขับเคลื่อนงานตามภารกิจของกระทรวงทั้งด้านการพัฒนาสังคม การสร้างความเป็นธรรมและความเสมอภาคในสังคม การพัฒนาคุณภาพชีวิตของกลุ่มเป้าหมายเด็ก เยาวชน สตรี คนพิการ ผู้สูงอายุ และผู้ด้อยโอกาส ตลอดจนการสร้างความมั่นคงของสถาบันครอบครัวและชุมชน เพื่อลดความเหลื่อมล้ำ และมุ่งสู่สังคมที่เป็นธรรม ตลอดจนสร้างโอกาสในการเข้าถึงบริการของภาครัฐ โดย "ไม่ทิ้งใครไว้ข้างหลัง” ซึ่งสอดคล้องกับยุทธศาสตร์ชาติระยะ 20 ปี
พลตำรวจเอก อดุลย์ กล่าวต่อไปว่า การสัมมนา ระหว่างวันที่ 8 – 9 กันยายน 2560 ที่ผ่านมา ได้มีการทบทวนการดำเนินงานที่ผ่านมา ในปี 2560 และนำเสนอร่างนโยบายประจำปีงบประมาณ 2561 พร้อมระดมความคิดเห็นของผู้บริหารระดับสูงของกระทรวง พม. ต่อร่างนโยบายดังกล่าว รวมทั้ง ได้บรรยายพิเศษ เรื่อง "ปลุกความคิดนักบริหาร” เพื่อเสริมสร้างแนวคิดและการปฏิบัติงานให้เป็นผู้บริหารมืออาชีพ ในฐานะผู้นำหน่วยงาน ด้วยการเรียนรู้จากประสบการณ์จริงของตนเองที่เกิดจาก การบริหารหน่วยงานต่างๆ ที่ผ่านมา พร้อมมอบนโยบายการขับเคลื่อนการดำเนินงานของกระทรวง พม. ในปีงบประมาณ 2561 เพื่อใช้เป็นกรอบแนวทางในการทำงานต่อไป
"ทั้งนี้ ได้มอบหมายให้ส่วนราชการของกระทรวงการพัฒนาสังคมฯ ขับเคลื่อนงานเชิงรุก โดยเน้นความสำคัญกับการพัฒนาสังคมเชิงบูรณาการกับหน่วยงานภายใน และหน่วยงานภายนอกที่เกี่ยวข้อง ทั้งในระดับภูมิภาคและท้องถิ่น ตามแนวทาง "ประชารัฐ” โดยน้อมนำ "หลักปรัชญาเศรษฐกิจพอเพียง” มาเป็นแนวทางในการปฏิบัติงานให้บังเกิดผลอย่างเป็นรูปธรรมตามหลักธรรมาภิบาล เพื่อร่วมกันสร้างและวางรากฐานสังคมไทยให้เกิดความอยู่ดีมีสุข และตอบสนองวิสัยทัศน์ประเทศไทย "มั่นคง มั่งคั่ง ยั่งยืน” ต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6574
