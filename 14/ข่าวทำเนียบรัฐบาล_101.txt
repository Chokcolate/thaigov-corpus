รัฐบาลไทย-ข่าวทำเนียบรัฐบาล-รอง นรม. พล.อ. ธนะศักดิ์ฯ และ รมว.การท่องเที่ยวฯ พร้อมคณะมาพบ นรม. เพื่อประชาสัมพันธ์งานเย็นทั่วหล้า มหาสงกรานต์ ภายใต้แนวคิด “Amazing Songkran 2017 มหัศจรรย์วันสงกรานต์”

วันอังคารที่ 11 เมษายน 2560
รอง นรม. พล.อ. ธนะศักดิ์ฯ และ รมว.การท่องเที่ยวฯ พร้อมคณะมาพบ นรม. เพื่อประชาสัมพันธ์งานเย็นทั่วหล้า มหาสงกรานต์ ภายใต้แนวคิด “Amazing Songkran 2017 มหัศจรรย์วันสงกรานต์”
รอง นรม. พล.อ. ธนะศักดิ์ฯ และ รมว.การท่องเที่ยวฯ พร้อมคณะมาพบ นรม. เพื่อประชาสัมพันธ์งานเย็นทั่วหล้า มหาสงกรานต์ ภายใต้แนวคิด “Amazing Songkran 2017 มหัศจรรย์วันสงกรานต์”
วันนี้ (11 เมษายน 2560) เวลา 08.30 น. ณ บริเวณด้านหน้าตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลเอกธนะศักดิ์ ปฏิมาประกร รองนายกรัฐมนตรี และนางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา พร้อมคณะ มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งานเย็นทั่วหล้า มหาสงกรานต์ ภายใต้แนวคิด “Amazing Songkran 2017 มหัศจรรย์วันสงกรานต์” โดยการท่องเที่ยวแห่งประเทศไทย (ททท.)
รัฐมนตรีว่าการกระทรวงการท่องเที่ยวและกีฬา กล่าวรายงานว่า การท่องเที่ยวแห่งประเทศไทยได้ดำเนินงานตามแผนการตลาดการท่องเที่ยวด้านกลยุทธ์ การส่งเสริมตลาดต่างประเทศของการท่องเที่ยวแห่งประเทศไทย ปี 2560 โดยมุ่งมั่นให้ประเทศไทยเป็นจุดหมายปลายทางยอดนิยมสำหรับนักท่องเที่ยว โดยจะมุ่งเน้นการเติบโตทางรายได้มากกว่าจำนวนนักท่องเที่ยว ซึ่งจะทำให้เกิดการกระจายรายได้ไปสู่ในท้องถิ่นอย่างยั่งยืนที่แท้จริง โดยยังคงใช้ Amazing Thailand ภายใต้แนวทางการสื่อสาร “Discover Amazing Stories in Amazing Thailand” เพื่อนำประสบการณ์จากการท่องเที่ยวอันเป็นอัตลักษณ์เฉพาะของไทยไปสู่สายตาคนทั่วโลก โดยจะเน้นย้ำในเรื่องของความสุขและคุณค่าอย่างวิถีไทย
โดยทาง ททท. ได้กำหนดการจัดงานเทศกาลแห่งความผูกผันผ่านสายน้ำในโครงการ “เย็นทั่วหล้า มหาสงกรานต์” ตามแผนงานส่งเสริม International Events ททท. จึงได้กำหนดการจัดกิจกรรมงานสงกรานต์ขึ้นในเดือนเมษายน 2560 ในพื้นที่เขตกรุงเทพมหานคร และในพื้นที่ต่าง ๆ อีก 13 จังหวัดทั่วประเทศ เพื่อส่งเสริมการท่องเที่ยวและสร้างแรงดึงดูดใจในการเดินทางท่องเที่ยวไปในพื้นที่ต่าง ๆ ทั่วประเทศ โดยมุ่งเน้นกลุ่มนักท่องเที่ยวที่มีศักยภาพ มีประสบการณ์  เพื่อจะได้สร้างความประทับใจ การเรียนรู้ สร้างความสนุกสนาน พบมุมมองใหม่ ๆ และตอบรับกระแสการท่องเที่ยว Thailand Festival Experience ในพื้นที่ที่ยังคงรักษาขนบธรรมเนียมประเพณีและวัฒนธรรมของท้องถิ่นที่ละเมียดละไมผ่านทางกิจกรรมทางวัฒนธรรม กิจกรรมเชิงวิถีมีส่วนร่วมของชุมชน และการประชาสัมพันธ์สินค้าของท้องถิ่น ทั้งนี้ พร้อมแทรกแนวการสื่อสาร “Discover Amazing Stories in Amazing Thailand” เพื่อกระตุ้นผ่านทางเครือข่ายออนไลน์และออฟไลน์
สำหรับวัตถุประสงค์ของการจัดงาน “เย็นทั่วหล้า มหาสงกรานต์” ประจำปี 2560 นั้นจะเน้นการจัดกิจกรรมตามแนว “วิถีไทย” เพื่อสะท้อนอัตลักษณ์ และคุณค่าทางการท่องเที่ยวไทยที่จะสร้างประสบการณ์ที่ดี สร้างการเรียนรู้ การอนุรักษ์ การฟื้นฟูศิลปวัฒนธรรม และการสนับสนุนในพื้นที่ต่าง ๆ ทั้งนี้ เพื่อให้กิจกรรมต่าง ๆ เป็นเครื่องมือในการส่งเสริมและการกระตุ้นการตัดสินใจเดินทางมาท่องเที่ยวในประเทศไทยของนักท่องเที่ยวต่างชาตินั้น จำเป็นต้องสร้างความสมดุลระหว่างคุณภาพนักท่องเที่ยว รายได้ และความพึงพอใจของนักท่องเที่ยว ซึ่งจะเป็นเครื่องมือหนึ่งในการนำ Unique Local Experience ผ่านกิจกรรมต่าง ๆ ซึ่งจะก่อให้เกิดประสบการณ์และความทรงจำที่ดี ภายใต้แนวคิด Thailand Festival Experience เพื่อจะให้นักท่องเที่ยวนำประสบการณ์ต่าง ๆ ที่ได้รับจากการท่องเที่ยวในประเทศไทยมาแบ่งปันกันและออกไปเผยแพร่ให้คนทั่วโลกได้รับรู้กันอย่างแพร่หลาย เกิดการสร้างรายได้หมุนเวียนในระบบเศรษฐกิจไทยอย่างมั่นคง และยั่งยืนต่อไป
ทั้งนี้ การดำเนินงานจัดงาน “เย็นทั่วหล้า มหาสงกรานต์” ประจำปี 2560 ระหว่างวันที่ 8 เมษายน 2560 – 23 เมษายน 2560 ในพื้นที่กรุงเทพมหานคร และ 13 พื้นที่หลักตามต่างจังหวัด ได้แก่ เชียงใหม่ สุโขทัย ลำปาง ขอนแก่น นครพนม หนองคาย ชลบุรี สุพรรณบุรี พระนครศรีอยุธยา สมุทรปราการ นครศรีธรรมราช สงขลา และภูเก็ต โดยเฉพาะการจัดงานในพื้นที่กรุงเทพมหานครนั้นจะเน้นการจัดกิจกรรมต่าง ๆ เช่น การจัดขบวนรถสงกรานต์แต่ละภูมิภาค การจัดกิจกรรมสงกรานต์ที่มีเอกลักษณ์ในแต่ละท้องถิ่น กิจกรรมสวดมนต์ไหว้พระและสรงน้ำพระพุทธรูปสำคัญในกรุงเทพมหานคร อีกทั้งในส่วนของต่างจังหวัดจะเน้นประเพณีสงกรานต์ที่มีเอกลักษณ์เฉพาะของแต่ละพื้นที่ใน 13 จังหวัดดังกล่าว
โอกาสนี้ การจัดงานและกิจกรรมสงกรานต์วิถีไทยในกรุงเทพมหานครและ 13 พื้นที่หลักทั่วประเทศ โดยจะเริ่มตั้งแต่วันที่ 1 เมษายน 2560 - 23 เมษายน 2560 ซึ่งจะมีงานกิจกรรมต่าง ๆ ดังนี้
1. สงกรานต์พระประแดง ประจำปี 2560 จังหวัดสมุทรปราการ จัดงานระหว่างวันที่ 21 เมษายน 2560 - 23 เมษายน 2560
2. งานประเพณีเย็นทั่วหล้า มหาสงกรานต์สุโขทัย ประจำปี 2560 จังหวัดสุโขทัย จัดงานระหว่างวันที่ 7 เมษายน 2560 - 19 เมษายน 2560
3. งานประเพณีสงกรานต์ (ป๋าเวณีปี๋ใหม่เมืองเจียงใหม่) ประจำปี 2560 จังหวัดเชียงใหม่ จัดงานระหว่างวันที่ 1 เมษายน 2560 - 15 เมษายน 2560
4. งานสลุงหลวง กลองใหญ่ ปีใหม่เมือง ประจำปี 2560 จังหวัดลำปาง จัดงานระหว่างวันที่             9 เมษายน 2560 - 13 เมษายน 2560
5. เทศกาลสงกรานต์นครพนม รื่นรมย์บุญปีใหม่ไทย-ลาว ประจำปี 2560 จังหวัดนครพนม จัดงานระหว่างวันที่ 13 เมษายน 2560 - 15 เมษายน 2560
6. “สุดยอดสงกรานต์อีสาน เทศกาลดอกคูนเสียงแคนและถนนข้าวเหนียว” ประจำปี 2560 จังหวัดขอนแก่น จัดงานระหว่างวันที่ 5 เมษายน 2560 - 15 เมษายน 2560
7. เทศกาลมหาสงกรานต์แห่นางดาน เมืองนครศรีธรรมราช ประจำปี 2560 จังหวัดนครศรีธรรมราช จัดงานระหว่างวันที่ 11 เมษายน 2560 - 15 เมษายน 2560
8. สงกรานต์กรุงเก่า ประจำปี 2560 จังหวัดพระนครศรีอยุธยา จัดงานระหว่างวันที่ 13 เมษายน 2560 - 15 เมษายน 2560
9. เย็นทั่วหล้า มหาสงกรานต์ สุพรรณบุรี ประจำปี 2560 จัดงานระหว่างวันที่ 13 เมษายน 2560 - 14 เมษายน 2560
10. งานประเพณีมหาสงกรานต์อีสานหนองคาย ประจำปี 2560 จัดงานระหว่างวันที่ 5 เมษายน 2560 - 18 เมษายน 2560
11. งานประเพณีก่อพระทรายวันไหลบางแสน ประจำปี 2560 จังหวัดชลบุรี จัดงานระหว่างวันที่ 16 เมษายน 2560 - 17 เมษายน 2560
12. Songkran : The water festival on the beach ประจำปี 2560 จังหวัดภูเก็ต จัดงานระหว่างวันที่ 11 เมษายน 2560 - 13 เมษายน 2560
13. งานหาดใหญ่มิดไนท์สงกรานต์ ประจำปี 2560 จังหวัดสงขลา จัดงานระหว่างวันที่ 11 เมษายน 2560 - 13 เมษายน 2560
14. Songkan Festival Experience 2017 กรุงเทพมหานคร จัดงานระหว่างวันที่ 8 เมษายน 2560 - 13 เมษายน 2560 (ณ อุทยานเบญจสิริ ถนนสุขุมวิท)
โอกาสนี้ นายกรัฐมนตรี ได้เดินเยี่ยมชมบู๊ธกิจกรรมต่าง ๆ พร้อมสรงน้ำพระ จากนั้นได้ชมการแสดงการละเล่นของเด็กไทย (รำกลองยาว) จากคณะเยาวชนบ้านรำไทยดอนเมือง ทั้งนี้ นายกรัฐมนตรีได้ตีกรับ เพื่อให้จังหวะร่วมกับคณะเยาวชนด้วย พร้อมกล่าวขอบคุณทุกภาคส่วนที่ช่วยกันจัดงานประเพณีสงกรานต์ ประจำปี 2560 โดยขอให้พี่น้องประชาชนทุกคนจงมีแต่ความสุขความเจริญในวันสงกรานต์หรือวันขึ้นปีใหม่ของไทย โดยขอให้ช่วยกันรักษาขนบธรรมเนียมประเพณีของไทยไว้ และการเล่นน้ำสงกรานต์นั้นควรคำนึงถึงในเรื่องของความเหมาะสมด้วย ทั้งนี้ ขอให้ประชาชนที่จะเดินทางกลับบ้านหรือไปยังท้องถิ่นต่าง ๆ ทั่วทุกภูมิภาคนั้นต้องระมัดระวังในการใช้รถใช้ถนนให้ดีและขอให้เดินทางปลอดภัยทุกคน
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3021
