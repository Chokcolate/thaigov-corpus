รัฐบาลไทย-ข่าวทำเนียบรัฐบาล- สธ. เร่งทำแผนกำลังคนภาพรวมประเทศ เสนอคปร.พิจารณากำหนดตำแหน่งข้าราชการใหม่

วันศุกร์ที่ 2 มิถุนายน 2560
สธ. เร่งทำแผนกำลังคนภาพรวมประเทศ เสนอคปร.พิจารณากำหนดตำแหน่งข้าราชการใหม่
กระทรวงสาธารณสุข จัดทำโครงสร้างอัตรากำลังที่ควรมีในแต่ละสายวิชาชีพของสถานบริการในสังกัด พร้อมเร่งจัดทำแผนกำลังคนด้านสุขภาพในภาพรวมของประเทศร่วมกับหน่วยงานที่เกี่ยวข้อง เสนอ คปร. เพื่อพิจารณากำหนดตำแหน่งข้าราชการตั้งใหม่ภายในต้นปีงบประมาณ 2561
นายแพทย์สมศักดิ์ อรรฆศิลป์ รองปลัดกระทรวงสาธารณสุข ให้สัมภาษณ์เกี่ยวกับการบริหารจัดการกำลังคน ว่า กระทรวงสาธารณสุข มีบุคลากร 23 สายวิชาชีพ โดยข้อตกลงเดิมเมื่อ 5 ปีก่อนที่เป็นข้อเสนอในคณะกรรมการกำหนดเป้าหมายและนโยบายกำลังคนภาครัฐ (คปร.) ได้กำหนดสัดส่วนข้าราชการในแต่ละวิชาชีพที่ร้อยละ 75 ยกเว้นในกลุ่มแพทย์ ทันตแพทย์ นักเทคโนโลยีหัวใจและทรวงอกอยู่ที่ร้อยละ 100 และพยาบาลวิชาชีพร้อยละ 90-100 โดยขณะนี้กระทรวงสาธารณสุขได้ทบทวน วิเคราะห์ และจัดทำโครงสร้างอัตรากำลังที่ควรมีในแต่ละสายวิชาชีพ ในสถานบริการทุกระดับ ตั้งแต่โรงพยาบาลส่งเสริมสุขภาพตำบลจนถึงโรงพยาบาลศูนย์ และสำนักงานสาธารณสุขอำเภอ สำนักงานสาธารณสุขจังหวัด พร้อมทั้งเร่งจัดทำแผนกำลังคนด้านสุขภาพในภาพรวมของประเทศ ทั้งกระทรวงสาธารณสุข กทม. กลาโหม ตำรวจ เพื่อเสนอต่อ คปร.พิจารณาขอกำหนดตำแหน่งข้าราชการตั้งใหม่ภายในต้นปีงบประมาณ 2561
สำหรับการแก้ไขปัญหาในระยะสั้น จะใช้วิธีการบริหารตำแหน่งว่าง เช่น เกษียณอายุ ลาออก เสียชีวิต หรืออยู่ในระหว่างการเลื่อนระดับสูงขึ้น ปรับปรุงการกำหนดตำแหน่งจากสายงานอื่นที่เกินจากกรอบที่ควรมี ปรับเปลี่ยนรูปแบบการจ้างงาน เช่น พนักงานราชการ พนักงานกระทรวงสาธารณสุข เป็นต้นปรับปรุงการจ่ายค่าตอบแทน สวัสดิการ และสิทธิประโยชน์อื่นให้เท่ากับหรือมากกว่าข้าราชการเพื่อคงบุคลากรไว้ในระบบ
ทั้งนี้ จากการวิเคราะห์จำนวนบุคลากรในสังกัดกระทรวงสาธารณสุขพบว่า สายวิชาชีพส่วนใหญ่ยังมีจำนวนบุคลากรต่ำกว่ากรอบอัตรากำลังที่ควรมี และการบรรจุเป็นข้าราชการยังต่ำกว่าสัดส่วนที่กำหนดไว้ มีเพียงบางสายวิชาชีพที่ได้รับการบรรจุเป็นข้าราชการเกินร้อยละ 75 ของจำนวนบุคลากรที่มีอยู่
*****************************************  2 มิถุนายน 2560

ที่มา : http://www.thaigov.go.th/news/contents/details/4238
