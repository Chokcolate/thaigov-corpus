รัฐบาลไทย-ข่าวทำเนียบรัฐบาล-รมว.กค และ รมว.พม นำคณะผู้บริหารธนาคารอาคารสงเคราะห์เข้าพบนายกรัฐมนตรีเพื่อประชาสัมพันธ์แอพพลิเคชั่น "คนไทยมีบ้าน : Home for All”

วันอังคารที่ 16 พฤษภาคม 2560
รมว.กค และ รมว.พม นำคณะผู้บริหารธนาคารอาคารสงเคราะห์เข้าพบนายกรัฐมนตรีเพื่อประชาสัมพันธ์แอพพลิเคชั่น "คนไทยมีบ้าน : Home for All”
รมว.กค และ รมว.พม นำคณะผู้บริหารธนาคารอาคารสงเคราะห์เข้าพบนายกรัฐมนตรีเพื่อประชาสัมพันธ์แอพพลิเคชั่น "คนไทยมีบ้าน : Home for All”
วันนี้ (16 พฤษภาคม 2560) เวลา 8.30 น. ณ ห้องโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายอภิศักดิ์ ตันติวรวงศ์ รัฐมนตรีว่าการกระทรวงการคลัง พร้อมพลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ นายสุรชัย ดนัยตั้งตระกูล ประธานกรรมการธนาคารอาคารสงเคราะห์ (ธอส.) และนายฉัตรชัย ศิริไล กรรมการผู้จัดการ ธอส. พร้อมคณะเข้าพบพลเอกประยุทธ์ จันทร์โอชา นายกรัฐมนตรี เพื่อประชาสัมพันธ์แอพพลิเคชั่น “คนไทยมีบ้าน : Home for All” ซึ่งเป็นความร่วมมือกันระหว่างกระทรวงการคลัง โดยธนาคารอาคารสงเคราะห์ และกระทรวงการพัฒนาสังคมและความมั่นคงของมนุษย์ โดยการเคหะแห่งชาติ และสถาบันพัฒนาองค์กรชุมชน (องค์การมหาชน)
โดยวัตถุประสงค์ของโครงการ เพื่อสำรวจความต้องการที่อยู่อาศัยของประชาชนทั่วทั้งประเทศ และใช้เป็นช่องทางให้ประชาชนที่ต้องการที่อยู่อาศัยสามารถกรอกแบบสำรวจผ่านแอพพลิเคชั่นของเว็บไซต์ธนาคารอาคารสงเคราะห์ และเว็บไซต์ศูนย์ข้อมูลอสังหาริมทรัพย์ โดย ธอส.จะนำข้อมูลที่ได้รับจากการสำรวจไปใช้ในการวางแผนร่วมกับภาครัฐและภาคเอกชน เพื่อให้รัฐบาลนำฐานข้อมูลดังกล่าวนี้ไปใช้ในการดำเนินงานตามแผนยุทธศาสตร์การพัฒนาที่อยู่อาศัยระยะ 20 ปีได้ (พ.ศ.2560-2579) โดยนอกจากนี้ยังรวมไปถึงการวางแผนในการพัฒนาที่อยู่อาศัยเพื่อให้สอดคล้องกับปริมาณความต้องการของประชาชนในแต่ละพื้นที่ในทุกจังหวัดทั่วประเทศ เพื่อให้เกิดความสมดุลระหว่างอุปสงค์และอุปทาน และยังเป็นการสร้างโอกาสให้คนไทยได้มีบ้านเป็นของตนเองอย่างทั่วถึง โดยทาง ธอส.จะเป็นหน่วยงานที่พัฒนาแอพพลิเคชั่น และจัดทำแคมเปญสินเชื่อบ้านดอกเบี้ยพิเศษมอบให้ผู้ที่ร่วมตอบแบบสำรวจต่อไป
โอกาสนี้ นายกรัฐมนตรีได้กล่าวขอบคุณและให้กำลังใจแก่หน่วยงานต่าง ๆ ที่มีส่วนช่วยในการจัดทำโครงการแอพพลิเคชั่น “คนไทยมีบ้าน : Home for All” ในครั้งนี้ โดยทางรัฐบาลมีความมุ่งมั่นและมุ่งหวังให้พี่น้องประชาชนคนไทยมีบ้านเป็นของตนเองทุกคน เพราะบ้านถือเป็นปัจจัยหลักสำคัญของครอบครัว โดยบ้านที่ดีนั้นต้องมีพื้นที่และขนาดที่พอเหมาะและไม่แออัดจนเกินไป ซึ่งเป้าหมายสำคัญของรัฐบาลก็คือต้องการยกระดับความเป็นอยู่ของคนไทยให้มีความเป็นอยู่ที่ดีขึ้น ลดความเหลื่อมล้ำ สร้างความเท่าเทียม ซึ่งตามแผนงานดังกล่าวนี้จำเป็นต้องใช้ระยะเวลาและงบประมาณในการดำเนินการพอสมควร จึงอยากฝากให้ทุกหน่วยงานทั้งภาครัฐและเอกชนร่วมถึงผู้ประกอบการ ได้ช่วยกันผลักดันให้ประเทศไทยในช่วงการเปลี่ยนผ่านประเทศไปสู่สิ่งที่ดีขึ้น
*****************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3753
