รัฐบาลไทย-ข่าวทำเนียบรัฐบาล-คณะรัฐมนตรีข้าราชการเจ้าหน้าที่ร่วมรดน้ำขอพรนายกรัฐมนตรีและภริยาเนื่องในเทศกาลสงกรานต์ ประจำปี 2560

วันพุธที่ 12 เมษายน 2560
คณะรัฐมนตรีข้าราชการเจ้าหน้าที่ร่วมรดน้ำขอพรนายกรัฐมนตรีและภริยาเนื่องในเทศกาลสงกรานต์ ประจำปี 2560
คณะรัฐมนตรี ข้าราชการ เจ้าหน้าที่ร่วมรดน้ำขอพรนายกรัฐมนตรีและภริยาเนื่องในโอกาสเทศกาลสงกรานต์ ประจำปี 2560
วันนี้ (12 เมษายน 2560) เวลา 07.00 น. ณ ตึกสันติไมตรี พลเอก ประยุทธ์ จันทร์โอชา นายกรัฐมนตรีเป็นประธานงานสืบสานวัฒนธรรมประเพณีสงกรานต์ ประจำปี 2560 โดยมี นางนราพร จันทร์โอชา ภริยา     และคณะรัฐมนตรี หัวหน้าส่วนราชการ รองหัวหน้าส่วนราชการ ข้าราชการ และเจ้าหน้าที่เข้าร่วม
โอกาสนี้ นายกรัฐมนตรีประกอบพิธีด้วยการจุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์   ให้ศีลและเจริญพระพุทธมนต์ ถวายผ้าไตรพระสงฆ์ จำนวน 9 รูป จากนั้น ได้ถวายเครื่องไทยธรรมร่วมกับคณะรัฐมนตรี  พระสงฆ์สวดอนุโมทนา พร้อมกรวดน้ำรับพร ประธานสงฆ์ปะพรมน้ำพระพุทธมนต์ ภายหลังเสร็จสิ้นพิธีสงฆ์ นายกรัฐมนตรีพร้อมภริยา คณะรัฐมนตรีได้เดินไปยังบริเวณสนามหญ้าข้างตึกไทยคู่ฟ้า เพื่อร่วมทำบุญตักบาตรพระสงฆ์ จำนวน 60 รูป พร้อมกับข้าราชการ และเจ้าหน้าที่
หลังจากนั้น นายกรัฐมนตรีและภริยา คณะรัฐมนตรีเดินกลับไปยังตึกสันติไมตรี นายออมสิน ชีวะพฤกษ์ รัฐมนตรีประจำสำนักนายกรัฐมนตรี ผู้แทนคณะรัฐมนตรีกล่าวขอพรเนื่องในโอกาสเทศกาลสงกรานต์ จากนั้น นายกรัฐมนตรีกล่าวอวยพรตอนหนึ่งว่า เนื่องในวันสงกรานต์เป็นวันปีใหม่ของไทย เป็นวันมงคล เป็นประเพณีไทยแต่โบราณกาล ที่ทุกคนต้องสืบสานวัฒนธรรม และเป็นความงดงามของประเทศไทย ซึ่งเป็นอัตลักษณ์ที่ไม่มีใครเหมือนในโลก ขอให้ทุกคนทำงานอย่างเต็มที่เพื่อประชาชนคนไทย เพราะทุกคนคือครอบครัวไม่ว่าจะเป็นคณะรัฐมนตรี ข้าราชการ รวมถึงคนไทยทั้งประเทศ และขอให้รดน้ำใจให้แก่กันไม่ว่าจะเป็นคณะรัฐมนตรี นักการเมือง สื่อมวลชน และประชาชนทุกศาสนาขอให้มีน้ำใจซึ่งกันและกัน ร่วมมือกันทำให้ประเทศเจริญรุ่งเรืองต่อไปในวันข้างหน้า ให้เป็นประวัติศาสตร์ พร้อมกับขออำนาจแห่งคุณพระศรีรัตนตรัย สิ่งศักดิ์สิทธิ์ทั้งหลาย รวมทั้งเดชะพระบารมีแพร่ไพศาลแห่งสมเด็จพระเจ้าอยู่หัว พระบูรพมหากษัตริย์ทุกพระองค์ขอโปรดดลบันดาลให้ทุกคนที่อยู่ในประเทศไทยไม่ว่าชนชาติ ศาสนาใดขอให้มีความสุข ความเจริญ คิดหวังสิ่งใดขอให้สมหวังดั่งปรารถนาทุกประการ
ภายหลังเสร็จสิ้นพิธี ผู้ร่วมงานได้รดน้ำนายกรัฐมนตรีและภริยา และรองนายกรัฐมนตรีโดยบรรยากาศเป็นไปด้วยความอบอุ่น
--------------------------------------------

ที่มา : http://www.thaigov.go.th/news/contents/details/3042
