รัฐบาลไทย-ข่าวทำเนียบรัฐบาล-“บิ๊กบี้” ขัตน๊อตข้าราชการกระทรวงแรงงาน ลงพื้นที่ภาคใต้ จังหวัดนครศรีธรรมราช เป็นแห่งแรก

วันจันทร์ที่ 23 ตุลาคม 2560
“บิ๊กบี้” ขัตน๊อตข้าราชการกระทรวงแรงงาน ลงพื้นที่ภาคใต้ จังหวัดนครศรีธรรมราช เป็นแห่งแรก
“บิ๊กบี้” ขัตน๊อตข้าราชการกระทรวงแรงงาน ลงพื้นที่ภาคใต้ จังหวัดนครศรีธรรมราช เป็นแห่งแรก
นายวิวัฒน์ จิระพันธุ์วานิช ผู้ตรวจราชการกระทรวงแรงงาน เปิดเผยว่า พลเอกศิริชัย ดิษฐกุล รัฐมนตรีว่าการกระทรวงแรงงาน  มีกำหนดลงพื้นที่ตรวจเยี่ยม รับฟังปัญหา และความต้องการของพี่น้องประชาชน ในพื้นที่ภาคใต้ จังหวัดนครศรีธรรมราช เป็นแห่งแรกของปีงบประมาณ 2561
นายวิวัฒน์ฯ กล่าวว่า พลเอกศิริชัย ดิษฐกุล รัฐมนตรีว่าการกระทรวงแรงงาน มีกำหนดลงพื้นที่ เพื่อตรวจราชการจังหวัดนครศรีธรรมราช ในระหว่างวันที่ 1 – 3 พฤศจิกายน 2561 เป็นการพบปะพี่น้องชาวใต้ เพื่อรับฟังปัญหาและความต้องการด้านแรงงาน ตลอดจนจะได้ติดตามแผนปฏิบัติราชการของหน่วยงานในสังกัดกระทรวงแรงงาน ใน 9 จังหวัดภาคใต้ตอนบนและตอนกลาง ประกอบด้วย จังหวัดนครศรีธรรมราช ชุมพร ระนอง  สุราษฏร์ธานี ตรัง พัทลุง กระบี่ พังงา และภูเก็ต ซึ่งแผนการดำเนินงานของกระทรวงแรงงานในปีงบประมาณ พ.ศ. 2561 ได้กำหนดวิสัยทัศน์ Vision Ends ของกระทรวง คือ ต้องยุติความเหลื่อมล้ำ (End  to Inequality) ด้วยการทำให้ทุกคนมีงานทำมีรายได้เพื่อการดำรงชีพได้อย่างมีคุณค่า  ต้องยุติการจ้างงานในรูปแบบที่ไม่เป็นที่ยอมรับ (End to Unacceptable Forms of Employment) ด้วยการขจัดปัญหาการค้ามนุษย์  ด้านแรงงาน และการใช้แรงงานเด็กในรูปแบบที่ไม่เป็นที่ยอมรับของนานาอารยประเทศ และ ต้องยุติความไม่มีประสิทธิภาพ (End to Inefficiency) ด้วยการให้ข้าราชการกระทรวงแรงงานทำงานด้วยความเข้มข้นและต้องทุ่มเทกับการทำงาน จนสามารถเป็นที่พึ่งของพี่น้องแรงงานได้ อีกทั้งต้องพัฒนาตนเองให้รองรับกับนโยบายของรัฐบาล ที่จะนำพาประเทศไทยไปสู่ไทยแลนด์ 4.0
นายวิวัฒน์ฯ ได้กล่าวเสริมว่า นอกจากนี้ พลเอกศิริชัย ดิษฐกุล ได้สั่งการให้ข้าราชการของกระทรวงแรงงานทุกคน ยึดถือนโยบาย Zero Tolerance (No Corruption / No Illegal Migrant Worker / No Labour Exploitation and No Child labour) ที่ได้ทำมาต่อเนื่องอย่างเคร่งครัดต่อไป และกำชับให้หน่วยงาน   ในสังกัดต้องดำเนินการเพื่อการสนับสนุนรัฐบาลในการแก้ปัญหาการกระจายรายได้ให้ทั่วถึงและคอบคลุมพี่น้องประชาชนทุกคนทุกกลุ่ม เพื่อให้ทุกคนสามารถก้าวไปข้างหน้าได้พร้อมกัน
+++++++++++++++++++
กองเผยแพร่และประชาสัมพันธ์
22 ตุลาคม 2560

ที่มา : http://www.thaigov.go.th/news/contents/details/7573
