รัฐบาลไทย-ข่าวทำเนียบรัฐบาล-รมว.พม. ชื่นชมหญิงสาวอายุ 19 ปี และเด็กหนุ่มอายุ 17 ปี สู้ชีวิต ทำงานหาเลี้ยงครอบครัว ที่ จ.กระบี่ และสุโขทัย พร้อมกำชับ จนท.เร่งช่วยเหลือครอบครัวชายหนุ่มอายุ 19 ปี พิการเดินไม่ได้

วันจันทร์ที่ 5 มิถุนายน 2560
รมว.พม. ชื่นชมหญิงสาวอายุ 19 ปี และเด็กหนุ่มอายุ 17 ปี สู้ชีวิต ทำงานหาเลี้ยงครอบครัว ที่ จ.กระบี่ และสุโขทัย พร้อมกำชับ จนท.เร่งช่วยเหลือครอบครัวชายหนุ่มอายุ 19 ปี พิการเดินไม่ได้
รมว.พม. ชื่นชมหญิงสาวอายุ 19 ปี และเด็กหนุ่มอายุ 17 ปี สู้ชีวิต ต้องทำงานหนักหาเลี้ยง ครอบครัวฐานะยากจน ที่ จ.กระบี่ และสุโขทัย  พร้อมกำชับ จนท. เร่งช่วยเหลือครอบครัวชายหนุ่มอายุ 19 ปี พิการเดินไม่ได้ เพราะโรคกระดูกพรุน และแม่ที่ป่วยเป็นโรคไตระยะที่
วันนี้ (5 มิ.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 643/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า กรณี ชายอายุ 19 ปี ป่วยเป็นโรคกระดูกพรุน และพิการมาตั้งแต่กำเนิด
มีรูปร่างแคระแกร็น แขนขาสั้นผิดรูป ศีรษะโต ไม่สามารถเดินได้ อาศัยอยู่กับพ่อและแม่ที่ป่วยเป็นโรคไตระยะที่ 4 รวมทั้งโรคเบาหวาน จนทำให้ดวงตาเริ่มมองไม่ชัด ซึ่งทั้ง 3 ชีวิต ต้องอาศัยอยู่ใต้ถุนบ้านของญาติ และครอบครัวมีฐานะยากจน ที่อำเภอบ้านผือ จังหวัดอุดรธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุดรธานี (พมจ.อุดรธานี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวง พม. และมอบสิ่งของเครื่องใช้ที่จำเป็น นอกจากนี้ ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของลูกชายและผู้เป็นแม่ที่ป่วยอย่างใกล้ชิดในระยายาว การปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ และเหมาะสมในการใช้ชีวิตประจำวันสำหรับผู้พิการและผู้สูงอายุ อีกทั้ง ให้คำแนะนำปรึกษาแก่ผู้เป็นพ่อในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาว และให้ความช่วยเหลือและคำแนะนำในเรื่องสวัสดิการสังคมตามความเหมาะสม
พลตำรวจเอก อดุลย์ กล่าวต่อไปว่า สำหรับกรณี หญิงสาวอายุ 19 ปี เป็นเด็กเรียนดีและได้รับคัดเลือกเป็นเยาวชนดีเด่น จำเป็นต้องลาออกจากโรงเรียนขณะเรียนอยู่ชั้น ม.6 เพื่อทำงานหารายได้เลี้ยงดูครอบครัว ทั้งแม่อายุ 60 ปี พิการไม่สามารถเดินได้ และน้องชายอายุ 15 ปี ที่กำลังศึกษาอยู่ โดยทั้ง 3 ชีวิตอาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอลําทับ จังหวัดกระบี่ และกรณีเด็กหนุ่มสู้ชีวิตอายุ 17 ปี นักเรียนชั้น ม.5 โรงเรียนแห่งหนึ่งในจังหวัดสุโขทัย ต้องรับจ้างทำงานหนัก เพื่อแบ่งเบาภาระของครอบครัว โดยวันหยุดต้องออกไปรับจ้างส่งน้ำแข็งตั้งแต่ช่วงตี 4  อาศัยอยู่กับพ่อ แม่ ย่า และน้องชายวัย 6 ขวบ ครอบครัวมีฐานะยากจน ที่อำเภอบ้านด่านลานหอย จังหวัดสุโขทัย นั้น ตนขอชื่นชมในความมานะพยายาม ความขยันหมั่นเพียร และความกตัญญู ของเด็กทั้งสองคนที่ไม่นำความยากลำบากมาเป็นอุปสรรคในการดำเนินชีวิตด้วยความประพฤติที่ดี ซึ่งเป็นแบบอยางที่ดีให้กับเยาวชนในสังคมปัจจุบัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัด (พมจ.) กระบี่ และ สุโขทัย พร้อมหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เยี่ยมบ้าน พร้อมตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. อีกทั้งมอบสิ่งของเครื่องใช้ที่จำเป็น นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแลในเรื่องการศึกษาของเด็กทั้งสองอย่างต่อเนื่อง และปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ และเหมาะสมในการใช้ชีวิตประจำวันสำหรับผู้พิการและผู้สูงอายุ อีกทั้งให้ความช่วยเหลือและคำแนะนำในเรื่องสวัสดิการสังคมตามความเหมาะสม และให้คำแนะนำปรึกษาแก่ครอบครัวทั้งสอง ในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/4279
