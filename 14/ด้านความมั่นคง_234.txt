รัฐบาลไทย-ข่าวทำเนียบรัฐบาล-รมว.มท. เป็นประธานพิธีเปิดงานมหานครไร้สาย กฟน.ร่วมภาคีนำร่องรื้อถอนสายไฟฟ้าถนนพหลโยธินลงใต้ดิน

วันศุกร์ที่ 11 สิงหาคม 2560
รมว.มท. เป็นประธานพิธีเปิดงานมหานครไร้สาย กฟน.ร่วมภาคีนำร่องรื้อถอนสายไฟฟ้าถนนพหลโยธินลงใต้ดิน
รมว.มท. เป็นประธานพิธีเปิดงานมหานครไร้สาย กฟน.ร่วมภาคีนำร่องรื้อถอนสายไฟฟ้าถนนพหลโยธินลงใต้ดิน
วันนี้ (11 ส.ค.60) เวลา 09.00 น. ณ บริเวณด้านหน้าสวนจตุจักร กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีรื้อถอนเสาไฟฟ้า ถนนมหานครแห่งอาเซียน โครงการถนนพหลโยธิน โดยมี นายชัยยงค์ พัวพงศกร ผู้ว่าการการไฟฟ้านครหลวง (กฟน.) และภาคีเครือข่ายที่เกี่ยวข้อง ประกอบด้วย กรุงเทพมหานคร (กทม.) สำนักงานคณะกรรมการกิจการกระจายเสียง กิจการโทรทัศน์ และกิจการ โทรคมนาคมแห่งชาติ (กสทช.) สำนักงานตำรวจแห่งชาติ (สตช.) และสมาคมโทรคมนาคมแห่งประเทศไทยในพระบรมราชูปถัมภ์ ร่วมในพิธี
สืบเนื่องจากการพัฒนาระบบโทรคมนาคมในประเทศไทยที่ส่งผลให้มีสายสื่อสารเพิ่มจำนวนขึ้นอย่างรวดเร็ว ทำให้เกิดปัญหาการพาดสายสื่อสารที่รกรุงรัง โดยเฉพาะอย่างยิ่งในพื้นที่กรุงเทพมหานคร ที่ส่งผลกระทบต่อความมั่นคงของระบบไฟฟ้า ตลอดจนทัศนียภาพ และภาพลักษณ์ของประเทศ ซึ่ง กฟน. ในฐานะหน่วยงานที่ดูแลระบบจำหน่ายไฟฟ้า ได้เล็งเห็นถึงความสำคัญของปัญหาการสื่อสาร จึงได้ร่วมกับภาคีเครือข่ายจัดพิธีลงนามบันทึกข้อตกลงโครงการนำสายสื่อสารลงใต้ดินระหว่าง 5 หน่วยงาน คือ กฟน. กทม. กสทช. สตช. และสมาคมโทรคมนาคมแห่งประเทศไทยในพระบรมราชูปถัมภ์ เพื่อร่วมกันนำร่องบูรณาการนำสายสื่อสารลงใต้ดินโครงการถนนพหลโยธิน ซึ่งเป็นพื้นที่ที่ได้ดำเนินการนำสายไฟฟ้าลงใต้ดินแล้ว
สำหรับการนำสายสื่อสารลงท่อร้อยสายใต้ดิน ได้นำเทคโนโลยี Air Blown System หรือการร้อยสายสื่อสารด้วยแรงดันลมมาใช้ ซึ่งเป็นเทคโนโลยีที่ทันสมัยมีประสิทธิภาพ สามารถร้อยสายสื่อสารด้วยความเร็ว 100 เมตร/นาที มีระยะทางการควบคุมได้ไกลกว่า 4 กิโลเมตร
ในส่วนแผนการดำเนินงาน กฟน. ได้กำหนดการรื้อถอนเสาไฟฟ้า โครงการถนนพหลโยธิน (5 แยกลาดพร้าว – อนุสาวรีย์ชัยสมรภูมิ) แบ่งเป็น 4 ระยะ ได้แก่ ระยะที่ 1 : 5 แยกลาดพร้าว - คลองบางซื่อ (1-15 ส.ค.60) ระยะที่ 2 : ถนนประดิพัทธ์ (16-31 ส.ค.60) ระยะที่ 3 : ถนนบางซื่อ – ซอยพหลโยธิน 7 (1-15 ก.ย.60)  และระยะที่ 4 : ซอยพหลโยธิน 7 – อนุสาวรีย์ชัยสมรภูมิ (16-30 ก.ย.60) โดยสำหรับเสาไฟฟ้าในโครงการที่รื้อถอนแล้วรวมเป็นจำนวนทั้งสิ้น 800 เสา กฟน.ได้มอบให้ กทม. เพื่อใช้สนับสนุนการดำเนินโครงการปลูกป่าในใจคนตามศาสตร์พระราชาของกรุงเทพมหานคร ในการช่วยฟื้นฟูและป้องกันการกัดเซาะชายฝั่งทะเลกรุงเทพฯ เขตบางขุนเทียน เป็นระยะทางประมาณ 4.7 กิโลเมตร
ทั้งนี้ หากพี่น้องประชาชนมีข้อสงสัยหรือต้องการสอบถามข้อมูลเพิ่มเติมเกี่ยวกับโครงการฯ ดังกล่าว สามารถติดต่อได้ที่ศูนย์บริการข้อมูลผู้ใช้ไฟฟ้าการไฟฟ้านครหลวง MEA Call Center โทร 1130 ตลอด 24 ชั่วโมง.
ครั้งที่ 113/2560

ที่มา : http://www.thaigov.go.th/news/contents/details/5879
