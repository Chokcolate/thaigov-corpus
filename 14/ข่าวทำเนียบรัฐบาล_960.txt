รัฐบาลไทย-ข่าวทำเนียบรัฐบาล-สมเด็จพระเจ้าอยู่หัวพระราชทานพระราชวโรกาสให้นายกรัฐมนตรีเข้าเฝ้าฯ รับพระราชทานไฟหลวง และหีบเพลิงพระราชทาน ไปในพิธีถวายเพลิงพระบรมศพฯ ของประชาชน

วันพฤหัสบดีที่ 19 ตุลาคม 2560
สมเด็จพระเจ้าอยู่หัวพระราชทานพระราชวโรกาสให้นายกรัฐมนตรีเข้าเฝ้าฯ รับพระราชทานไฟหลวง และหีบเพลิงพระราชทาน ไปในพิธีถวายเพลิงพระบรมศพฯ ของประชาชน
สมเด็จพระเจ้าอยู่หัวพระราชทานพระราชวโรกาสให้นายกรัฐมนตรีและคณะเข้าเฝ้าฯ รับพระราชทานไฟหลวงและพิธีรับไฟหลวงพระราชทาน และหีบเพลิงพระราชทาน ไปในพิธีถวายเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ของประชาชน
วันนี้ (18 ตุลาคม 2560)  เวลา 18.30 น. สมเด็จพระเจ้าอยู่หัว เสด็จออก ณ พระที่นั่งอัมพรสถาน พระราชวังดุสิต พระราชทานพระราชวโรกาสให้ พลเอก ประยุทธ์ จันทร์โอชา นายกรัฐมนตรี และคณะ ประกอบด้วย พลเอก ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม พลเอก ธนะศักดิ์ ปฏิมาประกร รองนายกรัฐมนตรี นายวิษณุเครืองาม รองนายกรัฐมนตรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พลเอก วิลาศ อรุณศรี เลขาธิการนายกรัฐมนตรี นางพัชราภรณ์ อินทรียงค์ ปลัดสำนักนายกรัฐมนตรี นายฉัตรชัย พรหมเลิศ ปลัดกระทรวงมหาดไทย นางบุษยา มาทแล็ง ปลัดกระทรวงการต่างประเทศ พลตำรวจเอก อัศวิน ขวัญเมือง ผู้ว่าราชการกรุงเทพมหานคร ผู้ว่าราชการจังหวัด 76 จังหวัด และผู้บริหารกรุงเทพมหานครที่รับผิดชอบพื้นที่พระเมรุมาศทั้ง 8 แห่งในพื้นที่กรุงเทพมหานคร เข้าเฝ้าฯ รับพระราชทานไฟหลวงและรับพระราชทานหีบเพลิง ไปในพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ของประชาชน
ในการนี้ นายกรัฐมนตรี ทูลเกล้าฯ ถวายเข็มที่ระลึกในพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช บรมนาถบพิตร แด่สมเด็จพระเจ้าอยู่หัว
จากนั้น นายกรัฐมนตรีและคณะ ได้เดินทางไปยัง ตึกสันติไมตรี (หลังนอก)  ทำเนียบรัฐบาล โดยมีเจ้าหน้าที่สำนักพระราชวังนำไฟหลวงพระราชทานและหีบเพลิงพระราชทานไปยังตึกสันติไมตรี ทำเนียบรัฐบาล นายกรัฐมนตรี และคณะ ถวายความเคารพพระฉายาลักษณ์สมเด็จพระเจ้าอยู่หัว
ต่อจากนั้น ปลัดสำนักนายกรัฐมนตรี กล่าวเบิกรายชื่อผู้เข้ารับหีบเพลิงพระราชทานและไฟหลวงพระราชทานตามลำดับ ดังนี้ ปลัดกระทรวงการต่างประเทศ ผู้ว่าราชการกรุงเทพมหานคร พร้อมด้วยผู้บริหารกรุงเทพมหานคร และผู้ว่าราชการจังหวัด 76 จังหวัด
เสร็จแล้ว นายกรัฐมนตรีและคณะ ถวายความเคารพพระฉายาลักษณ์สมเด็จพระเจ้าอยู่หัว เป็นอันเสร็จพิธี
.....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7489
