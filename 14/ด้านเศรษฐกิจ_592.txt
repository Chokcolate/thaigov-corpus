รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) ยืนยันมีระบบ POS แบบ Online Real - time ทุกท่าอากาศยาน

วันพุธที่ 7 มิถุนายน 2560
บริษัท ท่าอากาศยานไทย จำกัด (มหาชน) ยืนยันมีระบบ POS แบบ Online Real - time ทุกท่าอากาศยาน
นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) กระทรวงคมนาคม กล่าวว่า กรณีที่มีการนำเสนอข่าว บริษัท คิง เพาเวอร์ ดิวตี้ ฟรี จำกัด
ไม่ปฏิบัติตามสัญญาในเรื่องการติดตั้งระบบบันทึกยอดขายสินค้า (Point of Sale : POS) นั้น ระบบ POS ดำเนินการจัดหาโดยบริษัท ท่าอากาศยานสากลกรุงเทพแห่งใหม่ จำกัด (บทม.) ซึ่งเป็นส่วนหนึ่งของโครงการ Airport Information and Management Systems ณ ท่าอากาศยานสุวรรณภูมิ (ทสภ.) ตามสัญญาลงวันที่ 4 พฤศจิกายน 2546 และปัจจุบันได้ปรับปรุงระบบ POS ให้เป็นแบบ Online Real - time ครบทุกท่าอากาศยานแล้ว
สำหรับการจัดหาระบบ POS ไม่ได้มีวัตถุประสงค์เฉพาะเจาะจงว่าจะนำไปใช้ในกิจกรรมเชิงพาณิชย์ในรูปแบบ Master Concessionaire เช่นเดียวกับที่ดำเนินการที่ ทสภ. เนื่องจากในขณะนั้น บทม. ยังไม่ทราบแนวทางการให้สิทธิการดำเนินกิจการจำหน่ายสินค้าปลอดอากร ณ ทสภ. ว่าจะเป็นรูปแบบใด จึงจัดหาระบบ POS โดยอ้างอิงกับรูปแบบร้านค้า ณ ท่าอากาศยานดอนเมือง (ทดม.) ซึ่งเป็นร้านค้าทั่วไป ระบบ POS จึงมี Function การใช้งานแบบพื้นฐานเท่านั้น ไม่สามารถรองรับการขายแบบมีโปรโมชั่นและระบบสมาชิกของบริษัท คิง เพาเวอร์ ดิวตี้ ฟรี จำกัด ดังนั้น ทอท. จึงได้นำระบบ POS ไปใช้ในกิจการอื่นของ ทอท. เช่น การให้บริการจอดรถยนต์ เป็นต้น
ทอท. มีระบบ POS เพื่อรับทราบรายการขายของบริษัท คิง เพาเวอร์ ดิวตี้ ฟรี จำกัด มาโดยตลอด นับตั้งแต่เริ่มประกอบกิจการ โดยระบบ POS ดังกล่าวเป็นระบบที่มีความน่าเชื่อถือ หากบันทึกแล้วจะไม่สามารถแก้ไขข้อมูลได้ นอกจากนี้ ทอท. สามารถตรวจสอบข้อมูลการขายย้อนหลังได้ โดยจะเป็นข้อมูลชุดเดียวกับกรมสรรพากรใช้ตรวจสอบการชำระภาษีของ บริษัท คิง เพาเวอร์ ดิวตี้ ฟรี จำกัด
ทั้งนี้ คณะกรรมการและผู้บริหาร ทอท. ในปัจจุบันได้ให้ความสำคัญกับเรื่องนี้ โดยปรับปรุงระบบ POS ให้เป็นแบบ Online Real - time ในท่าอากาศยานทั้ง 6 แห่ง ที่อยู่ในความรับผิดชอบของ ทอท. แล้ว และเมื่อนำไปเปรียบเทียบกับรายงานยอดขายสินค้าปลอดอากรของกรมศุลกากร พบว่า ข้อมูลอยู่ในบรรทัดฐานเดียวกัน และจำนวนยอดขายถูกต้องตรงกันทุกประการ

ที่มา : http://www.thaigov.go.th/news/contents/details/4337
