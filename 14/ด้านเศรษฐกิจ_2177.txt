รัฐบาลไทย-ข่าวทำเนียบรัฐบาล-กรมบัญชีกลางปรับปรุงวิธีการเบิกจ่ายค่าเล่าเรียนบุตร เพิ่มความชัดเจนและคล่องตัว

วันอังคารที่ 13 กุมภาพันธ์ 2561
กรมบัญชีกลางปรับปรุงวิธีการเบิกจ่ายค่าเล่าเรียนบุตร เพิ่มความชัดเจนและคล่องตัว
กรมบัญชีกลางปรับปรุงวิธีการเบิกจ่ายเงินค่าเล่าเรียนบุตร ให้เหมาะสม และเพิ่มความคล่องตัวให้แก่ผู้มีสิทธิ
นางญาณี แสงศรีจันทร์ รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้ปรับปรุงระเบียบกระทรวงการคลังว่าด้วยการเบิกจ่ายเงินสวัสดิการเกี่ยวกับการศึกษาบุตร พ.ศ. 2560 ขึ้นใหม่ โดยเพิ่มเติมวิธีการเบิกจ่ายค่าเล่าเรียนบุตร ดังต่อไปนี้ 1. หากคู่สมรสเป็นผู้มีสิทธิทั้งสองฝ่าย และต้องการเปลี่ยนแปลงผู้มีสิทธิเบิกเงินเป็นอีกฝ่ายหนึ่ง สามารถเปลี่ยนแปลงได้โดยให้ผู้มีสิทธิที่ประสงค์จะเบิกเงินแจ้งต้นสังกัดของตนทราบ และดำเนินการแจ้งให้ต้นสังกัดของผู้มีสิทธิเดิมทราบได้โดยไม่จำเป็นต้องขอตกลงกับกระทรวงการคลังแต่อย่างใด 2. หากหลักฐานการรับเงินของสถานศึกษาเกิดสูญหาย สามารถใช้สำเนาหลักฐานการรับเงินของสถานศึกษา ซึ่งผู้รับเงินรับรองเป็นเอกสารประกอบการขอเบิกเงินแทนได้ สำหรับหลักฐานการรับเงินที่เป็นภาษาต่างประเทศ ให้มีคำแปลเป็นภาษาไทย ซึ่งผู้มีสิทธิขอเบิกเงินต้องลงลายมือชื่อรับรองคำแปลดังกล่าวด้วย
ทั้งนี้ กรมบัญชีกลางยังได้กำหนดเพิ่มเติมให้ใช้หลักฐานการเบิกเงินค่าเล่าเรียนบุตร ในกรณีที่ผู้รับเงินของสถานศึกษาลงลายมือชื่อด้วยลายเซ็นอิเล็กทรอนิกส์ นอกจากนี้ หากบุตรของผู้มีสิทธิกู้ยืมเงินจากกองทุนเงินให้กู้ยืมเพื่อการศึกษา ซึ่งได้รับหลักฐานการรับเงินเกิน 1 ปีการศึกษาแล้ว ยังคงนำมายื่นขอเบิกเงินได้ภายใน 90 วัน นับตั้งแต่วันที่ระบุไว้ในหลักฐานการรับเงินของสถานศึกษา ทั้งนี้ สามารถเบิกเงินตามระเบียบฉบับนี้ได้ตั้งแต่วันที่ 16 ธันวาคม 2560
โฆษกกรมบัญชีกลาง กล่าวในตอนท้ายว่า การปรับปรุงระเบียบดังกล่าว เพื่อให้การเบิกจ่ายเงินค่าเล่าเรียนบุตรมีแนวทางปฏิบัติเป็นไปในแนวทางเดียวกัน มีความคล่องตัว และเหมาะสมกับสภาวการณ์ในปัจจุบัน

ที่มา : http://www.thaigov.go.th/news/contents/details/10059
