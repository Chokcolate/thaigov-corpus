รัฐบาลไทย-ข่าวทำเนียบรัฐบาล-ประกาศรายชื่อผู้โชคดีจากโครงการแจกโชคจากการใช้บัตรเดบิต ครั้งที่ 8

วันอังคารที่ 16 มกราคม 2561
ประกาศรายชื่อผู้โชคดีจากโครงการแจกโชคจากการใช้บัตรเดบิต ครั้งที่ 8
กระทรวงการคลังมอบโชคเงินล้านในโครงการแจกโชคจากการใช้บัตรเดบิตต่อเนื่องเป็นเดือนที่ 8 เพื่อสนับสนุนการปรับเปลี่ยนพฤติกรรมการใช้จ่ายของประชาชนและร้านค้าไปสู่ทางเลือกใหม่ผ่านระบบอิเล็กทรอนิกส์ทดแทนเงินสด
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า กระทรวงการคลังมอบโชคเงินล้านในโครงการแจกโชคจากการใช้บัตรเดบิตต่อเนื่องเป็นเดือนที่ 8 เพื่อสนับสนุนการปรับเปลี่ยนพฤติกรรมการใช้จ่ายของประชาชนและร้านค้าไปสู่ทางเลือกใหม่ผ่านระบบอิเล็กทรอนิกส์ทดแทนเงินสด โดยตลอดการดำเนินโครงการได้รับการตอบรับอย่างดี ทั้งจากประชาชนซึ่งมีแนวโน้มหันมาใช้จ่ายผ่านบัตรเดบิตมากขึ้น โดยเฉพาะการใช้จ่ายรายการย่อยในชีวิตประจำวัน และจากร้านค้าที่มีการวางเครื่องรับชำระเงินทางอิเล็กทรอนิกส์หรือ EDC เพิ่มขึ้นต่อเนื่อง อย่างไปกว่านั้น การแจกโชคในครั้งนี้ นับเป็นเดือนที่ 2 ที่ได้เปิดโอกาสในการขยายสิทธิ์ไปถึงผู้ถือบัตรสวัสดิการแห่งรัฐให้สามารถลุ้นโชคได้ โดยการใช้จ่ายผ่านบัตร 1 ครั้ง เท่ากับ 1 สิทธิ์ สำหรับผู้ที่ใช้บัตรสวัสดิการแห่งรัฐเพื่อซื้อสินค้าหรือวัตถุดิบการเกษตร (ไม่รวมค่าใช้จ่ายในสวัสดิการเดินทางผ่านบัตรสวัสดิการแห่งรัฐ) เพื่อเป็นการขยายโอกาสการเข้าถึงบริการทางการเงินแบบอิเล็กทรอนิกส์ให้กับประชาชนผู้มีรายได้น้อยให้ได้เริ่มต้นสร้างความคุ้นเคยกับการรับสวัสดิการและใช้จ่ายผ่านบัตรทดแทนเงินสด และยังเป็นการช่วยให้การส่งผ่านสวัสดิการจากภาครัฐสู่ประชาชน ถูกต้อง ตรงตัว รวดเร็ว และโปร่งใสอีกด้วย
นายพรชัยฯ กล่าวต่ออีกว่า เป็นที่น่ายินดีกับนางสาวศุทธิรัตน์ เพชรฤาชา ซึ่งเป็นผู้โชคดีจากการใช้บัตรเดบิตได้รับรางวัลที่ 1 มูลค่า 1,000,000 บาท และร้านแต้จี่แสงก่อสร้าง ซึ่งเป็นร้านค้าธงฟ้าประชารัฐในจังหวัดชัยภูมิ ที่ได้รับรางวัลที่ 1 มูลค่า 1,000,000 บาท
ทั้งนี้ โครงการแจกโชคจากการใช้บัตรเดบิตมีกำหนดการแจกโชคทุกเดือนเป็นระยะเวลา 1 ปี (เดือนมิถุนายน 2560 ถึงเดือนพฤษภาคม 2561) รวมเงินรางวัล 84 ล้านบาท โดยได้รับการสนับสนุนจากสำนักงานสลากกินแบ่งรัฐบาล ซึ่งในแต่ละเดือนผู้ใช้บัตรเดบิตจะมีรางวัลสูงสุด 1,000,000 บาท 1 รางวัล และรางวัลอื่น ๆ ลดหลั่นกันลงมาตั้งแต่ 100,000 บาท ถึง 2,000 บาท รวมทั้งสิ้น 1,001 รางวัล ในส่วนของร้านค้าจะมีรางวัลสูงสุด 1,000,000 บาท 1 รางวัล และมีรางวัลย่อยรางวัลละ 30,000 บาท จำนวน 5-30 รางวัลต่อเดือน โดยมีการประกาศรายชื่อผู้มีสิทธิ์ได้รับรางวัลเป็นประจำทุกเดือนที่ www.epayment.go.th โดยธนาคารจะติดต่อผู้มีสิทธิ์ได้รับรางวัลโดยตรงต่อไป
เลขานุการคณะอนุกรรมการขับเคลื่อนโครงการการให้ความรู้และส่งเสริมธุรกรรมอิเล็กทรอนิกส์
โทร 02 273 9020 ต่อ 3289 3229 และ 3315

ที่มา : http://www.thaigov.go.th/news/contents/details/9418
