รัฐบาลไทย-ข่าวทำเนียบรัฐบาล-โฆษกรัฐบาลปฏิเสธ สำนักนายกฯ ออก 9 ข้อห้ามช่วงสงกรานต์ ชี้มีคนบางกลุ่มพยายามลดความน่าเชื่อถือของรัฐบาล ย้ำบางข้อเป็นแนวทางที่เคยขอความร่วมมือ แนะประชาชนนำสิ่งที่ดีไปปฏิบัติ

วันเสาร์ที่ 8 เมษายน 2560
โฆษกรัฐบาลปฏิเสธ สำนักนายกฯ ออก 9 ข้อห้ามช่วงสงกรานต์ ชี้มีคนบางกลุ่มพยายามลดความน่าเชื่อถือของรัฐบาล ย้ำบางข้อเป็นแนวทางที่เคยขอความร่วมมือ แนะประชาชนนำสิ่งที่ดีไปปฏิบัติ
โฆษกประจำสำนักนายกรัฐมนตรี เปิดเผยถึงกรณีที่มีสื่อออนไลน์นำเสนอข่าวว่า สำนักนายกรัฐมนตรีแจ้ง 9 ข้อห้ามที่ห้ามเด็ดขาดในวันสงกรานต์ ระหว่างวันที่ 5-18 เม.ย.นี้
พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่มีสื่อออนไลน์นำเสนอข่าวว่า สำนักนายกรัฐมนตรีแจ้ง 9 ข้อห้ามที่ห้ามเด็ดขาดในวันสงกรานต์ ระหว่างวันที่ 5-18 เม.ย.นี้ เช่น ห้ามแต่งกายโป๊รัดรูป เน้นการแต่งกายด้วยผ้าไทย ห้ามจำหน่ายเครื่องดื่มแอลกอฮอล์ในพื้นที่จัดงาน ห้ามเล่นน้ำที่มีสิ่งเจือปน ห้ามใช้ปืนฉีดน้ำที่มีแรงดันสูงฯลฯ โดยหากฝ่าฝืนจะมีโทษหนัก ว่า
"สำนักนายกรัฐมนตรีไม่ได้ออกระเบียบดังกล่าวแต่อย่างใด โดยหากพิจารณารายละเอียดเป็นข้อ ๆ  แล้วจะพบว่า แต่ละข้อเป็นแนวทางที่คณะรัฐมนตรีเคยขอความร่วมมือพี่น้องประชาชนให้ร่วมกันรักษาประเพณีไทยด้วยการเล่นน้ำสงกรานต์ตามวิถีไทย เพื่อส่งเสริมนโยบายการท่องเที่ยวในปีก่อน ๆ ซึ่งล้วนแล้วแต่เป็นสิ่งที่ดีงาม
แต่มีความพยายามของคนบางกลุ่มที่ต้องการลดความน่าเชื่อถือของรัฐบาลด้วยการผนวกเรื่องการห้ามนั่งท้ายรถกระบะและการเล่นน้ำบนถนนหรือสาดน้ำข้างทางเข้าไปด้วย เพื่อให้เกิดความเข้าใจผิดคิดว่า รัฐบาลได้ออกมาตรการเข้มงวดซ้ำเติมประชาชน พร้อมกับมีบทลงโทษหนัก เช่นเดียวกับที่เกิดขึ้นในช่วงสัปดาห์ที่ผ่านมา ทั้ง ๆ ที่ความเป็นจริงถือเป็นเจตนาดี แต่กลับถูกมองเป็นเจตนาร้าย"
อย่างไรก็ตาม อยากให้พี่น้องประชาชนเลือกนำข้อแนะนำที่ดีไปปฏิบัติ เพื่อรักษาคุณค่าของวัฒนธรรมประเพณีที่งดงามของไทย ให้คนในชาติเกิดความภาคภูมิใจและเป็นที่ชื่นชมของนักท่องเที่ยว รวมทั้งขอความร่วมมือไม่แชร์หรือส่งต่อข่าวที่บิดเบือน ซึ่งอาจเป็นชนวนของความขัดแย้งระหว่างผู้ที่เห็นด้วยและไม่เห็นด้วย โดยขอให้ช่วยกันนำข้อเท็จจริงไปอธิบายเพื่อสร้างความเข้าใจที่ถูกต้องในสังคม

ที่มา : http://www.thaigov.go.th/news/contents/details/2969
