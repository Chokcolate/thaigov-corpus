รัฐบาลไทย-ข่าวทำเนียบรัฐบาล-รมว.วธ. เปิดงาน “อาบน้ำแร่ แลระนอง” ชูโดดเด่นด้านวัฒนธรรม-ประเพณี-ทรัพยากรธรรมชาติ หนุนพัฒนาเป็น “เมืองท่องเที่ยวเชิงสุขภาพ”

วันพฤหัสบดีที่ 23 มีนาคม 2560
รมว.วธ. เปิดงาน “อาบน้ำแร่ แลระนอง” ชูโดดเด่นด้านวัฒนธรรม-ประเพณี-ทรัพยากรธรรมชาติ หนุนพัฒนาเป็น “เมืองท่องเที่ยวเชิงสุขภาพ”
นายวีระ โรจน์พจนรัตน์ รัฐมนตรีว่าการกระทรวงวัฒนธรรม เป็นประธานเปิดงาน “อาบน้ำแร่ แลระนอง” ประจำปี 2560  ซึ่งจัดขึ้นระหว่างวันที่ 22- 30 มีนาคม 2560
เมื่อวันที่ 22 มีนาคม 2560 ณ เวทีกลาง ลานอเนกประสงค์เทศบาลเมืองระนอง จังหวัดระนอง นายวีระ โรจน์พจนรัตน์ รัฐมนตรีว่าการกระทรวงวัฒนธรรม (รมว.วธ.) เป็นประธานเปิดงาน “อาบน้ำแร่ แลระนอง” ประจำปี 2560  ซึ่งจัดขึ้นระหว่างวันที่ 22- 30 มีนาคม 2560 โดยมีจังหวัดระนอง และผู้แทนองค์กรปกครองส่วนท้องถิ่นเข้าร่วมงาน โดยการจัดงานในครั้งนี้เป็นการบูรณาการความร่วมมือระหว่างหน่วยงานภาครัฐ ภาคเอกชน อาทิ กระทรวงวัฒนธรรม(วธ.) กระทรวงสาธารณสุข(สธ.) จังหวัดระนอง องค์กรปกครองส่วนท้องถิ่น การท่องเที่ยวแห่งประเทศไทย(ททท.) และบริษัท ปตท.สำรวจและผลิตปิโตรเลียม จำกัด (มหาชน) เป็นต้น
นายวีระ โรจน์พจนรัตน์  รัฐมนตรีว่าการกระทรวงวัฒนธรรม กล่าวว่า  รัฐบาลมีนโยบายประเทศไทย 4.0 เดินหน้าปฏิรูปประเทศไทยสู่ความมั่นคง มั่งคั่งและยั่งยืน รวมทั้งนโยบายของวธ.มุ่งส่งเสริมเศรษฐกิจสร้างสรรค์ใน 5 สาขาได้แก่ อาหาร ภาพยนตร์  แฟชั่น  มวยไทย  เทศกาลและประเพณีไทยในการสร้างรายได้ และเสริมสร้างภาพลักษณ์ที่ดีของประเทศ ดังนั้น  วธ.จึงร่วมกับหน่วยงานต่างๆจัดงาน “อาบน้ำแร่ แลระนอง” โดยวธ.ได้ให้การสนับสนุนการจัดกิจกรรมการแสดงเพื่อแสดงความอาลัยและเทิดพระเกียรติแด่พระบาทสมเด็จพระปรมินทรมหาภูมิพลอดุลยเดช โดยนำศิลปินพื้นบ้านมาร่วมแสดงเพื่อส่งเสริมบทบาทของศิลปินและชุมชนในการนำทุนทางวัฒนธรรมมาสร้างอาชีพ และรายได้  รวมทั้งสืบทอดศิลปวัฒนธรรม  ภูมิปัญญาท้องถิ่นให้ยั่งยืนตามนโยบายของวธ.  ซึ่งเป็นการส่งเสริมประเพณีวัฒนธรรม และสนับสนุนการเป็นเมืองท่องเที่ยวเชิงสุขภาพของจังหวัดระนอง
นายวีระ กล่าวด้วยว่า กิจกรรมภายในงานครั้งนี้ประกอบด้วย การแสดงชุดพระราชา ธ สถิตในดวงใจแผ่นดินหลอมรวมไว้ พระราชาผู้ทรงธรรม ภูมิแผ่นดินนวมินทร์มหาราชา การแสดงพื้นบ้าน เช่น โนรา ลิเกฮูลู โดยมีศิลปินพื้นบ้านและนักเรียนโรงเรียนต่างๆร่วมแสดง รวมทั้งมีนิทรรศการแสดงถึงวิถีชีวิต ประเพณีและวัฒนธรรมของชุมชนต่างๆในจังหวัดระนอง อาทิ บ้านแร่นองโกปี๊ บ้านบะบ๋า ยะหย๋า  เป็นต้น
นอกจากนี้  ยังมีกิจกรรมเกี่ยวกับน้ำแร่ร้อนและสปา อาทิ การให้ความรู้เกี่ยวกับน้ำแร่ การแช่น้ำร้อน การให้บริการสปาและนวดแผนไทย เป็นต้น  รวมถึงการจำหน่ายผลิตภัณฑ์เกี่ยวกับน้ำแร่ และการจำหน่ายสินค้าโอทอป การออกร้านกาชาด เพื่อหารายได้ช่วยเหลือผู้ประสบภัยและผู้ด้อยโอกาส รวมทั้งมีการแสดงบนเวทีกลางโดยจัดประกวดธิดาน้ำแร่นอง  ประกวดร้องเพลงไทยลูกทุ่ง  และการแสดงของศิลปิน นักแสดงตลอดทั้ง 9 คืน  ทั้งนี้ สอบถามรายละเอียดเพิ่มเติมได้ที่สำนักงานวัฒนธรรมจังหวัดระนอง กระทรวงวัฒนธรรม โทร.077-800-162
-----------------------------------------------------

ที่มา : http://www.thaigov.go.th/news/contents/details/2596
