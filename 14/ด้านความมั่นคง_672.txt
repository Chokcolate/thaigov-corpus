รัฐบาลไทย-ข่าวทำเนียบรัฐบาล-รัฐมนตรีว่าการกระทรวงมหาดไทย ตรวจเยี่ยมระบบการบริหารจัดการขยะปลายทางบ่อขยะแพรกษาใหม่ จังหวัดสมุทรปราการ

วันจันทร์ที่ 12 กุมภาพันธ์ 2561
รัฐมนตรีว่าการกระทรวงมหาดไทย ตรวจเยี่ยมระบบการบริหารจัดการขยะปลายทางบ่อขยะแพรกษาใหม่ จังหวัดสมุทรปราการ
รัฐมนตรีว่าการกระทรวงมหาดไทย ตรวจเยี่ยมระบบการบริหารจัดการขยะปลายทางบ่อขยะแพรกษาใหม่ จังหวัดสมุทรปราการ
วันนี้ (12ก.พ.61) เวลา 13:30 น. ณ ศาลากลางจังหวัดสมุทรปราการ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เดินทางตรวจเยี่ยมและรับฟังบรรยายสรุปการบริหารจัดการขยะปลายทางที่บ่อขยะแพรกษาใหม่ จังหวัดสมุทรปราการ โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และผู้บริหารระดับสูงของกระทรวงมหาดไทย ร่วมเดินทางตรวจเยี่ยม โอกาสนี้ นายชาติชาย อุทัยพันธุ์ ผู้ว่าราชการจังหวัดสมุทรปราการ พร้อมด้วยหัวหน้าส่วนราชการในพื้นที่จังหวัดสมุทรปราการ ร่วมให้การต้อนรับและบรรยายสรุป
ผู้ว่าราชการจังหวัดได้กล่าวรายงานสรุปต่อที่ประชุมว่า จังหวัดสมุทรปราการ เป็นจังหวัดปริมณฑล ตั้งอยู่ฝั่งตะวันออกของกรุงเทพมหานคร มีพื้นที่ประมาณ 1,000 ตารางกิโลเมตร มีปริมาณขยะ 1.4 ล้านตัน/ปี หรือประมาณ 3,800 ตัน/วัน  จัดเก็บโดย องค์กรปกครองส่วนท้องถิ่น 1,863 ตัน  ดำเนินการโดยภาคเอกชน 1,994 ตัน ปัจจุบันมีโรงไฟฟ้าพลังงานขยะได้รับใบอนุญาต จำนวน 1 แห่ง และจังหวัดฯ มีมาตรการในการบริหารจัดการขยะ 4 มาตรการ ได้แก่ 1. มาตรการสร้างจิตสำนึกลดปริมาณและคัดแยกขยะมูลฝอย ณ แหล่งกำเนิด (ต้นทาง) 2. มาตรการเพิ่มประสิทธิภาพการเก็บขนขยะมูลฝอยขององค์กรปกครองส่วนท้องถิ่น (กลางทาง) 3. มาตรการการเพิ่มศักยภาพและประสิทธิภาพการกำจัดขยะมูลฝอยชุมชนให้ได้รับการจัดการอย่างถูกต้องตามหลักวิชาการ (ปลายทาง) และ 4. มาตรการส่งเสริมและสนับสนุนการการบริหารจัดการขยะมูลฝอยชุมชนตั้งแต่ต้นทาง กลางทาง และปลายทาง
จากนั้น รัฐมนตรีว่าการกระทรวงมหาดไทย และคณะ ได้เดินทางตรวจเยี่ยมศูนย์บริหารจัดการขยะชุมชนแปรรูปเป็นพลังงานทดแทนแบบครบวงจรที่เป็นมิตรกับสิ่งแวดล้อม ณ บริเวณบ่อขยะแพรกษาใหม่  อ.เมืองฯ จ.สมุทรปราการ  บนพื้นที่ 320 ไร่ ซึ่งศูนย์ฯ ดังกล่าวบริหารจัดการโดยภาคเอกชน ดำเนินการบริหารจัดการขยะ เพื่ออนุรักษ์สิ่งแวดล้อม และลดผลกระทบจากปัญหาขยะล้นเมือง ประกอบด้วย 4 ส่วน คือ 1. โรงไฟฟ้าพลังงานขยะ RDF กำลังการผลิต 9.98 เมกะวัตต์ 2. โรงคัดแยกขยะเพื่อผลิตเชื้อเพลิง RDF 3. บ่อฝังกลบขยะ และ 4. โรงบำบัดและปรับปรุงคุณภาพน้ำ โดยได้รับการรับรองมาตรฐานระบบบริหารงานคุณภาพจากบริษัท Bureau Veritas Certification (ประเทศไทย) จำกัด ภายใต้สถาบันการรับรอง UKAS ในด้านต่างๆ เช่น การบริหารจัดการขยะชุมชนโดยการฝังกลบ การบริหารจัดการสิ่งแวดล้อม เป็นต้น
ทั้งนี้ คณะกรรมการกลางจัดการสิ่งปฏิกูลและมูลฝอย โดยมี ปลัดกระทรวงมหาดไทย เป็นประธาน มีแนวคิดในการที่จะเปรียบเทียบระบบเทคโนโลยีการบริหารจัดการขยะปลายทางให้มีความเหมาะสมและเป็นมิตรกับสิ่งแวดล้อม เกิดประโยชน์ในการบริหารจัดการขยะของประเทศไทย โดยมีแผนที่จะตรวจเยี่ยมเพื่อดำเนินการเปรียบเทียบการใช้เทคโนโลยีการจัดการขยะในรูปแบบต่างๆ ในหลายๆ พื้นที่ต่อไป.
ครั้งที่ 28/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/10044
