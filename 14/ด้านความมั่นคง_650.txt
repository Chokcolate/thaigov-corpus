รัฐบาลไทย-ข่าวทำเนียบรัฐบาล-รองปลัดกระทรวงมหาดไทยเป็นประธานเปิดโครงการศึกษาอบรมหลักสูตรข้าราชการที่ดี รุ่นที่ 50

วันศุกร์ที่ 9 กุมภาพันธ์ 2561
รองปลัดกระทรวงมหาดไทยเป็นประธานเปิดโครงการศึกษาอบรมหลักสูตรข้าราชการที่ดี รุ่นที่ 50
รองปลัดกระทรวงมหาดไทยเป็นประธานเปิดโครงการศึกษาอบรมหลักสูตรข้าราชการที่ดี รุ่นที่ 50 พร้อมมอบโอวาทแก่ข้าราชการใหม่ที่เข้ารับการอบรม ยึดหลักปรัชญาเศรษฐกิจพอเพียง ความอดทนเสียสละ และเน้นย้ำการเรียนรู้ตลอดชีวิต
วันนี้ (7 ก.พ. 2561) เวลา 10.00 น. นายนิสิต จันทร์สมวงศ์ รองปลัดกระทรวงมหาดไทย เป็นประธานในพิธีเปิดโครงการศึกษาอบรม หลักสูตร “การเป็นข้าราชการที่ดี” รุ่นที่ 50 ประจำปีงบประมาณ พ.ศ. 2561 ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย จัดขึ้นโดย สถาบันดำรงราชานุภาพ กระทรวงมหาดไทย ทั้งนี้ มีผู้เข้ารับการอบรมจำนวนทั้งสิ้น 100 คน ประกอบด้วย หน่วยงานในสังกัดกระทรวงมหาดไทย 92 คน และกระทรวงวิทยาศาสตร์และเทคโนโลยี จำนวน 8 คน การอบรมครั้งนี้จัดขึ้นเพื่อต้องการให้ข้าราชการบรรจุใหม่ได้เรียนรู้ระเบียบแบบแผนของทางราชการและเป็นข้าราชการที่ดี โดยมีระยะเวลาในการอบรมจำนวน 10 วัน ในระหว่างวันที่ 7 – 16 กุมภาพันธ์ 2561 ณ วิทยาลัยมหาดไทย อำเภอบางละมุง จังหวัดชลบุรี
ในโอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่เข้ารับการอบรม พร้อมมอบโอวาทว่า การเป็นข้าราชการที่ดีนั้นจะต้องผ่านระยะเวลาในการพิสูจน์คุณค่าที่อยู่ในตัวเอง ดังคำสุภาษิตที่กล่าวว่า “ระยะทางพิสูจน์ม้า กาลเวลาพิสูจน์คน” พร้อมนี้ได้มอบแนวทางการทำงานให้แก่ผู้เข้ารับการฝึกอบรม 3 ประการ มาเป็นหลักคิดและปฏิบัติตนในการทำงาน ประการแรก คือ การน้อมนำปรัชญาของเศรษฐกิจพอเพียงมาใช้ในการดำรงชีวิต โดยเริ่มต้นจากการใช้จ่ายเงินจะต้องไม่ใช้จ่ายเงินเกินตัว และต้องฝึกการออมให้เป็นนิสัย ซึ่งการออมขอให้แบ่งเป็น 4 บัญชีด้วยกัน ประกอบด้วย บัญชีเงินฝากหลังเกษียณอายุราชการ บัญชีเงินฝากเพื่อสุขภาพ บัญชีเงินฝากเพื่อครอบครัว และบัญชีเงินฝากเพื่อการท่องเที่ยว ประการต่อมา คือ ความเสียสละและความอดทนในการทำงาน ซึ่งการเป็นข้าราชการที่ดีนั้นจะอาศัยแต่ความเก่งอย่างเดียวไม่ได้ จะต้องยึดหลักหิริโอตัปปะมาเป็นแนวทางในการปฏิบัติ และปฏิบัติตามหน้าที่ระเบียบ/กฎหมาย ในฐานะกลไกแห่งรัฐ ประการสุดท้าย คือ การเรียนรู้ตลอดชีวิต เพื่อให้เกิดการพัฒนาตนเอง โดยจะต้องเป็นคนรอบรู้ทั้งเรื่องที่อยู่ในอำนาจหน้าที่และไม่อยู่ในอำนาจหน้าที่ และต้องรู้งานและวิธีคิดแบบหัวหน้างาน สุดท้ายได้เน้นย้ำให้ผู้เข้ารับการฝึกอบรมฝึกฝนทักษะด้านภาษาอังกฤษ เพื่อเตรียมความพร้อมสำหรับการทำงานในระบบราชการในอนาคต

ที่มา : http://www.thaigov.go.th/news/contents/details/9933
