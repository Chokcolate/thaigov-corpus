รัฐบาลไทย-ข่าวทำเนียบรัฐบาล-ออมสินคว้าแชมป์ 2 ปีซ้อน Best Retail Bank of the Year 2017

วันศุกร์ที่ 9 มิถุนายน 2560
ออมสินคว้าแชมป์ 2 ปีซ้อน Best Retail Bank of the Year 2017
ธนาคารออมสิน ครองแชมป์ธนาคารเพื่อลูกค้ารายย่อยแห่งปี 2560 : Best Retail Bank of the Year 2017 นั่งแท่นเป็นธนาคารที่ผู้เข้าชมงานมหกรรมการเงิน ครั้งที่ 17 Money Expo 2017 ชื่นชอบและตัดสินใจเลือกใช้บริการมากที่สุด
ธนาคารออมสิน ครองแชมป์ธนาคารเพื่อลูกค้ารายย่อยแห่งปี 2560 : Best Retail Bank of the Year 2017 นั่งแท่นเป็นธนาคารที่ผู้เข้าชมงานมหกรรมการเงิน ครั้งที่ 17 Money Expo 2017 ชื่นชอบและตัดสินใจเลือกใช้บริการมากที่สุด จากผลโหวตของสวนดุสิตโพลร่วมกับวารสารการเงินธนาคาร โดยเป็นการครองแชมป์ติดต่อกันเป็นปีที่ 2
รายงานข่าวจากธนาคารออมสิน เปิดเผยว่า วารสารการเงินธนาคารฉบับเดือนมิถุนายน 2560 ได้เผยผลการสำรวจความคิดเห็นผู้เข้าชมงานมหกรรมการเงินครั้งที่ 17 Money Expo 2017 ที่ วารสารการเงินธนาคาร จัดขึ้นระหว่างวันที่ 11-14 พฤษภาคม 2560 โดยธนาคารออมสิน ได้ครองตำแหน่งธนาคารเพื่อลูกค้ารายย่อยแห่งปี 2560 : Best Retail Bank of The Year 2017 โดยวารสารการเงินธนาคาร ได้รับความร่วมมือจาก สวนดุสิตโพล มหาวิทยาลัยราชภัฏสวนดุสิต ทำการสำรวจความคิดเห็นผู้เข้าชมงาน Money Expo 2017 ซึ่งผลปรากฏว่า ธนาคารออมสิน เป็นธนาคารที่ผู้เข้าชมงาน Money Expo 2017 ชื่นชอบและตัดสินใจเลือกใช้บริการมากที่สุด
ทั้งนี้ ผู้เข้าชมงานได้ให้เหตุผลว่า ธนาคารออมสินมีบริการที่หลากหลาย มีแคมเปญโปรโมชั่นที่ตรงกับความต้องการอัตราดอกเบี้ยจูงใจ มีการให้เงื่อนไขที่ดี ขั้นตอนไม่ยุ่งยาก พนักงานในบูธอัธยาศัยดีให้บริการเป็นกันเอง ดูแลเอาใจใส่ให้ข้อมูลดี รวมถึงเป็นสถาบันการเงินที่มีความน่าเชื่อถือ จึงมีความมั่นใจและรู้สึกปลอดภัยที่ใช้บริการ ซึ่งนอกเหนือจากตำแหน่งเกียรติยศนี้แล้ว ธนาคารออมสินยังประสบความสำเร็จกับเป้าหมายยอดธุรกรรมและจำนวนลูกค้าที่มาใช้บริการอีกด้วย
สำหรับงาน Money Expo 2017 ธนาคารออมสินมุ่งมั่นสู่ศตวรรษใหม่อย่างมั่นคงและยั่งยืนพร้อมก้าวสู่การเป็น Digi-Thai Banking ผู้นำนวัตกรรมทางการเงินและสังคมยุคใหม่ภายใต้แนวคิด GSB New Century “Integrated Solutions for Digital Life...Digital Banking and Economy 4.0, Simply make it happens ใช้ชีวิตง่ายขึ้นกับออมสินยุคใหม่เชื่อมโลกดิจิทัลทางการเงินสู่ยุค 4.0” แบ่งพื้นที่การจัดแสดงภายในบูธออกเป็น 2 โซน ได้แก่ Financial Innovations นวัตกรรมทางการเงินที่ช่วยเพิ่มประสิทธิภาพการใช้ชีวิตของคนไทย และ Social Innovations ซึ่งส่งผ่านแนวคิดที่ตอบโจทย์การเป็นมากกว่าการธนาคารเพื่อสังคมเพื่อคุณภาพชีวิตที่ดีของคนไทยทุกคน
ส่วนผลิตภัณฑ์และบริการทางการเงิน ธนาคารออมสินนำมาเสนออย่างครบถ้วน พร้อมแคมเปญโปรโมชั่นที่จัดขึ้นเป็นพิเศษเพื่อผู้เข้าชมงาน Money Expo 2017 โดยเฉพาะ ผลิตภัณฑ์ที่เป็นพระเอกของงานมีประชาชนเข้ามาจองคิวเพื่อใช้สิทธิ์ฝากเงินกันอย่างเนืองแน่น ตั้งแต่เช้าก่อนเวลาเปิดงาน ก็คือ เงินฝากเผื่อเรียกพิเศษ 4 เดือน อัตราดอกเบี้ยแบบขั้นบันได (Step up) สูงสุด 4% ต่อปี อัตราดอกเบี้ยเดือนแรก = 1% ต่อปี เดือนที่ 2 = 2% ต่อปี เดือนที่ 3 =3% ต่อปี และเดือนที่ 4 =4% ต่อปี หรือคิดเฉลี่ยเป็น 2.5% ต่อปี (เทียบเท่าเงินฝากประจำ 2.94% ต่อปี) ดอกเบี้ยยกเว้นภาษี เปิดบัญชีขั้นต่ำ 10,000 บาท รับฝากสูงสุดรายละไม่เกิน 500,000 บาท โดยมีเงื่อนไขการรับฝากด้วยการเปิดใช้บริการบัตรอิเล็กทรอนิกส์ และบริการ MyMo
ส่วนสินเชื่อเคหะ ธนาคารออมสินจัดโปรโมชั่นพิเศษเมื่อลูกค้าเลือกทำประกันชีวิตเพื่อประกันสินเชื่อ พร้อมทั้งสมัครใช้ผลิตภัณฑ์ธนาคารอย่างน้อย 3 ประเภท เช่น MyMo สินเชื่อบัตรเงินสด บัตรเครดิต บัตรอิเล็กทรอนิกส์ และเลือกชำระสินเชื่อหักผ่านบัญชี โดยได้รับอัตราดอกเบี้ย 0% นาน 6 เดือน เดือนที่ 7-12 = 0.99% ต่อปี ปีที่ 2 = MRR-1.99% ปีที่ 3 เป็นต้นไป = MRR-1%
นอกจากนี้ ยังมีหมัดเด็ดที่ธนาคารออมสินนำมาแข่งขันกับธนาคารอื่นๆ โดยมีโปรโมชั่นสินเชื่อบ้านที่มีการปรับข้อเสนอพิเศษ จากอัตราดอกเบี้ย 0% นาน 6 เดือน เพิ่มเป็น 0% นาน 1 ปี ซึ่งโปรโมชั่นนี้รวมถึงลูกค้าที่ไถ่ถอนสินเชื่อเคหะมาจากสถาบันการเงินอื่น วงเงินกู้ตั้งแต่ 2 ล้านบาทขึ้นไป พร้อมกับได้รับยกเว้นค่าธรรมเนียมบริการสินเชื่อและค่าประเมินหลักทรัพย์อีกด้วย
สำหรับผู้ประกอบการขนาดกลางและขนาดเล็ก ก็มีสินเชื่อ GSB SMEsดีเวอร์ 3.99 วงเงินกู้สูงสุด 100 ล้านบาท อัตราดอกเบี้ยปีแรก 3.99% ต่อปี, สินเชื่อ GSB SMEs บัญชีเดี่ยว เปอร์เซ็นต์เดียว อัตราดอกเบี้ย 1% วงเงินกู้สูงสุด 100 ล้านบาท, สินเชื่อ GSB SMEs Startup อัตราดอกเบี้ย 3.99% วงเงินกู้สูงสุด 10 ล้านบาท ผ่อนนาน 10 ปี, สินเชื่อโครงการธนาคารประชาชน ใช้ได้กับทุกโอกาสตามความต้องการด้วยวงเงินสูงสุด 200,000 บาท อัตราดอกเบี้ยเริ่มต้น 75 สตางค์ต่อเดือน รวมทั้ง บริการบัตรเครดิตธนาคารออมสิน “ชีวิตดิจิตอลแบบไทยๆ”, บริการบัตรเดบิต,Digital Salak สลากออมสินรูปแบบดิจิทัล ซึ่งผู้สมัครใช้บริการและร่วมกิจกรรมต่างๆ ของธนาคารออมสินภายในงานจะได้รับของแจก ของแถมต่างๆ มากมาย

ที่มา : http://www.thaigov.go.th/news/contents/details/4418
