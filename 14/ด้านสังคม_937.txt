รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือชายวัย 50 ปี ป่วยเป็นโรคมะเร็งที่โหนกแก้ม และภรรยาวัย 46 ปี ที่ประสบอุบัติเหตุขาหัก ต้องหยุดทำงาน ครอบครัวขาดรายได้ ที่ จ.สระบุรี

วันอังคารที่ 28 พฤศจิกายน 2560
ปลัด พม. กำชับ จนท. เร่งช่วยเหลือชายวัย 50 ปี ป่วยเป็นโรคมะเร็งที่โหนกแก้ม และภรรยาวัย 46 ปี ที่ประสบอุบัติเหตุขาหัก ต้องหยุดทำงาน ครอบครัวขาดรายได้ ที่ จ.สระบุรี
ปลัด พม. กำชับ จนท. เร่งช่วยเหลือชายวัย 50 ปี ป่วยเป็นโรคมะเร็งที่โหนกแก้ม และภรรยาวัย 46 ปี ที่ประสบอุบัติเหตุขาหัก ต้องหยุดทำงาน ครอบครัวขาดรายได้ ที่ จ.สระบุรี พร้อมห่วงใยสถานการณ์น้ำท่วมภาคใต้ กำชับทีม One Home ลงพื้นที่ให้การช่วยเหลือตามภารกิจ
วันนี้ (28 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 763/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุมณ ห้องประชุม ชั้น 8 กระทรวง พม. สะพานขาว กรุงเทพฯ
นายพุฒิพัฒน์ กล่าวว่า จากกรณี ชายวัย 50 ปี ป่วยเป็นโรคมะเร็งที่โหนกแก้ม เป็นแผลขนาดใหญ่ สร้างความเจ็บปวดทุกข์ทรมานเป็นอย่างมาก อาศัยอยู่กับภรรยาวัย 46 ปี ที่ประสบอุบัติเหตุขาหัก ต้องหยุดประกอบอาชีพชั่วคราว และลูกวัยกำลังเรียนอีก 2 คน ทั้ง 4 ชีวิตอาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน มีรายได้ไม่เพียงพอค่าใช้จ่ายในการรักษาพยาบาล ที่อำเภอแก่งคอย จังหวัดสระบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสระบุรี (พมจ.สระบุรี) พร้อมหน่วยงานที่เกี่ยวข้อง เร่งลงพื้นที่เยี่ยมครอบครัว เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ป่วยอย่างใกล้ชิด และการช่วยเหลือในเรื่องการศึกษาของเด็กทั้ง 2 คนอย่างต่อเนื่อง รวมทั้ง การซ่อมแซมปรับปรุงบ้านให้มีสภาพแข็งแรง มั่นคง ถูกสุขลักษณะ นอกจากนี้ ช่วยเหลือในการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดีในระยะยาวต่อไป
นายพุฒิพัฒน์ กล่าวต่อไปว่า สำหรับกรณี หญิงวัย 39 ปี ที่พาลูกชายวัย 16 ปี เข้าร้องเรียนต่อเจ้าหน้าที่ตำรวจ ว่าลูกชายถูกวัยรุ่นชายรายหนึ่งใช้อาวุธปืนยิง ทำให้ได้รับบาดเจ็บสาหัส จนร่างกายพิการเดินไม่ได้ ซึ่งเหตุการณ์ผ่านมากว่า 2 ปี แต่คดีความไม่คืบหน้า เกรงว่าจะไม่ได้รับความเป็นธรรม ที่อำเภอทุ่งสง จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กหนุ่มดังกล่าวอย่างใกล้ชิด รวมทั้ง การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และประสานกับหน่วยงานในพื้นที่เพื่อร่วมกันหาแนวทางการช่วยเหลือในระยะยาวต่อไป
นายพุฒิพัฒน์ กล่าวเพิ่มเติมว่า สำหรับสถานการณ์น้ำท่วมในหลายจังหวัดทางภาคใต้ ทำให้สถานศึกษาต้องหยุดการเรียนการสอนหลายแห่ง เนื่องจากระดับน้ำท่วมขังสูง ประชาชนได้รับความเดือดร้อนเป็นอย่างมาก นั้น ตนมีความห่วงใยประชาชนในทุกพื้นที่ โดยเฉพาะกลุ่มเป้าหมายเด็ก ผู้สูงอายุ คนพิการ และผู้ด้อยโอกาส พร้อมกำชับทีม One Home แต่ละจังหวัดในสังกัดกระทรวง พม. ลงพื้นที่ให้ความช่วยเหลือตามภารกิจของกระทรวง พม. เพื่อบรรเทาความเดือดร้อนของของผู้ที่ได้รับผลกระทบอย่างต่อเนื่อง

ที่มา : http://www.thaigov.go.th/news/contents/details/8407
