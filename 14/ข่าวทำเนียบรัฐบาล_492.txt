รัฐบาลไทย-ข่าวทำเนียบรัฐบาล-เลขาธิการ ศอ.บต. แถลงข่าวผลการดำเนินงานของ ศอ.บต.ชูผลงาน 9 เดือน 9 ดี 9 เด่น พร้อมบูรณาการร่วมทุกภาคี ขับเคลื่อนงานการแก้ปัญหาและพัฒนาจังหวัดชายแดนภาคใต้

วันพฤหัสบดีที่ 13 กรกฎาคม 2560
เลขาธิการ ศอ.บต. แถลงข่าวผลการดำเนินงานของ ศอ.บต.ชูผลงาน 9 เดือน 9 ดี 9 เด่น พร้อมบูรณาการร่วมทุกภาคี ขับเคลื่อนงานการแก้ปัญหาและพัฒนาจังหวัดชายแดนภาคใต้
เลขาธิการ ศอ.บต. แถลงข่าวผลการดำเนินงานของ ศอ.บต.ชูผลงาน 9 เดือน 9 ดี 9 เด่น พร้อมบูรณาการร่วมทุกภาคี ขับเคลื่อนงานการแก้ปัญหาและพัฒนาจังหวัดชายแดนภาคใต้
วันนี้ (13 มิ.ย. 2560) เวลา 10.15 น. ณ ห้องแถลงข่าว ตึกนารีสโมสร ทำเนียบรัฐบาล นายศุภณัฐ   สิรันทวิเนติ เลขาธิการศูนย์อำนวยการบริหารจังหวัดชายแดนภาคใต้ ร่วมกับ นายประสิทธิ์ ชูเมือง นายเถลิงศักดิ์ ยกศิริ และนายไกรศร วิศิษฎ์วงศ์ รองเลขาธิการ ศอ.บต. แถลงข่าวผลการดำเนินงาน ซึ่งสรุปสาระสำคัญดังนี้
ศูนย์อำนวยการบริหารจังหวัดชายแดนภาคใต้ (ศอ.บต.) เผยผลงาน 9 เดือน 9 ดี 9 เด่นการแก้ไขปัญหา และพัฒนาจังหวัดชายแดนภาคใต้ ขับเคลื่อนการดำเนินงานด้วยยุทธศาสตร์หลัก “เข้าใจ เข้าถึง และพัฒนา” พร้อมเป็นหน่วยงานกลางที่บูรณาการการทำงานเชื่อมโยงหน่วยงานภาครัฐ ภาคเอกชน และประชาชนในพื้นที่ เพื่อร่วมกันเดินหน้าแก้ไขปัญหา และพัฒนา ภายใต้แนวทาง “เสริมความมั่นคง สร้างความมั่งคั่ง ร่วมพัฒนาสู่ความยั่งยืน” เลขาธิการศูนย์ฯ  เปิดเผยว่า ศอ.บต. ดำเนินการภายใต้ยุทธศาสตร์การพัฒนาประเทศว่าด้วย “ความเข้าใจ เข้าถึง และพัฒนา” ตามแนวพระราชดำริของพระบาทสมเด็จพระเจ้าอยู่หัวรัชกาลที่ 9 ร่วมกับหลักปรัชญาเศรษฐกิจพอเพียง ยุทธศาสตร์การพัฒนาประเทศ 20 ปี แผนพัฒนาเศรษฐกิจและสังคมแห่งชาติ ฉบับที่ 12 นโยบายความมั่นคงแห่งชาติ นโยบายการบริหารและการพัฒนาจังหวัดชายแดนภาคใต้ และแผนปฏิบัติการ ในการแก้ไขปัญหาจังหวัดชายแดนภาคใต้
ทั้งนี้ เป็นไปตามนโยบายและข้อสั่งการของหัวหน้าคณะรักษาความสงบแห่งชาติและนายกรัฐมนตรี คณะรัฐมนตรี ที่ว่า “เร่งแก้ไขปัญหาการใช้ความรุนแรงในจังหวัดชายแดนภาคใต้ โดยนำยุทธศาสตร์ เข้าใจ เข้าถึง และพัฒนามาใช้ตามแนวทางกัลยาณมิตรแบบสันติวิธี ส่งเสริมการพูดคุยสันติสุขกับผู้มีความคิดเห็นต่างจากภาครัฐ สร้างความเชื่อมั่นในกระบวนการยุติธรรมตามหลักนิติธรรมและหลักสิทธิมนุษยชนโดยไม่เลือกปฏิบัติ ควบคู่กับการพัฒนาเศรษฐกิจและสังคมที่สอดคล้องกับความต้องการของประชาชนในพื้นที่ซึ่งเป็นพหุสังคม ขจัดการฉวยโอกาสก่อความรุนแรงแทรกซ้อน เพื่อซ้ำเติมปัญหาไม่ว่าจากผู้มีอิทธิพลในท้องถิ่นหรือเจ้าหน้าที่ฝ่ายบ้านเมือง ทั้งจะเพิ่มระดับปฏิสัมพันธ์กับต่างประเทศ และองค์การระหว่างประเทศที่อาจช่วยคลี่คลายปัญหาได้” ซึ่งทิศทางการดำเนินงานของ ศอ.บต. มีการบูรณาการร่วมกับหน่วยงานทั้งภาครัฐ และภาคเอกชน ตลอดจนกลุ่มประชาชนในพื้นที่เพื่อให้การแก้ไขปัญหา และพัฒนามีความครบถ้วน สมบูรณ์มากยิ่งขึ้น ภายใต้แนวทาง “เสริมความมั่นคง สร้างความมั่งคั่ง ร่วมพัฒนาสู่ความยั่งยืน” ซึ่ง “9 งานดี-งานเด่น ความก้าวหน้าของการขับเคลื่อนนโยบายการแก้ไขปัญหาจังหวัดชายแดนภาคใต้ของรัฐบาล” มีดังนี้
ด้านการเสริมความมั่นคง ประกอบด้วย
งานที่ 1 “บูโด-สุไหงปาดี สันติสุขที่แท้จริงของประชาชน” บูรณาการร่วมกับ กระทรวงมหาดไทย เพื่อขับเคลื่อนนโยบายของรัฐบาลของทุกหน่วยงานที่เกี่ยวข้อง เช่น กระบวนการออกโฉนดที่ดินให้กับประชาชนพื้นที่โดยรอบ การสร้างความรู้และความเข้าใจที่นำไปสู่การรับรู้สิทธิและความชอบธรรมในการเป็นเจ้าของที่ดินทำกิน รวมถึง การแก้ปัญหาการไร้ที่ดินทำกินของเกษตรกรและการรุกล้ำเขตป่าสงวน แก้ไขปัญหาเขตที่ดินทับซ้อนและแนวเขตพื้นที่ป่าที่ไม่ชัดเจน อันก่อให้เกิดความขัดแย้งระหว่างประชาชนกับเจ้าหน้าที่รัฐ เป็นต้น
งานที่ 2 “การพัฒนาอาชีพเพื่อคืนคนดีสู่สังคม” เปิดโอกาสให้ประชาชนทุกกลุ่มที่ผิดพลาดหรือ สูญเสียโอกาสและพื้นที่ทางสังคม ให้ได้รับการส่งเสริมและสนับสนุนการสร้างงาน สร้างอาชีพเพื่อการมีงานทำและมีรายได้ที่เพียงพอต่อการดำรงชีพในสังคม โดยไม่หวนกลับไปมีพฤติกรรมที่เป็นการละเมิดกฎหมาย หรือสิทธิของผู้อื่น ทั้งนี้ บนพื้นฐานแนวนโยบายการลดความเหลื่อมล้ำของสังคมและการสร้างโอกาสเข้าถึงบริการของรัฐ ในระยะเฉพาะหน้า ที่มุ่งเน้นการเร่งสร้างโอกาส อาชีพ และการมีรายได้ที่มั่นคงแก่ผู้ที่เข้าสู่ตลาดแรงงาน
งานที่ 3 “ความร่วมมือแก้ไขปัญหาแรงงานข้ามชาติ” เป็นความร่วมมือระหว่างส่วนราชการที่เกี่ยวข้อง เพื่อช่วยเหลือประชาชนในพื้นที่จังหวัดชายแดนภาคใต้ที่ถูกล่อลวงไปทำงานยังต่างประเทศอย่างผิดกฎหมาย นำไปสู่การถูกจับกุมและดำเนินคดีทางกฎหมายของประเทศนั้นๆ ในมิติใหม่การทำงานจากด้วยการ บูรณาการการทำงานร่วมกันเพื่อช่วยเหลือ แก้ไขปัญหาและวางมาตรการป้องกันการเกิดปัญหาในอนาคต ฯลฯ
ด้านการเสริมความมั่นคง ประกอบด้วย
งานที่ 4 “สามเหลี่ยมเศรษฐกิจ เพื่อความมั่นคง มั่งคั่ง ยั่งยืน”ตามนโยบายรัฐบาล เมื่อวันที่ 4 ตุลาคม 2559 เป็นต้นมา นำไปสู่ความก้าวหน้าสร้างและพัฒนาเศรษฐกิจทั้งระบบในพื้นที่จังหวัดชายแดนภาคใต้ เชื่อมโยงเศรษฐกิจในประเทศและเศรษฐกิจของโลกปัจจุบัน ผ่านการขับเคลื่อนเศรษฐกิจฐานราก เศรษฐกิจชุมชน เพื่อให้ประชาชนในพื้นที่มีงานทำ  มีรายได้และมีโอกาสการพัฒนาในมิติอื่นๆ และนำไปสู่การสร้างพื้นที่ปลอดภัยเพื่อความมั่นคงที่จะขยายผลไปสู่เมืองอื่นๆ อย่างเป็นรูปธรรมภายใต้กรอบเวลาที่กำหนด
งานที่ 5 “การสร้างนักธุรกิจเชื่อมโยงพื้นที่เศรษฐกิจ การค้าและการลงทุนทั้งระบบ”เป็นการแก้ไขปัญหาการว่างงานในพื้นที่ เช่น บัณฑิตเกษตร เป็นต้น รวมทั้ง ส่งเสริมและสนับสนุนการสร้างโอกาสทางเศรษฐกิจให้กับนักธุรกิจรุ่นใหม่ เพื่อเปิดพื้นที่เข้าสู่สนามการค้าและการพาณิชย์อย่างเต็มรูปแบบ ตามนโยบายการลดความเหลื่อมล้ำของสังคมและ ตลอดจน พัฒนาระบบการส่งเสริมอุตสาหกรรมที่ใช้การออกแบบและสร้างสรรค์เพิ่มขีดความสามารถของผู้ประกอบการวิสาหกิจขนาดกลางและขนาดย่อมให้เข้มแข็ง สามารถแข่งขันได้อย่างมีประสิทธิภาพ ก้าวทันแนวทาง Thailand 4.0 ซึ่งสามารถแข่งขันในโลกสมัยใหม่ได้
งานที่ 6 “เกษตรฐานรากหัวใจการพัฒนาเศรษฐกิจจังหวัดชายแดนภาคใต้” ขับเคลื่อนหัวใจสำคัญการทำเกษตรในพื้นที่ มุ่งเน้นการปรับเปลี่ยนพฤติกรรมการเกษตรจากพืชเชิงเดี่ยว ไปสู่เกษตรผสมผสาน โดยประยุกต์แนวทางตามพระราชดำริ “เกษตรทฤษฎีใหม่” มาส่งเสริมให้กับเกษตรกรในพื้นที่ การบริหารจัดการด้วยการรวมกลุ่มเกษตรกรตามแนวทาง “เกษตรแปลงใหญ่” และ “เกษตรประชารัฐ” ตามนโยบายของนายกรัฐมนตรี เพื่อให้เกิดระบบการดูแลเกษตรให้มีรายได้ที่เหมาะสมด้วยวิธีการต่างๆ ตลอดจนประสานความร่วมมือกับหน่วยงานราชการส่วนกลางทำงานร่วมกันเพื่อ ส่งเสริมและพัฒนาอุตสาหกรรมเกษตรแปรรูป เป็นต้น
ด้านการพัฒนาสู่ความยั่งยืน ประกอบด้วย
งานที่ 7 “สานพลังลูกเสือสันติสุขเพื่อการฟื้นฟูพหุสังคมที่ดีงามในจังหวัดชายแดนภาคใต้”โดยการนำพลังเยาวชนคนรุ่นใหม่ที่มีศักยภาพ มาร่วมแลกเปลี่ยนเรียนรู้ประสบการณ์และทัศนคติที่ดีของการดำรงอยู่ร่วมกันอย่างสันติสุข การเรียนรู้ความแตกต่างของกันและกัน และความร่วมมือ ร่วมใจ ผ่านการลงมือทำกิจกรรมด้วยกัน ช่วยเหลือกันและกันและช่วยเหลือครอบครัว ชุมชนและสังคม เพื่อให้เกิดบรรยากาศการร้อยรัก สามัคคีของประชาชนในพื้นที่จังหวัดชายแดนภาคใต้
งานที่ 8 “เก้าอี้สุขใจ ร้อยรักสู่ครอบครัว” ซึ่งเป็นนโยบายสำคัญของรัฐบาล โดยยึดถือ “เราจะไม่ทิ้งใครไว้ข้างหลัง” จึงเปิดโอกาสให้ครอบครัวที่มีสมาชิกในครอบครัวที่เป็นผู้พิการ ได้รับการส่งเสริมและพัฒนาศักยภาพทางด้านร่างกาย ผ่าน “เก้าอี้ สุขใจ”รวมทั้ง การสร้างงาน สร้างอาชีพให้กับผู้ปกครองให้มีการทำงานในบ้าน เพื่อให้มีเวลาเพียงพอต่อการดูแลและพัฒนาศักยภาพทางด้านร่างกายอย่างต่อเนื่อง ซึ่งเป็นส่วนหนึ่งของแผนสาธารณสุขเชิงรุก ตามนโยบายการยกระดับคุณภาพบริการด้านสาธารณสุข และสุขภาพของประชาชน โดยบูรณาการข้อมูลระหว่างทุกระบบหลักประกันสุขภาพและสร้างกลไกจัดการสุขภาพในระดับพื้นที่ที่ทุกภาคส่วนมาร่วมทำงานภายใต้เป้าหมายเดียวกันและการส่งเสริมคุณภาพชีวิต และการมีเงินหรือกิจกรรมที่เหมาะสม เพื่อสร้างสรรค์และไม่ก่อภาระต่อสังคมในอนาคต
งานที่ 9 “จากผู้รับในวันนั้น สู่การเป็นผู้ให้ในวันนี้”เป็นการช่วยเหลือด้านการเยียวยาผู้ได้รับผลกระทบจากเหตุการณ์ความไม่สงบในจังหวัดชายแดนภาคใต้ที่มีจำนวนประชาชนกลุ่มเป้าหมายจำนวนมากดึงพลัง และความเข้มแข็งของผู้ได้รับผลกระทบกลุ่มนี้ เพื่อไปสร้างประโยชน์ให้กับกลุ่มผู้ได้รับผลกระทบฯ อื่นๆ ให้ได้รับการช่วยเหลือและฟื้นฟูต่อไป โดยเฉพาะพลังจากสตรีและเยาวชนที่เป็นหัวใจสำคัญในการขับเคลื่อนงานเยียวยาเพื่อสันติสุขอย่างยั่งยืนจังหวัดชายแดนภาคใต้
ทั้งนี้ การดำเนินงานทั้ง 9 งาน ของศอ.บต.จะเห็นถึงมิติการทำงานรูปแบบใหม่ ที่มุ่งเป้าหมายการทำงานเชิงบูรณาการร่วมกับส่วนราชการที่เกี่ยวข้องทุกหน่วย โดยเฉพาะการทำงานเพื่อเสริมเป้าหมายความมั่นคง รวมทั้ง การทำงานร่วมกับภาคส่วนอื่นๆ เพื่อให้เกิดผลดีต่อประชาชนในพื้นที่อย่างแท้จริง โดยมี ศอ.บต. เป็นแกนกลางเชื่อมโยงการทำงาน
นอกจากนี้ ในมิติการทำงานเชิงรุก ศอ.บต. ยังสามารถเข้าถึงความต้องการของประชาชนในฐานะหน่วยงานในพื้นที่ที่อยู่กับประชาชน สามารถดำเนินงานได้ก่อนและเชื่อมโยงทุกหน่วยเข้ามาร่วมกัน ภายใต้ “โครงการ/กิจกรรมเชิงบูรณาการ” ก่อนเปลี่ยนผ่านไปสู่หน่วยงานเจ้าภาพภายหลังการทำงานที่เป็นระบบแล้ว วันนี้ การทำงานของ ศอ.บต. ภายใต้ความสำเร็จข้างต้น ดำเนินการไปพร้อมกับภาคส่วนต่างๆ ภายใต้แนวทาง “สานพลังประชารัฐแก้ไขปัญหาจังหวัดชายแดนาภคใต้” อย่างเป็นเอกภาพมากขึ้น และเชื่อมั่นว่าทิศทางการทำงานในวันนี้ จะนำไปสู่การสร้างสันติสุขชายแดนภาคใต้อย่างเป็นรูปธรรมโดยเร็ว
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5184
