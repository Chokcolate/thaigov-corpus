รัฐบาลไทย-ข่าวทำเนียบรัฐบาล-SME Development Bank จับมือ ม.หอการค้าไทย ติดตามสถานการณ์เศรษฐกิจชุมชน และดัชนีความสามารถในการแข่งขันของธุรกิจ SMEs

วันพฤหัสบดีที่ 19 ตุลาคม 2560
SME Development Bank จับมือ ม.หอการค้าไทย ติดตามสถานการณ์เศรษฐกิจชุมชน และดัชนีความสามารถในการแข่งขันของธุรกิจ SMEs
ธพว. และ ม.หอการค้าไทย ร่วมกันแถลงข่าวความร่วมมือการจัดทำโครงการติดตามสถานการณ์เศรษฐกิจชุมชน ผ่าน SMEs Local Economy และการจัดทำดัชนีความสามารถในการแข่งขันของธุรกิจ SMEs ไทย เพื่อสะท้อนถึงสถานการณ์ต่างๆ ของ SMEs ชุมชนท้องถิ่น และความต้องการที่แท้จริง
ในวันนี้ (19 ตุลาคม 2560) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank) โดย นายมงคล ลีลาธรรม กรรมการผู้จัดการ พร้อมด้วยมหาวิทยาลัยหอการค้าไทย โดย รศ.ดร.เสาวณีย์  ไทยรุ่งโรจน์ อธิการบดี และ ผศ.ดร.ธนวรรธน์  พลวิชัย รองอธิการบดีอาวุโสฝ่ายวิชาการและงานวิจัย ร่วมกันแถลงข่าวความร่วมมือการจัดทำโครงการติดตามสถานการณ์เศรษฐกิจชุมชน ผ่าน SMEs Local Economy และการจัดทำดัชนีความสามารถในการแข่งขันของธุรกิจ SMEs ไทย เพื่อสะท้อนถึงสถานการณ์ต่างๆ ของ SMEs ชุมชนท้องถิ่น และความต้องการที่แท้จริง รวมถึงเป็นการติดตามผลงานที่รัฐบาลให้การสนับสนุนช่วยเหลือผู้ประกอบการ SMEs ผ่านโครงการต่างๆ อาทิ กองทุนพัฒนา SMEs ตามแนวประชารัฐ และสินเชื่อ SMEs Transformation Loan  เป็นต้น
สำหรับความร่วมมือในครั้งนี้ มหาวิทยาลัยหอการค้าไทยได้จัดทำดัชนีความสามารถในการแข่งขันทางธุรกิจของ SMEs เป็นประจำอย่างต่อเนื่องอยู่แล้ว ธนาคารพัฒนาวิสาหกิจขนาดกลางและขนาดย่อมแห่งประเทศไทยเข้ามาร่วมมือเพื่อนำองค์ความรู้จากผลการวิจัยของมหาวิทยาลัยไปสู่ภาคปฏิบัติ ทั้งการดำเนินงานในด้านสินเชื่อ และการพัฒนาศักยภาพให้ผู้ประกอบการ SMEs ดังนั้นการเข้ามาร่วมมือกันของทั้ง 2 ฝ่ายทำให้มีการบูรณาการได้ตรงประเด็นมากขึ้น ทำให้เกิดประโยชน์ต่อ SMEs ไทยและประเทศชาติ โดยจะมีการกำหนดหัวข้อต่างๆ เกี่ยวกับเศรษฐกิจท้องถิ่น และธุรกิจ SMEs อาทิ จำนวนสถานประกอบการ SMEs ในประเทศไทย สถานการณ์ SMEs ไทย ศักยภาพด้านเทคโนโลยีสารสนเทศของ SMEs ไทย การเข้าถึงสินเชื่อของ SMEs ไทย ความสามารถในการเข้าถึงนโยบายภาครัฐ โอกาสการเข้าถึงแหล่งเงินทุน ลักษณะและรูปแบบการเพิ่มมูลค่าเพิ่มของธุรกิจ SMEs ท้องถิ่น และการประเมินศักยภาพของธุรกิจท้องถิ่น เป็นต้น ซึ่งจะช่วยให้สามารถประเมินสถานการณ์ SMEs ของประเทศไทย ได้อย่างถูกต้องแม่นยำและรวดเร็ว รับรู้ถึงปัญหาและอุปสรรคต่างๆ ของ SMEs ไทย ทำให้สามารถให้ความช่วยเหลือได้อย่างทันท่วงที และตรงประเด็น รวมถึงทราบถึงการเจริญเติบโตของ SMEs ไทย และทิศทางการเติบโต สามารถช่วยในการวางแผนและผลักดันได้อย่างแม่นยำ สร้างความเข้มแข็งให้ SMEs ได้ พร้อมกันนี้ ธพว. สามารถนำผลการวิจัยโครงการมาต่อยอดใช้ในการพัฒนา ปรับปรุงสินเชื่อและบริการต่างๆ ของธนาคาร ให้ตรงกับความต้องการของผู้ประกอบการ ช่วยพัฒนาสนับสนุนผู้ประกอบการทั้งในด้านการบริหารจัดการ เทคโนโลยี และการตลาด เพิ่มขีดความสามารถทางการแข่งขันต่อยอดให้ธุรกิจเติบโตได้อย่างยั่งยืน
ข้อมูลเพิ่มเติมติดต่อ : นางอุบลรัตน์ ค่าแพง  ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม  โทร. 085-980-7861,02-265-4574-5

ที่มา : http://www.thaigov.go.th/news/contents/details/7505
