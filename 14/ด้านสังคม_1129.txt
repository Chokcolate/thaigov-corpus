รัฐบาลไทย-ข่าวทำเนียบรัฐบาล-พม. ขานรับเจ้าภาพหลักจัดทำรูปแบบปฏิรูปกระบวนการดำเนินคดีเจ้าที่รัฐที่มีส่วนร่วมกับการค้ามนุษย์

วันพุธที่ 31 มกราคม 2561
พม. ขานรับเจ้าภาพหลักจัดทำรูปแบบปฏิรูปกระบวนการดำเนินคดีเจ้าที่รัฐที่มีส่วนร่วมกับการค้ามนุษย์
พม. ขานรับเจ้าภาพหลักจัดทำรูปแบบปฏิรูปกระบวนการดำเนินคดีเจ้าที่รัฐที่มีส่วนร่วมกับการค้ามนุษย์
ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพมหานคร นายณรงค์ คงคำ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เปิดเผยภายหลัง เป็นประธานการประชุมกำหนดแผนปฏิรูปกระบวนการทำงานในการสอบสวนของหน่วยงานที่เกี่ยวข้อง กรณีเจ้าหน้าที่ของรัฐ เข้าไปเกี่ยวข้องกับการค้ามนุษย์ เมื่อวันที่ 25 มกราคม 2561 โดยมี พลตำรวจเอก จรัมพร สุระมณี กรรมการป้องกันและปราบปรามการทุจริตในภาครัฐ (ป.ป.ท.) และผู้แทนหน่วยงานที่เกี่ยวข้องเข้าร่วม ได้แก่ กระทรวงการพัฒนาสังคมและความมั่นคง ของมนุษย์ (พม.) สำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) สำนักงานป้องกันและปราบปรามการฟอกเงิน (ป.ป.ง.) คณะกรรมการป้องกันและปราบปรามการทุจริตแห่งชาติ (ป.ป.ช.) และกรมสอบสวนคดีพิเศษ (DSI)
เมื่อวันที่ 23 มกราคม ที่ผ่านมา กระทรวง พม. ได้กำหนดจัดการประชุมเพื่อหารือแนวทางการแก้ไขปัญหาการค้ามนุษย์ โดยมี พลเอก ฉัตรชัย สาริกัลยะ รองนายกรัฐมนตรี เป็นประธานการประชุม พร้อมด้วยผู้แทนหน่วยงานที่เกี่ยวข้อง เพื่อร่วมกัน หาแนวทางมาตรการการดำเนินการป้องกันเจ้าหน้าที่ของรัฐมิให้เกี่ยวข้องกับการค้ามนุษย์ ทั้งนี้ ที่ประชุมได้มอบหมาย กระทรวง พม. เป็นเจ้าภาพหลักในการจัดทำรูปแบบการปฏิรูปกระบวนการการดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้องกับการค้ามนุษย์ โดยให้แล้วเสร็จภายใน 1 – 2 เดือน และมอบหมายกระทรวง พม. จัดการประชุมกลุ่มเล็กร่วมกับหน่วยงานที่เกี่ยวข้อง
สำหรับการประชุมกำหนดแผนปฏิรูปกระบวนการทำงานในการสอบสวนของหน่วยงานที่เกี่ยวข้องครั้งนี้ เป็นการประชุม กลุ่มเล็ก โดยมีผู้แทนหน่วยงานที่เกี่ยวข้องเข้าร่วม ได้แก่ กระทรวง พม. ปปท. ปปง. ปปช. และ DSI ทั้งนี้ ที่ประชุมมีมติเห็นชอบ ในเรื่องการดำเนินคดีค้ามนุษย์และคดีที่เกี่ยวเนื่องกับการค้ามนุษย์ ถือเป็นนโยบายสำคัญของรัฐบาลที่จำเป็นต้องดำเนินการ ป้องกันและปราบปรามให้เกิดผลอย่างเป็นรูปธรรม และมีการกำหนดมาตรการเร่งรัดการดำเนินคดีการค้ามนุษย์และคดีค้ามนุษย์ ที่มีเจ้าหน้าที่ของรัฐเข้าไปเกี่ยวข้อง โดยการดำเนินการของหน่วยงานที่เกี่ยวข้องเป็นการใช้อำนาจตามกฎหมายที่มีอยู่ ของแต่ละหน่วยงาน หากกรณีพบว่า เจ้าหน้าที่ของรัฐที่เข้าไปเกี่ยวข้องกับคดีค้ามนุษย์ ให้รายงานมายัง กระทรวง พม. ในฐานะเลขานุการคณะกรรมการป้องกันและปราบปรามการค้ามนุษย์ (ปคม.) ทั้งนี้ ผลการประชุม จะได้นำเสนอหัวหน้าหน่วยงานที่เกี่ยวข้อง ทบทวน เสนอแนะ ให้ความเห็น ก่อนนำเสนอ ร.นรม ,นรม. พิจารณาให้ความเห็นชอบก่อนประกาศบังคับใช้ต่อไป

ที่มา : http://www.thaigov.go.th/news/contents/details/9755
