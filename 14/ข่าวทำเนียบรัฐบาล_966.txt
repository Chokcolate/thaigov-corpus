รัฐบาลไทย-ข่าวทำเนียบรัฐบาล-รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 10/2560

วันพฤหัสบดีที่ 19 ตุลาคม 2560
รอง ลธน.ม.เรณูฯ เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 10/2560
รอง ลธน.ม.เรณูฯ  เปิดเผยว่า การจัดงาน “ประชารัฐรวมพล สินค้าชุมชนรวมใจ” มีรายได้กว่า 17 ล้านบาท  ส่งผลดีต่อการเสริมสร้างความเข้มแข็งให้กับเศรษฐกิจฐานรากมีคุณภาพชีวิตที่ดีขึ้น
วันนี้ (19 ตุลาคม 2560) เวลา  14.00น. ณ ห้องประชุม 301 ตึกบัญชาการ 1 ชั้น 3  ทำเนียบรัฐบาล นางสาวเรณู  ตังคจิวางกูร  รองเลขาธิการนายกรัฐมนตรีฝ่ายการเมือง  เป็นประธานการประชุมคณะกรรมการดำเนินโครงการตลาดคลองผดุงกรุงเกษม ครั้งที่ 10/2560 ซึ่งสรุปสาระสำคัญ ดังนี้
ที่ประชุมรับทราบผลสำเร็จของการจัดงานตลาดคลองผดุงกรุงเกษม ภายใต้แนวคิด “ประชารัฐรวมพล สินค้าชุมชนรวมใจ” โดยมีสำนักงานคณะกรรมการกองทุนหมู่บ้านและชุมชนเมืองแห่งชาติ (สทบ.) เป็นเจ้าภาพ ภายใต้ความร่วมมือของสำนักเลขาธิการนายกรัฐมนตรี จัดขึ้นระหว่างวันที่ 3-24 ตุลาคม 2560 ระหว่างเวลา 10.00-19.00 น. ณ ตลาดคลองผดุงกรุงเกษม ข้างทำเนียบรัฐบาล ซึ่งประสบความสำเร็จเป็นอย่างดี มีรายได้กระจายสู่ชุมชนในเศรษฐกิจฐานรากกว่า 17 ล้านบาท (ณ 18 ตุลาคม 60) และมีผู้เข้าเยี่ยมชม ชิม และช้อปกว่า 25,000 คน
พร้อมกันนี้ ที่ประชุมได้พิจารณาและมีมติเห็นชอบ การจัดงานตลาดคลองผดุงกรุงเกษมของเดือน พฤศจิกายน 2560 โดยมอบหมายให้ กระทรวงเกษตรและสหกรณ์เป็นเจ้าภาพ ด้วยความร่วมมือของสำนักเลขาธิการนายกรัฐมนตรี ภายใต้แนวคิด “ตลาดเกษตร เกรดพรีเมี่ยม” จัดขึ้นระหว่างวันที่ 6-26 พฤศจิกายน 2560 ระหว่างเวลา 10.00-19.00 น. ณ ตลาดคลองผดุงกรุงเกษม ข้างทำเนียบรัฐบาล โดยมีสาระสำคัญที่โดดเด่นในการจัดงาน คือ
สัปดาห์แรก (6-12 พฤศจิกายน 60) โครงการ “หลักปรัชญาเศรษฐกิจพอเพียง”
สัปดาห์ที่ 2 (13-19 พฤศจิกายน 60) โครงการ “วัฒนธรรมสู่นวัตกรรม”
สัปดาห์ที่ 3 (20-26 พฤศจิกายน 60) โครงการ “เกษตรรุ่นใหม่ ไทยแลนด์ 4.0”
พร้อมกันนี้ ประธานได้กล่าวในตอนท้ายของการประชุมว่า เพื่อสนองตอบนโยบาย Thailand 4.0 ของรัฐบาล และดำริของ พลเอก ประยุทธ์ จันทร์โอชา นายกรัฐมนตรี จึงได้นำกิจกรรมสำคัญมาจัดแสดงภายในงานได้แก่ กิจกรรมเสวนา “หลักปรัชญาเศรษฐกิจพอเพียง” กิจกรรมเกษตรฝึกอาชีพ กิจกรรมอบรมเชิงสร้างสรรค์เกี่ยวกับการเกษตรแบบ GAP และ ออร์แกนิค กิจกรรมนำสินค้าจากผู้ประกอบการรายย่อยมาแสดงและจำหน่ายภายในงานในราคาพิเศษ และร้านสินค้าประชารัฐในราคาประหยัด ตลอดจนการแสดงศิลปวัฒนธรรมและดนตรี พร้อมกิจกรรมการประกวดพันธุ์ปลากัด ปลาสวยงาม และกิจกรรมประกาศ “ปลากัดไทยเป็นสัญลักษณ์ประจำชาติ” อย่างเป็นทางการอีกด้วย พร้อมกันนี้ยังมีกิจกรรมนำต้นไม้ ไม้ดอกไม้ประดับ กล้วยไม้ อาหาร เนื้อโคขุน จากวิสาหกิจโคขุนสุรนารี ไก่บ้านหมักสมุนไพร ผัก ผลไม้ทั้งสดและแปรรูป รวมทั้งมุมจำหน่ายข้าวและผลิตภัณฑ์จากข้าว พร้อมผ้าไหมเนื้อผ้าดีจากกลุ่มวิสาหกิจชุมชนต่าง ๆ จากทั่วประเทศ มาแสดงและจำหน่ายในราคาย่อมเยาแก่ประชาชน
นอกจากนี้ ยังมีการจำหน่ายอาหารรสชาติอร่อยจากทุกภูมิภาค พร้อมรถจำหน่ายอาหารเคลื่อนที่ (Truck Foods) หลากหลายเมนูมาจำหน่าย ให้เป็นที่พึงพอใจของชาวกรุงเทพมหานครและปริมณฑลด้วย
..............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7527
