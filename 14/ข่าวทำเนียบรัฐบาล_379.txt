รัฐบาลไทย-ข่าวทำเนียบรัฐบาล-รองนรม. วิษณุฯ เป็นประธานการประชุมคณะกรรมการการกระจายอำนาจให้แก่องค์กรปกครองส่วนท้องถิ่น ครั้งที่ 3/2560

วันพุธที่ 21 มิถุนายน 2560
รองนรม. วิษณุฯ เป็นประธานการประชุมคณะกรรมการการกระจายอำนาจให้แก่องค์กรปกครองส่วนท้องถิ่น ครั้งที่ 3/2560
รองนรม. วิษณุ เป็นประธานการประชุมคณะกรรมการการกระจายอำนาจให้แก่องค์กรปกครองส่วนท้องถิ่น ครั้งที่ 3/2560
วันนี้ (20 มีนาคม 2560) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นายวิษณุ เครืองาม รองนายกรัฐมนตรีเป็นประธานการประชุมคณะกรรมการการกระจายอำนาจให้แก่องค์กรปกครองส่วนท้องถิ่น ครั้งที่ 3/2560 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
ที่ประชุมมีมติเห็นชอบในหลักการร่างกฎหมาย 2 ฉบับ ได้แก่ ร่าง พ.ร.บ. รายได้องค์กรปกครองส่วนท้องถิ่น พ.ศ. .... และร่าง พ.ร.บ.กระจายหน้าที่และอำนาจให้แก่องค์กรปกครองส่วนท้องถิ่น พ.ศ. .... และสำนักงานปลัดสำนักนายกรัฐมนตรี จะจัดให้มีการรับฟังความคิดเห็นของผู้ที่เกี่ยวข้องกับกฎหมายดังกล่าว ตามบทบัญญัติมาตรา 77 ของรัฐธรรมนูญแห่งราชอาณาจักรไทย พ.ศ. 2560
พร้อมกันนี้ ที่ประชุมมีมติเห็นชอบการแก้ไขปรับปรุงกฎหมายเพื่อให้เป็นไปตามแผนการกระจายอำนาจให้แก่องค์กรปกครองส่วนท้องถิ่น และแผนปฏิบัติการฯ (ฉบับที่ 1 และฉบับที่ 2) จำนวน 3 ฉบับ ได้แก่
2.1 ร่าง พ.ร.บ.โรงงาน (ฉบับที่ ..) พ.ศ. .... โดยแก้ไขให้ค่าธรรมเนียมรายปีอันเกิดจากใบรับแจ้งการประกอบกิจการโรงงานจำพวกที่ 2 ตกเป็นรายได้ขององค์กรปกครองส่วนท้องถิ่น
2.2 ร่าง พ.ร.บ.จัดระเบียบการจอดรถในเขตองค์กรปกครองส่วนท้องถิ่น พ.ศ. .... โดยแก้ไขให้องค์กรปกครองส่วนท้องถิ่นยกเว้นองค์การบริหารส่วนจังหวัด มีอำนาจในการจัดระเบียบการจอดรถในเขตองค์กรปกครองส่วนท้องถิ่น
2.3 ร่าง พ.ร.บ.โบราณสถาน โบราณวัตถุ ศิลปวัตถุ และพิพิธภัณฑสถานแห่งชาติ ฉบับที่ ..) พ.ศ. .... แก้ไขให้องค์กรปกครองส่วนท้องถิ่นมีหน้าที่ในการดูแลบำรุงโบราณสถาน โบราณวัตถุ ศิลปวัตถุที่เป็นขององค์กรปกครองส่วนท้องถิ่น
รวมทั้ง เห็นชอบให้การแพทย์ฉุกเฉินเป็นอำนาจหน้าที่ขององค์กรปกครองส่วนท้องถิ่น ตามมาตรา 16 และมาตรา 17 แห่ง พ.ร.บ. กำหนดแผนและขั้นตอนการกระจายอำนาจให้แก่องค์กรปกครองส่วนท้องถิ่น พ.ศ. 2542
นอกจากนี้ ที่ประชุมยังมีมติเห็นชอบให้สำนักงบประมาณสนับสนุนงบประมาณเงินอุดหนุนสำหรับสถานีสูบน้ำด้วยไฟฟ้าบ้านใหม่สันทราย หมู่ 7 ตำบลสันทราย อำเภอเทิง จังหวัดเชียงราย ที่ได้รับจากกรมส่งเสริมสหกรณ์ เพื่อให้ระบบส่งน้ำของ อปท. สามารถดำเนินการและพร้อมให้บริการแก่ประชาชนในท้องถิ่นที่ประกอบอาชีพเกษตรกรรมได้อย่างมีประสิทธิภาพ
-------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4670
