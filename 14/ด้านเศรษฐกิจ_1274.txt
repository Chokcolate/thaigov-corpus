รัฐบาลไทย-ข่าวทำเนียบรัฐบาล-กรมทางหลวง ศึกษาความเหมาะสมทางด้านเศรษฐกิจ วิศวกรรม และผลกระทบสิ่งแวดล้อม โครงการก่อสร้างทางเลี่ยงเมืองน่าน ส่งเสริมในด้านการท่องเที่ยว การค้า และการลงทุน

วันพฤหัสบดีที่ 14 กันยายน 2560
กรมทางหลวง ศึกษาความเหมาะสมทางด้านเศรษฐกิจ วิศวกรรม และผลกระทบสิ่งแวดล้อม โครงการก่อสร้างทางเลี่ยงเมืองน่าน ส่งเสริมในด้านการท่องเที่ยว การค้า และการลงทุน
กรมทางหลวง (ทล.) กระทรวงคมนาคม ศึกษาความเหมาะสมทางด้านเศรษฐกิจ วิศวกรรม และผลกระทบสิ่งแวดล้อม ในการก่อสร้างทางเลี่ยงเมืองน่านหรือทางหลวงหมายเลข 101 ช่วงที่ผ่านตัวเมืองจังหวัดน่าน
โดยทางหลวงสายนี้จะเป็นส่วนหนึ่งของโครงข่ายทาง 4 ช่องจราจร สายทางที่ 1   จากจังหวัดพิษณุโลกถึงจังหวัดน่าน และเป็นโครงข่ายทางหลวงเชื่อมโยง จังหวัดแพร่–อ.ร้องกวาง–น่าน ในแนว เหนือ–ใต้ รวมทั้งยังเป็นเส้นทางหลวงอาเซียนหมายเลข 13 (AH13) โดยเชื่อมโยงประเทศไทยกับ สปป. ลาว ทางด่านห้วยโก๋นไปสู่จีนตอนใต้ โดยมีระยะทางกว่า 20 กิโลเมตร ซึ่งจะช่วยสิ่งเสริมในด้านการท่องเที่ยว การค้า และการลงทุน ทั้งในภาคเกษตรกรรมและอุตสาหกรรมของประเทศสู่ตลาดอินโดจีนและตลาดโลกอย่างไรก็ตาม แนวเส้นทางอาจตั้งอยู่ใกล้โบราณสถาน แหล่งโบราณคดี แหล่งประวัติศาสตร์ หรืออุทยานประวัติศาสตร์ตามกฎหมายว่าด้วยโบราณสถาน โบราณวัตถุ ศิลปวัตถุและพิพิธภัณฑ์สถานแห่งชาติ ในระยะทาง 2 กิโลเมตร ซึ่งจะต้องจัดทำรายงานการวิเคราะห์ผลกระทบสิ่งแวดล้อม (Environmental Impact Assessment : EIA) ตามประกาศกระทรวงทรัพยากรธรรมชาติและสิ่งแวดล้อม เรื่อง กำหนดประเภทและขนาดของโครงการหรือกิจการซึ่งต้องจัดทำรายงานการวิเคราะห์ผลกระทบสิ่งแวดล้อม และหลักเกณฑ์ วิธีการ ระเบียบปฏิบัติ และแนวทางการจัดทำรายงานการวิเคราะห์ผลกระทบสิ่งแวดล้อม ลงวันที่ 24 เมษายน 2555 มีผลบังคับใช้วันที่ 20 มิถุนายน 2555
ดังนั้นเพื่อให้การดำเนินงานดังกล่าวเป็นไปอย่างถูกต้องและเหมาะสม กรมทางหลวงจึงได้ ดำเนินงาน การศึกษาความเหมาะสมทางด้านเศรษฐกิจ วิศวกรรม และผลกระทบสิ่งแวดล้อม โครงการก่อสร้างทางเลี่ยงเมืองน่าน โดยได้ว่าจ้างบริษัทที่ปรึกษาดำเนินการศึกษาและคัดเลือกแนวเส้นทางที่เหมาะสมในการพัฒนาโครงข่ายการคมนาคมในจังหวัดน่าน ออกแบบเบื้องต้น และศึกษาผลกระทบด้านสิ่งแวดล้อมที่เกิดจากการพัฒนาโครงการ ตลอดจนให้ความสำคัญในการดำเนินการด้านการมีส่วนร่วมของประชาชนตลอดระยะเวลาการศึกษา โดยใช้เวลาศึกษาทั้งสิ้น 15 เดือน โดยปัจจุบันอยู่ในขั้นตอนประชุมกลุ่มย่อยเพื่อรับฟังความคิดเห็นต่อการคัดเลือกแนวเส้นทางที่เหมาะสมของโครงการ จะศึกษาแล้วเสร็จเดือน เมษายน ปี 2561
ทั้งนี้โครงการก่อสร้างทางเลี่ยงเมืองน่าน เป็นโครงการที่ช่วยอำนวยความสะดวกรวดเร็วในการเดินทางแก้ปัญหาการจราจรที่แออัดและหนาแน่นในตัวเมืองน่าน การก่อสร้างทางเลี่ยงเมืองจะเป็นการแก้ปัญหาการจราจรในบริเวณตัวเมืองจังหวัดน่านซึ่งมีเขตทางแคบได้อย่างเป็นรูปธรรม ช่วยลดปริมาณการจราจรที่จะผ่านบริเวณตัวเมืองน่านและเป็นการเสริมโครงข่ายการคมนาคมขนส่งทางถนนของจังหวัดน่านให้มีความสมบูรณ์มากยิ่งขึ้น นอกจากนี้ยังเป็นการช่วยในการพัฒนาพื้นที่ใหม่และเพิ่มการเข้าถึงของชุมชนใกล้แนวสายทาง โดยผู้สนใจสามารถสอบถามรายละเอียดได้ที่สายด่วนกรมทางหลวง1586 ฟรีตลอด24 ชม.หรือ https://www.bypassnan.com

ที่มา : http://www.thaigov.go.th/news/contents/details/6681
