รัฐบาลไทย-ข่าวทำเนียบรัฐบาล-นายกรัฐมนตรีชื่นชมเจ้าหน้าที่บูรณาการให้ความช่วยเหลือผู้ประสบภัยน้ำท่วมเหนือ-อีสาน พร้อมกำชับเร่งแก้ปัญหาดินถล่มปิดทับเส้นทางรถไฟ และติดป้ายเตือนจุดอันตรายในพื้นที่เสี่ยง

วันศุกร์ที่ 28 กรกฎาคม 2560
นายกรัฐมนตรีชื่นชมเจ้าหน้าที่บูรณาการให้ความช่วยเหลือผู้ประสบภัยน้ำท่วมเหนือ-อีสาน พร้อมกำชับเร่งแก้ปัญหาดินถล่มปิดทับเส้นทางรถไฟ และติดป้ายเตือนจุดอันตรายในพื้นที่เสี่ยง
นายกรัฐมนตรีชื่นชมเจ้าหน้าที่บูรณาการให้ความช่วยเหลือผู้ประสบภัยน้ำท่วมเหนือ-อีสาน พร้อมกำชับเร่งแก้ปัญหาดินถล่มปิดทับเส้นทางรถไฟ และติดป้ายเตือนจุดอันตรายในพื้นที่เสี่ยง
วันนี้ (28 กรกฎาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่าพลเอก ประยุทธ์ จันทร์โอชา นายกรัฐมนตรี ชื่นชมเจ้าหน้าที่ทั้งพลเรือน ตำรวจ ทหาร ที่บูรณาการให้ความช่วยเหลือพี่น้องประชาชนในพื้นที่ภาคเหนือและภาคตะวันออกเฉียงเหนือที่ประสบภัยน้ำท่วมจากฝนที่ตกหนักเพราะอิทธิพลของพายุเซินกา โดยขอให้มุ่งเน้นเข้าไปยังจุดที่ได้รับผลกระทบหนัก เส้นทางคมนาคมถูกตัดขาด ประชาชนได้รับความเดือดร้อนมาก เช่น ชุมชนบริเวณที่ลาดเชิงเขา ซึ่งเกิดน้ำป่าไหลหลากหรือดินถล่ม
นอกจากนี้ นายกรัฐมนตรียังได้รับรายงานจากกระทรวงคมนาคมเกี่ยวกับเหตุดินถล่มปิดทับเส้นทางบริเวณสถานีรถไฟและอุโมงค์รถไฟหลายจุด โดยได้กำชับให้เร่งประสานการแก้ไขปัญหากับหน่วยงานที่เกี่ยวข้อง เพื่อเคลื่อนย้ายดินที่ปิดทับเส้นทางออกโดยเร็ว รวมทั้งปรับเส้นทางการเดินรถ และจัดหารถประเภทอื่นเข้าไปเสริม เช่น รถ บขส. เพื่อให้บริการประชาชนที่ต้องการเดินทางในละแวกใกล้เคียงให้ได้รับความสะดวกมากยิ่งขึ้น
“นายกฯ เน้นย้ำให้เจ้าหน้าที่ปฏิบัติงานอย่างทุ่มเทเต็มที่ เพราะพี่น้องประชาชนที่เดือดร้อนก็เป็นเหมือนญาติมิตรที่ตกทุกข์ได้ยากและต้องการความช่วยเหลือ ส่วนบริเวณที่เป็นจุดเสี่ยงต่าง ๆ ทั้งบนถนนหนทางและเชิงเขา ขอให้ผู้รับผิดชอบออกตรวจทาง ติดป้ายเตือนอันตราย และติดตามเฝ้าระวังสถานการณ์ตลอด 24 ชม. เพื่อออกปฏิบัติการเมื่อเกิดเหตุได้อย่างทันท่วงที”
-----------------------------------

ที่มา : http://www.thaigov.go.th/news/contents/details/5547
