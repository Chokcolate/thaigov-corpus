รัฐบาลไทย-ข่าวทำเนียบรัฐบาล-รมว.พม. เป็นประธานงาน “ขยายผลเครือข่ายเตรียมความพร้อมก่อนเข้าสู่วัยผู้สูงอายุ” เพื่อส่งเสริมภาคีเครือข่ายด้านผู้สูงอายุในระดับพื้นที่ อย่างสม่ำเสมอและต่อเนื่อง

วันจันทร์ที่ 29 พฤษภาคม 2560
รมว.พม. เป็นประธานงาน “ขยายผลเครือข่ายเตรียมความพร้อมก่อนเข้าสู่วัยผู้สูงอายุ” เพื่อส่งเสริมภาคีเครือข่ายด้านผู้สูงอายุในระดับพื้นที่ อย่างสม่ำเสมอและต่อเนื่อง
รมว.พม. เป็นประธานงาน “ขยายผลเครือข่ายเตรียมความพร้อมก่อนเข้าสู่วัยผู้สูงอายุ” เพื่อส่งเสริมภาคีเครือข่ายด้านผู้สูงอายุในระดับพื้นที่ ร่วมขับเคลื่อนและพัฒนางานผู้สูงอายุอย่างสม่ำเสมอและต่อเนื่อง
วันนี้ (29 พ.ค. 60) เวลา 10.00 น. ที่ โรงแรมอะเดรียติค พาเลซ กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว. พม.) เป็นประธานเปิดงาน "ขยายผลเครือข่ายเตรียมความพร้อมก่อนเข้าสู่วัยผู้สูงอายุ” พร้อมด้วยนายไมตรี อินทุสุต ปลัดกระทรวงการพัฒนาสังคมและความมั่นคง ของมนุษย์ (ปลัด พม.) และนายสมคิด สมศรี อธิบดีกรมกิจการผู้สูงอายุ โดยมีวัตถุประสงค์เพื่อส่งเสริมการขยายเครือข่าย การเตรียมความพร้อมก่อนเข้าสู่วัยสูงอายุในระดับพื้นที่ ซึ่งมีผู้แทนจากหน่วยงานที่เกี่ยวข้องเข้าร่วมงาน จำนวน 450 คน ประกอบด้วย กระทรวงมหาดไทย กระทรวงสาธารณสุข กระทรวงศึกษาธิการ โรงเรียนผู้สูงอายุจังหวัดปทุมธานี และตลาดหลักทรัพย์แห่งประเทศไทย และองค์กรเครือข่ายผู้สูงอายุ
พลตำรวจเอก อดุลย์ กล่าวว่า ด้วยประเทศไทยได้ก้าวเข้าสู่สังคมผู้สูงอายุ (Ageing Society) ตั้งแต่ปี 2548 โดยมีสัดส่วนของประชากรอายุ 60 ปีขึ้นไปมากกว่าร้อยละ 10 ของประชากรทั้งประเทศ และในปี 2564 ประเทศไทยจะเข้าสู่ สังคมผู้สูงอายุอย่างสมบูรณ์ โดยมีผู้ที่มีอายุ 60 ปีขึ้นไปมากกว่าร้อยละ 20 ทั้งนี้ กระทรวงการพัฒนาสังคมและความมั่นคง ของมนุษย์ (พม.) โดยกรมกิจการผู้สูงอายุ (ผส.) เป็นกลไกสำคัญของรัฐบาลในการดำเนินงานด้านผู้สูงอายุร่วมกับทุกภาคส่วนของสังคม รวมถึงการเตรียมความพร้อมสู่สังคมสูงอายุอย่างมีคุณภาพอย่างต่อเนื่องทั้งในระยะสั้นและระยะยาว อาทิ 1) การขับเคลื่อนที่อยู่อาศัยสำหรับผู้สูงอายุ (Senior Complex) บางละมุง จังหวัดชลบุรี จำนวน 623 ยูนิต บนพื้นที่ 48 ไร่ ของกรมธนารักษ์ 2) การส่งเสริมการมีงานทำของผู้สูงอายุในทุกภาคส่วนของสังคม จำนวน 10,935 คน 3) การดำเนินงาน ของกองทุนผู้สูงอายุ ตามพระราชบัญญัติผู้สูงอายุ พ.ศ. 2546 4) การพัฒนาศักยภาพอาสาสมัครดูแลผู้สูงอายุต้นแบบ จำนวน 4,800 คน 5) กระทรวง พม. ร่วมกับธนาคารอาคารสงเคราะห์ ปรับปรุงซ่อมแซมบ้านผู้สูงอายุ และสถานที่สาธารณะ 6) กระทรวง พม. ร่วมกับการเคหะแห่งชาติ (กคช.) สร้างบ้านให้แก่ผู้สูงอายุแล้ว จำนวน 2,078 ยูนิต 7) การจัดตั้งศูนย์พัฒนาคุณภาพชีวิตและส่งเสริมอาชีพผู้สูงอายุ (ศพอส.) จำนวน 879 แห่ง ครอบคลุมทุกอำเภอ ทั่วประเทศ และในปี 2561 จะขยายพื้นที่เพิ่มขึ้นอีก 400 แห่ง และ 8) การสนับสนุนการจัดตั้งโรงเรียนผู้สูงอายุใน ศพอส. โดยได้ดำเนินการแล้ว 600 แห่ง เป็นต้น
พลตำรวจเอก อดุลย์ กล่าวต่ออีกว่า สำหรับงานครั้งนี้ มีวัตถุประสงค์เพื่อส่งเสริมการขยายเครือข่ายการเตรียม ความพร้อมก่อนเข้าสู่วัยสูงอายุในระดับพื้นที่ จึงจำเป็นต้องสร้างความรู้ความเข้าใจในการปฏิบัติงานร่วมกันให้เป็นไปในทิศทางเดียวกัน โดยได้มีการบรรยายในประเด็นสำคัญจากวิทยากรผู้ทรงคุณวุฒิ ได้แก่ "ทิศทางการตรียมความพร้อมสังคมผู้สูงอายุ สู่ประชารัฐ” โดย นายไมตรี อินทุสุต ปลัด พม. "การแปลงนโยบายสู่การปฏิบัติ” โดย นายสมคิด สมศรี อธิบดี ผส. และ "เกษียณ สบาย สไตล์วัยเก๋า” โดยผู้แทนจากตลาดหลักทรัพย์แห่งประเทศไทย นอกจากนี้ มีการรับมอบชุดคู่มือเกษียณสุข "Happy Money Happy Retirement” และ ชุดความรู้ "การดูแลตนเองและพัฒนาศักยภาพผู้สูงอายุ” รวมทั้งบูทนิทรรศการ แสดงผลงานของภาคีเครือข่ายด้านผู้สูงอายุ
"งาน "ขยายผลเครือข่ายเตรียมความพร้อมก่อนเข้าสู่วัยผู้สูงอายุ” ทาง กระทรวง พม. ได้รับความร่วมมือเป็นอย่างดี จากภาคีเครือข่ายด้านผู้สูงอายุในระดับพื้นที่ โดยเฉพาะผู้แทนจังหวัดและอาสาสมัครดูแลผู้สูงอายุ นับว่าเป็นกลไกหลักในระดับพื้นที่ที่จะร่วมกันขับเคลื่อนและพัฒนางานผู้สูงอายุให้มีการสร้างสรรค์กิจกรรมที่เป็นประโยชน์อย่างสม่ำเสมอและต่อเนื่อง เพื่อส่งเสริมการพึ่งตนเองของผู้สูงอายุอย่างมีคุณค่าและศักดิ์ศรีความเป็นมนุษย์อย่างยั่งยืนต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4103
