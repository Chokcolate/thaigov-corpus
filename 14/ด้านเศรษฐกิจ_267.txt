รัฐบาลไทย-ข่าวทำเนียบรัฐบาล-กรมทางหลวงร่วมกับการประปาส่วนภูมิภาครวมใจต้านภัยแล้ง พร้อมแจกจ่ายน้ำประปา เพื่อบรรเทาความเดือดร้อนประชาชนทั่วประเทศ

วันพุธที่ 26 เมษายน 2560
กรมทางหลวงร่วมกับการประปาส่วนภูมิภาครวมใจต้านภัยแล้ง พร้อมแจกจ่ายน้ำประปา เพื่อบรรเทาความเดือดร้อนประชาชนทั่วประเทศ
กรมทางหลวง (ทล.) กระทรวงคมนาคม ร่วมกับการประปาส่วนภูมิภาคดำเนินโครงการ “กรมทางหลวง - การประปาส่วนภูมิภาค รวมใจต้านภัยแล้ง” เพื่อแจกจ่ายน้ำประปาช่วยเหลือผู้ประสบภัยและบรรเทาความเดือดร้อนของประชาชนผ่านหน่วยงานในสังกัดกรมทางหลวงทั่วประเทศ
นายธานินทร์ สมบูรณ์ อธิบดีกรมทางหลวง กล่าวว่า ขณะนี้ประเทศไทยอยู่ในช่วงสถานการณ์ภัยแล้งทำให้ประชาชนหลายจังหวัด อาทิ จังหวัดนครราชสีมา ขอนแก่น ชัยนาท อุตรดิตถ์ เป็นต้น ได้รับความเดือดร้อนขาดแคลนน้ำเพื่อการอุปโภคและบริโภคในชีวิตประจำวัน ทล. ได้ดำเนินโครงการ “กรมทางหลวง - การประปาส่วนภูมิภาค รวมใจต้านภัยแล้ง” โดยการประปาส่วนภูมิภาคให้การสนับสนุนน้ำประปา เพื่อแจกจ่ายช่วยเหลือผู้ประสบภัยและบรรเทาความเดือดร้อนของประชาชนผ่านหน่วยงานในสังกัด ทล. ทั่วประเทศ จัดเตรียมรถบรรทุกน้ำ จำนวนมากกว่า 600 คัน อุปกรณ์บรรจุน้ำ และบุคลากร เตรียมพร้อมให้ความช่วยเหลือประชาชนทุกพื้นที่อย่างทันท่วงที ซึ่งในปี 2559 ทล. ได้แจกจ่ายน้ำประปาปริมาณรวมมากกว่า 16 ล้านลิตร ทั้งนี้ ทล. จะดำเนินโครงการฯ ตามการร้องขอของประชาชนจนกว่าสถานการณ์ภัยแล้งจะคลี่คลาย โดยขอความร่วมมือจากพี่น้องประชาชนและทุกหน่วยงานร่วมกันใช้น้ำอย่างประหยัด รู้คุณค่าและให้เกิดประโยชน์สูงสุด รวมถึงรณรงค์ให้บุคลากรและประชาชนตระหนักถึงวิกฤติภัยแล้งตามนโยบายรัฐบาลอีกทางหนึ่งด้วย
สำหรับประชาชนหรือหน่วยงานใดประสบปัญหาขาดแคลนน้ำ สามารถขอรับความช่วยเหลือได้ที่ สำนักงานทางหลวง แขวงทางหลวง หมวดทางหลวงทั่วประเทศ หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/3311
