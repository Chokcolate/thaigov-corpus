รัฐบาลไทย-ข่าวทำเนียบรัฐบาล-กรมการศาสนา กระทรวงวัฒนธรรม จัด “การอบรมศาสนพิธีและมารยาทไทยในศาสนพิธี” ครั้งที่ ๑ สร้างมาตรฐานการปฏิบัติศาสนพิธีให้ถูกต้อง และเป็นไปในแนวทางเดียวกัน

วันจันทร์ที่ 29 พฤษภาคม 2560
กรมการศาสนา กระทรวงวัฒนธรรม จัด “การอบรมศาสนพิธีและมารยาทไทยในศาสนพิธี” ครั้งที่ ๑ สร้างมาตรฐานการปฏิบัติศาสนพิธีให้ถูกต้อง และเป็นไปในแนวทางเดียวกัน
กรมการศาสนา กระทรวงวัฒนธรรม จัด “การอบรมศาสนพิธีและมารยาทไทยในศาสนพิธี” ครั้งที่ ๑ สร้างมาตรฐานการปฏิบัติศาสนพิธีให้ถูกต้อง และเป็นไปในแนวทางเดียวกัน
วันพฤหัสบดีที่ ๒๕ พฤษภาคม ๒๕๖๐ เวลา ๐๘.๐๐ น. กรมการศาสนา กระทรวงวัฒนธรรม จัด “การอบรมศาสนพิธีและมารยารไทยในศาสนพิธี” ครั้งที่ ๑ ณ โรงแรมรอยัล ซิตี้ เขตบางพลัด กรุงเทพมหานคร โดยมีนายกฤษศญพงษ์  ศิริ ปลัดกระทรวงวัฒนธรรม เป็นประธานในการเปิดอบรม พร้อมด้วย นายมานัส  ทารัตน์ใจอธิบดีกรมการศาสนา เจ้าหน้าที่สังกัดกระทรวงวัฒนธรรม หน่วยงานภาครัฐ กรุงเทพมหานคร อนุศาสนาจารย์ และตำรวจ จำนวน ๑๕๐ คนเข้าร่วม
นายกฤษศญพงษ์  ศิริ ปลัดกระทรวงวัฒนธรรม กล่าวว่า กระทรวงวัฒนธรรม โดยกรมการศาสนา เป็นหน่วยงานหลักที่มีภารกิจและหน้าที่เกี่ยวกับการดำเนินงานของรัฐด้านศาสนา โดยการทำนุบำรุงส่งเสริมและให้การอุปถัมภ์คุ้มครองกิจการด้านพระพุทธศาสนาและศาสนาอื่นๆ ที่ทางราชการรับรอง ตลอดจนการสนองงานพระราชพิธี งานพระราชกุศล งานรัฐพิธี และงานศาสนพิธี จึงได้จัดทำโครงการส่งเสริมการเรียนรู้ศาสนพิธี หลักสูตรการฝึกอบรม เรื่อง “ศาสนพิธีและมารยาทไทยในศาสนพิธี” เพื่อเป็นการสืบสานวัฒนธรรมประเพณีให้ถูกต้องตามโบราณประเพณี อันเป็นการส่งเสริมให้ข้าราชการของทุกกระทรวง ได้มีความรู้ความเข้าใจเกี่ยวกับการปฏิบัติงานด้านศาสนพิธี ตลอดทั้งเป็นการเพิ่มขีดความสามารถ สร้างความมั่นใจในการถ่ายทอดและเป็นที่ปรึกษาด้านศาสนพิธีให้แก่องค์กร หน่วยงานต่างๆ ให้เป็นไปในแนวทางเดียวกัน เป็นการสืบสานศาสนพิธีอันเป็นภูมิปัญญาของสังคมไทย เป็นการร่วมกันจรรโลงพระพุทธศาสนา ให้มีความมั่นคงโดยผ่านกระบวนการด้านศาสนพิธี เสริมสร้างทักษะความชำนาญในการเป็นผู้ที่ให้คำปรึกษาด้านพิธีการต่างๆ แก่องค์กรท้องถิ่น และชุมชน ดังนั้น การที่พุทธศาสนิกชนจะเข้าร่วมพิธีกรรมต่างๆ ควรมีการเรียนรู้ศาสนพิธีและมารยาทไทยควบคู่กันไปด้วย
นายมานัส  ทารัตน์ใจ อธิบดีกรมการศาสนา กล่าวเพิ่มเติมว่า การจัดอบรมในครั้งนี้ ได้เชิญผู้แทนข้าราชการของทุกกระทรวงเข้ารับการอบรม เพื่อเรียนรู้ระเบียบปฏิบัติศาสนพิธี ทั้งราชพิธี รัชพิธี และศาสนพิธี โดยทั่วไป เพื่อปฏิบัติหน้าที่ศาสนพิธีกรในหน่วยงาน ซึ่งศาสนพิธีกรควรมีการศึกษา ทำความเข้าใจที่ถูกต้องตามหลักของศาสนพิธีและประเพณีนิยม เพื่อสร้างมาตรฐานการปฏิบัติศาสนพิธีให้ถูกต้อง และเป็นไปในแนวทางเดียวกัน เมื่อได้รับความรู้ไปแล้ว ก็นำไปแนะนำ ให้คำปรึกษา แก่ผู้ที่เข้าร่วมศาสนพิธีต่างๆ ได้อย่างถูกต้อง ซึ่งสอดคล้องกับแผนอุปถัมภ์คุ้มครองศาสนาต่างๆ ภายใต้คำสั่งหัวหน้าคณะรักษาความสงบแห่งชาติที่ 49/2559 (ปีงบประมาณ ๒๕๖๐-๒๕๖๔) ยุทธศาสตร์ที่ ๔ คุ้มครองป้องกันการบ่อนทำลายศาสนา โดยจัดอบรมให้ความรู้ความเข้าใจแก่ผู้ที่มีบทบาทหน้าที่เกี่ยวกับศาสนพิธีที่ถูกต้อง

ที่มา : http://www.thaigov.go.th/news/contents/details/4089
