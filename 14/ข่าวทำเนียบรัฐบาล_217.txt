รัฐบาลไทย-ข่าวทำเนียบรัฐบาล-ผู้อำนวยการธนาคารโลกประจำภูมิภาคเอเชียตะวันออกเฉียงใต้ และทีมวิจัยจากธนาคารโลก เข้าเยี่ยมคารวะรองนายกรัฐมนตรี

วันจันทร์ที่ 15 พฤษภาคม 2560
ผู้อำนวยการธนาคารโลกประจำภูมิภาคเอเชียตะวันออกเฉียงใต้ และทีมวิจัยจากธนาคารโลก เข้าเยี่ยมคารวะรองนายกรัฐมนตรี
ผู้อำนวยการธนาคารโลกประจำภูมิภาคเอเชียตะวันออกเฉียงใต้ และทีมวิจัยจากธนาคารโลก เข้าเยี่ยมคารวะรองนายกรัฐมนตรี
วันนี้ (15 พ.ค. 2560) เวลา 11.00 น. นาย Ulrich Zachau ผู้อำนวยการธนาคารโลกประจำภูมิภาคเอเชียตะวันออกเฉียงใต้ และทีมวิจัยจากธนาคารโลก เข้าเยี่ยมคารวะนายวิษณุ เครืองาม รองนายกรัฐมนตรี ในโอกาสเดินทางเยือนไทย ณ ห้องรับรอง 1 ตึกบัญชาการ 1 ทำเนียบรัฐบาล  สรุปสาระสำคัญดังนี้
รองนายกรัฐมนตรีกล่าวขอบคุณธนาคารโลกที่ช่วยให้คำแนะนำและความร่วมมือกับประเทศไทยในเรื่องการปรับปรุงบรรยากาศในการทำธุรกิจ ทำให้ผลสำรวจการจัดอันดับความยากง่ายในการประกอบธุรกิจ หรือ Doing Business 2017 ของประเทศไทยดีขึ้น ที่ผ่านมา รัฐบาลมีความพยยายามที่จะปรับลดขั้นตอนการจดทะเบียนธุรกิจให้สะดวกขึ้น รวมถึงมีการแก้ไขกฎหมายให้เอื้อต่อความสะดวกของผู้ประกอบธุรกิจ ด้านผู้อำนวยการธนาคารโลกประจำภูมิภาคเอเชียตะวันออกเฉียงใต้ กล่าวว่า วัตถุประสงค์ของการเดินทางมาเยือนไทยครั้งนี้ เพื่อหารือเกี่ยวกับการผลักดันด้านนโยบายของไทยในการอำนวยความสะดวกในการประกอบธุรกิจ รวมถึงเสนอแนะแนวทางที่สอดคล้องกับยุทธศาสตร์ชาติ 20 ปี และนโยบายปฏิรูปด้านต่างๆของไทย ซึ่งรองนายกรัฐมนตรียินดีรับฟังและขอให้หารือในรายละเอียดกับหน่วยงานที่เกี่ยวข้องต่อไป
รองนายกรัฐมนตรีและผู้อำนวยการธนาคารโลกประจำภูมิภาคเอเชียตะวันออกเฉียงใต้ ยังได้หารือถึงเรื่องการชี้แจงและสร้างการรับรู้ในการดำเนินการปรับปรุงสภาพแวดล้อมสำหรับการประกอบธุรกิจ โดยต่างเห็นพ้องกันว่า การปรับปรุงกฎหมายให้เอื้อต่อการทำธุรกิจเป็นสิ่งที่สำคัญ แต่สิ่งที่สำคัญยิ่งกว่าคือการทำให้หน่วยงานต่างๆที่เกี่ยวข้องและประชาชนเข้าใจและรับทราบว่ากฎหมายหรือระเบียบใดได้เปลี่ยนแปลงไปบ้าง เพราะปัจจุบันยังประสบปัญหาเรื่องความไม่เข้าใจของหน่วยงานต่างๆและประชาชนที่เข้ามาดำเนินธุรกิจ โดยบางส่วนยังดำเนินการแบบเดิมๆและไม่ทราบว่ามีการลดขั้นตอนของการดำเนินการอย่างไรบ้าง ธนาคารโลกจึงหวังว่ารัฐบาลจะยังคงสร้างการรับรู้เรื่องการปรับปรุงสภาพแวดล้อมสำหรับการประกอบธุรกิจให้ทุกภาคส่วนรับทราบและเข้าใจมากยิ่งขึ้น

ที่มา : http://www.thaigov.go.th/news/contents/details/3720
