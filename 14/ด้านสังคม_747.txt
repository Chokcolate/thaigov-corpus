รัฐบาลไทย-ข่าวทำเนียบรัฐบาล-สธ. กำชับโรงพยาบาลพื้นที่เสี่ยงเตรียมแผนรับมือน้ำท่วม พร้อมช่วยเหลือ 24 ชั่วโมง

วันจันทร์ที่ 9 ตุลาคม 2560
สธ. กำชับโรงพยาบาลพื้นที่เสี่ยงเตรียมแผนรับมือน้ำท่วม พร้อมช่วยเหลือ 24 ชั่วโมง
กระทรวงสาธารณสุข เตรียมแผนป้องกันน้ำท่วม พร้อมจัดทีมหน่วยแพทย์เคลื่อนที่และทีมหมอครอบครัวช่วยเหลือประชาชน 24 ชั่วโมง  ด้านโรงพยาบาลสุโขทัยเตรียมเครื่องสูบน้ำและบิ๊กแบ็ก 300 ใบ กั้นน้ำบริเวณรอบโรงพยาบาล
กระทรวงสาธารณสุข เตรียมแผนป้องกันน้ำท่วม พร้อมจัดทีมหน่วยแพทย์เคลื่อนที่และทีมหมอครอบครัวช่วยเหลือประชาชน 24 ชั่วโมง  ด้านโรงพยาบาลสุโขทัยเตรียมเครื่องสูบน้ำและบิ๊กแบ็ก 300 ใบ กั้นน้ำบริเวณรอบโรงพยาบาล
ตามประกาศกรมอุตุนิยมวิทยา ในช่วงวันที่ 9-11 ต.ค. 60 ประเทศไทยจะมีฝนตกหนัก อาจทำให้เกิดน้ำท่วมฉับพลัน นายแพทย์เจษฎา โชคดำรงสุข ปลัดกระทรวงสาธารณสุข ได้ให้สัมภาษณ์เกี่ยวกับการเตรียมความพร้อมรับมือภาวะฝนตกหนัก ว่า ได้กำชับให้โรงพยาบาลในพื้นที่เสี่ยงภัยน้ำท่วมเตรียมแผนป้องกันน้ำท่วมโรงพยาบาล เตรียมขนย้ายอุปกรณ์การแพทย์ ยา-เวชภัณฑ์ ออกซิเจน อาหารและน้ำสำหรับผู้ป่วย ให้เพียงพอ สำรวจระบบสำรองไฟฟ้า ให้พร้อมใช้งาน ทำความสะอาดท่อระบายน้ำ จัดเตรียมกระสอบทราย เครื่องสูบน้ำ สำรองน้ำมันนอกจากนี้ยังได้วางแผนบริการประชาชนในภาวะน้ำท่วม เช่น การขนย้ายผู้ป่วย การส่งต่อผู้ป่วย รวมทั้งการจัดบริการตรวจรักษานอกโรงพยาบาลและทีมหน่วยแพทย์เคลื่อนที่และทีมหมอครอบครัวดูแลถึงบ้าน เพื่อให้การดูแลรักษาอย่างต่อเนื่อง  สำรวจกลุ่มเสี่ยงได้แก่ ผู้ป่วยโรคเรื้อรัง ผู้สูงอายุ ผู้พิการ หญิงตั้งครรภ์และหลังคลอด หากต้องการความช่วยเหลือ ทางส่วนกลางพร้อมสนับสนุนตลอด 24 ชั่วโมง
ด้านแพทย์หญิงภาวิณี เอี่ยมจันทร์ ผู้อำนวยการโรงพยาบาลสุโขทัย กล่าวว่า โรงพยาบาลได้เตรียมความพร้อมโดยประสานกับชลประทานจังหวัดสุโขทัย ระดมติดเครื่องสูบน้ำ 8 เครื่องเตรียมพร้อมระบายน้ำได้ทันที พร้อมกันนี้ได้ร่วมกับหน่วยงานที่เกี่ยวข้องดำเนินการนำบิ๊กแบ็ก 300 ใบ หากมีน้ำเอ่อล้นเข้าท่วมภายในโรงพยาบาล
ขอเตือนประชาชนอยู่ในบริเวณที่มีน้ำท่วมหรือจะเดินทางไปในบริเวณที่มีน้ำท่วม ควรยึดหลัก           “3 ห้าม 2 ให้” เพื่อป้องกันการจมน้ำ ดังนี้ 3 ห้าม คือ ห้ามหาปลา/เก็บผัก ในช่วงน้ำไหลหลาก ห้ามดื่มสุราแล้วลงเล่นน้ำและห้ามเด็กเล็กลงเล่นน้ำ เพราะน้ำอาจไหลแรงทำให้เด็กพลัดตกหรือถูกน้ำพัดได้  ส่วน 2 ให้ คือ ให้สวมเสื้อชูชีพ  และให้เดินทางเป็นกลุ่มหากประสบอุบัติเหตุจะได้ช่วยเหลือกันได้ในเบื้องต้นประชาชนเจ็บป่วยฉุกเฉินโทรขอความช่วยเหลือ 1669 ตลอด 24 ชั่วโมง

ที่มา : http://www.thaigov.go.th/news/contents/details/7257
