รัฐบาลไทย-ข่าวทำเนียบรัฐบาล-ปลัด พม. หารือกับคณะเจ้าหน้าที่รัฐสภาสหรัฐอเมริกา พร้อมร่วมหาแนวทางคุ้มครองช่วยเหลือผู้เสียหายจากการค้ามนุษย์ตามมาตรฐานสากล

วันพุธที่ 18 ตุลาคม 2560
ปลัด พม. หารือกับคณะเจ้าหน้าที่รัฐสภาสหรัฐอเมริกา พร้อมร่วมหาแนวทางคุ้มครองช่วยเหลือผู้เสียหายจากการค้ามนุษย์ตามมาตรฐานสากล
ปลัด พม. หารือกับคณะเจ้าหน้าที่รัฐสภาสหรัฐอเมริกา พร้อมร่วมหาแนวทางคุ้มครองช่วยเหลือผู้เสียหายจากการค้ามนุษย์ตามมาตรฐานสากล
วันนี้ (18 ต.ค.60) เวลา 10.00 น. .นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ในฐานะเลขานุการคณะกรรมการป้องกันและปราบปรามการค้ามนุษย์ ให้การต้อนรับคณะเจ้าหน้าที่รัฐสภาสหรัฐอเมริกา นำโดย นาง Amy Porter หัวหน้าสำนักงานของประธานคณะกรรมาธิการต่างประเทศ เนื่องในโอกาส การเยือนประเทศไทย และเข้าพบพร้อมทั้งหารือเกี่ยวกับการดำเนินงานของรัฐบาลไทยในการต่อต้านการค้ามนุษย์ ตามภารกิจของกระทรวง พม. โดยมี พล.ต.อ.ธรรมศักดิ์ วิชชารยะ ที่ปรึกษา (สบ.10) ประธานด้านการดำเนินคดี และผู้แทนหน่วยงานที่เกี่ยวข้อง เช่น กระทรวงแรงงาน และสำนักงานอัยการสูงสุด ซึ่งเป็นกลไกหลักของการดำเนินงานป้องกันและแก้ไขปัญหาการค้ามนุษย์ของไทย เข้าร่วมหารือในครั้งนี้ ณ ห้องประชุม ชั้น 8 กระทรวง พม. สะพานขาว กรุงเทพฯ
นายพุฒิพัฒน์ กล่าวว่า ประเทศไทยและสหรัฐอเมริกานับว่าเป็นมิตรประเทศ ที่ได้ดำเนินความร่วมมือในด้านต่างๆ มาอย่างยาวนาน โดยเฉพาะอย่างยิ่งการดำเนินงานร่วมกันในการต่อสู้กับปัญหาการค้ามนุษย์ สำหรับการหารือในวันนี้ เป็นการแลกเปลี่ยนความคิดเห็นซึ่งกันและกัน เกี่ยวกับการดำเนินงานของรัฐบาลไทยในการต่อต้านการค้ามนุษย์ ทั้งนี้ รัฐบาลไทยมีเจตนารมณ์ในการป้องกันและปราบปรามการค้ามนุษย์ให้หมดสิ้นไป โดยได้ผนึกกำลัง ความร่วมมือกับทุกภาคส่วน เพื่อแก้ไขปัญหาที่เกิดขึ้นในทุกมิติ เริ่มตั้งแต่การกำหนดนโยบายให้การป้องกันและปราบปราม การค้ามนุษย์เป็นวาระแห่งชาติ การบูรณาการทุกภาคส่วนที่เกี่ยวข้อง ขับเคลื่อนการแก้ปัญหาอย่างเต็มที่ การปรับปรุงกฎหมาย และเพิ่มประสิทธิภาพในการดำเนินคดี รวมทั้งการคุ้มครองผู้เสียหายจากการค้ามนุษย์ตามหลักสิทธิมนุษย์
นายพุฒิพัฒน์ กล่าวต่อไปว่า สำหรับการดำเนินงานด้านการป้องกันและปราบปรามการค้ามนุษย์ของรัฐบาลไทย ในปี 2560 มีการดำเนินคดีการค้ามนุษย์ 230 คดี โดยเป็นคดีการแสวงหาประโยชน์ทางเพศในรูปแบบการค้าประเวณีมากที่สุด และให้การช่วยเหลือผู้เสียหายฯ ที่อยู่ในความดูแลของกระทรวง พม. 227 ราย
นายพุฒิพัฒน์ กล่าวต่ออีกว่า สหรัฐอเมริกาได้ชื่นชมการสานต่อเจตนารมณ์ของไทย ในการต่อต้านการค้ามนุษย์ และให้ความห่วงใยเรื่องการคุ้มครองพยาน การดำเนินคดี และการตรวจแรงงานเพื่อป้องกันกลุ่มเสี่ยง นอกจากนี้ ยังกล่าวชื่นชม VDO ที่รัฐบาลได้จัดทำขึ้น เพื่อเตรียมเผยแพร่บนเครื่องบน ในการรณรงค์ยุติการค้ามนุษย์ และการแสวงหาประโยชน์ทางเพศที่แฝงมากับการท่องเที่ยว อีกทั้ง ยินดีให้ความร่วมมือและสนับสนุนการต่อต้านการค้ามนุษย์ โดยคำนึงถึงศักดิ์ศรีของความเป็นมนุษย์ และประโยชน์สูงสุดที่จะเกิดแก่ผู้เสียหายฯ เป็นสำคัญ
"ทั้งนี้ หากประชาชนพบเห็นเหตุการค้ามนุษย์ สามารถแจ้งเบาะแสมายังศูนย์ช่วยเหลือสังคม สายด่วน 1300 ตลอด 24 ชั่วโมง หรือหากประสบเหตุที่ต่างประเทศ สามารถแจ้งข้อมูลมายังระบบ Call Center ผ่านหมายเลขโทรศัพท์ 00 หรือกด +66 99 130 1300 ซึ่งเป็นเลขหมายเดียวใช้ได้ฟรีทั่วโลก หรือส่งข้อความ SMS ผ่านหมายเลขโทรศัพท์ 00 หรือกด +66 99 130 1300 เพื่อทางกระทรวง พม. จะได้ให้การช่วยเหลือได้อย่างทันท่วงที” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/7488
