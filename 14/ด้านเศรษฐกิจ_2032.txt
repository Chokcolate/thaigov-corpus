รัฐบาลไทย-ข่าวทำเนียบรัฐบาล-กบข. เผยผลการดำเนินงานปี 2560

วันพุธที่ 24 มกราคม 2561
กบข. เผยผลการดำเนินงานปี 2560
กบข. เผยมูลค่าสินทรัพย์สุทธิของกองทุนฯ ณ สิ้นปี 2560 อยู่ที่ 834,161 ล้านบาท แบ่งเป็นกองทุนส่วนของสมาชิก 382,296 ล้านบาท และกองทุนส่วนสำรอง 451,865 ล้านบาท อัตราผลตอบแทนกองทุนส่วนสมาชิกอยู่ที่ร้อยละ 6.44
กบข. เผยมูลค่าสินทรัพย์สุทธิของกองทุนฯ ณ สิ้นปี 2560 อยู่ที่ 834,161 ล้านบาท แบ่งเป็นกองทุนส่วนของสมาชิก 382,296 ล้านบาท และกองทุนส่วนสำรอง 451,865 ล้านบาท อัตราผลตอบแทนกองทุนส่วนสมาชิกอยู่ที่ร้อยละ 6.44 ส่วนอัตราผลตอบแทนเฉลี่ยตั้งแต่ตั้งกองทุนฯ อยู่ที่ร้อยละ 6.61 โดยเป็นตัวเลขหลังหักค่าใช้จ่าย ก่อนการตรวจสอบจาก สตง.
นายวรุตม์ ขจรเวคิน ผู้ช่วยเลขาธิการ งานลงทุนและบริหารผู้จัดการกองทุน Public Market รักษาการในตำแหน่งเลขาธิการคณะกรรมการกองทุนบำเหน็จบำนาญข้าราชการ หรือ กบข. เปิดเผยว่า ในปี 2560 ภาพรวมเศรษฐกิจโลกยังขยายตัวได้อย่างต่อเนื่องนำโดยสหรัฐอเมริกา ในขณะที่ญี่ปุ่นและยุโรปยังคงดำเนินนโยบายการเงินแบบผ่อนคลายซึ่งเป็นผลดีต่อระดับราคาของสินทรัพย์ต่างๆ ทั่วโลก โดยในปีที่ผ่านมาสินทรัพย์เติบโตสูงให้ผลตอบแทนในระดับที่น่าพอใจมาก สำหรับเศรษฐกิจไทยสามารถขยายตัวสูงกว่าที่คาด ประมาณร้อยละ 3.9 เหตุผลหลักมาจากการขยายตัวของภาคส่งออกและการบริโภคภาคเอกชน รวมทั้งการใช้จ่ายภาครัฐ นอกจากนี้การลงทุนโดยเฉพาะภาคเอกชนเริ่มเห็นสัญญาณการฟื้นตัวอย่างชัดเจนในช่วงหลังของปี
นายวรุตม์ กล่าวต่อไปว่า จากสภาวะเศรษฐกิจที่ขยายตัวสูงขึ้นอย่างต่อเนื่องนั้น ส่งผลให้ผลการดำเนินงานของ กบข. ยังคงเติบโตได้ดี โดย ณ สิ้นปี 2560 สินทรัพย์สุทธิของกองทุนฯ มีมูลค่า 834,161 ล้านบาท แบ่งเป็นกองทุนส่วนของสมาชิก 382,296 ล้านบาท และกองทุนส่วนสำรอง 451,865 ล้านบาท อัตราผลตอบแทนกองทุนส่วนสมาชิกอยู่ที่ร้อยละ 6.44 ส่วนอัตราผลตอบแทนเฉลี่ยตั้งแต่ตั้งกองทุนฯ อยู่ที่ร้อยละ 6.61 โดยเป็นตัวเลขหลังหักค่าใช้จ่าย ก่อนการตรวจสอบจาก สตง.
ทั้งนี้คาดการณ์ว่าในปี 2561 ภาพรวมเศรษฐกิจโลกจะยังคงมีแนวโน้มขยายตัวสูงใกล้เคียงกับปีที่ผ่านมา และเศรษฐกิจไทยจะเติบโตอยู่ที่ประมาณร้อยละ 3.8 – 4.0 ดังนั้น กบข. จึงวางกลยุทธ์การลงทุนในปี 2561 ให้สอดคล้องกับสภาวะเศรษฐกิจ โดยจะปรับเพิ่มกลุ่มสินทรัพย์มั่นคง และกระจายการลงทุนไปยังต่างประเทศเพิ่มมากขึ้น
ผลงานในปี 2560 กบข. ได้ดำเนินการเพิ่มประสิทธิภาพระบบการจัดการลงทุน เพื่อเพิ่มความสามารถในการปฏิบัติงานให้มีมาตรฐานเทียบเท่าระดับสากล และอยู่ระหว่างการศึกษาและเตรียมความพร้อมด้านงานปฏิบัติการ เพื่อรองรับการแก้ไข พ.ร.บ. กบข. นอกจากนี้ กบข. ยังให้ความสำคัญกับการสื่อสารไปยังสมาชิก ผลงานด้านสื่อสารที่สำคัญ ได้แก่การจัด ”โครงการให้ความรู้การวางแผนการเงินและการลงทุน” โดยได้สร้างทีมงานพันธมิตรวางแผนทางการเงิน พร้อมพัฒนาเกมลงทุน ซึ่งเป็นเครื่องมือสื่อสารเพื่อให้สมาชิกเข้าใจวงจรเศรษฐกิจและการลงทุนได้อย่างง่าย และยังได้เพิ่มช่องทางให้บริการใบแจ้งยอดทางออนไลน์ (E-Statement) เพื่อเพิ่มความสะดวกรวดเร็วในการจัดส่งเอกสารไปยังสมาชิก
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1 ล้านคน มีมูลค่าสินทรัพย์สุทธิประมาณ 834,161 ล้านบาท (ข้อมูล ณ สิ้นปี 2560)

ที่มา : http://www.thaigov.go.th/news/contents/details/9576
