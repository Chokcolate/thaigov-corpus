รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลข 202 สาย อำเภอพุทไธสง – อำเภอเกษตรวิสัย ตอน 2 เปิดให้สัญจรแล้ว

วันจันทร์ที่ 25 ธันวาคม 2560
กรมทางหลวงขยายทางหลวงหมายเลข 202 สาย อำเภอพุทไธสง – อำเภอเกษตรวิสัย ตอน 2 เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินโครงการก่อสร้างขยายทางหลวงหมายเลข 202 สายอำเภอพุทไธสง – อำเภอเกษตรวิสัย ตอน 2 ในพื้นที่อำเภอพุทไธสง จังหวัดบุรีรัมย์ และอำเภอพยัคฆภูมิพิสัย จังหวัดมหาสารคาม
เพื่อยกระดับคุณภาพสายทาง ช่วยให้การเดินทางสัญจรสู่จังหวัดใกล้เคียงและประเทศเพื่อนบ้านเป็นไปด้วยความสะดวก รวดเร็ว และปลอดภัย ปัจจุบัน เปิดให้ประชาชนสัญจรแล้ว
นายสราวุธ ทรงศิวิไล ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ เพื่อยกระดับคุณภาพชีวิตของประชาชน และเพิ่มขีดความสามารถในการแข่งขันของประเทศ โดย ทล. ได้ดำเนินโครงการก่อสร้างขยายทางหลวงหมายเลข 202 สายอำเภอพุทไธสง – อำเภอเกษตรวิสัย ตอน 2 ระหว่าง กม.31+543 – กม.36+200 และ กม.58+250 – กม.68+593 รวมระยะทาง 15 กิโลเมตร งบประมาณ 596,950,000 บาท ลักษณะเป็นมาตรฐานทางชั้นพิเศษ ขนาด 4 ช่องจราจร ผิวจราจรแอสฟัลท์คอนกรีต ช่องจราจรกว้างรวม 7 เมตร ไหล่ทางด้านนอกกว้าง 2.5 เมตร ไหล่ทางด้านในกว้าง 1.5 เมตร
ทางหลวงหมายเลข 202 เป็นถนนสายอาเซียนที่เชื่อมโยงการเดินทางสู่ประเทศเพื่อนบ้าน จึงมีความจำเป็นต้องเร่งพัฒนาเพื่อให้การสัญจรสู่จังหวัดใกล้เคียงและประเทศเพื่อนบ้านเป็นไปด้วยความสะดวก รวดเร็ว และปลอดภัยยิ่งขึ้น ทั้งนี้ โครงการดังกล่าวได้ดำเนินการแล้วเสร็จและได้เปิดให้ประชาชนสัญจรแล้ว ประชาชนผู้ใช้เส้นทางสามารถสอบถามข้อมูลเพิ่มเติมได้ที่ แขวงทางหลวงมหาสารคาม โทร. 0 4371 1109 หรือสายด่วนกรมทางหลวง โทร. 1586 (โทรฟรีทุกเครือข่าย ตลอด 24 ชั่วโมง)

ที่มา : http://www.thaigov.go.th/news/contents/details/8982
