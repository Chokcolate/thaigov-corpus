รัฐบาลไทย-ข่าวทำเนียบรัฐบาล-นายกรัฐมนตรีนำคณะรัฐมนตรีและตัวแทนผู้บริหารหน่วยงานภาครัฐ พร้อมประชาชนทุกภาคส่วนร่วมกันปลูกต้นไม้ตาม “โครงการประชารัฐร่วมใจ ปลูกต้นไม้ให้แผ่นดิน”

วันจันทร์ที่ 7 สิงหาคม 2560
นายกรัฐมนตรีนำคณะรัฐมนตรีและตัวแทนผู้บริหารหน่วยงานภาครัฐ พร้อมประชาชนทุกภาคส่วนร่วมกันปลูกต้นไม้ตาม “โครงการประชารัฐร่วมใจ ปลูกต้นไม้ให้แผ่นดิน”
เพื่อฟื้นคืนความอุดมสมบูรณ์ของทรัพยากรป่าไม้  ให้เป็นพื้นที่สีเขียวในเมืองและฟื้นคืนความอุดมสมบูรณ์ของทรัพยากรป่าไม้
วันนี้ (7 ส.ค. 60)  เวลา 09.00 น. ณ อาคารศูนย์การเรียนรู้การบริหารจัดการทรัพยากรธรรมชาติและสิ่งแวดล้อม ตำบลมหาพราหมณ์ อำเภอบางบาล จังหวัดพระนครศรีอยุธยา พลเอก ประยุทธ์  จันทร์โอชา นายกรัฐมนตรี เป็นประธานในพิธีเปิด “โครงการประชารัฐร่วมใจ ปลูกต้นไม้ให้แผ่นดิน” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย  พลเอก สุรศักดิ์ กาญจนรัตน์  รัฐมนตรีว่าการกระทรวงทรัพยากรธรรมชาติและสิ่งแวดล้อม นายอาคม เติมพิทยาไพสิฐ รัฐมนตรีว่าการกระทรวงคมนาคม ตลอดจนตัวแทนผู้บริหารจากหน่วยงานภาครัฐ ภาคเอกชน องค์กรปกครองส่วนท้องถิ่น  และประชาชนเข้าร่วมงานกว่า 5,000 คน เพื่อร่วมกันปลูกต้นไม้ พร้อมกัน 77 จังหวัดทั่วประเทศ ซึ่งนายกรัฐมนตรีได้มอบกล้าไม้ให้แก่ผู้ว่าราชการจังหวัด สระบุรี ลพบุรี อ่างทอง  สุพรรณบุรี  นนทบุรี  ปทุมธานี  พระนครศรีอยุธยา และนายกองค์การบริหารส่วนจังหวัดพระนครศรีอยุธยา ตามลำดับ
ทั้งนี้ “โครงการประชารัฐร่วมใจ ปลูกต้นไม้ให้แผ่นดิน”  จัดโดยกระทรวงทรัพยากรธรรมชาติและสิ่งแวดล้อม ร่วมกับกระทรวงมหาดไทย เพื่อเฉลิมพระเกียรติ สมเด็จพระเจ้าอยู่หัว มหาวชิราลงกรณ บดินทรเทพยวรางกูร เนื่องในโอกาสวันเฉลิมพระชนมพรรษา 65 พรรษา 28 กรกาคม 2560 และร่วมกันสืบสานแนวพระราชดำริ พระบาทสมเด็จพระปรมินทรมหาภูมิพลอดุลยเดช
มหิตลาธิเบศรรามาธิบดี จักรีนฤบดินทร สยามินทราธิราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เพื่อฟื้นคืนความอุดมสมบูรณ์ของทรัพยากรป่าไม้ ให้เป็นพื้นที่สีเขียวในเมืองและฟื้นคืนความอุดมสมบูรณ์ของทรัพยากรป่าไม้ โดยกำหนดพื้นที่เป้าหมายดังนี้  1) พื้นที่กรรมสิทธิ์ของประชาชนโดยจะมีการแจกกล้าไม้ให้ประชาชนนำไปปลูกในพื้นที่ของตนเอง เช่น ที่พักอาศัย ที่ทำกิน พื้นที่หัวไร่ปลายนา 2) พื้นที่ของรัฐทุกประเภทโดยเชิญชวนประชาชน ภาคเอกชน  และส่วนราชการเข้าร่วมปลูกต้นไม้ในพื้นที่ของรัฐ   โดยกระทรวงทรัพยากรธรรมชาติและสิ่งแวดล้อมจะมอบต้นไม้ จำนวนไม่ต่ำกว่า 10 ล้านกล้า  ให้กับประชาชนและหน่วยงานภาครัฐ ซึ่งจะช่วยปลูกฝังจิตสำนึกในการอนุรักษ์ต้นไม้และทรัพยากรป่าไม้ให้แก่ประชาชนทุกคนในประเทศ  และสามารถฟื้นคืนความอุดมสมบูรณ์ของทรัพยากรป่าไม้ รวมทั้งเพิ่มพื้นที่ป่าไม้และพื้นที่สีเขียวในประเทศไม่ต่ำกว่า 5 หมื่นไร่
โอกาสนี้ นายกรัฐมนตรี ได้กล่าวสวัสดีและทักทายผู้มาร่วมงานทุกภาคส่วนด้วยอัธยาศัยอันดี พร้อมกล่าวว่า “โครงการประชารัฐร่วมใจ ปลูกต้นไม้ให้แผ่นดิน” เพื่อเพิ่มพื้นที่สีเขียวให้กับประเทศ ดังนั้น หากเป้าหมายต้องการฟื้นฟูป่าให้ได้ 40 เปอร์เซ็นต์ พื้นที่ตรงไหนที่มีชุมชนอยู่แล้วควรทำอย่างไรให้ประชาชนเดือดร้อนน้อยที่สุด ป่าและชุมชนสามารถอยู่ร่วมกันได้ ต้องเลือกพื้นที่การปลูกต้นไม้และปลูกป่าให้เหมาะสมกับพื้นที่ และได้กล่าวย้ำอีกว่า 1. เน้นปลูกป่าในใจคน 2. ปลูกป่าในบ้าน 3. ปลูกป่าในชุมชนหรือในสวนสาธารณะ และ 4. การปลูกที่เชื่อมโยงกับป่าใหญ่เพื่อเป็นธนาคารอาหารจากธรรมชาติ โดยชุมชนก็ได้ประโยชน์จากป่าด้วย อีกทั้งเน้นปลูกต้นไม้ในพื้นที่ที่ดูแลได้ ซึ่งให้เน้นการปลูกป่าเพื่อสอดคล้องกับการท่องเที่ยวในเชิงสุขภาพ  ส่วนพื้นที่กลางถนนหรือข้างถนน  ให้เน้นต้นไม้ที่มีดอกสีสันสวยงาม เมื่อดอกไม้บานสองข้างทางจะได้สวยงาม ซึ่งเป็นการสนองพระราชดำริของสมเด็จพระนางเจ้าฯ พระบรมราชินีนาถ ในรัชกาลที่ 9 ที่ทรงรับสั่งว่า “อยากให้ต้นไม้สองข้างทางภาคกลางมีสีสันสวยงามเหมือนทางภาคเหนือ”
จากนั้น นายกรัฐมนตรี ได้ส่งมอบต้นไม้ให้กับตัวแทนหน่วยงานราชการและทุกภาคส่วนที่มาร่วมงานพร้อมทั้งได้ร่วมปลูกต้นไม้กับประชาชนที่มาร่วมงาน พร้อมกันนี้ นายกรัฐมนตรีได้ย้ำให้ทุกคนได้นำไปขยายผลเพื่อการปลูกต้นไม้ให้เพิ่มมากขึ้นต่อไป
.................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5761
