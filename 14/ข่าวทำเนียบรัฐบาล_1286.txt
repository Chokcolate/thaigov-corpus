รัฐบาลไทย-ข่าวทำเนียบรัฐบาล-นายเหวียน หาย บั่ง (H.E. Mr. Nguyen Hai Bang) เอกอัครราชทูตเวียดนามประจําประเทศไทย เข้าเยี่ยมคารวะรองนายกรัฐมนตรี (พลอากาศเอก ประจิน จั่นตอง)

วันจันทร์ที่ 8 มกราคม 2561
นายเหวียน หาย บั่ง (H.E. Mr. Nguyen Hai Bang) เอกอัครราชทูตเวียดนามประจําประเทศไทย เข้าเยี่ยมคารวะรองนายกรัฐมนตรี (พลอากาศเอก ประจิน จั่นตอง)
นายเหวียน หาย บั่ง (H.E. Mr. Nguyen Hai Bang) เอกอัครราชทูตเวียดนามประจําประเทศไทย เข้าเยี่ยมคารวะรองนายกรัฐมนตรี (พลอากาศเอก ประจิน จั่นตอง)
วันนี้ (วันจันทร์ที่ 8 มกราคม 2561) เวลา 13.30 น. นายเหวียน หาย บั่ง (H.E. Mr. Nguyen Hai Bang) เอกอัครราชทูตเวียดนามประจําประเทศไทย เข้าเยี่ยมคารวะรองนายกรัฐมนตรี (พลอากาศเอก ประจิน จั่นตอง) ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญการหารือ ดังนี้
รองนายกรัฐมนตรีให้การตอนรับสู่ทำเนียบรัฐบาล สู่ประเทศไทย และสู่การเป็นเพื่อนที่ดีของไทย ยินดีที่เอกอัครราชทูตได้รับการแต่งตั้งให้ดำรงตำแหน่งในประเทศไทย ซึ่งเอกอัครราชทูตขอบคุณรองนายกรัฐมนตรีที่สละเวลาให้เข้าเยี่ยมคารวะ
เอกอัครราชทูตเวียดนามประจำประเทศไทยชื่นชมรองนายกรัฐมนตรีซึ่งเป็นผู้ที่มีความรู้ความสามารถ เป็นบุคคลสำคัญที่อยู่เบื้องหลังความสำเร็จในร่วมมือระหว่างไทยและเวียดนามในหลายโอกาส ตลอดการทำงานของรองนายกรัฐมนตรี ได้แก่ ในโอกาสที่เคยเป็นผู้บัญชาการทหารอากาศ รัฐมนตรีว่าการกระทรวงคมนาคม และเป็นรองนายกรัฐมนตรี
รองนายกรัฐมนตรีกล่าวว่า ยินดีที่จะสนับสนุนความร่วมมือระหว่างไทยกับเวียดนามในทุกด้าน ทั้งนี้ ปัจจุบันนอกจากเป็นรัฐมนตรีว่าการกระทรวงยุติธรรม ยังเป็นรองนายกรัฐมนตรีที่กำกับดูแลด้านพลังงาน การศึกษา และวิทยาศาสตร์และเทคโนโลยี
ทั้งสองฝ่ายเห็นพ้องต้องกันว่า ประเทศไทยและเวียดนาม มีช่องทางที่จะกระชับความร่วมมือระหว่างกันได้อีกมาก ทั้งทางด้านเศรษฐกิจ การค้า การลงทุน วัฒนธรรม พลังงาน และด้านดิจิทัล ตามนโยบาย ไทยแลนด์ 4.0  โดยที่ ไทยและเวียดนามมีความใกล้ชิดจากปัจจัยทางด้านสภาพภูมิศาสตร์ จึงทำให้ทั้งสองประเทศมีความร่วมมือกันในด้านต่างๆ อาทิ เขตแดน เขตน้ำ และอากาศ ตลอดจนมีเวทีระหว่างประเทศระดับอนุภูมิภาคที่จะกระชับความร่วมมือได้มากขึ้น อาทิ กรอบความร่วมมือ CLMVT (กรอบความร่วมมือกลุ่มประเทศ Cambodia Lao Myanmar Vietnam และ Thai) กรอบความร่วมมือ GMS (Greater Mekong Subregion)

ที่มา : http://www.thaigov.go.th/news/contents/details/9236
