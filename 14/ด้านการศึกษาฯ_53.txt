รัฐบาลไทย-ข่าวทำเนียบรัฐบาล-ศธ.จัดพิธีบรรพชาอุปสมบทถวายเป็นพระราชกุศล

วันอังคารที่ 11 เมษายน 2560
ศธ.จัดพิธีบรรพชาอุปสมบทถวายเป็นพระราชกุศล
กระทรวงศึกษาธิการ จัดพิธีบรรพชาอุปสมบทข้าราชการ บุคลากร นักเรียน นิสิตนักศึกษา เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช จำนวน 9,989 รูปทั่วประเทศ
เมื่อวันจันทร์ที่ 10 เมษายน 2560 เวลา 8.00 น. นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานพิธีบรรพชาอุปสมบทข้าราชการ บุคลากร นักเรียน นิสิตนักศึกษา ตามโครงการบรรพชาอุปสมบท "ทำดีเพื่อพ่อ" ของกระทรวงศึกษาธิการ  ณ สนามหญ้าหน้ากระทรวงศึกษาธิการ   โดยมี  ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ,   พล.ท.โกศล ประทุมชาติ ที่ปรึกษารัฐมนตรีว่าการกระทรวงศึกษาธิการ, นายชัยพฤกษ์ เสรีรักษ์ ปลัดกระทรวงศึกษาธิการ, ผู้บริหารองค์กรหลักและหน่วยงานในกำกับ ตลอดจนข้าราชการและประชาชนเข้าร่วมพิธีจำนวนมาก
นพ.ธีระเกียรติ เจริญเศรษฐศิลป์ กล่าวว่า การบรรพชาอุปสมบทตามโครงการดังกล่าว  กำหนดจัดขึ้นทั่วประเทศเป็นเวลา 9 วัน ระหว่างวันที่ 10-18 เมษายน 2560   โดยมีผู้สมัครใจเข้าร่วมบรรพชาอุปสมบทครั้งนี้จำนวน 9,989 รูปทั่วประเทศ ในส่วนของกระทรวงศึกษาธิการมีผู้เข้าร่วมบรรพชาอุปสมบท จำนวน 89 รูป จัดขึ้นโดยมีวัตถุประสงค์เพื่อรำลึกถึงพระมหากรุณาธิคุณและถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช และเพื่อเป็นการเทิดทูนสถาบันพระมหากษัตริย์ รวมทั้งเป็นการดำเนินงานที่สอดคล้องตามนโยบายและแนวทางของรัฐบาลในการส่งเสริมความเป็นไทย ด้วยการนำศาสนา ศิลปะ วัฒนธรรม และความเป็นไทย  มาสร้างสรรค์สังคมไทย  มีการธำรงรักษาไว้ซึ่งสถาบันพระมหากษัตริย์ให้คงอยู่ยั่งยืนตลอดไป
โดยผู้เข้าร่วมบรรพชาอุปสมบท  จะได้รับการศึกษา อบรม ตามหลักสูตรศาสนศึกษาสำหรับผู้บวชระยะสั้น  ของคณะกรรมการการศึกษาของคณะสงฆ์ และวิชาอื่น  ๆ เพื่อเป็นการสร้างเสริมประสบการณ์ให้สามารถนำหลักธรรมไปประยุกต์ใช้ในชีวิตประจำวัน พัฒนาตนเองให้เป็นพลเมืองที่ดีของชาติสืบไป
สำหรับโครงการ "ทำดีเพื่อพ่อ"  นอกจากจะมีกิจกรรมบรรพชาอุปสมบทดังกล่าวแล้ว ยังมีกิจกรรมอื่น ๆ ที่จัดขึ้นในช่วงเวลาดังกล่าว คือ   กิจกรรมการจัดนิทรรศการการฝึกอาชีพและจำหน่ายผลิตภัณฑ์ และกิจกรรมปลูกป่าร่วมใจทำดีเพื่อพ่อ

ที่มา : http://www.thaigov.go.th/news/contents/details/3014
