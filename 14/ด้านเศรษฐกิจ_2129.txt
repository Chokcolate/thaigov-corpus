รัฐบาลไทย-ข่าวทำเนียบรัฐบาล-​​"อุตตม” พร้อมสนับสนุน SME ภาคตะวันออกเพิ่มขีดความสามารถในการแข่งขัน

วันอังคารที่ 6 กุมภาพันธ์ 2561
​​"อุตตม” พร้อมสนับสนุน SME ภาคตะวันออกเพิ่มขีดความสามารถในการแข่งขัน
​"อุตตม” พร้อมสนับสนุน SME ภาคตะวันออกเพิ่มขีดความสามารถในการแข่งขัน ณ โรงแรม นิวแทรเวิล ลอร์ด โฮเทล จังหวัดจันทบุรี
วันนี้ (5 กุมภาพันธ์ 2561) นายอุตตม สาวนายน รัฐมนตรีว่าการกระทรวงอุตสาหกรรม ลงพื้นที่ตรวจราชการและหารือร่วมภาคเอกชนในพื้นที่ภาคตะวันออก ในการประชุมคณะรัฐมนตรีอย่างเป็นทางการนอกสถานที่ ครั้งที่ 1/2561 โดยมีนายสมชาย หาญหิรัญ รัฐมนตรีช่วยว่าการกระทรวงอุตสาหกรรม นายพสุ โลหารชุน ปลัดกระทรวงอุตสาหกรรม นางสาวนิสากร จึงเจริญธรรม รองปลัดกระทรวงอุตสาหกรรม นายสุรพล ชามาตย์ หัวหน้าผู้ตรวจราชการกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม นายณัฐพล รังสิตพล เลขาธิการสำนักงานมาตรฐานผลิตภัณฑ์อุตสาหกรรม นายวิษณุ ทับเที่ยง อธิบดีกรมอุตสาหกรรมพื้นฐานและการเหมืองแร่ ร่วมหารือ ณ โรงแรม นิวแทรเวิล ลอร์ด โฮเทล จังหวัดจันทบุรี
โดยรัฐมนตรีว่าการกระทรวงอุตสาหกรรม เปิดเผยว่า ได้ร่วมหารือกับหัวหน้าส่วนราชการ ประธานสภาอุตสาหกรรมจังหวัด ประธานสภาหอการค้าจังหวัดในเขตภาคตะวันออก และภาคเอกชนในพื้นที่ภาคตะวันออก เกี่ยวกับแนวทางสนับสนุนยุทธศาสตร์มหานครผลไม้ภาคตะวันออก  เพื่อสร้างเสถียรภาพและเพิ่มมูลค่าให้กับอุตสาหกรรมผลไม้  การจัดทำแผนการพัฒนาอุตสาหกรรมอัญมณีและเครื่องประดับ การพัฒนาแรงงานเพื่อรองรับอุตสาหกรรม 4.0 แนวทางการจัดตั้งศูนย์กำจัดของเสียสมัยใหม่จังหวัดระยอง ระบบบริหารจัดการน้ำเพื่อรองรับการพัฒนา EEC

ที่มา : http://www.thaigov.go.th/news/contents/details/9884
