รัฐบาลไทย-ข่าวทำเนียบรัฐบาล-รมว.พม.กำชับ จนท. เร่งเยียวยาจิตใจเด็กสาววัย 15 ปี ที่ถูกปู่แท้ๆวัย 68 ปี ล่วงละเมิดทางเพศ ที่ จ.สมุทรสาคร และเด็กหญิงวัย 5 ขวบ ถูกครูสอนว่ายน้ำ กระทำอนาจาร ที่  จ.เชียงใหม่

วันพฤหัสบดีที่ 25 พฤษภาคม 2560
รมว.พม.กำชับ จนท. เร่งเยียวยาจิตใจเด็กสาววัย 15 ปี ที่ถูกปู่แท้ๆวัย 68 ปี ล่วงละเมิดทางเพศ ที่ จ.สมุทรสาคร และเด็กหญิงวัย 5 ขวบ ถูกครูสอนว่ายน้ำ กระทำอนาจาร ที่  จ.เชียงใหม่
รมว.พม.กำชับ จนท. เร่งเยียวยาจิตใจเด็กสาววัย 15 ปี ที่ถูกปู่แท้ๆวัย 68 ปี ล่วงละเมิดทางเพศ ที่ จ.สมุทรสาคร และเด็กหญิงวัย 5 ขวบ ที่ถูกครูสอนว่ายน้ำ วัย 61 ปี กระทำอนาจารทางเพศ ที่ จ.เชียงใหม่
วันนี้ (25 พ.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธาน การประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 636/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กสาววัย 15 ปี แม่เสียชีวิต พ่อถูกจับกุมคดียาเสพติด ต้องโทษ อยู่ในเรือนจำ ต้องมาอาศัยอยู่กับปู่และย่า แต่ถูกผู้เป็นปู่แท้ๆวัย 68 ปี ข่มขืนกระทำชำเราหลายครั้ง จนเด็กสาวทน ไม่ไหว เล่าเรื่องให้น้าชายทราบ จึงพาเข้าแจ้งความต่อเจ้าหน้าที่ตำรวจ ที่อำเภอบ้านแพ้ว จังหวัดสมุทรสาคร และกรณีเจ้าหน้าที่ตำรวจ เข้าจับกุมชายชราวัย 61 ปี เป็นครูสอนว่ายน้ำ ก่อเหตุกระทำอนาจารทางเพศลูกศิษย์เป็นเด็กหญิง วัย 5 ขวบ บริเวณสระว่ายน้ำ ที่อำเภอเมือง จังหวัดเชียงใหม่ นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สมุทรสาคร และ พมจ.เชียงใหม่ และหน่วยงานที่เกี่ยวข้อในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ พร้อมเร่งเยียวฟื้นฟูสภาพจิตใจเด็กหญิงผู้เสียหายดังกล่าวโดยด่วนในระยะยาว เพื่อให้เด็กสามารถกลับไปใช้ชีวิตในสังคมต่อไปได้อย่างปกติสุข ซึ่งจากกรณีดังกล่าวนับว่าเป็นปัญหาสังคมที่รุนแรง จึงขอฝากให้ผู้ปกครอง บุคคลในครอบครัว และทุกคนในสังคม ช่วยกันกวดขันดูแลเด็กและเยาวชนในครอบครัว และในสังคมอย่างใกล้ชิด เพื่อให้เด็กและเยาวชนได้รับความปลอดภัย และไม่ตกเป็นผู้ประสบปัญหาการถูกล่วงละเมิดทางเพศต่อไป
พลตำรวจเอก อดุลย์ กล่าวต่อไปว่า สำหรับกรณีเด็กชายวัย 6 ขวบ พิการซ้ำซ้อนตั้งแต่กำเนิด สมองผิดปกติ ศีรษะโต ไม่มีนิ้วมือและนิ้วเท้า ไม่สามารถเขียนหนังสือได้ อาศัยอยู่กับปู่และย่าที่มีฐานะยากจน และมีสมาชิกครอบครัวอาศัยอยู่รวมกันถึง 8 ชีวิต มีทั้งเด็กและคนชรา โดยอาศัยในกระต๊อบสังกะสีสภาพเก่าทรุดโทรมใกล้ผุพัง ที่อำเภอ ขุนหาญ จังหวัดศรีสะเกษ นั้น ตนได้กำชับให้พัฒนาสังคมและความมั่นคงของมนุษย์จังหวัดศรีสะเกษ (พมจ.ศรีสะเกษ) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวง การพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา และประสานความร่วมมือกับหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กชายอย่างต่อเนื่อง การศึกษาในระยะยาว และการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง ให้คำแนะนำปรึกษาในเรื่องการส่งเสริมอาชีพแก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาวต่อไป
"อีกกรณีหญิงชราวัย 70 ปี หลังค่อม ต้องรับภาระเพียงลำพังเลี้ยงดูลูกชายวัย 39 ปี ที่พิการช่วยเหลือตัวเองไม่ได้ และสามีแก่ชราวัย 72 ปี ป่วยเป็นโรคเบาหวาน ความดัน และอัลไซเมอร์ ทั้ง 3 ชีวิต อาศัยในบ้านไม้สภาพเก่า ทรุดโทรมใกล้ผุพัง ครอบครัวมีฐานะยากจน อาศัยเพียงเบี้ยยังชีพผู้สูงอายุและคนพิการใช้ประทังชีวิตไปวันๆที่อำเภอ แม่จัน จังหวัดเชียงราย นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามด้านคนพิการและผู้สูงอายุ ตามภารกิจของกระทรวงการพัฒนาสังคมฯ มอบสิ่งของเครื่องใช้ที่จำเป็น และประสานความร่วมมือกับหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง การปรับปรุงสภาพที่อยู่อาศัย ให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพ แก่ครอบครัว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้” พลตำรวจเอก อดุลย์ กล่าว ในตอนท้าย

ที่มา : http://www.thaigov.go.th/news/contents/details/4020
