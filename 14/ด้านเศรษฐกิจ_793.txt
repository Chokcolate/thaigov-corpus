รัฐบาลไทย-ข่าวทำเนียบรัฐบาล-บีโอไอผนึกกำลัง 5 หน่วยงานรัฐ เปิดศูนย์บุคลากรทักษะสูง

วันอังคารที่ 4 กรกฎาคม 2560
บีโอไอผนึกกำลัง 5 หน่วยงานรัฐ เปิดศูนย์บุคลากรทักษะสูง
บีโอไอเปิดศูนย์บุคลากรทักษะสูง หรือ STC จับมือหน่วยงานรัฐลงนามบันทึกความเข้าใจเพื่อร่วมกันเชื่อมโยงฐานข้อมูล หวังดึงบุคลากรผู้เชี่ยวชาญด้านวิทยาศาสตร์  และเทคโนโลยีเข้าทำงานในกลุ่มอุตสาหกรรมแห่งอนาคต ภายใต้การขับเคลื่อน “ประเทศไทย 4.0”
นางหิรัญญา สุจินัย เลขาธิการคณะกรรมการส่งเสริมการลงทุน หรือบีโอไอ เปิดเผยภายในงานเปิด “ศูนย์บุคลากรทักษะสูง” หรือ Strategic Talent Center (STC)  โดยมีนายสุวิทย์ เมษินทรีย์  รัฐมนตรีประจำสำนักนายกรัฐมนตรี เป็นประธาน ณ ศูนย์ประสานการบริการด้านการลงทุน อาคารจัตรัสจามจุรี ชั้น 18  ว่า  การจัดตั้งศูนย์บุคลากรทักษะสูง เป็นความร่วมมือระหว่างบีโอไอและ 5 หน่วยงานที่เกี่ยวข้อง    ได้แก่   กระทรวงดิจิทัลเพื่อเศรษฐกิจและสังคม สำนักงานคณะกรรมการวิจัยแห่งชาติ (วช.)  สำนักงานพัฒนาวิทยาศาสตร์และเทคโนยีแห่งชาติ (สวทช.) สำนักงานคณะกรรมการนโยบายวิทยาศาสตร์เทคโนโลยีและนวัตกรรมแห่งชาติ (สวทน.) และสำนักงานกองทุนสนับสนุนการวิจัย (สกว.)  โดยได้มีการลงนามในบันทึกความเข้าใจ (เอ็มโอยู)ร่วมกัน เพื่อสนับสนุนการดำเนินงานของศูนย์ดังกล่าว ซึ่งจะมีบทบาทในการช่วยขับเคลื่อนให้มีผู้เชี่ยวชาญด้านวิทยาศาสตร์และเทคโนโลยีเข้าสู่ภาคเอกชนมากขึ้น เพื่อรองรับนโยบาย “ประเทศไทย 4.0”
ศูนย์ STC จะเป็นศูนย์กลางเชื่อมโยงระหว่างภาคส่วนที่เกี่ยวข้อง เช่น ภาคเอกชน บุคลากรที่มีทักษะสูง สถาบันวิจัย/ สถาบันการศึกษา ตลอดจนประสานงานเรื่องการอำนวยความสะดวกเรื่องวีซ่า และใบอนุญาตทำงานให้แก่บุคคลที่มีทักษะสูงจากต่างประเทศ  โดยจะช่วยให้บริษัททั้งไทยและต่างประเทศที่ดำเนินธุรกิจอยู่ในประเทศไทย สามารถเข้าถึงบุคลากรที่มีความเชี่ยวชาญเพื่อดำเนินกิจกรรมที่เกี่ยวข้องกับการวิจัย พัฒนา และนวัตกรรมได้อย่างมีประสิทธิภาพมากขึ้น
การให้บริการของศูนย์ STC จะครอบคลุม 3 ด้าน คือ 1.การแนะนำผู้เชี่ยวชาญทั้งไทยและต่างชาติในสาขาวิทยาศาสตร์และเทคโนโลยีให้กับภาคเอกชน โดยเชื่อมโยงฐานข้อมูลของหน่วยงานต่างๆในเครือข่ายซึ่งครอบคลุมนักวิจัยในภาครัฐ ผู้ได้รับทุนวิจัย นักเรียนทุนระดับปริญญาเอกด้านวิทยาศาสตร์และเทคโนโลยี 2.การให้บริการรับรองผู้เชี่ยวชาญต่างประเทศ (Expertise Recognition)  ในสาขาวิทยาศาสตร์และเทคโนโลยีเพื่ออำนวยความสะดวกด้านวีซ่าและใบอนุญาตทำงาน โดยศูนย์ STC จะส่งต่อข้อมูลและหลักฐานต่างๆ ของผู้เชี่ยวชาญชาวต่างชาติที่บริษัทประสงค์จะนำเข้ามาทำงานในประเทศไทยให้หน่วยงานที่เกี่ยวข้องเพื่อพิจารณารับรอง
และ 3.การอำนวยความสะดวกวีซ่าและใบอนุญาตทำงาน โดยผู้เชี่ยวชาญที่ได้รับการรับรองจากหน่วยงานในเครือของศูนย์ STC จะได้รับการอำนวยความสะดวกเรื่องวีซ่าและใบอนุญาตทำงาน ทั้งในกรณีที่ทำงานในบริษัทที่ได้รับส่งเสริมการลงทุนและไม่ได้รับการส่งเสริมการลงทุน   โดยศูนย์ STC จะทำงานเชื่อมต่อกับระบบ e-Expert ของศูนย์บริการวีซ่าและใบอนุญาตทำงาน (One Stop Service Center for Visa and Work Permit) ซึ่งตั้งอยู่ที่ศูนย์ประสานการบริการด้านการลงทุน ตั้งอยู่ที่ ชั้น 18 อาคารจัตุรัสจามจุรี
“ศูนย์ STC นับเป็นบริการใหม่ของบีโอไอที่จะมีส่วนช่วยแก้ปัญหาการขาดแคลนบุคลากรที่จำเป็นสำหรับการก้าวไปสู่เศรษฐกิจฐานความรู้” นางหิรัญญากล่าว
++++++++++++++++++++++++++

ที่มา : http://www.thaigov.go.th/news/contents/details/4980
