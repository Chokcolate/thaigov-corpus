รัฐบาลไทย-ข่าวทำเนียบรัฐบาล-โฆษกรัฐบาลแจงเหตุจำเป็นการใช้อำนาจพิเศษ ม.44 แก้ไขปัญหาอุปสรรค สร้างความเชื่อมั่นต่อนักลงทุนทั้งในและต่างประเทศ ให้ประเทศขับเคลื่อนตามแผนที่วางไว้

วันพุธที่ 14 มิถุนายน 2560
โฆษกรัฐบาลแจงเหตุจำเป็นการใช้อำนาจพิเศษ ม.44 แก้ไขปัญหาอุปสรรค สร้างความเชื่อมั่นต่อนักลงทุนทั้งในและต่างประเทศ ให้ประเทศขับเคลื่อนตามแผนที่วางไว้
พลโท สรรเสริญฯ โฆษกรัฐบาล แจงเหตุจำเป็นการใช้อำนาจพิเศษ ม.44 แก้ไขปัญหาอุปสรรค สร้างความเชื่อมั่นต่อนักลงทุนทั้งในและต่างประเทศ ให้ประเทศขับเคลื่อนตามแผนที่วางไว้
วันนี้ ( 13 มิ.ย. 60) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด  โฆษกประจำสำนักนายกรัฐมนตรี ได้กล่าวชี้แจงถึงความจำเป็นของการใช้อำนาจพิเศษตามมาตรา 44 ว่า เรื่องใดที่มีปัญหาข้อขัดข้องไม่สามารถที่จะดำเนินการได้ด้วยกฎหมายปกติ ต้องให้ประชาชนทุกคนรับรู้ถึงเหตุผล และแนวทางของการแก้ไขดังกล่าว รวมถึงความจำเป็นของการใช้อำนาจพิเศษตามมาตรา 44 ของรัฐธรรมนูญแห่งราชอาณาจักรไทย (ฉบับชั่วคราว) พุทธศักราช 2557 เช่น การดำเนินการเรื่องรถไฟไทย – จีน  พ.ร.บ.จัดซื้อจัดจ้างกรณีที่มีวงเงินเกิน 5,000 ล้านบาทขึ้นไปต้องมีซุปเปอร์บอร์ดพิจารณาตรงนี้ต้องยกเว้นเพื่อให้สามารถดำเนินการเร่งรัดได้ตามโรดแมปหรือแผนงานที่วางไว้ การจัดซื้อจัดจ้าง G to G ระหว่างรัฐบาลไทยกับรัฐบาลจีน กรณีเส้นทางรถไฟที่อาจผ่านพื้นที่ป่าสงวน หรือพื้นที่ สปก. การขุดเจาะน้ำมันที่ลานกระบือ การติดตั้งระบบโซลาร์ฟาร์ม เป็นต้น ทั้งนี้ การดำเนินการแก้ไขปัญหาทั้งหมดดังกล่าวมีความจำเป็นต้องใช้อำนาจตามมาตรา 44 โดยยืนยันจะไม่ทำให้ระบบงานที่มีอยู่เดิมเสียหาย และยังเป็นการแก้ไขปัญหาให้เศรษฐกิจขับเคลื่อนตามโรดแมปที่วางไว้ เพื่อสร้างความมั่นใจและความเชื่อมั่นต่อนักลงทุนทั้งในและต่างประเทศที่จะมาลงทุนในประเทศไทย และรองรับการเร่งรัดการขับเคลื่อนประเทศของรัฐบาล
-----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4504
