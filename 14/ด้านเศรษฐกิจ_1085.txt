รัฐบาลไทย-ข่าวทำเนียบรัฐบาล-พลเอก ประยุทธ์ จันทร์โอชา นายกรัฐมนตรี เปิดให้บริการโครงการรถไฟฟ้าสายสีน้ำเงินส่วนต่อขยาย ช่วงเตาปูน – บางซื่อ “ร่วมใจ เชื่อมสุข เพื่อประชาชน”

วันพุธที่ 16 สิงหาคม 2560
พลเอก ประยุทธ์ จันทร์โอชา นายกรัฐมนตรี เปิดให้บริการโครงการรถไฟฟ้าสายสีน้ำเงินส่วนต่อขยาย ช่วงเตาปูน – บางซื่อ “ร่วมใจ เชื่อมสุข เพื่อประชาชน”
พลเอก ประยุทธ์ จันทร์โอชา นายกรัฐมนตรี เป็นประธานเปิดให้บริการโครงการรถไฟฟ้าสายสีน้ำเงินส่วนต่อขยาย ช่วงเตาปูน – บางซื่อ ภายใต้แนวคิด “ร่วมใจ เชื่อมสุข เพื่อประชาชน”
เมื่อวันที่ 11 สิงหาคม 2560 ณ สถานีรถไฟฟ้าเตาปูน โดยมี นายอาคม เติมพิทยาไพสิฐ รัฐมนตรีว่าการกระทรวงคมนาคม พลเอก ยอดยุทธ บุญญาธิการ ประธานกรรมการการรถไฟฟ้าขนส่งมวลชนแห่งประเทศไทย (รฟม.) นายฤทธา สุภารัตน์ รองผู้ว่าการรักษาการแทนผู้ว่าการ รฟม. ผู้บริหาร รฟม. และบริษัท ทางด่วนและรถไฟฟ้ากรุงเทพ จำกัด (มหาชน) (BEM) เข้าร่วมพิธีฯ
พลเอก ประยุทธ์ จันทร์โอชา กล่าวว่า โครงการรถไฟฟ้าสายสีน้ำเงิน ส่วนต่อขยาย ช่วงเตาปูน – บางซื่อ เป็นผลจากความร่วมมือของทั้งภาครัฐและเอกชน เพื่ออำนวยความสะดวกในการเดินทางของประชาชนด้วยระบบรถไฟฟ้า ที่จะช่วยลดระยะเวลาการเดินทาง มีความปลอดภัย บรรเทาปัญหาการจราจรติดขัด และลดมลพิษต่อสิ่งแวดล้อม รวมทั้งส่งเสริมเศรษฐกิจและการลงทุน เพื่อขยายความเจริญของเมือง รัฐบาลโดย กระทรวงคมนาคมได้ดำเนินโครงการรถไฟฟ้าสายสีน้ำเงินส่วนต่อขยาย ช่วงเตาปูน – บางซื่อ ระยะทางประมาณ 1.2 กิโลเมตร เพื่อเชื่อมต่อระหว่างสถานีเตาปูน ของรถไฟฟ้ามหานคร สายฉลองรัชธรรม (สายสีม่วง) และสถานีบางซื่อ ของรถไฟฟ้ามหานคร สายเฉลิมรัชมงคล (สายสีน้ำเงิน) โดยก่อสร้างและติดตั้งระบบไฟฟ้าแล้วเสร็จตั้งแต่เดือนพฤษภาคม 2560 ก่อนทดลองเดินรถไฟฟ้าเสมือนจริง (Trail running) และเปิดให้บริการประชาชน ตั้งแต่วันที่ 11 สิงหาคม 2560
พลเอก ประยุทธ์ จันทร์โอชา พร้อมด้วย นายอาคม เติมพิทยาไพสิฐ และคณะ ได้ร่วมโดยสารรถไฟฟ้าสายสีน้ำเงินจากชานชาลา ชั้น 3 ของสถานีเตาปูน ไปตามทางวิ่งลดระดับลงอุโมงค์ที่สถานีบางซื่อและตรวจเยี่ยมความคืบหน้าการดำเนินโครงการรถไฟฟ้าสายสีน้ำเงิน ส่วนต่อขยาย ช่วงหัวลำโพง – บางแค และช่วงบางซื่อ – ท่าพระ ณ สถานีสนามไชยและสถานีอิสรภาพ ซึ่งสถานีทั้ง 2 แห่ง ได้ออกแบบก่อสร้างให้มีความกลมกลืนกับประวัติศาสตร์ความเป็นมา และสัญลักษณ์เชิงพื้นที่ เช่น สถานีสนามไชย ได้ออกแบบโดยจำลองท้องพระโรงสมัยรัตนโกสินทร์ที่ให้ความรู้สึกงดงาม ตระการตา สถานีอิสรภาพ ได้ตกแต่งภายในเป็นลักษณะเสารูปหงส์ ซึ่งถือเป็นสัตว์สิริมงคล ศักดิ์สิทธิ์ เป็นตัวแทนเชิงสัญลักษณ์ และสื่อถึงวัดหงส์รัตนารามราชวรวิหาร เป็นต้น
สำหรับโครงการรถไฟฟ้าสายสีน้ำเงิน ส่วนต่อขยาย ช่วงหัวลำโพง – บางแค และช่วงบางซื่อ – ท่าพระ มีระยะทางประมาณ 27 กิโลเมตร แบ่งการก่อสร้างออกเป็น 2 ช่วง ได้แก่
1. ช่วงหัวลำโพง – บางแค ประกอบด้วย โครงสร้างทางวิ่งใต้ดิน ระยะทางประมาณ 5 กิโลเมตร มีสถานีรถไฟฟ้าใต้ดินจำนวน 4 สถานี และโครงสร้างทางวิ่งยกระดับ ระยะทางประมาณ 9 กิโลเมตร มีสถานีรถไฟฟ้ายกระดับจำนวน 7 สถานี ศูนย์ซ่อมบำรุงจำนวน 1 แห่ง และอาคารจอดแล้วจร จำนวน 2 แห่ง โครงการฯ จะแล้วเสร็จและเปิดให้บริการในปี 2562
2.ช่วงบางซื่อ – ท่าพระ ประกอบด้วย โครงสร้างทางวิ่งแบบยกระดับทั้งหมด ระยะทาง 13 กิโลเมตร มีสถานีรถไฟฟ้ายกระดับจำนวน 8 สถานี โครงการฯ จะแล้วเสร็จและเปิดให้บริการในปี 2563

ที่มา : http://www.thaigov.go.th/news/contents/details/5968
