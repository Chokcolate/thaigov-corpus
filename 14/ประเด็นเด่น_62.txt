รัฐบาลไทย-ข่าวทำเนียบรัฐบาล-สำนักงานนโยบายและแผนทรัพยากรธรรมชาติและสิ่งแวดล้อมชี้แจง กรณีการคัดค้านร่าง พ.ร.บ.ส่งเสริม และรักษาคุณภาพสิ่งแวดล้อม

วันศุกร์ที่ 24 พฤศจิกายน 2560
สำนักงานนโยบายและแผนทรัพยากรธรรมชาติและสิ่งแวดล้อมชี้แจง กรณีการคัดค้านร่าง พ.ร.บ.ส่งเสริม และรักษาคุณภาพสิ่งแวดล้อม
เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ชี้แจงกรณีการคัดค้านร่าง พ.ร.บ.ส่งเสริมและรักษาคุณภาพสิ่งแวดล้อม
วันที่ 23 พฤศจิกายน 2560 นางรวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม (สผ.) กระทรวงทรัพยากรธรรมชาติและสิ่งแวดล้อม ชี้แจงกรณีการคัดค้านร่าง พ.ร.บ.ส่งเสริมและรักษาคุณภาพสิ่งแวดล้อม ตามที่เครือข่ายประชาชนเพื่อการพัฒนาที่ยั่งยืน นำโดยนายประสิทธิ์ชัย หนูนวล นัดชุมนุม 6 ธันวาคมนี้ ที่ทำเนียบรัฐบาล เพื่อเรียกร้องให้ยุติการเดินหน้าร่างกฎหมาย หลังคณะรัฐมนตรี มีมติเห็นชอบร่างพระราชบัญญัติส่งเสริมและรักษาคุณภาพสิ่งแวดล้อมแห่งชาติ โดยสำนักงานนโยบายและแผนทรัพยากรธรรมชาติและสิ่งแวดล้อม (สผ.) ขอชี้แจงข้อเท็จจริง ดังนี้
ร่าง พ.ร.บ.ส่งเสริมและรักษาคุณภาพสิ่งแวดล้อมแห่งชาติ (ฉบับที่ ..) พ.ศ. .... เป็นการแก้ไขเพิ่มเติม พ.ร.บ.ส่งเสริมและรักษาคุณภาพสิ่งแวดล้อมแห่งชาติ พ.ศ.2535 โดยมีการแก้ไขปัญหาและเพิ่มประสิทธิภาพของการประเมินผลกระทบสิ่งแวดล้อมอย่างเป็นระบบตั้งแต่ขั้นตอนการจัดทำรายงาน การพิจารณารายงาน ระยะเวลาการพิจารณา การติดตามและบทลงโทษ การนำคำสั่ง คสช. ตาม ม.44 มาเพิ่มเติมในกฎหมายสิ่งแวดล้อมเป็นไปตามมติ ครม. เมื่อวันที่ 4 ก.ค. 2560 ซึ่งคำสั่ง คสช. ดังกล่าวไม่ได้กำหนดให้ยกเว้นไม่ต้องจัดทำรายงาน EIA/EHIA แต่มีเจตนาให้ใช้กับโครงการที่จำเป็นเร่งด่วนเพื่อประโยชน์สาธารณะ โดยโครงการยังต้องจัดทำรายงานเสนอเข้าสู่กระบวนการพิจารณาเช่นเดิม แต่สามารถดำเนินกระบวนการหาเอกชนผู้รับดำเนินโครงการคู่ขนานไปได้ แต่จะลงนามผูกพันในสัญญาไม่ได้ นอกจากนั้น ในร่าง พรบ. ฉบับนี้ ได้กำหนดมาตราเพิ่มเติมในสาระสำคัญด้านการพิจารณารายงาน EHIA ไว้อย่างชัดเจน ซึ่งไม่ได้มีกำหนดไว้ใน พรบ. สิ่งแวดล้อม ฉบับเดิมด้วย
เลขาธิการ สผ. กล่าวเพิ่มเติมว่า พ.ร.บ. ฉบับนี้และกฎหมายลูก จะช่วยแก้ไขปัญหาของ EIA ในหลายประเด็น เช่น กำหนดหลักเกณฑ์จัดทำรายงาน EIA/EHIA ที่ชัดเจนขึ้น กำหนดเงื่อนไขในการอนุญาตผู้จัดทำรายงานให้ได้คุณภาพมากขึ้น เพิ่มกลไกการบังคับใช้มาตรการในรายงานและการติดตามตรวจสอบโดยเจ้าของโครงการต้องส่งรายงานผลการปฏิบัติตามมาตรการต่อหน่วยงานอนุญาตและหน่วยงานอนุญาตต้องนำผลการส่งรายงานดังกล่าวไปเป็นเงื่อนไขในการต่ออายุใบอนุญาตด้วย  กำหนดกรอบเวลาเพื่อให้ EIA เหมาะสมกับสถานการณ์ปัจจุบัน (อายุรายงาน 5 ปี ทบทวนการกำหนดประเภทและขนาดของโครงการที่ต้องจัดทำรายงานทุก 5 ปี) เป็นต้น
การจัดทำรายงาน EIA/EHIA จะต้องจัดทำโดยนิติบุคคลที่ขึ้นทะเบียนเป็นผู้มีสิทธิทำรายงานกับ สผ. กรณีหากพบว่ามีการจัดทำรายงานที่เป็นเท็จ ผู้จัดทำจะถูกเพิกถอนหรือพักใช้ใบอนุญาต ทั้งนี้ รายงาน EIA/EHIA ได้ถูกตรวจสอบโดยคณะกรรมการผู้ชำนาญการ (คชก.) และประชาชนสามารถเข้าตรวจดูได้ตาม พ.ร.บ.ข้อมูลข่าวสารฯของราชการ พ.ศ.2540 โดย ร่าง พ.ร.บ.ฉบับแก้ไข จะเพิ่มให้มีการกำหนดโทษปรับไม่เกิน 1 ล้านบาท กรณีสร้างไปก่อนและกรณีหลีกเลี่ยงหรือไม่ปฏิบัติตามมาตรการในรายงาน EIA/EHIA และการใช้มาตรการบังคับทางปกครองให้หน่วยงานอนุญาตสั่งระงับหรือหยุดดำเนินโครงการ
ทั้งนี้ ระบบ EIA เป็นเครื่องมือที่ใช้ป้องกันสิ่งแวดล้อมจากการพัฒนาโครงการ ซึ่งเป็นหลักสากลและเป็นที่ยอมรับทั่วโลก  และการประเมินสิ่งแวดล้อมระดับยุทธศาสตร์ (SEA) เป็นเรื่องที่รัฐบาลให้ความสำคัญ ซึ่ง ทส. ร่วมกับ สศช. อยู่ระหว่างผลักดันให้มีผลบังคับใช้ตามกฎหมาย ผ่านกลไกของคณะกรรมการเพื่อการพัฒนาที่ยั่งยืน ซึ่งมีนายกรัฐมนตรีเป็นประธาน ซึ่งขณะนี้ได้มีการตั้งคณะอนุกรรมการ SEA และคณะทำงานพัฒนาการจัดทำ SEA ขึ้นมาดำเนินการขับเคลื่อน และจัดทำแนวทางการประเมินสิ่งแวดล้อมระดับยุทธศาสตร์ต่อไป
--------------------

ที่มา : http://www.thaigov.go.th/news/contents/details/8325
