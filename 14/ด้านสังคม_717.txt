รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือชายชราวัย 74 ปี ร่างกายผอมซูบ ปั่นซาเล้งเก็บของเก่าขาย หารายได้เลี้ยงดูลูกชายพิการวัย 30 ปี ที่ จ.นนทบุรี

วันจันทร์ที่ 2 ตุลาคม 2560
รมว.พม. กำชับ จนท. เร่งช่วยเหลือชายชราวัย 74 ปี ร่างกายผอมซูบ ปั่นซาเล้งเก็บของเก่าขาย หารายได้เลี้ยงดูลูกชายพิการวัย 30 ปี ที่ จ.นนทบุรี
รมว.พม. กำชับ จนท. เร่งช่วยเหลือชายชราวัย 74 ปี ร่างกายผอมซูบ ปั่นซาเล้งเก็บของเก่าขาย หารายได้เลี้ยงดูลูกชายพิการวัย 30 ปี ที่ จ.นนทบุรี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.สิงห์บุรี
วันนี้ (2 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 725/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายชราวัย 74 ปี ร่างกายผอมซูบ มีอาชีพปั่นซาเล้งเก็บของเก่าขาย เพื่อหารายได้จุนเจือครอบครัวและเลี้ยงดูลูกชายวัย 30 ปี ที่พิการช่วยเหลือตัวเองไม่ได้ ที่ย่านท่าน้ำนนท์ จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาว รวมถึง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 11 ปี ป่วยเป็นโรคไต และโรคแพ้ภูมิตัวเอง ไม่สามารถโดนแดดได้ แต่ต้องรับภาระเพียงลำพังดูแลแม่วัย 31 ปี ที่ป่วยเป็นโรคแพ้ภูมิตัวเอง นอนป่วยติดเตียง ไม่สามารถช่วยเหลือตัวเองได้ บ่อยครั้งที่เด็กชายต้องขาดเรียนหลายวัน เนื่องจากป่วยหนักไม่สามารถไปเรียนได้ และต้องดูแลผู้เป็นแม่ที่ป่วย ครอบครัวมีฐานะยากจน ที่อำเภอค่ายบางระจัน จังหวัดสิงห์บุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสิงห์บุรี (พมจ.สิงห์บุรี) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจ ด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการศึกษาของเด็กชายคนดังกล่าวอย่างต่อเนื่องในระยะยาว และช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด รวมถึง ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาว พร้อมร่วมกันหาแนวทาง การช่วยเหลือดูแลในระยะยาวต่อไป

ที่มา : http://www.thaigov.go.th/news/contents/details/7107
