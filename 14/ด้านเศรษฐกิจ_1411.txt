รัฐบาลไทย-ข่าวทำเนียบรัฐบาล-กรมทางหลวงชนบท ร่วมกับ วิศวกรรมสถานแห่งประเทศไทยฯ ลงพื้นที่ตรวจสอบ โครงการก่อสร้างถนนสาย ฉ และ ค ผังเมืองรวมเมืองชัยนาท (ช่วงสะพานข้ามแม่น้ำเจ้าพระยา)

วันอังคารที่ 3 ตุลาคม 2560
กรมทางหลวงชนบท ร่วมกับ วิศวกรรมสถานแห่งประเทศไทยฯ ลงพื้นที่ตรวจสอบ โครงการก่อสร้างถนนสาย ฉ และ ค ผังเมืองรวมเมืองชัยนาท (ช่วงสะพานข้ามแม่น้ำเจ้าพระยา)
นายสุพร เตไชยา วิศวกรใหญ่ด้านสำรวจและออกแบบ กรมทางหลวงชนบท พร้อมด้วยนายสุรพันธุ์ ไตรรัตน์ ผู้อำนวยการสำนักก่อสร้างทาง และคณะ ให้การต้อนรับ ดร.ธเนศ วีระศิริ นายกวิศวกรรมสถานแห่งประเทศไทยในพระบรมราชูปถัมภ์ ในการลงพื้นที่ตรวจสอบหาสาเหตุ
โครงการก่อสร้างถนนสาย ฉ และ ค ผังเมืองรวมเมืองชัยนาท จังหวัดชัยนาท (ช่วงสะพานข้ามแม่น้ำเจ้าพระยา) ที่เกิดเหตุสะพานทรุดตัว โดยวิศวกรรมสถานแห่งประเทศไทยในพระบรมราชูปถัมภ์ เข้าร่วมตรวจสอบและหาแนวทางในการแก้ไขตามหลักวิศวกรรม จากการสำรวจพื้นที่เบื้องต้น พบว่า ยังไม่สามารถระบุสาเหตุที่แน่ชัด ซึ่งจำเป็นต้องมีการตรวจสอบเพิ่มเติม อย่างไรก็ดี เมื่อดูจากสถานการณ์โดยรวมแล้วโครงสร้างนั่งร้านที่นี่มีความแข็งแรงเหมือนกับโครงการอื่นๆ  ทั้งนี้ วิศวกรรมสถานแห่งประเทศไทยจะหาสาเหตุที่แท้จริงเพื่อป้องกันมิให้เกิดปัญหาดังกล่าวซ้ำอีก สำหรับโครงสร้างในส่วนที่ได้รับความเสียหายต้องดำเนินการรื้อทิ้งพร้อมกับตรวจสอบความแข็งแรงเชิงลึกของโครงสร้างที่ยังคงอยู่และเพิ่มเสถียรภาพของนั่งร้านที่อยู่ในแม่น้ำฝั่งตะวันออกซึ่งเป็นฝั่งที่กระแสน้ำกัดเซาะและอาจมีผลให้เสถียรภาพของนั่งร้านลดลง
สำหรับโครงการดังกล่าว มีจุดเริ่มต้นโครงการเชื่อมทางหลวงแผ่นดินหมายเลข 331 กม.ที่ 51+310 และมีจุดสิ้นสุดโครงการเชื่อมทางหลวงแผ่นดินหมายเลข 3183 กม.ที่ 9+330 ระยะทางรวม 3.564 กิโลเมตร โดยก่อสร้างเป็นถนนผิวจราจรแบบแอสฟัลติกคอนกรีต ขนาด 4 ช่องจราจร พร้อมก่อสร้างสะพานคอนกรีตเสริมเหล็กข้ามแม่น้ำเจ้าพระยา คู่ขนาน 1 แห่ง ความยาวรวม 574 เมตร (2 ต.ค.60)

ที่มา : http://www.thaigov.go.th/news/contents/details/7133
