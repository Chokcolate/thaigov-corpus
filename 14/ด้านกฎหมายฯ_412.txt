รัฐบาลไทย-ข่าวทำเนียบรัฐบาล-รองนายกรัฐมนตรี และ รมว.ยุติธรรม เปิดงานนิทรรศการผลิตภัณฑ์ราชทัณฑ์ ครั้งที่ ๕๑

วันจันทร์ที่ 12 กุมภาพันธ์ 2561
รองนายกรัฐมนตรี และ รมว.ยุติธรรม เปิดงานนิทรรศการผลิตภัณฑ์ราชทัณฑ์ ครั้งที่ ๕๑
พลอากาศเอกประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานเปิดงานนิทรรศการผลิตภัณฑ์ราชทัณฑ์ ครั้งที่ ๕๑ ภายใต้แนวคิด "วิถีไทย วิถีราชทัณฑ์ มุ่งมั่นสู่ไทยแลนด์ ๔.๐
ในวันศุกร์ที่ ๙ กุมภาพันธ์ ๒๕๖๑ เวลา ๑๘.๐๐ น.
พลอากาศเอกประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานเปิดงานนิทรรศการผลิตภัณฑ์ราชทัณฑ์ ครั้งที่ ๕๑
ภายใต้แนวคิด "วิถีไทย วิถีราชทัณฑ์ มุ่งมั่นสู่ไทยแลนด์ ๔.๐
โดยมีผู้บริหารกระทรวงยุติธรรม พันตำรวจเอก ณรัชต์ เศวตนันทน์ อธิบดีกรมราชทัณฑ์
ผู้บริหารกรมราชทัณฑ์ และประชาชนทั่วไป เข้าร่วมงานฯ
ณ บริเวณสนามหน้าเรือนจำกลางคลองเปรม ถนนงามวงศ์วาน กรุงเทพฯ
รองนายกรัฐมนตรี และรัฐมนตรีว่าการกระทรวงยุติธรรม กล่าวว่า การจัดงานนิทรรศการผลิตภัณฑ์ราชทัณฑ์ในครั้งนี้
ได้สะท้อนให้เห็นถึงความมุ่งมั่นของกรมราชทัณฑ์ในการพัฒนาพฤตินิสัยของผู้ต้องขัง
ด้วยการสร้างงาน สร้างอาชีพ เพื่อคืนคนดี มีความรู้ สู่สังคม ผ่านทางผลิตภัณฑ์ราชทัณฑ์ในรูปแบบต่างๆ
ซึ่งเป็นผลผลิตจากการฝึกวิชาชีพ โดยรายได้ภายหลังหักค่าใช้จ่าย
จะนำไปจ่ายเป็นเงินรางวัลปันผลให้แก่ผู้ต้องขังที่มีส่วนร่วมต่อไป
ทั้งนี้ อยากขอโอกาสจากสังคม ในการเปิดรับผู้ต้องขังที่ผ่านกระบวนการขัดเกลาในด้านต่างๆ กลับสู่สังคม
ด้วยความเชื่อมั่นว่าหากบุคคลเหล่านี้สามารถประกอบอาชีพ มีรายได้เลี้ยงตนเองและครอบครัว
ก็จะไม่หวนกลับไปกระทำความผิดซ้ำอีก ดังคำกล่าวที่ว่า "ประชารัฐร่วมใจ พัฒนาพฤตินิสัยผู้ต้องขัง"
ในโอกาสนี้ รองนายกรัฐมนตรี และรัฐมนตรีว่าการกระทรวงยุติธรรม ได้มอบโล่รางวัล
ให้แก่ผู้แทนจากเรือนจำและทัณฑสถานที่ได้รับรางวัลชนะเลิศ
จากการประกวดผลิตภัณฑ์ราชทัณฑ์ประจำปี ๒๕๖๑ ในประเภทต่างๆ จำนวน ๑๘ รางวัล
ต่อจากนั้น รองนายกรัฐมนตรี และรัฐมนตรีว่าการกระทรวงยุติธรรม ได้นำคณะผู้บริหารกระทรวงยุติธรรม
เยี่ยมชมผลิตภัณฑ์ราชทัณฑ์ที่จัดแสดงภายในบูธจากเรือนจำและทัณฑสถานทั่วประเทศ
ทั้งนี้ ผู้ที่สนใจสนับสนุนผลิตภัณฑ์สินค้าราชทัณฑ์โดยฝีมือผู้ต้องขังจากเรือนจำและทัณฑสถานต่างๆ
สามารถเลือกซื้อสินค้าในงานนิทรรศการฯดังกล่าว ได้ระหว่างวันที่ ๙ - ๑๘ กุมภาพันธ์ ๒๕๖๑
หรือผ่านสื่อออนไลน์ได้ที่ www.gpgpthai.com, ID Line:gpgpthai, Facebook:E-Commerce ราชทัณฑ์
และหมายเลขโทรศัพท์ ๐๙๘ ๘๒๗ ๓๕๖๒

ที่มา : http://www.thaigov.go.th/news/contents/details/10006
