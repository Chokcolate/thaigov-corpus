รัฐบาลไทย-ข่าวทำเนียบรัฐบาล-พม. เร่งผลักดันการเข้าร่วมเป็นภาคี “สนธิสัญญามาร์ราเคช” พร้อมกำหนดแนวทางการเตรียมความพร้อม เพื่อประโยชน์สูงสุดของคนพิการทางการเห็น

วันศุกร์ที่ 19 พฤษภาคม 2560
พม. เร่งผลักดันการเข้าร่วมเป็นภาคี “สนธิสัญญามาร์ราเคช” พร้อมกำหนดแนวทางการเตรียมความพร้อม เพื่อประโยชน์สูงสุดของคนพิการทางการเห็น
พม. เร่งผลักดันการเข้าร่วมเป็นภาคี “สนธิสัญญามาร์ราเคช” พร้อมกำหนดแนวทางการเตรียมความพร้อม เพื่อประโยชน์สูงสุดของคนพิการทางการเห็น
วันนี้ (19 พ.ค. 60) เวลา 13.30 น. พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า เมื่อวันที่ 21 เมษายน 2560 สภานิติบัญญัติแห่งชาติ (สนช.)มีมติให้ความเห็นชอบการเข้าเป็นภาคีสนธิสัญญามาร์ราเคช เพื่ออำนวยความสะดวกในการเข้าถึงงานที่มีการโฆษณาแล้ว สำหรับคนพิการทางการเห็นทางสื่อสิ่งพิมพ์ ด้วยคะแนนเห็นด้วย 198 เสียง และงดออกเสียง 2 เสียง (ประธานและรองประธาน) หรือคิดเป็นร้อยละ 100 ของมติที่ประชุมที่เห็นด้วย โดยมี นายสุรชัย เลี้ยงบุญเลิศชัย รองประธาน สนช. คนที่ 1 เป็นประธานการประชุม โดยตนได้เป็นผู้กล่าวแถลงต่อที่ประชุมสภานิติบัญญัติแห่งชาติในประเด็นดังกล่าว เพื่อให้เป็นไปตามบทบัญญัติของรัฐธรรมนูญแห่งราชอาณาจักรไทย พ.ศ. 2560
พลตำรวจเอก อดุลย์ กล่าวว่าต่อไปว่า "สนธิสัญญามาร์ราเคช” มีวัตถุประสงค์เพื่ออำนวยความสะดวกในการเข้าถึงสิ่งพิมพ์สำหรับคนตาบอด ผู้มีความบกพร่องทางการเห็น หรือคนพิการทางสื่อสิ่งพิมพ์ (Marrakesh Treaty to Facilitate Access to Published Works for Persons Who Are Blind, Visually Impaired, or Otherwise Print Disabled : MVT) โดยได้รับการรับรองจากองค์การทรัพย์สินทางปัญญาโลก (World Intellectual Property Organization : WIPO)เมื่อวันที่ 27 มิถุนายน 2556โดยสนธิสัญญาดังกล่าว มีผลบังคับใช้ตั้งแต่วันที่ 30 กันยายน 2559 ซึ่งปัจจุบัน มีรัฐภาคีจำนวน 26 ประเทศ เช่น สิงคโปร์ กัมพูชา จีน และออสเตรเลีย เป็นต้น และมีประเทศที่ร่วมลงนามแล้วอีก 63 ประเทศ สำหรับสิทธิของรัฐภาคีจะสามารถทำซ้ำ แจกจ่าย หรือจำหน่าย รวมถึงเผยแพร่งานที่มีโฆษณาแล้ว ซึ่งเป็นในรูปแบบที่เอื้อต่อทุกคนรวมถึงคนพิการ สามารถเข้าถึงและใช้ประโยชน์แก่คนพิการทางการเห็น และผู้ที่มีความบกพร่องในการอ่าน โดยรัฐภาคีสามารถแลกเปลี่ยนงานดังกล่าว ข้ามพรมแดนกันได้ ผ่านทางองค์กรที่ได้รับการรับรอง ภายใต้เงื่อนไขการนำเข้า ทำซ้ำ หรือดัดแปลง ซึ่งต้องกระทำโดยหน่วยงานที่ได้รับอนุญาตเท่านั้น และไม่สามารถนำมาแปลเป็นภาษาของตนเองได้ต้องใช้ภาษาต้นฉบับเท่านั้น รวมถึงสามารถส่งต่อเอกสารงานที่ทำซ้ำหรือดัดแปลง อันมีลิขสิทธิ์ให้แก่ รัฐภาคีอื่นได้เพียงครั้งเดียว
พลตำรวจเอก อดุลย์ กล่าวต่ออีกว่า กระทรวงการพัฒนาสังคมฯ โดยกรมส่งเสริมและพัฒนาคุณภาพชีวิตคนพิการ(พก.) ได้รับมอบหมายจากรัฐบาลให้ดำเนินการส่งเสริมและพัฒนาคุณภาพชีวิตคนพิการ พร้อมบูรณาการความร่วมมือระหว่างหน่วยงานที่เกี่ยวข้อง ทั้งนี้ ตนได้ให้ความสำคัญในเรื่องสนธิสัญญามาร์ราเคช ซึ่งนับเป็นเรื่องใกล้ตัวที่จะเอื้อประโยชน์ต่อคนพิการทางการเห็น โดยข้อดีของการเป็นภาคีเครือข่ายในอนุสัญญาดังกล่าวจะทำให้คนพิการทางการเห็นสามารถหาความรู้ได้อย่างกว้างขวางมากขึ้น ทั้งหนังสือ เอกสารสิ่งพิมพ์ ในประเทศและที่เป็นภาษาต่างประเทศ รวมทั้งครอบคลุมไปถึงงานศิลปกรรม เช่น งานจิตกรรม งานประติมากรรม งานสถาปัตยกรรม งานภาพถ่าย และภาพพิมพ์ เป็นต้น โดยได้กำชับให้ พก. ดำเนินการร่วมกับหน่วยงานที่เกี่ยวข้อง เพื่อเร่งกำหนดแนวทางการเตรียมความพร้อม ด้วยการสร้างความรู้ความเข้าใจเกี่ยวกับสนธิสัญญามาร์ราเคช เพื่อให้สอดคล้องกับการดำเนินภารกิจของแต่ละหน่วยงาน ซึ่งจะเป็นประโยชน์สูงสุดต่อกลุ่มเป้าหมายที่เป็นคนพิการทางการเห็นอย่างเป็นรูปธรรมต่อไป
พลตำรวจเอก อดุลย์ กล่าวเพิ่มเติมว่า ปัจจุบัน ประเทศไทยยังมีคนพิการทางการเห็นที่มีปัญหาอุปสรรคในหลายเรื่อง และต้องการโอกาสเพื่อเข้าถึงการอ่านหนังสืออันมีลิขสิทธิ์เฉพาะ ซึ่งสนธิสัญญามาร์ราเคช จะช่วยแก้ไขปัญหาดังกล่าว และส่งผลให้คนพิการทางการเห็นได้สามารถเข้าถึงหนังสือ เอกสาร และงานศิลปกรรม อีกจำนวนมาก ทั้งนี้ ความคืบหน้าล่าสุด กระทรวงพาณิชย์ อยู่ระหว่างดำเนินการปรับปรุงแก้ไขร่างพระราชบัญญัติลิขสิทธิ์ ฉบับที่ .... พ.ศ. .... ซึ่งเป็นกฎหมายที่เกี่ยวข้องกับการเผยแพร่สิ่งพิมพ์ที่มีลิขสิทธิ์ต่างๆ เพื่อรองรับการเข้าเป็นภาคีสนธิสัญญามาร์ราเคช ก่อนเสนอ สนช. พิจารณาเห็นชอบต่อพระราชบัญญัติดังกล่าว หากกฎหมายฉบับนี้มีผลบังคับใช้แล้วกระทรวงการต่างประเทศจะได้ดำเนินการทำหนังสือถึงองค์การทรัพย์สินทางปัญญาโลก เพื่อขอเข้าเป็นภาคีสนธิสัญญานี้ได้ทันที

ที่มา : http://www.thaigov.go.th/news/contents/details/3868
