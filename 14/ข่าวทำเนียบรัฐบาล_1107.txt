รัฐบาลไทย-ข่าวทำเนียบรัฐบาล-พม. เตรียมจัดกิจกรรมรณรงค์ยุติความรุนแรงต่อเด็กสตรีและบุคคลในครอบครัว  25 พ.ย. 60

วันอังคารที่ 21 พฤศจิกายน 2560
พม. เตรียมจัดกิจกรรมรณรงค์ยุติความรุนแรงต่อเด็กสตรีและบุคคลในครอบครัว  25 พ.ย. 60
รัฐมนตรีว่าการกระทรวงการพัฒนาสังคมและความมั่นคงของมนุษย์ นำคณะเข้าติดเข็มกลัดริบบิ้นสีขาวให้แก่นายกรัฐมนตรี เพื่อแสดงเจตจำนงในการร่วมรณรงค์ยุติความรุนแรงต่อเด็กสตรีและบุคคลในครอบครัว และรวมพลังในการแสดงออกถึงการยุติความรุนแรง
วันนี้ (21 พฤศจิกายน 2560) เวลา 08.30 น. ณ บริเวณโถงชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี  พลเรือเอก ณรงค์ พิพัฒนาศัย รองนายกรัฐมนตรี  พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วย นายเลิศปัญญา  บูรณบัณฑิต อธิบดีกรมกิจการสตรีและสถาบันครอบครัว (สค.)   นำคณะผู้บริหาร เจ้าหน้าที่ ศิลปิน นักแสดง และหน่วยงานภาคี คณะแพทยศาสตร์ โรงพยาบาลรามาธิบดี และสำนักงานสร้างเสริมสุขภาพ (สสส.) มาพบ พลเอกประยุทธ์ จันทร์โอชา นายกรัฐมนตรี และคณะรัฐมนตรี เพื่อประชาสัมพันธ์กิจกรรมแสดงเจตจำนงในการร่วมรณรงค์ยุติความรุนแรงต่อเด็กสตรีและบุคคลในครอบครัว  และได้ติดเข็มกลัดริบบิ้นขาว (White Ribbon) เพื่อแสดงออกถึงสัญลักษณ์ของการ ไม่ยอมรับ ไม่นิ่งเฉยไม่กระทำความรุนแรงต่อเด็ก สตรี และบุคคลในครอบครัว ซึ่งกำหนดจะจัดขึ้นในวันที่ 25 พฤศจิกายน 2560 ณ สวนสมเด็จพระนางเจ้าสิริกิติ์ เขตจตุจักร กทม.
สำหรับปัญหาความรุนแรงถือเป็นเรื่องที่ทุกคนในสังคมต้องร่วมมือกันแก้ไข กระทรวงการพัฒนาสังคมและความมั่นคงของมนุษย์ (พม.) ได้ร่วมกับภาคีเครือข่ายที่เกี่ยวข้อง สื่อมวลชน และทุกภาคส่วนของสังคม จัดกิจกรรมและเผยแพร่ประชาสัมพันธ์การรณรงค์ยุติความรุนแรงต่อเด็ก สตรี และบุคคลในครอบครัว ทั่วประเทศตลอดทั้งเดือน เพื่อให้สังคมได้ตระหนักถึงความสำคัญของปัญหาความรุนแรง และร่วมกันแสดงพลังเพื่อยุติความรุนแรงดังกล่าว โดยใช้ ริบบิ้นสีขาว (White Ribbon)  ซึ่งเป็นสัญลักษณ์สากลในการเผยแพร่การจัดกิจกรรมอย่างต่อเนื่องทุกปี
ที่ผ่านมา ได้มีการเดินขบวนเชิญชวนประชาชนร่วมรณรงค์ยุติความรุนแรงฯ ไปยังพื้นที่สาธารณะต่าง ๆ แล้ว โดย วันที่ 14 พ.ย. 60 เดินขบวนรณรงค์บริเวณซอยละลายทรัพย์ ถนนสีลม วันที่ 16 พ.ย. 60 เดินขบวนรณรงค์ไปยังพื้นที่โดยรอบกระทรวง พม. และตลาดโบ๊เบ๊ทาวเวอร์ และวันที่ 18 พ.ย. 60 กระทรวง พม. ร่วมกับเจ้าหน้าที่ตำรวจจากสถานีตำรวจนครบาลบางซื่อ เดินรณรงค์ในพื้นที่ตลาดนัดสวนจตุจักร
ในปีนี้ พม. โดย กรมกิจการสตรีและสถาบันครอบครัว (สค.) ได้ร่วมมือกับหน่วยงานเครือข่ายทั้งภาครัฐ องค์กรพัฒนาเอกชน ภาคประชาชน และสื่อมวลชน กำหนดจัดงานรณรงค์จัดกิจกรรมรณรงค์ยุติความรุนแรงต่อเด็ก สตรี ละความรุนแรงในครอบครัว ตลอดเดือนพฤศจิกายนนี้ ทั้งในส่วนกลาง และส่วนภูมิภาค 76 จังหวัด สำหรับการจัดกิจกรรมรณรงค์ในส่วนกลาง จะมีขึ้นในวันที่ 25 พ.ย. 60 ณ สวนสมเด็จพระนางเจ้าสิริกิติ์ เขตจตุจักร กรุงเทพมหานคร โดยมีกลุ่มเป้าหมาย ประกอบด้วยครอบครัว จำนวน 200 ครอบครัว ผู้แทนหน่วยงานภาครัฐ เอกชน องค์กรพัฒนาเอกชน สื่อมวลชน และศิลปินดารา รวม 500 คน
พม. จึงขอเชิญชวนคนไทยทุกคนร่วมกิจกรรมรณรงค์ยุติความรุนแรงต่อเด็ก สตรี และบุคคลในครอบครัว ประจำปี พ.ศ. 2560 เพื่อร่วมรวมพลังในการแสดงออกถึงการยุติความรุนแรงฯ และส่งเสริมให้เกิดพลังทางสังคมให้เกิดแนวทาง สร้างครอบครัวไร้รุนแรง ด้วยสื่อสารที่สร้างสรรค์ กับแนวคิดดีๆ หยุด! คำร้าย ...ทำลายครอบครัว
โอกาสนี้ นายกรัฐมนตรี ได้กล่าวถึงการยุติความรุนแรงต่อเด็ก สตรี ว่าต้องเริ่มต้นจากสถาบันครอบครัว พร้อมเขียนข้อความเพื่อรณรงค์ว่า “สังคมไทยและความรุนแรง มีสติ รักคนอื่นมากกว่ารักตัวเอง สังคมจะปลอดภัยทั้งผู้หญิงและเด็ก ครอบครัวต้องช่วยกันดูแล ด้วยรักและห่วงใยเสมอ”
....................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8241
