รัฐบาลไทย-ข่าวทำเนียบรัฐบาล-รัฐมนตรีช่วยอุตสาหกรรม ตรวจดูความพร้อมของศูนย์ ITC ที่ จ.พิษณุโลก

วันศุกร์ที่ 15 ธันวาคม 2560
รัฐมนตรีช่วยอุตสาหกรรม ตรวจดูความพร้อมของศูนย์ ITC ที่ จ.พิษณุโลก
รัฐมนตรีช่วยว่าการกระทรวงอุตสาหกรรม ลงพื้นที่ตรวจการเตรียมความพร้อมของศูนย์ปฏิรูปอุตสาหกรรมสู่อนาคต (ITC) ซึ่งตั้งอยู่ภายใน ศูนย์ส่งเสริมอุตสาหกรรมภาคที่ 2 จังหวัดพิษณุโลก
รัฐมนตรีช่วยอุตสาหกรรม ตรวจดูความพร้อมของศูนย์ ITC ที่ จ.พิษณุโลก
วันนี้ (15 ธันวาคม 2560) จังหวัดพิษณุโลก นายสมชาย หาญหิรัญ  รัฐมนตรีช่วยว่าการกระทรวงอุตสาหกรรม ลงพื้นที่ตรวจการเตรียมความพร้อมของศูนย์ปฏิรูปอุตสาหกรรมสู่อนาคต (ITC) ซึ่งตั้งอยู่ภายใน ศูนย์ส่งเสริมอุตสาหกรรมภาคที่ 2 จังหวัดพิษณุโลก เพื่อให้บริการแก่ เอสเอ็มอีและโอทอป ในกลุ่มอุตสาหกรรมเกษตรแปรรูป เครื่องมือแพทย์ และเซรามิก โดยส่งเสริมให้นำนวัตกรรม เทคโนโลยี รวมถึงความคิดสร้างสรรค์มาประยุกต์ใช้
ศูนย์ ITC แห่งนี้ มีบริการเครื่องจักรนำร่องให้ลองใช้พัฒนา การช่วยออกแบบบรรจุภัณฑ์ การถ่ายรูปผลิตภัณฑ์เพื่อขายในสื่อออนไลน์ รวมทั้งพื้นที่ใช้สอยกลาง อาทิ ห้องประชุม ห้องสมุด
โดยมีนายนายสุรพล ปลื้มใจ ผอ.ศูนย์ส่งเสริมอุตสาหกรรมภาคที่ 2 นำชมศูนย์ ITC และพบปะผู้ประกอบการที่มารอต้อนรับ
นอกจากนี้ยังได้ประชุมมอบนโยบายให้แก่หน่วยงานในกำกับกระทรวงอุตสาหกรรม ได้แก่ อุตสาหกรรมจังหวัดในพื้นที่ภาคเหนือตอนล่าง (พิษณุโลก สุโขทัย อุตรดิตถ์ เพชรบูรณ์ ตาก) ผู้บริหารธนาคารพัฒนาวิสาหกิจขนาดกลางและขนาดย่อมแห่งประเทศไทย (SME development Bank) สำนักงานส่งเสริมวิสาหกิจขนาดกลางและขนาดย่อม (สสว.) และมีประเด็นที่ฝากให้ช่วยกระจายข่าวสาร เรื่องมาตรการใหม่ในการสนับสนุนเอสเอ็มอี ให้ผู้ประกอบการได้ใช้อย่างแพร่หลายมากขึ้น
สำหรับคณะของรัฐมนตรีช่วยฯ ประกอบด้วย นายสุรพล ชามาตย์ หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ ผอ.กองยุทธศาสตร์และแผนงาน สำนักงานปลัดกระทรวงอุตสาหกรรม นายวิฤทธิ์ วิเศษสินธุ์  ผอ.กองพัฒนานวัตกรรมและเทคโนโลยีอุตสาหกรรม และนายเพทาย ล่อใจ ผอ.กองพัฒนาอุตสาหกรรมชุมชน กรมส่งเสริมอุตสาหกรรม

ที่มา : http://www.thaigov.go.th/news/contents/details/8789
