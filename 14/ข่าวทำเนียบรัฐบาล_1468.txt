รัฐบาลไทย-ข่าวทำเนียบรัฐบาล-นายกรัฐมนตรีและภริยา พร้อมคณะรัฐมนตรีและคู่สมรสเยี่ยมชมงาน “อุ่นไอรัก คลายความหนาว”

วันพฤหัสบดีที่ 15 กุมภาพันธ์ 2561
นายกรัฐมนตรีและภริยา พร้อมคณะรัฐมนตรีและคู่สมรสเยี่ยมชมงาน “อุ่นไอรัก คลายความหนาว”
นายกรัฐมนตรีและภริยา พร้อมคณะรัฐมนตรีและคู่สมรสเยี่ยมชมงาน “อุ่นไอรัก คลายความหนาว”
วันนี้ (14 กุมภาพันธ์ 2561) เวลา 17.00 น. ณ พระลานพระราชวังดุสิต พลเอก ประยุทธ์ จันทร์โอชา นายกรัฐมนตรี และรองศาสตราจารย์ นราพร จันทร์โอชา ภริยา พร้อมด้วยคณะรัฐมนตรีและคู่สมรสเยี่ยมชมงาน “อุ่นไอรัก คลายความหนาว” โดยทุกคนต่างแต่งกายชุดไทยย้อนยุคอย่างสวยงาม
เมื่อเดินทางไปถึงบริเวณงานนายกรัฐมนตรีและภริยา พร้อมคณะรัฐมนตรีและคู่สมรสถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว จากนั้นร่วมถ่ายภาพเป็นที่ระลึกบริเวณเรือสุพรรณหงส์จำลอง
ต่อจากนั้น นายกรัฐมนตรีและภริยา พร้อมคณะรัฐมนตรีและคู่สมรสเยี่ยมชมงานโซนที่ 1 นิทรรศการ “สยามประชารำฦก” ซึ่งเป็นการนำเสนอพระราชประวัติและพระราชกรณียกิจรัชกาลที่ 5 และรัชกาลที่ 9 จากนั้นเยี่ยมชมงานโซนที่ 3 ร้านอาหารและร้านค้าภายใต้แนวคิด “ใต้ร่มพระบรมโพธิสมภาร สืบสานชุมชนวิถีไทย” โดยมีการจัดซุ้มร้านอาหารไทยโบราณที่มีรสชาติอร่อย จำนวนกว่า 30 ร้าน และเยี่ยมชมงานโซนที่ 2 ร้านค้าในพระบรมวงศานุวงศ์ ร้านสมาคมแม่บ้าน เหล่าทัพ ร้านสมาคมแม่บ้านมหาดไทย และร้านค้ารับเชิญ
ภายหลังการเยี่ยมชมงาน นายกรัฐมนตรีกล่าวให้สัมภาษณ์ว่า รู้สึกมีความสุข เพราะได้ย้อนกลับสู่อดีตที่มีความเป็นมายาวนาน จะเห็นว่าสถาบันพระมหากษัตริย์ได้ทำอะไรไว้มากมายกับแผ่นดินผืนนี้ เราต้องรักษาไว้ให้ได้ และงานนี้เป็นงานที่สมเด็จพระเจ้าอยู่หัวได้ทรงให้จัดขึ้น เพื่อให้คนไทยได้มีความสุข และสอดคล้องกับวันนี้เป็นวันวาเลนไทน์ เป็นวันแห่งความสุข ความรักอันบริสุทธิ์ที่เรามีให้ต่อกัน ที่ต้องเชื่อมต่อกันด้วยจากสถาบันชาติ ศาสน์ กษัตริย์ และลงมาสู่ประชาชน อยากให้พี่น้องประชาชนทุกคนมาเที่ยวงานอุ่นไอรัก คลายความหนาว ที่จะมีไปถึงเดือนหน้า อากาศอาจจะร้อนบ้างเย็นบ้างก็ขอให้มา แล้วจะภูมิใจในความเป็นไทย
และในโอกาสวันวาเลนไทน์ ผู้สื่อข่าวได้ถามนายกรัฐมนตรีให้อะไรภรรยาเป็นของขวัญ นายกรัฐมนตรีกล่าวว่า ความรักไม่มีวันสิ้นสุด มีแต่นับวันจะมากขึ้นเรื่อย ๆ ตามวันเวลา ไม่ใช่น้อยลง ๆ รักคน เราต้องรักทุกวันเหมือนรักประเทศไทย ที่ต้องรักทุกวัน
-----------------------------------------------------

ที่มา : http://www.thaigov.go.th/news/contents/details/10102
