รัฐบาลไทย-ข่าวทำเนียบรัฐบาล-รมช.พณ. เป็นประธานในพิธีเปิดตลาดคลองผดุงกรุงเกษม ภายใต้แนวคิด “ประชารัฐรวมพล สินค้าชุมชนรวมใจ” 3-24  ต.ค. 60

วันพุธที่ 4 ตุลาคม 2560
รมช.พณ. เป็นประธานในพิธีเปิดตลาดคลองผดุงกรุงเกษม ภายใต้แนวคิด “ประชารัฐรวมพล สินค้าชุมชนรวมใจ” 3-24  ต.ค. 60
รมช.พณ. เป็นประธานเปิดงานตลาดคลองผดุงกรุงเกษม  เพื่อขับเคลื่อนเศรษฐกิจฐานรากให้มีความเข้มแข็งอย่างยั่งยืน ตามแนวทางประชารัฐของรัฐบาล พร้อมให้บริการ QR Code ของธนาคารกรุงไทย และร้านค้าประชารัฐสวัสดิการ (เริ่ม 17 ต.ค.60 เป็นต้นไป)
วันนี้ (3 ตุลาคม 2560)  เวลา  15.00น.  ณ เวทีกลาง ตลาดคลองผดุงกรุงเกษม  ข้างทำเนียบรัฐบาล นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ ได้เป็นประธานในพิธีเปิดตลาดคลองผดุงกรุงเกษม ข้างทำเนียบรัฐบาล ด้วยความร่วมมือของสำนักเลขาธิการนายกรัฐมนตรี  ภายใต้แนวคิด  “ประชารัฐรวมพล สินค้าชุมชนรวมใจ”  โดยสำนักงานคณะกรรมการกองทุนหมู่บ้านและชุมชนเมืองแห่งชาติ (สทบ.) จัดขึ้นระหว่างวันที่ 3-24 ตุลาคม 2560 เพื่อเป็นการขับเคลื่อน รวมทั้งสร้างระบบเศรษฐกิจและสังคมฐานราก ด้วยความเข้มแข็ง มั่นคง และยั่งยืน สร้างรายได้ เพิ่มมูลค่า สินค้าและบริการ ตลอดจนส่งเสริมการใช้สินค้าชุมชนในรูปแบบที่กว้างขวางขึ้น โดยมีผู้เข้าร่วมประกอบด้วย นางสาวเรณู  ตังคจิวางกูร  รองเลขาธิการนายกรัฐมนตรีฝ่ายการเมือง ในฐานะประธานกรรมการดำเนินโครงการตลาดคลองผดุงกรุงเกษม พร้อมด้วยนายนที ขลิบทอง ผู้อำนวยการสำนักงานคณะกรรมการกองทุนหมู่บ้านและชุมชนเมืองแห่งชาติ (สทบ.) ตลอดจนผู้แทนจากส่วนราชการทั้งภาครัฐและเอกชนที่เกี่ยวข้อง
โอกาสนี้ ผู้อำนวยการ สทบ. กล่าวรายงานว่า การจัดงานตลาดคลองผดุงกรุงเกษม ข้างทำเนียบรัฐบาล ภายใต้แนวคิด “ประชารัฐรวมพล สินค้าชุมชนรวมใจ” ครั้งนี้ เป็นตลาดนัดที่มีผู้ประกอบการมาจากโครงการเพิ่มความเข้มแข็งของเศรษฐกิจฐานราก ตามแนวทางประชารัฐของกองทุนหมู่บ้านและชุมชนเมืองทั่วประเทศ ซึ่งได้นำสินค้าชุมชนคุณภาพดี มาจัดแสดงและจำหน่าย จำนวนกว่า 450 ร้านค้า โดยจัดร้านค้าภายในงาน สัปดาห์ละ 150 ร้านค้า ประกอบด้วยสินค้าประเภทต่างๆ ดังนี้  1) สินค้าประเภทอาหารและเครื่องดื่ม  2) สินค้าเครื่องสำอางและความงาม  3) สินค้าเสื้อผ้าแฟชั่นและเครื่องประดับ  4) สินค้าอุปกรณ์ตกแต่งบ้านและของใช้ในบ้าน  5) สินค้าเกษตร และ 6) สินค้าสมุนไพร     โดยจุดเด่นของการจัดงานเน้น  1) สินค้าคุณภาพดีที่ได้รับการคัดสรร เช่น น้ำดื่มคุณภาพ   2) ระบบตลาดที่ใช้เทคโนโลยี เพื่อลดต้นทุน และเพื่อประสิทธิภาพการบริการ   3) กิจกรรมที่แสดงถึงความจงรักภักดี และน้อมรำลึกถึงพระมหากรุณาธิคุณอันหาที่สุดมิได้ ของพระบาทสมเด็จพระปรมินทรมหาภูมิพลอดุลยเดช รัชกาลที่ 9 ในเดือนตุลาคม 2560   และ 4) กิจกรรมการแลกเปลี่ยนเรียนรู้เพื่อการพัฒนา และกิจกรรมการบริการประชาชนในรูปแบบต่างๆ
ทั้งนี้ ภายในงานฯ ยังจะมีกิจกรรมการให้บริการด้านสินเชื่อเพื่อที่อยู่อาศัยของธนาคารอาคารสงเคราะห์ และการใช้ระบบอิเล็กทรอนิกส์ของธนาคารกรุงไทย  Fast Pay KTB QR Code เพื่อบริการประชาชน ทำให้สะดวกต่อการซื้อขายสินค้า และยังเป็นการใช้เทคโนโลยีให้เกิดประโยชน์สูงสุดอีกด้วย ตลอดจนมีกิจกรรมเทิดพระเกียรติและแสดงความจงรักภักดีแด่พระบาทสมเด็จพระเจ้าอยู่หัว รัชกาลที่ 9 รวมทั้งกิจกรรมส่งเสริมและเพิ่มทักษะการประกอบอาชีพ การบริการประชาชนด้านต่างๆ พร้อมทั้งกิจกรรมเผยแพร่ความรู้และความสำเร็จของกองทุนหมู่บ้านและชุมชนเมืองจากทั่วประเทศอีกด้วย
จากนั้น รัฐมนตรีช่วยว่าการกระทรวงพาณิชย์ ได้กล่าวเปิดงานว่า การจัดงานตลาดคลองผดุงกรุงเกษม ข้างทำเนียบรัฐบาล เป็นดำริของ   พลเอกประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงหรือหน่วยงานภาครัฐอื่น ๆ หมุนเวียนกันมาจัดงานภายในตลาด ซึ่งการจัดงานตลาดคลองผดุงกรุงเกษมเป็นการลดความเลื่อมล้ำในสังคม พร้อมเพิ่มรายได้และเพิ่มช่องทางในการจำหน่ายสินค้าให้แก่ผู้ประกอบการรายย่อยเพื่อให้มีคุณภาพชีวิตที่ดีขึ้น ตลอดจนเชื่อมโยงความสัมพันธ์ระหว่างชุมชนเมืองและชนบทด้วยวิถีชีวิตความเป็นไทย ถือเป็นการดำเนินงานตามแนวทาง “ประชารัฐ” ที่เหมาะสมกับยุคปัจจุบันอย่างแท้จริง โดยภายในงานฯ ยังจะมีกิจกรรมการให้บริการด้านสินเชื่อเพื่อที่อยู่อาศัยของธนาคารอาคารสงเคราะห์ และการใช้ระบบอิเล็กทรอนิกส์ของธนาคารกรุงไทย  Fast Pay KTB QR Code สามารถทำได้ง่ายๆ เพียงผู้ซื้อสแกน QR Code ของร้านค้า ผ่านแอปพลิเคชั่น KTB netbank ระบุจำนวนเงินและ PIN เพื่อยืนยันการทำรายการ และร้านค้าประชารัฐสวัสดิการ สามารถใช้บัตรสวัสดิการแห่งรัฐได้ โดยในเขตกรุงเทพมหานครและในตลาดคลองผดุงฯ จะสามารถใช้บัตรได้ในวันที่ 17 ตุลาคม 2560 นี้
ทั้งนี้ เพื่อให้บริการประชาชนให้สะดวกรวดเร็วต่อการซื้อขายสินค้าและยังเป็นการใช้เทคโนโลยีให้เกิดประโยชน์สูงสุดอีกด้วย ตลอดจนยังมีกิจกรรมเทิดพระเกียรติและแสดงความจงรักภักดีแด่พระบาทสมเด็จพระเจ้าอยู่หัว รัชกาลที่ 9 ตลอดจนกิจกรรมส่งเสริมและเพิ่มทักษะการประกอบอาชีพ การบริการประชาชนด้านต่างๆ รวมทั้งกิจกรรมเผยแพร่ความรู้และความสำเร็จของกองทุนหมู่บ้านและชุมชนเมืองจากทั่วประเทศอีกด้วย
หลังจากประธานกล่าวเปิดงานฯ แล้วได้ร่วมกับคณะผู้จัดงานฯ เดินเยี่ยมชมกิจกรรมในส่วนต่าง ๆ พร้อมทักทายผู้ประกอบการรายย่อยที่มาร่วมจัดแสดงสินค้าและบริการภายในงานฯ ด้วยอัธยาศัยอันดี
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7151
