รัฐบาลไทย-ข่าวทำเนียบรัฐบาล-สธ.ห่วงชาวใต้ฝนตกชุกในหลายพื้นที่ ให้สถานพยาบาลพร้อมรับมือดูแล

วันจันทร์ที่ 30 ตุลาคม 2560
สธ.ห่วงชาวใต้ฝนตกชุกในหลายพื้นที่ ให้สถานพยาบาลพร้อมรับมือดูแล
กระทรวงสาธารณสุขห่วงพี่น้องชาวใต้ เตรียมรับมือฝนตกหนักถึงหนักมากในพื้นที่ภาคใต้ กำชับสถานพยาบาลติดตามสถานการณ์ เฝ้าระวัง พร้อมดูแลประชาชนในพื้นที่ที่อาจได้รับผลกระทบ
ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์ว่ารายงานสภาพอากาศ  ในช่วงวันที่ 31 ต.ค. – 3 พ.ย. 60 นี้ ภาคใต้จะมีฝนตกชุกหนาแน่นกับมีฝนตกหนักถึงหนักมากหลายพื้นที่  บริเวณจังหวัดประจวบคีรีขันธ์ ชุมพร สุราษฎร์ธานี นครศรีธรรมราช พัทลุง สงขลา ระนอง พังงา ภูเก็ต และกระบี่ จึงได้สั่งการให้สถานบริการในพื้นที่เสี่ยงต่อภาวะน้ำไหลหลาก ฝนตกหนัก หรือมวลน้ำไหลผ่านเฝ้าระวัง ติดตามข้อมูลข่าวสารอย่างใกล้ชิด สำรองยาและเวชภัณฑ์ ให้เพียงพอ  เตรียมพร้อมรับมือสถานการณ์ ตามแผนการจัดบริการประชาชน ทั้งในที่ตั้งและนอกสถานที่ เพื่อลดผลกระทบหรือความเสียหายที่อาจเกิดขึ้นทั้งการป้องกันสถานบริการให้ปลอดภัยจากน้ำท่วม เตรียมย้ายเครื่องมือแพทย์ขึ้นที่สูง จัดหน่วยแพทย์และทีมแพทย์เคลื่อนที่ติดตามดูแลผู้ป่วยติดบ้านติดเตียง
“จากการติดตามพบว่า เจ้าหน้าที่สาธารณสุข มีกำลังใจที่จะทำงานช่วยเหลือพี่น้องประชาชนอย่างเต็มที่ เข้มแข็ง และไม่ย่อท้อให้ประชาชนเข้าถึงการรักษาสะดวกและรวดเร็ว เช่น ที่โรงพยาบาลส่งเสริมสุขภาพตำบลโพนางดำออก อ.สรรพยา จ.ชัยนาท ที่ประสบภัยน้ำท่วมตั้งแต่ต้นเดือนตุลาคมจนถึงปัจจุบัน และได้ย้ายจุดบริการไปที่ด้านหน้าโรงพยาบาล การบริการประชาชนมีความคล่องตัวมากขึ้น โดยโรคที่พบมากที่สุดคือ โรคน้ำกัดเท้าและความเครียดซึ่งเกิดจากบ้านเรือนที่ถูกน้ำท่วม หลังจากได้รับการรักษา ทุกรายอาการดีขึ้น”
ทั้งนี้ กำชับให้เจ้าหน้าที่ติดตามเฝ้าระวังและสื่อสารความเสี่ยงไปยังพื้นที่ที่อาจได้รับผลกระทบ ขอให้ประชาชนดูแลสุขภาพ รักษาร่างกายให้อบอุ่น ระวังการเสียชีวิตจากการจมน้ำ ไม่ควรลงเล่นน้ำในบริเวณที่มีน้ำท่วมขัง น้ำเชี่ยว ผู้ปกครองควรดูแลเด็กอย่างใกล้ชิด โดยขณะนี้มียอดผู้เสียชีวิตจากการเล่นน้ำในพื้นที่น้ำท่วม จ.พิจิตร สูงถึง 13 ราย และหากมีไข้ กินยาลดไข้แล้วอาการไม่ดีขึ้นภายใน 2 วัน ให้ไปพบแพทย์ทันที หากเจ็บป่วยฉุกเฉินโทรแจ้งสายด่วน 1669   ตลอด 24 ชั่วโมง
ตุลาคม 4/9 ******************************  30 ตุลาคม 2560

ที่มา : http://www.thaigov.go.th/news/contents/details/7679
