รัฐบาลไทย-ข่าวทำเนียบรัฐบาล-ผลการจัดเก็บรายได้รัฐบาลสุทธิในช่วง 5 เดือนแรกของปีงบประมาณ 2560

วันพฤหัสบดีที่ 30 มีนาคม 2560
ผลการจัดเก็บรายได้รัฐบาลสุทธิในช่วง 5 เดือนแรกของปีงบประมาณ 2560
ผลการจัดเก็บรายได้รัฐบาลสุทธิในช่วง 5 เดือนแรกของปีงบประมาณ 2560 (ตุลาคม 2559 – กุมภาพันธ์ 2560) รัฐบาลจัดเก็บรายได้สุทธิ 876,275 ล้านบาท สูงกว่าประมาณการตามเอกสารงบประมาณ 14,190 ล้านบาท หรือร้อยละ 1.6
นายกฤษฎา จีนะวิจารณะ ผู้อำนวยการสำนักงานเศรษฐกิจการคลังในฐานะโฆษกกระทรวงการคลังเปิดเผยว่า “ผลการจัดเก็บรายได้รัฐบาลสุทธิในช่วง 5 เดือนแรกของปีงบประมาณ 2560 (ตุลาคม 2559 – กุมภาพันธ์ 2560) รัฐบาลจัดเก็บรายได้สุทธิ 876,275 ล้านบาท สูงกว่าประมาณการตามเอกสารงบประมาณ 14,190 ล้านบาท หรือร้อยละ 1.6 มีสาเหตุจากการจัดเก็บรายได้ของหน่วยงานอื่น และการนำส่งรายได้ของรัฐวิสาหกิจ สูงกว่าประมาณการ 20,902 และ 11,512 ล้านบาท หรือร้อยละ 34.0 และ 22.5 ตามลำดับ สำหรับภาษีที่จัดเก็บได้สูงกว่าเป้าหมาย ได้แก่ ภาษีเงินได้นิติบุคคล ภาษีน้ำมัน และภาษีเงินได้บุคคลธรรมดา”
นายกฤษฎาฯ กล่าวเพิ่มเติมว่า “การจัดเก็บรายได้ของรัฐบาลในช่วงที่ผ่านมายังเป็นไปตามที่กระทรวงการคลังได้ประเมินไว้ โดยกระทรวงการคลังจะดูแลการจัดเก็บรายได้ในช่วงระยะเวลาที่เหลือให้เป็นไปตามกรอบที่ได้วางไว้เพื่อเสริมสร้างความเข้มแข็งของฐานะการคลังของประเทศ และสนับสนุนการใช้จ่ายของภาครัฐในการดำเนินมาตรการเพื่อกระตุ้นเศรษฐกิจ”
ผลการจัดเก็บรายได้รัฐบาลสุทธิในช่วง 5 เดือนแรกของปีงบประมาณ 2560 (ตุลาคม 2559 – กุมภาพันธ์ 2560) และเดือนกุมภาพันธ์ 2560
เดือนกุมภาพันธ์ 2560 รัฐบาลจัดเก็บรายได้สุทธิ 153,737 ล้านบาท สูงกว่าประมาณการ 266 ล้านบาท หรือร้อยละ 0.2 (สูงกว่าช่วงเดียวกันปีที่แล้วร้อยละ 3.1) ส่งผลให้ในช่วง 5 เดือนแรกของปีงบประมาณ 2560 (ตุลาคม 2559 – กุมภาพันธ์ 2560) รายได้รัฐบาลสุทธิมีจำนวน 876,275 ล้านบาท สูงกว่าประมาณการ 14,190 ล้านบาท หรือร้อยละ 1.6 (ต่ำกว่าช่วงเดียวกันปีที่แล้วร้อยละ 1.9)
1. ในช่วง 5 เดือนแรกของปีงบประมาณ 2560 (ตุลาคม 2559 – กุมภาพันธ์ 2560)
รัฐบาลจัดเก็บรายได้สุทธิ 876,275 ล้านบาท สูงกว่าประมาณการ 14,190 ล้านบาท หรือร้อยละ 1.6 (ต่ำกว่าช่วงเดียวกันปีที่แล้วร้อยละ 1.9) โดยเป็นการจัดเก็บรายได้ของหน่วยงานอื่น และการนำส่งรายได้ของรัฐวิสาหกิจที่สูงกว่าประมาณการ อย่างไรก็ดี ที่ผลการจัดเก็บรายได้ต่ำกว่าช่วงเดียวกันปีที่แล้วเนื่องจากในช่วงเดียวกันปีที่แล้วมีรายได้จากการประมูลใบอนุญาตให้ใช้คลื่นความถี่เพื่อประกอบกิจการโทรคมนาคม (3G และ 4G) เป็นสำคัญ
ผลการจัดเก็บรายได้ตามหน่วยงานจัดเก็บสรุปได้ ดังนี้
1.1 กรมสรรพากร จัดเก็บรายได้รวม 616,204 ล้านบาท ต่ำกว่าประมาณการ 8,421 ล้านบาท หรือร้อยละ 1.3 แต่ยังสูงกว่าช่วงเดียวกันปีที่แล้วจำนวน 17,828 ล้านบาท หรือร้อยละ 3.0 โดยภาษีที่จัดเก็บได้ต่ำกว่าเป้าหมายที่สำคัญ คือ ภาษีมูลค่าเพิ่มจัดเก็บได้ต่ำกว่าเป้าหมาย 10,823 ล้านบาท หรือร้อยละ 3.4 (สูงกว่าช่วงเดียวกันปีที่แล้วร้อยละ 2.2) ส่วนใหญ่เป็นผลจากการจัดเก็บภาษีมูลค่าเพิ่มจากการผลิต อย่างไรก็ตาม ในเดือนกุมภาพันธ์การจัดเก็บภาษีมูลค่าเพิ่มจากภาคการผลิตได้กลับมาขยายตัวเป็นครั้งแรกในรอบปี ซึ่งเป็นสัญญาณที่ดีต่อเศรษฐกิจ นอกจากนี้ การนำเข้าวัตถุดิบและสินค้าขั้นกลางมีแนวโน้มดีขึ้นอย่างต่อเนื่อง ซึ่งจะส่งผลดีต่อการจัดเก็บภาษีมูลค่าเพิ่มจากการนำเข้า
สำหรับภาษีเงินได้ปิโตรเลียมจัดเก็บได้ 1,891 ล้านบาท ต่ำกว่าประมาณการ 4,609 ล้านบาท หรือร้อยละ 70.9 (ต่ำกว่าช่วงเดียวกันปีที่แล้วร้อยละ 63.2) ส่วนหนึ่งเป็นผลจากผู้ประกอบการที่มีรอบระยะเวลาบัญชีปีงบประมาณ (ซึ่งต้องชำระภาษีในเดือนกุมภาพันธ์ 2560) ได้โอนสัมปทานหลุมขุดเจาะให้บริษัทในเครือ ทำให้การชำระภาษีลดลงในเดือนกุมภาพันธ์ ส่วนผู้รับโอนสัมปทานจะมีรอบระยะเวลาบัญชีปีปฏิทิน ซึ่งจะชำระภาษีในเดือนพฤษภาคม 2560 อย่างไรก็ดี การจัดเก็บภาษีเงินได้นิติบุคคล และภาษีเงินได้บุคคลธรรมดา จัดเก็บได้สูงกว่าเป้าหมาย 6,373 และ 3,204 ล้านบาท หรือร้อยละ 4.4 และ 2.5 ตามลำดับ (สูงกว่าช่วงเดียวกันปีที่แล้วร้อยละ 8.8 และ 3.1 ตามลำดับ) ซึ่งสะท้อนให้เห็นว่าผลประกอบการของภาคเอกชน และการจ้างงานในตลาดแรงงาน ยังคงขยายตัวได้ดี
1.2 กรมสรรพสามิต จัดเก็บรายได้รวม 223,331 ล้านบาท ต่ำกว่าประมาณการ 2,907 ล้านบาท หรือร้อยละ 1.3 (สูงกว่าช่วงเดียวกันปีที่แล้วร้อยละ 5.6) โดยภาษีที่จัดเก็บได้ต่ำกว่าเป้าหมาย ได้แก่ภาษียาสูบ ภาษีรถยนต์ และภาษีสุรา จัดเก็บได้ต่ำกว่าประมาณการ 4,021 3,850 และ 2,848 ล้านบาท หรือร้อยละ 12.6 9.3 และ 10.3 ตามลำดับ การจัดเก็บภาษีน้ำมันสูงกว่าประมาณการ 6,072 ล้านบาท หรือร้อยละ 7.6 (สูงกว่าช่วงเดียวกันปีที่แล้วร้อยละ 29.0) เนื่องจากการจัดเก็บภาษีน้ำมันเบนซินที่สูงกว่าประมาณการ รวมทั้งมีการจัดเก็บภาษีน้ำมันเชื้อเพลิงสำหรับเครื่องบินไอพ่น และน้ำมันหล่อลื่น นอกจากนี้ การจัดเก็บภาษีเบียร์สูงกว่าประมาณการ 2,383 ล้านบาท หรือร้อยละ 6.9 (ต่ำกว่าช่วงเดียวกันปีที่แล้วร้อยละ 6.4)
1.3 กรมศุลกากร จัดเก็บรายได้รวม 42,233 ล้านบาท ต่ำกว่าประมาณการ 8,567 ล้านบาท หรือร้อยละ 16.9 (ต่ำกว่าช่วงเดียวกันปีที่แล้วร้อยละ 12.7) โดยเป็นผลจากการจัดเก็บอากรขาเข้าต่ำกว่าเป้าหมายจำนวน 8,712 ล้านบาท หรือร้อยละ 17.5 เนื่องจากการใช้สิทธิพิเศษภายใต้ความตกลงเขตการค้าเสรี (FTA) มีอัตราการขยายตัวอย่างต่อเนื่องและผลกระทบจากการปรับโครงสร้างภาษีศุลกากร ระยะที่ 2 ทั้งนี้ มูลค่าการนำเข้าในรูปดอลลาร์สหรัฐและเงินบาทในช่วง 4 เดือนแรกของปีงบประมาณ 2560 ขยายตัวร้อยละ 6.2  และ  ร้อยละ 4.8 ตามลำดับ
1.4 รัฐวิสาหกิจ นำส่งรายได้รวม 62,564 ล้านบาท สูงกว่าประมาณการ 11,512 ล้านบาท หรือร้อยละ 22.5 (สูงกว่าช่วงเดียวกันปีที่แล้วร้อยละ 44.6) ซึ่งส่วนหนึ่งเป็นผลจากการนำส่งรายได้ที่ค้างนำส่งจากปีก่อนหน้า โดยรัฐวิสาหกิจที่นำส่งรายได้สูงกว่าประมาณการ 5 อันดับแรก ได้แก่ การไฟฟ้านครหลวง โรงงานยาสูบ กองทุนวายุภักษ์ การไฟฟ้าฝ่ายผลิตแห่งประเทศไทย และการท่าเรือแห่งประเทศไทย
1.5 หน่วยงานอื่น จัดเก็บรายได้รวม 82,384 ล้านบาท สูงกว่าประมาณการ 20,902 ล้านบาท หรือร้อยละ 34.0 (ต่ำกว่าช่วงเดียวกันปีที่แล้วร้อยละ 37.3) สาเหตุสำคัญมาจากการรับรู้ส่วนเกินจากการจำหน่ายพันธบัตร (Premium) เป็นรายได้แผ่นดิน การนำส่งเงินสภาพคล่องส่วนเกินของกองทุนหมุนเวียน และการนำส่งเงินเหลือจ่ายประจำปี 2559 ของสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.)
กรมธนารักษ์จัดเก็บรายได้รวม 4,041 ล้านบาท สูงกว่าเป้าหมาย 142 ล้านบาท หรือร้อยละ 3.6 (สูงกว่าช่วงเดียวกันปีที่แล้วร้อยละ 18.0) โดยรายได้จากที่ราชพัสดุ และจากการจ่ายแลกเหรียญกษาปณ์จัดเก็บได้สูงกว่าประมาณการ
1.6 การคืนภาษีของกรมสรรพากร จำนวน 116,983 ล้านบาท ต่ำกว่าประมาณการ 1,102 ล้านบาท หรือร้อยละ 0.9 ประกอบด้วยการคืนภาษีมูลค่าเพิ่ม 87,600 ล้านบาท ต่ำกว่าประมาณการ 13,700 ล้านบาท หรือร้อยละ 13.5 และการคืนภาษีอื่น ๆ (ภาษีเงินได้บุคคลธรรมดา ภาษีเงินได้นิติบุคคล ภาษีธุรกิจเฉพาะ และอากรแสตมป์) จำนวน 29,383 ล้านบาท สูงกว่าประมาณการ 12,598 ล้านบาท หรือร้อยละ 75.1
1.7 อากรถอนคืนกรมศุลกากร จำนวน 4,342 ล้านบาท สูงกว่าประมาณการ 92 ล้านบาท หรือร้อยละ 2.2
1.8 การจัดสรรภาษีมูลค่าเพิ่มให้กับองค์การบริหารส่วนจังหวัด จำนวน 6,191 ล้านบาท ต่ำกว่าประมาณการ 839 ล้านบาท หรือร้อยละ 11.9
1.9 เงินกันชดเชยภาษีสำหรับสินค้าส่งออก จำนวน 6,285 ล้านบาท ต่ำกว่าประมาณการ 272 ล้านบาท หรือร้อยละ 4.1
1.10 การจัดสรรภาษีมูลค่าเพิ่มให้องค์กรปกครองส่วนท้องถิ่น ตาม พ.ร.บ. กำหนดแผน และขั้นตอนการกระจายอำนาจฯ จำนวน 2 งวด เป็นเงิน 16,640 ล้านบาท สูงกว่าประมาณการ 450 ล้านบาท หรือร้อยละ 2.8
2. เดือนกุมภาพันธ์ 2560
รัฐบาลจัดเก็บรายได้สุทธิ 153,737 ล้านบาท สูงกว่าประมาณการ 266 ล้านบาท หรือร้อยละ 0.2 (สูงกว่าเดือนเดียวกันปีที่แล้วร้อยละ 3.1) เป็นผลจากการนำส่งรายได้ของหน่วยงานอื่นสูงกว่าประมาณการ 6,561 ล้านบาท หรือร้อยละ 115.3 (ต่ำกว่าช่วงเดียวกันปีที่แล้วร้อยละ 19.3)  การนำส่งรายได้ของรัฐวิสาหกิจสูงกว่าประมาณการ 2,638 ล้านบาท หรือร้อยละ 25.6 (สูงกว่าช่วงเดียวกันปีที่แล้วร้อยละ 52.3)
และการจัดเก็บภาษีเงินได้นิติบุคคลสูงกว่าประมาณการ 2,638 ล้านบาท หรือร้อยละ 11.7 (สูงกว่าช่วงเดียวกันปีที่แล้วร้อยละ 16.1) อย่างไรก็ดี การจัดเก็บภาษีเงินได้ปิโตรเลียม ภาษีมูลค่าเพิ่ม และอากรขาเข้า ต่ำกว่าประมาณการ 4,844 3,642 และ 1,889 ล้านบาท หรือร้อยละ 82.1 5.8 และ 20.8 ตามลำดับ
สำนักนโยบายการคลัง สำนักงานเศรษฐกิจการคลัง
โทร. 0 2273 9020 ต่อ 3573
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2765
