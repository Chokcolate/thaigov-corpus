รัฐบาลไทย-ข่าวทำเนียบรัฐบาล-พม. จัดประชุมคณะกรรมการควบคุมการขอทาน ครั้งที่ 1/2560 ร่วมพิจารณากรอบการจัดทำร่างแผนยุทธศาสตร์ควบคุมการขอทานฉบับที่ 1 (พ.ศ. 2561- 2565) ตาม พ.ร.บ.ควบคุมการขอทาน พ.ศ.2559

วันพุธที่ 24 พฤษภาคม 2560
พม. จัดประชุมคณะกรรมการควบคุมการขอทาน ครั้งที่ 1/2560 ร่วมพิจารณากรอบการจัดทำร่างแผนยุทธศาสตร์ควบคุมการขอทานฉบับที่ 1 (พ.ศ. 2561- 2565) ตาม พ.ร.บ.ควบคุมการขอทาน พ.ศ.2559
พม. จัดประชุมคณะกรรมการควบคุมการขอทาน ครั้งที่ 1/2560 ร่วมพิจารณากรอบการจัดทำร่างแผนยุทธศาสตร์ควบคุมการขอทานฉบับที่ 1 (พ.ศ. 2561- 2565) ตาม พ.ร.บ.ควบคุมการขอทาน พ.ศ.2559
วันนี้ (24 พ.ค. 60) เวลา 13.30 น. ที่ห้องประชุม ชั้น 8 กระทรวงการพัฒนาสังคมฯ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว. พม.) เป็นประธานการประชุมคณะกรรมการควบคุมการขอทาน ครั้งที่ 1/2560 เพื่อพิจารณากรอบการจัดทำร่างแผนยุทธศาสตร์ควบคุมการขอทานฉบับที่ 1 (พ.ศ. 2561- 2565) ตาม พ.ร.บ. ควบคุมการขอทาน พ.ศ. 2559 และการแต่งตั้งคณะอนุกรรมการพัฒนามาตรการกลไก เพื่อการควบคุม คุ้มครองและพัฒนาคุณภาพชีวิตผู้ทำการขอทาน โดยมีผู้เข้าร่วมประชุมเป็นผู้แทนจากหน่วยงานในสังกัดกระทรวง พม. และหน่วยงานที่เกี่ยวข้อง อาทิ ผู้แทนจากสำนักงานตำรวจแห่งชาติ กระทรวงสาธารณสุข กระทรวงมหาดไทย และกระทรวงแรงงาน เป็นต้น
พลตำรวจเอก อดุลย์ กล่าวว่า รัฐบาล โดยกระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักในการแก้ไขปัญหาคนขอทาน โดยร่วมมือกับหน่วยงานที่เกี่ยวข้องทั้งภาครัฐและภาคเอกชนดำเนินการในรูปแบบคณะกรรมการควบคุมการขอทาน ตามพระราชบัญญัติควบคุมการขอทาน พ.ศ. 2559 เตรียมเดินหน้ากำหนดยุทธศาสตร์ควบคุมการขอทานเพื่อลดจำนวนขอทาน พัฒนาระบบ กลไก ส่งเสริมการมีส่วนร่วมของทุกภาคส่วน และเพื่อยกระดับคุณภาพชีวิตให้สามารถอยู่ในสังคมได้อย่างมีศักดิ์ศรี
พลตำรวจเอก อดุลย์ กล่าวต่อไปว่า การประชุมครั้งนี้ ที่ประชุมได้รับทราบผลการดำเนินงานสำคัญของคณะกรรมการควบคุมการขอทาน จำนวน 5 เรื่อง ดังนี้ 1. ผลการจัดระเบียบขอทาน ประจำปี 2560 ระหว่าง เดือนมกราคมจนถึงปัจจุบัน (23 พ.ค. 60) พบว่า จำนวนขอทานที่เข้าสู่การจัดระเบียบ 776 ราย เป็นคนไทย 519 ราย คนต่างด้าว 257 ราย ส่งคืนครอบครัว 421 ราย ส่งกลับประเทศต้นทาง 168 ราย เข้าสู่กระบวนการคุ้มครองในสถานคุ้มครองคนไร้ที่พึ่ง 11 แห่งทั่วประเทศ เพื่อพัฒนาคุณภาพชีวิตตามแนวปรัชญาเศรษฐกิจพอเพียงภายใต้โครงการธัญบุรีโมเดล 98 ราย และอยู่ระหว่างตรวจ DNA พิสูจน์ความสัมพันธ์ 89 ราย 2. การออกระเบียบตามพระราชบัญญัติควบคุมการขอทาน พ.ศ. 2559 จำนวน 3 ฉบับ ได้แก่ 2.1 องค์ประกอบคุณสมบัติและลักษณะต้องห้าม และการดำรงตำแหน่งและการพ้นจากตำแหน่งของคณะอนุกรรมการควบคุมขอทาoจังหวัด 2.2 การเข้ารับการคุ้มครองและพัฒนาคุณภาพชีวิตในสถานคุ้มครองและคุณภาพชีวิตพ.ศ. 2560 และ 2.3 สถานที่พักพิงชั่วคราวระหว่างดำเนินการตรวจสอบสารพันธุกรรม (DNA)
พลตำรวจเอก อดุลย์ กล่าวต่ออีกว่า 3.การออกบัตรประจำตัวผู้แสดงความสามารถ ตั้งแต่วันที่ 16 ธันวาคม 2559 จนถึงปัจจุบัน (23 พ.ค. 60) มีจำนวน 1,533 ราย แบ่งเป็น 3.1 ประเภทความสามารถ อาทิ ดนตรี 1,359 ราย นาฎศิลป์ 42 ราย และศิลปะ 34 ราย และ 3.2 ประเภทอื่นๆ อาทิ ลิเก ลีลาศ 62 ราย โดยจังหวัดที่มีผู้มาทำบัตรฯ มากที่สุด ได้แก่ กรุงเทพมหานคร 429 ราย นนทบุรี 146 ราย และเชียงใหม่ 80 ราย ตามลำดับ ซึ่งผู้ที่ได้รับบัตรประจำตัวผู้แสดงความสามารถ กระทรวง พม. จะดำเนินการส่งเสริมให้ได้รับการพัฒนาศักยภาพต่อไป 4. การแต่งตั้งพนักงานเจ้าหน้าที่ 647 ราย ตามพระราชบัญญัติควบคุมการขอทาน พ.ศ. 2559 และ 5. แผนการขับเคลื่อนงานตามพระราชบัญญัติควบคุมการขอทาน พ.ศ. 2559 โดยเริ่มตั้งแต่ 5.1 แผนต้นน้ำ การป้องกันและแก้ไขปัญหาขอทานในพื้นที่ต้นทาง ด้วยการค้นหากลุ่มเสี่ยงและ การช่วยเหลือ 5.2 แผนกลางน้ำ การพัฒนาศักยภาพฟื้นฟูอาชีพ ปรับทัศนคติ และพัฒนากระบวนการปฏิบัติงาน และ 5.3 แผนปลายน้ำ การจัดบริการจัดระเบียบการรณรงค์ และติดตามผลการดำเนินงานแก้ไขปัญหาคนขอทาน
พลตำรวจเอก อดุลย์ กล่าวเพิ่มเติมว่า นอกจากนี้ ที่ประชุมมีมติเห็นชอบร่างแผนยุทธศาสตร์ควบคุมการขอทาน ฉบับที่ 1 (พ.ศ. 2560 - 2565) โดยมีเป้าประสงค์ คือ การลดจำนวนขอทาน การพัฒนาระบบและกลไก การส่งเสริม การมีส่วนร่วม การคืนสู่ชุมชน สังคมเข้าใจ ซึ่งประกอบด้วย 5 มาตรการ ดังนี้ 1. การลดจำนวนและป้องกันการขอทานซ้ำ ด้วยการพัฒนาระบบการบำบัด ฟื้นฟู พัฒนาศักยภาพคนขอทาน 2. การพัฒนากลไกและระบบการทำงาน ทั้งผู้ปฏิบัติงาน ระบบการจัดสวัสดิการในสถาน/ศูนย์ และการเพิ่มช่องทางการบริการและหน่วยปฏิบัติในพื้นที่ 3. การยกระดับความร่วมมือระหว่างองค์กรภาคีการทำงานด้านคนขอทานทั้งภายในและภายนอกประเทศ ตั้งแต่ต้นน้ำ กลางน้ำ และปลายน้ำ ตลอดจนบูรณาการทำงานในระดับพื้นที่ 4. การส่งเสริมการมีส่วนร่วมของชุมชนท้องถิ่นให้เป็นต้นแบบในการแก้ไขปัญหาคนขอทาน และ 5. การบริหารที่มีประสิทธิภาพพัฒนาระบบฐานข้อมูล ระบบติดตาม และประเมินผล รวมทั้งการศึกษาวิจัยและองค์ความรู้ เพื่อสร้างมาตรฐานในการปฏิบัติงาน ทั้งนี้ ร่างแผนยุทธศาสตร์ดังกล่าวจำเป็นต้องเพิ่มเติมเกี่ยวกับการวิเคราะห์สถานการณ์ ความชัดเจนถึงสาเหตุการขอทาน เช่น ปัญหาด้านเศรษฐกิจ ความเชื่อที่บางพื้นที่เชื่อว่ามาขอทานแล้วได้เงิน เรื่องการขาดทักษะในการประกอบอาชีพ หรือการบังคับขอทานที่เกี่ยวข้องกับกฎหมายการค้ามนุษย์ ซึ่งสาเหตุข้างต้นเกิดขึ้นจากหลายปัจจัยและบริบทของแต่ละพื้นที่
"การลดจำนวนขอทาน จำเป็นต้องสร้างความเข้าใจตามแนวคิด "ให้ทานถูกวิธี ลดวิถีการขอทาน” เนื่องจากการให้เงินขอทาน ย่อมจะทำให้มีขอทานเพิ่มมากขึ้น หรืออาจเกิดขบวนการค้ามนุษย์ตามมา ทั้งนี้ จึงต้องสร้างความตระหนักให้ทุกคนในสังคมคำนึงถึงการมีศักดิ์ศรีในการดำรงชีวิต และได้เน้นย้ำในที่ประชุมถึงการบูรณาการความร่วมมือของทุกภาคส่วน ในการขับเคลื่อนการดำเนินการป้องกันและแก้ไขปัญหาขอทานอย่างมuประสิทธิภาพและต่อเนื่อง เพื่อให้เห็นผลเป็นรูปธรรมในระยะยาว อย่างไรก็ตาม กระทรวง พม. มีความมุ่งมั่นในการแก้ไขปัญหาคนขอทาน การจัดระเบียบสังคม โดยแยกผู้กระทำความผิดออกจากผู้แสดงความสามารถในที่สาธารณะ เพื่อยกระดับคุณภาพชีวิตผู้แสดงความสามารถ ให้สามารถประกอบอาชีพด้วยตนเอง และดำเนินชีวิตในสังคมได้อย่างมีคุณค่าและศักดิ์ศรีความเป็นมนุษย์ ทั้งนี้ หากพบคนขอทาน คนไร้ที่พึ่ง แจ้งศูนย์ช่วยเหลือสังคม สายด่วน โทร. 1300 บริการ 24 ชั่วโมง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/3996
