รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 4/2560

วันพุธที่ 30 สิงหาคม 2560
รอง นรม.พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ ครั้งที่ 4/2560
รอง นรม.พล.อ.อ.ประจินฯ เป็นประธานการประชุมคณะกรรมการกรอบคุณวุฒิแห่งชาติ  เพื่อรับทราบรายงานความก้าวหน้าของการเตรียมการพัฒนากำลังคนสาขาช่างซ่อมบำรุงอากาศยาน โครงการนำร่องการพัฒนาหลักสูตรที่สอดคล้องกับกรอบคุณวุฒิแห่งชาติ
วันนี้ (30 สิงหาคม 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกรอบคุณวุฒิแห่งชาติ ครั้งที่ 4/2560 ซึ่งสรุปสาระสำคัญ ดังนี้
ที่ประชุมรับทราบการแสดงเจตจำนงในการนำร่องเทียบเคียงกรอบคุณวุฒิแห่งชาติกับกรอบคุณวุฒิอ้างอิงอาเซียน  ซึ่งมีประเทศที่ส่งหนังสืออย่างเป็นทางการถึงสำนักเลขาธิการอาเซียน จำนวน 4 ประเทศ คือ สาธารณรัฐอินโดนีเซีย สหพันธรัฐมาเลเซีย สาธารณรัฐฟิลิปปินส์ และราชอาณาจักรไทย โดยที่ประชุมได้ร่วมกันกำหนดตารางกิจกรรมและช่วงเวลาในการดำเนินการเทียบเคียงของประเทศที่เสนอตัวนำร่องตามกระบวนการต่อไป
ทั้งนี้ หน่วยงานที่จัดการศึกษาในระดับอาชีวศึกษาและอุดมศึกษาของสมาชิกอาเซียนได้มีการใช้กรอบประกันคุณภาพ EAS TVET QAF ในระดับอาชีวศึกษา และกรอบประกันคุณภาพ INQAAHE ในระดับอุดมศึกษา ส่วนกรอบประกันคุณภาพ AQAF เป็นกรอบที่คณะทำงานกรอบคุณวุฒิอ้างอิงอาเซียนร่วมกันกำหนดแนวทางและหลักการขึ้น โดยประเทศสมาชิกอาเซียนสามารถเลือกใช้กรอบประกันคุณภาพทั้งสามแป็นแนวทางในการประกันคุณภาพการศึกษาและฝึกอบรม รวมถึงสามารถใช้กรอบประกันคุณภาพอื่น ๆ ในการอธิบายการประกันคุณภาพคุณวุฒิในประเทศของตนได้
นอกจากนี้ ที่ประชุมรับทราบ รายงานความก้าวหน้าของการเตรียมการพัฒนากำลังคนสาขาช่างซ่อมบำรุงอากาศยาน โครงการนำร่องการพัฒนาหลักสูตรที่สอดคล้องกับกรอบคุณวุฒิแห่งชาติ โดยมีวิทยาลัยที่ได้รับการส่งเสริมให้เป็นสถานศึกษาที่ทำการเรียนการสอนให้มีมาตรฐานตามข้อกำหนดของ ICAO Doc. 7192 และของสำนักงานการบินพลเรือนแห่งประเทศไทย (กพท.) มีดังนี้ 1. วิทยาลัยเทคนิคดอนเมือง 2. วิทยาลัยเทคนิคสมุทรปราการ 3. วิทยาลัยเทคนิคอุบลราชธานี 4. วิทยาลัยเทคนิคถลาง 5. วิทยาลัยเทคนิคสัตหีบ 6. มหาวิทยาลัยนครพนม และ 7. วิทยาลัยการอาชีพขอนแก่น  โดยมี 4 ยุทธศาสตร์ ดังนี้ 1. พัฒนาหลักสูตรช่างอากาศยานให้ได้มาตรฐานตาม s ข้อกำหนดของ ICAO 2. จัดสรรครุภัณฑ์ในการสนับสนุนการเรียนการสอน 3. พัฒนาครูผู้สอนช่างอากาศยานให้มีความสามารถ และเพียงพอกับความต้องการ 4. จัดตั้งศูนย์ซ่อมบำรุงอากาศยานเพื่อรองรับผู้จบการศึกษาจากหลักสูตรช่างอากาศยาน
พร้อมกันนี้ ที่ประชุมพิจารณาและมีมติเห็นชอบการดำเนินงานพัฒนาสาขาอาชีพที่เป็นความต้องการของประเทศ ทั้งนี้ คณะกรรมการฯ ได้ให้ข้อสังเกตการณ์เพิ่มเติมสาขาอาชีพที่เป็นความต้องการ ให้ครอบคลุมทุกสาขาอาชีพอีกครั้ง โดยมอบหมายให้ฝ่ายเลขานุการ นำเสนอในการประชุมในครั้งหน้าต่อไป
.....................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6328
