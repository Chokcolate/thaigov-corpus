รัฐบาลไทย-ข่าวทำเนียบรัฐบาล-ทส.ร่วมพิธีบำเพ็ญกุศลเพื่อถวายพระราชกุศลครบรอบ 1 ปี วันสวรรคต

วันศุกร์ที่ 13 ตุลาคม 2560
ทส.ร่วมพิธีบำเพ็ญกุศลเพื่อถวายพระราชกุศลครบรอบ 1 ปี วันสวรรคต
กระทรวงทรัพยากรธรรมชาติและสิ่งแวดล้อม ร่วมพิธีบำเพ็ญกุศลเพื่อถวายพระราชกุศลครบรอบ  1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร เพื่อเป็นการน้อมรำลึกในพระมหากรุณาธิคุณเป็นล้นพ้นอันหาที่สุดมิได้
วันนี้ (13 ตุลาคม 2560) เวลา 07.00 น. ณ ทำเนียบรัฐบาล  พลเอก สุรศักดิ์ กาญจนรัตน์รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อม เข้าร่วมพิธีบำเพ็ญกุศลเพื่อถวายพระราชกุศลครบรอบ  1 ปี วันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร โดยมี พลเอก ประยุทธ์ จันทร์โอชา นายกรัฐมนตรี เป็นประธานในพิธี ซึ่งคณะรัฐมนตรี พร้อมคู่สมรสได้ร่วมพิธีบำเพ็ญกุศลในครั้งนี้ด้วย โดยในเวลา 07.00 น. เป็นพิธีสวดพระพุทธมนต์ พระสงฆ์ จำนวน 10 รูป  ณ ตึกสันติไมตรีหลังนอก และในเวลา 07.40 น. พิธีตักบาตรพระสงฆ์ จำนวน 89 รูป ณ บริเวณด้านหน้าตึกสันติไมตรี
ทั้งนี้ การจัดพิธีบำเพ็ญกุศลเพื่อถวายพระราชกุศลครบรอบ 1 ปีวันสวรรคต พระบาทสมเด็จพระปรมินทรมหาภูมิพลอดุลยเดช บรมนาถบพิตร ในครั้งนี้ รัฐบาลจัดขึ้นเพื่อเป็นการน้อมรำลึกในพระมหากรุณาธิคุณเป็นล้นพ้นอันหาที่สุดมิได้ โดยหน่วยงานราชการ ภาคเอกชน และประชาชน ได้จัดพิธีดังกล่าวพร้อมกันทั่วประเทศ

ที่มา : http://www.thaigov.go.th/news/contents/details/7402
