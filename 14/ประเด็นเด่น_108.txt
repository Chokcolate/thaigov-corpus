รัฐบาลไทย-ข่าวทำเนียบรัฐบาล-สำนักงานเศรษฐกิจการคลังชี้แจง กรณีระบบพร้อมเพย์ขัดข้อง

วันพุธที่ 3 มกราคม 2561
สำนักงานเศรษฐกิจการคลังชี้แจง กรณีระบบพร้อมเพย์ขัดข้อง
สำนักงานเศรษฐกิจการคลังชี้แจง กรณีระบบพร้อมเพย์ขัดข้อง
วันที่ 3 มกราคม 2561 นายสุวิชญ โรจนวานิช  ผู้อำนวยการสำนักงานเศรษฐกิจการคลัง สำนักงานเศรษฐกิจการคลัง กระทรวงการคลัง ชี้แจงตามที่เว็บไซต์พันทิปมีการตั้งกระทู้ร้องระบบโอนเงินพร้อมเพย์ ที่บริหารงานระบบกลางโดยบริษัท เนชั่นแนล ไอทีเอ็มเอ็กซ์ จำกัด เกิดขัดข้องตั้งแต่ช่วงเช้าวันที่ 31 ธ.ค. 60 ล่าสุดเมื่อเวลา 14.00 น. วันที่ 2 ม.ค. 61 ยังพบว่าการโอนเงินบางรายการเงินก็ยังไปไม่ถึงผู้รับ ซึ่งสมาชิกผู้ใช้เว็บไซต์พันทิปได้เรียกร้องขอให้ธนาคารแห่งประเทศไทย กระทรวงการคลัง และหน่วยงานที่เกี่ยวข้องออกมาชี้แจงข้อเท็จจริงต่อประชาชน
สำนักงานเศรษฐกิจการคลัง ขอข้อเท็จจริงว่า กระทรวงการคลังได้ประสานให้ธนาคารแห่งประเทศไทย (ธปท.) ชี้แจงประเด็นระบบพร้อมเพย์ขัดข้องแล้ว โดย ธปท. ได้ชี้แจงว่า ตามที่ได้เกิดปัญหาการโอนเงินระหว่างธนาคารผ่านบริการพร้อมเพย์ ในช่วงเช้าของวันที่ 31 ธันวาคม 2560 นั้น บริษัท เนชั่นแนล ไอทีเอ็มเอ๊กซ์ จำกัด (บริษัทฯ) และธนาคารผู้ให้บริการได้รับทราบปัญหาการโอนเงินข้ามธนาคารผ่านบริการพร้อมเพย์ จึงได้ตรวจสอบหาสาเหตุและขอปิดการให้บริการเป็นการชั่วคราว ตั้งแต่เวลา 11:45 น. เพื่อแก้ไขปัญหาและป้องกันความเสียหายที่จะเกิดแก่ผู้ใช้บริการ จากการตรวจสอบ พบว่า โปรแกรมการประมวลผลค่าวันที่สิ้นปีผิดพลาด ทำให้ไม่สามารถโอนเงินไปยังธนาคารปลายทางได้ ดังนั้น บริษัทฯ ได้ร่วมกับผู้พัฒนาระบบเร่งดำเนินการแก้ไข โดยระบบสามารถกลับมาเปิดให้บริการได้ในเวลา 14:45 น. ในวันเดียวกัน สำหรับรายการโอนเงินที่ลูกค้าไม่ได้รับเงินภายในวันเดียวกันนั้น มีจำนวน 20,000 รายการ ซึ่งธนาคารต่าง ๆ และ บริษัทฯ ได้ดำเนินการแก้ไขนำเงินเข้าบัญชีลูกค้าผู้รับครบถ้วนทุกรายแล้ว ซึ่งทุกธนาคารได้เร่งแก้ไขปัญหาให้กับลูกค้าอย่างเต็มที่ ทั้งนี้ บริการพร้อมเพย์เริ่มให้บริการมาตั้งแต่เดือนธันวาคม 2559 จนถึงวันที่ 31 ธันวาคม 2560 มีการโอนเงินระหว่างธนาคารเกือบ 70 ล้านรายการ โดยจำนวนโอนเงินสูงสุด 700,000 รายการต่อวัน และมีแนวโน้มเพิ่มขึ้นโดยตลอด
นอกจากนี้ สมาคมธนาคารไทยได้ชี้แจงเพิ่มเติมว่า เหตุการณ์นี้นับเป็นครั้งแรกของบริการพร้อมเพย์ที่ให้บริการมาตั้งแต่เดือนมกราคมของปีที่ผ่านมา โดยเป็นความผิดพลาดที่เกิดจากการเขียนโปรแกรม และหลังจากการแก้ไขในครั้งนี้แล้ว เชื่อว่าจะไม่เกิดปัญหาอีก และเพื่อรองรับผลกระทบที่เกิดกับลูกค้าที่ต้องโอนเงินข้ามธนาคารผ่านช่องทางอื่นแทนพร้อมเพย์ ในวันที่ 31 ธันวาคม 2560 ซึ่งต้องเสียค่าธรรมเนียม ธนาคารผู้ให้บริการทุกธนาคารจะคืนเงินค่าธรรมเนียมดังกล่าวให้แก่ลูกค้าทุกราย
---------------------------

ที่มา : http://www.thaigov.go.th/news/contents/details/9170
