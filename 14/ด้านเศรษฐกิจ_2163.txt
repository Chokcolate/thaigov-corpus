รัฐบาลไทย-ข่าวทำเนียบรัฐบาล-กรมบัญชีกลางสรุปผลงานบัตรสวัสดิการแห่งรัฐรอบ 4 เดือนแรก

วันจันทร์ที่ 12 กุมภาพันธ์ 2561
กรมบัญชีกลางสรุปผลงานบัตรสวัสดิการแห่งรัฐรอบ 4 เดือนแรก
กรมบัญชีกลางสรุปผลการดำเนินงานโครงการบัตรสวัสดิการแห่งรัฐตั้งแต่ตุลาคม 2560 – มกราคม 2561 ยอดใช้จ่ายรวมทั้งสิ้นกว่า 11,940 ล้านบาท และติดตั้งเครื่อง EDC เพิ่มอีก 20,000 เครื่อง
นางญาณี แสงศรีจันทร์ รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า การดำเนินโครงการบัตรสวัสดิการแห่งรัฐ เพื่อช่วยแบ่งเบาภาระค่าใช้จ่ายในชีวิตประจำวันให้แก่ผู้มีสิทธิ จำนวน 11.4 ล้านคน โดยกรมบัญชีกลางได้แจกบัตรสวัสดิการแห่งรัฐไปแล้ว จำนวน 10.9 ล้านคน หรือประมาณร้อยละ 95.3 ของผู้มีสิทธิทั้งหมด สำหรับผลจ่ายเงินผ่านบัตรสวัสดิการแห่งรัฐของผู้มีสิทธิในช่วง 4 เดือนที่ผ่านมา เป็นเงินทั้งสิ้น จำนวน 11,940 ล้านบาท (วันที่ 1 ตุลาคม 2560 –  31 มกราคม 2561) โดยจ่ายเงินให้แก่ร้านธงฟ้าประชารัฐ จำนวน 11,822 ล้านบาท ร้านก๊าซหุงต้ม จำนวน 14.3 ล้านบาท ค่าโดยสารรถ บขส. จำนวน 38.2 ล้านบาท และค่าโดยสารรถไฟ จำนวน 65.3 ล้านบาท
สำหรับเครื่อง EDC (Electronic Data Capture) ติดตั้งแล้ว จำนวน 20,272 เครื่อง ข้อมูล ณ วันที่ 31 มกราคม 2561 แบ่งออกเป็น ติดตั้งที่ร้านธงฟ้าประชารัฐ จำนวน 18,789 เครื่อง ร้านก๊าซหุงต้ม จำนวน 828 เครื่อง การรถไฟ จำนวน 534 เครื่อง และบขส. จำนวน 121 เครื่อง ทั้งนี้ เพื่อให้ผู้ถือบัตรสวัสดิการแห่งรัฐได้รับความสะดวกตอบสนองความต้องการของผู้มีสิทธิในการใช้บริการ กระทรวงการคลังเตรียมพร้อมจะติดตั้งเครื่อง EDC เพิ่มขึ้นอีก 20,000 เครื่อง โดยแบ่งเป็นการติดตั้งที่ร้านธงฟ้าประชารัฐ จำนวน 10,000 เครื่อง และที่กองทุนหมู่บ้าน จำนวน 10,000 เครื่อง
โฆษกกรมบัญชีกลาง กล่าวเพิ่มเติมว่า โครงการนี้รัฐบาลมีความตั้งใจที่จะช่วยลดค่าใช้จ่ายในการดำรงชีวิตประจำวันให้กับประชาชน อีกทั้งยังมุ่งหวังที่จะยกระดับคุณภาพชีวิตของประชาชนให้มีความเป็นอยู่ที่ดีขึ้นในระยะยาว

ที่มา : http://www.thaigov.go.th/news/contents/details/10002
