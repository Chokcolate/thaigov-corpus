รัฐบาลไทย-ข่าวทำเนียบรัฐบาล-ประธาน JETRO กรุงเทพฯ เข้าเยี่ยมคารวะ รองนายกรัฐมนตรี

วันพุธที่ 7 กุมภาพันธ์ 2561
ประธาน JETRO กรุงเทพฯ เข้าเยี่ยมคารวะ รองนายกรัฐมนตรี
ประธาน JETRO กรุงเทพฯ เข้าเยี่ยมคารวะ รองนายกรัฐมนตรี
วันนี้ (วันพุธที่ 7 กุมภาพันธ์ 2561) เวลา 13.30 น. นายฮิโระคิ มิสึมะตะ (Mr. Hiroki Mitsumata) ประธาน JETRO กรุงเทพฯ เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีแสดงความยินดีที่ได้พบกับประธาน JETRO กรุงเทพ ฯ และคณะผู้บริหารหอการค้าญี่ปุ่นในวันนี้ ขอบคุณที่ประธาน JETRO มาเข้าเยี่ยมคารวะเพื่อนำเสนอข้อมูลสำคัญที่จะเป็นประโยชน์กับทั้งสองฝ่าย และขอบคุณฝ่าย JETRO และหอการค้าญี่ปุ่นที่ร่วมมือกับหน่วยงานไทยในการส่งเสริมการค้าการลงทุนของญี่ปุ่นในไทยเสมอมา ขอให้เชื่อมั่นว่าฝ่ายไทยยินดีที่จะกระชับความสัมพันธ์กับญี่ปุ่นในทุกมิติ
ประธาน JETRO กรุงเทพฯ ได้รายงานผลสำรวจแนวโน้มทางเศรษฐกิจของบริษัทร่วมทุนญี่ปุ่นในไทย และขอบคุณที่รัฐบาลไทยให้ความร่วมมือและส่งเสริมการค้าและการลงทุนของภาคเอกชนญี่ปุ่นในไทยอันดีมาโดยตลอด ซึ่งทั้งสองฝ่ายได้แลกเปลี่ยนมุมมองและแนวทางในการดำเนินธุรกิจในไทยและประเทศสมาชิกอาเซียน
โอกาสนี้ รองนายกรัฐมนตรีได้ให้คำแนะ ให้ข้อคิดเห็นต่อกับนักธุรกิจญี่ปุ่นที่เข้ามาลงทุนในไทย และยืนยันนโยบายของรัฐบาลที่จะสนับสนุน และดูแลนักธุรกิจญี่ปุ่นที่เข้ามาลงทุนในประเทศไทย ซึ่งประธาน JETRO กรุงเทพฯ ชื่นชมรัฐบาลไทยที่ปรับปรุงระบบการลงทุนในประเทศไทยเพื่อสนับสนุนให้นักลงทุนต่างชาติได้รับความสะดวกมากขึ้น อาทิ กระบวนการด้านเอกสาร ระบบด้านศุลกากร และระบบการจ้างงาน ทั้งนี้ รองนายกรัฐมนตรีได้เชิญชวนให้นักลงทุนญี่ปุ่น ร่วมลงทุนในโครงการระเบียงเศรษฐกิจพิเศษภาคตะวันออก (EEC) และให้ความเชื่อมั่นว่า รัฐบาลไทยพร้อมรับฟังข้อคิดเห็น และข้อเสนอแนะจากนักลงทุนญี่ปุ่น เพื่อปรับปรุงแก้ไขให้นโยบายของรัฐบาลให้เป็นประโยชน์มากยิ่งขึ้น

ที่มา : http://www.thaigov.go.th/news/contents/details/9918
