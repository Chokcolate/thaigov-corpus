รัฐบาลไทย-ข่าวทำเนียบรัฐบาล-“พาณิชย์”เผยมาตรการดันราคาข้าวโพดเลี้ยงสัตว์และมันสำปะหลัง  ประสบความสำเร็จตามเป้าหมาย ล่าสุดราคาปรับตัวดีขึ้นต่อเนื่อง

วันพุธที่ 18 ตุลาคม 2560
“พาณิชย์”เผยมาตรการดันราคาข้าวโพดเลี้ยงสัตว์และมันสำปะหลัง  ประสบความสำเร็จตามเป้าหมาย ล่าสุดราคาปรับตัวดีขึ้นต่อเนื่อง
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า กระทรวงพาณิชย์ได้ติดตามความคืบหน้าการใช้มาตรการดูแลราคาข้าวโพดเลี้ยงสัตว์และมันสำปะหลังที่ได้ดำเนินการก่อนหน้านี้ พบว่า ขณะนี้ราคาข้าวโพดเลี้ยงสัตว์มีแนวโน้มปรับตัวสูงขึ้นอย่างต่อเนื่อง
โดยราคาที่ผู้ค้าท้องถิ่นรับซื้อที่จังหวัดเพชรบูรณ์สำหรับข้าวโพดผัก ความชื้นไม่เกิน 30% ราคาอยู่ที่กิโลกรัม (กก.) ละ 4.10-4.20 บาท ข้าวโพดเมล็ด ความชื้นไม่เกิน 30% กก.ละ 5.30-5.35 บาท และข้าวโพดเมล็ด ความชื้นไม่เกิน 14.5% กก.ละ 7.30-7.35 บาท ส่วนที่จังหวัดนครราชสีมา ข้าวโพดเมล็ด ความชื้นไม่เกิน 14.5% กก.ละ 7.30-7.50 บาท ส่วนราคาที่ไซโลรับซื้ออยู่ที่กก.ละ 7.25-7.30 บาท และโรงงานอาหารสัตว์รับซื้อ กก.ละ 8.00 บาท
“ราคาข้าวโพดที่ปรับตัวสูงขึ้น เป็นผลมาจากการใช้โมเดล 3 ประสาน ทำการเชื่อมโยงการรับซื้อข้าวโพดเลี้ยงสัตว์ระหว่างเกษตรกร พ่อค้าคนกลาง และโรงงานอาหารสัตว์ ซึ่งได้นำร่องที่จังหวัดนครราชสีมา และได้ขยายต่อไปยังจังหวัดที่ปลูกข้าวโพดอื่นๆ และยังได้ใช้มาตรการเพิ่มเติม โดยได้กำหนดให้ผู้รวบรวมข้าวโพด ต้องแจ้งปริมาณ สถานที่เก็บ ปิดราคารับซื้อ ทำให้ทราบความเคลื่อนไหวของราคา ป้องกันการกดราคารับซื้อ ส่วนโรงงานได้ขอความร่วมมือให้รับซื้อที่กก.ละ 8 บาท ทำให้ดูแลราคาได้ตั้งแต่ต้นทาง          ถึงปลายทาง”นางอภิรดีกล่าว
นอกจากนี้ ยังได้มีมาตรการเสริมโดยการสนับสนุนสินเชื่อให้กับสหกรณ์การเกษตร เพื่อรวบรวมผลผลิตจากเกษตรกรในราคาที่เป็นธรรมก่อนที่จะนำมาขายให้กับโรงงานผลิตอาหารสัตว์ โดยรัฐบาลจะชดเชยอัตราดอกเบี้ยให้ 3% รวมเป็นวงเงินทั้งสิ้น 45 ล้านบาท
นางอภิรดีกล่าวว่า สำหรับมันสำปะหลัง พบว่า ราคาได้ปรับตัวสูงขึ้นต่อเนื่องเช่นเดียวกัน โดยราคาหัวมันสด เชื้อแป้ง 25% ที่จังหวัดนครราชสีมา อยู่ที่กก.ละ 1.95 บาท มันเส้นคลังสินค้า จังหวัดอยุธยา กก.ละ 5.00-5.80 บาท คลังสินค้า จังหวัดชลบุรี กก.ละ 5.40-5.80 บาท ส่วนราคาแป้งมัน คลังสินค้ากรุงเทพฯ และปริมณฑล กก.ละ 10.90-11.20 บาท ซึ่งปรับตัวสูงขึ้นตามราคาส่งออกที่สูงขึ้น จากความต้องการซื้อมันเส้นและแป้งมันจากต่างประเทศที่มีมากขึ้น โดยราคาส่งออกมันเส้นอยู่ที่ 187 เหรียญสหรัฐ  ต่อตัน หรือคิดเป็นมันเส้นที่กก.ละ 6.20 บาท และแป้งมัน 360 เหรียญสหรัฐต่อตัน หรือคิดเป็นราคาแป้ง  กก.ละ 11.93 บาท
ทั้งนี้ ราคามันสำปะหลังที่ปรับตัวสูงขึ้น เป็นผลมาจากมาตรการเชื่อมโยงตลาดล่วงหน้าให้กับกลุ่มเกษตรกรที่ผลติมันเส้นสะอาดกับโรงงานเอทานอล การเชื่อมโยงตลาดระหว่างเกษตรกรกับกลุ่มผู้เลี้ยงปศุสัตว์ และผู้แปรรูปมันสำปะหลัง ที่นำไปทำเป็นสินค้าที่มีมูลค่าเพิ่ม เช่น อาหารเด็ก อาหารผู้สูงวัย ขนมขบเคี้ยว เป็นต้น
ขณะเดียวกัน ผลจากการขอความร่วมมือสมาคมการค้ามันสำปะหลังไทย สมาคมโรงงานผลิตภัณฑ์มันสำปะหลังไทย และสมาคมโรงงานผู้ผลิตมันสำปะหลังภาคตะวันออกเฉียงเหนือ ให้ร่วมมือกันในการ ไม่ขายตัดราคาหรือขายราคาต่ำเกินจริงประสบผลสำเร็จ ทำให้ราคาส่งออกปรับตัวดีขึ้น และยังได้รับผลดีจากการที่กระทรวงพาณิชย์นำคณะผู้แทนการค้าออกเดินทางไปเจรจาขายมันสำปะหลังในประเทศต่างๆ และมีคำสั่งซื้อเข้ามาเพิ่มขึ้น เช่น ตุรกีที่ซื้อมันสำปะหลังอัดเม็ดกว่า 9 แสนตัน มูลค่ากว่า 5 พันล้านบาท รวมถึงการเปิดตลาดเพิ่มเติมทั้งในจีน ญี่ปุ่น เกาหลีใต้ และอินเดีย ที่เป็นตลาดเดิม

ที่มา : http://www.thaigov.go.th/news/contents/details/7486
