รัฐบาลไทย-ข่าวทำเนียบรัฐบาล-โฆษกรัฐบาลเผยนายกรัฐมนตรีสั่งการก.แรงงานจัดตั้งศูนย์บริการ One Stop Service อำนวยความสะดวกแรงงานต่างด้าวแบบจุดเดียวเบ็ดเสร็จ

วันอังคารที่ 11 กรกฎาคม 2560
โฆษกรัฐบาลเผยนายกรัฐมนตรีสั่งการก.แรงงานจัดตั้งศูนย์บริการ One Stop Service อำนวยความสะดวกแรงงานต่างด้าวแบบจุดเดียวเบ็ดเสร็จ
พลโท สรรเสริญ แก้วกำเนิด โฆษกประจำสำนักนายกรัฐมนตรี เผยนายกรัฐมนตรีสั่งการ ก.แรงงานร่วมกับหน่วยงานที่เกี่ยวข้องจัดตั้งศูนย์บริการ One Stop Service อำนวยความสะดวกแรงงานต่างด้าวแบบจุดเดียวเบ็ดเสร็จ
วันนี้ ( 11 ก.ค. 60 ) เวลา 13.50 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พลโท สรรเสริญ แก้วกำเนิด โฆษกประจำสำนักนายกรัฐมนตรี  ได้กล่าวถึงเรื่องนายกรัฐมนตรีแจ้งต่อที่ประชุม ครม. เกี่ยวกับการมอบนโยบายกระทรวงแรงงาน กรณีการประกาศใช้ พ.ร.ก.การบริหารจัดการของคนต่างด้าว พ.ศ. 2560  มีผลบังคับใช้เมื่อวันที่ 23 มิถุนายน 2560 ซึ่งส่งผลกระทบต่อประชาชน ผู้ประกอบการ และภาคโรงงานอุตสาหกรรมที่ยังปรับตัวไม่ทันกับการบังคับใช้กฎหมายดังกล่าว โดยเฉพาะการจ้างแรงงานซึ่งมีรายละเอียดปลีกย่อยที่ยังผิดกฎหมาย เช่น การไม่มีใบอนุญาตประกอบการทำงาน  ว่า การดำเนินการในเรื่องนี้คงต้องปล่อยให้แรงงานต่างด้าวที่เข้าเมืองโดยผิดกฎหมายได้เดินทางกลับประเทศต้นทางไปก่อน เพื่อดำเนินการในเรื่องของรายละเอียดและหลักฐานต่าง ๆ ให้ถูกต้อง เช่น พาสปอร์ต การพิสูจน์สัญชาติ ฯลฯ ให้เป็นไปตามขั้นตอน ในส่วนกรณีที่มีปัญหาเล็กน้อย เช่น มีใบอนุญาตแต่ผิดนายจ้าง ให้สามารถดำเนินการได้ทันที ที่สำนักงานจัดหางานจังหวัดทุกจังหวัด และสำนักงานจัดหางานกรุงเทพมหานคร พื้นที่ 1 – 10
ทั้งนี้ นายกรัฐมนตรี ได้ให้นโยบายการดำเนินการว่า ให้กระทรวงแรงงานร่วมกับหน่วยงานที่เกี่ยวข้อง ได้แก่ กระทรวงมหาดไทย กระทรวงสาธารณสุข  สำนักงานตรวจคนเข้าเมือง จัดตั้งศูนย์บริการ One Stop Service ขึ้น เพื่ออำนวยความสะดวกในการให้บริการเรื่องการทำงานของคนต่างด้าวแบบจุดเดียวเบ็ดเสร็จ เช่น การออกใบอนุญาตแรงงาน Work Permit และการทำประกันสุขภาพ เป็นต้น
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5146
