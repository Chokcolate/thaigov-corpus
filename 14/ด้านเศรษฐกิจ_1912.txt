รัฐบาลไทย-ข่าวทำเนียบรัฐบาล-กรุงไทยเปิดตลาดนัดไร้เงินสดที่กระทรวงการคลัง

วันอังคารที่ 26 ธันวาคม 2560
กรุงไทยเปิดตลาดนัดไร้เงินสดที่กระทรวงการคลัง
ปลัดกระทรวงการคลัง และประธานกรรมการธนาคารกรุงไทย เป็นประธานเปิดงาน MOF Cashless Market ตลาดนัดกระทรวงการคลัง เพื่อขยายการให้บริการ KRUNGTHAI QR Code ในการชำระเงินไปยังตลาดนัดต่างๆ
ดร.สมชัย  สัจจพงษ์ ปลัดกระทรวงการคลัง และประธานกรรมการธนาคารกรุงไทย เป็นประธานเปิดงาน MOF Cashless Market ตลาดนัดกระทรวงการคลัง เพื่อขยายการให้บริการ KRUNGTHAI QR Code ในการชำระเงินไปยังตลาดนัดต่างๆ สร้างประสบการณ์ให้กับประชาชนและร้านค้า ในการก้าวสู่สังคมไร้เงินสด เพิ่มความสะดวกสบายและลดปัญหาการจัดการเงินสด ซึ่งธนาคารกรุงไทยมีแผนสร้างถนนไร้เงินสดให้ครอบคลุมทุกจังหวัดทั่วประเทศ โดยมี นายลือชัย ชัยปริญญา รองกรรมการผู้จัดการใหญ่ ผู้บริหารสายงาน สานงายเครือข่ายธุรกิจขนาดเล็กและรายย่อย และผู้บริหารธนาคารร่วมงาน เมื่อวันที่ 26 ธันวาคม 2560
ดร.สมชัย สัจจพงษ์ ให้สัมภาษณ์ว่า กระทรวงการคลังมีภารกิจอันสำคัญในการเป็นเสาหลักทางเศรษฐกิจเพื่อการพัฒนาอย่างยั่งยืน และสนับสนุนนโยบาย National e-Payment ของรัฐบาล เพื่อส่งเสริมให้ประเทศไทยก้าวสู่สังคมไร้เงินสด โดยการผลักดันโครงการด้าน Digital Innovation ให้เกิดขึ้นเป็นรูปธรรม เริ่มต้นจากระดับองค์กรให้ข้าราชการในสังกัดกระทรวงการคลังได้เรียนรู้ทดลองใช้ และขยายผลไปยังโครงการต่างๆ ให้ประชาชนได้เข้าถึงบริการที่สะดวก รวดเร็ว ปลอดภัย และสามารถตรวจสอบได้ โดยได้รับความร่วมมือธนาคารกรุงไทย เพื่อให้ภารกิจของกระทรวงการคลังบรรลุเป้าหมาย ซึ่ง MOF Cashless Market เป็นหนึ่งตัวอย่างในการสนับสนุนนโยบายของรัฐบาลในการก้าวสู่สังคมไร้เงินสด
นายลือชัย ชัยปริญญา เปิดเผยว่า ที่ผ่านมาธนาคารกรุงไทย ได้เปิดตัว MOF Digital Canteen  ซึ่งเป็นหน่วยงานราชการแห่งแรกของประเทศที่เดินหน้าตามนโยบาย Thailand 4.0 หลังจากนั้นธนาคารได้ขยาย Digital Canteen ไปยังหน่วยราชการต่างๆ เช่น ทำเนียบรัฐบาล กรมควบคุมโรค กระทรวงสาธารณสุข กรมสรรพากร โดยได้รับการตอบรับเป็นอย่างดี เนื่องจากการชำระเงินด้วย KRUNGTHAI QR Code สามารถรับชำระได้จากทุกธนาคาร อีกทั้งร้านค้าไม่ต้องยุ่งยากในการทอนเงิน และจะได้รับการแจ้งเตือนทันทีเมื่อได้รับเงิน พร้อมสรุปยอดขายรายวันผ่านแอปพลิเคชั่น “เป๋าตุง กรุงไทย” ทางด้านลูกค้าก็สามารถชำระเงินผ่าน KTB netbank ได้ง่ายมากเพียง 3 ขั้นตอนเท่านั้น ซึ่งถือว่าสั้นที่สุดเมื่อเทียบกับธนาคารอื่น และธนาคารจะยกระดับประสบการณ์ของผู้ซื้อผ่านแอปพลิเคชั่น “เป๋าตัง” แค่ Tap and Go หรือแตะเพื่อจ่าย โดยการนำเอา Fingerprint มาใช้เพื่อยืนยันการชำระเงิน ช่วยตอบโจทย์ด้านความสะดวกรวดเร็วมากยิ่งขึ้น
สำหรับการเปิดตัวตลาดนัดไร้เงินสดที่กระทรวงการคลังในครั้งนี้ เป็นอีกหนึ่งก้าวสำคัญที่ธนาคารจะขยายการชำระเงินด้วย KRUNGTHAI QR Code ไปยังตลาดนัดแห่งต่างๆ ตามโครงการสร้างถนนไร้เงินสดทุกจังหวัดทั่วประเทศภายในปี 2561 ซึ่งธนาคารได้ลงพื้นที่ เช่น จ.สุพรรณบุรี จ.พระนครศรีอยุธยา จ.กระบี่ จ.หาดใหญ่ จ.ขอนแก่น จ.เชียงใหม่ เพื่อสร้างความรู้ความเข้าใจกับร้านค้า เกี่ยวกับการใช้งานและประโยชน์ของ QR Code ที่ช่วยอำนวยความสะดวกให้ซื้อง่าย ขายคล่อง ลดความยุ่งยากในการบริการจัดการเงินสด
ฝ่ายสื่อสารองค์กรและภาพลักษณ์
โทร.0-2208-4174-8

ที่มา : http://www.thaigov.go.th/news/contents/details/9020
