รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กหญิงพิการวัย 13 ปี ถูกรถชนต้องตัดขาทิ้ง ครอบครัวฐานะยากจนที่ จ.กาญจนบุรี พร้อมช่วยเหลือครอบครัวผู้ด้อยโอกาสและประสบปัญหาทางสังคม

วันพุธที่ 21 มิถุนายน 2560
รมว.พม. กำชับ จนท. เร่งช่วยเหลือเด็กหญิงพิการวัย 13 ปี ถูกรถชนต้องตัดขาทิ้ง ครอบครัวฐานะยากจนที่ จ.กาญจนบุรี พร้อมช่วยเหลือครอบครัวผู้ด้อยโอกาสและประสบปัญหาทางสังคม
รมว.พม. กำชับ จนท. เร่งช่วยเหลือเด็กหญิงพิการวัย 13 ปี ประสบอุบัติเหตุถูกรถชนต้องตัดขาทิ้ง เป็นเด็กเรียนดี อาศัยเพียงลำพังกับแม่ ครอบครัวฐานะยากจน ที่ จ.กาญจนบุรี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.เชียงใหม่ และขอนแก่น
วันนี้ (21 มิ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคง ของมนุษย์ (ศปก.พม.) ครั้งที่ 655/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 13 ปี เป็นเด็กเรียนดี ประสบอุบัติเหตุถูกรถชนต้องตัด ขาทิ้ง กลายเป็นคนพิการ ใช้ชีวิตด้วยความยากลำบาก อาศัยเพียงลำพังอยู่กับผู้เป็นแม่วัย 55 ปี ที่มีอาชีพรับจ้างทั่วไป ด้านผู้เป็นพ่อเสียชีวิต ครอบครัวมีฐานะยากจน ที่อำเภอท่ามะกา จังหวัดกาญจนบุรี นั้น ตนได้กำชับให้พัฒนาสังคม และความมั่นคงของมนุษย์จังหวัดกาญจนบุรี (พมจ.กาญจนบุรี) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ มอบสิ่งของเครื่องใช้ที่จำเป็นในชีวิตประจำวัน อุปกรณ์การศึกษา และประสานหน่วยงานที่เกี่ยวข้องในพื้นที่ช่วยเหลือดูแลเรื่องการรักษาพยาบาลของเด็กหญิงดังกล่าวอย่างต่อเนื่อง และเรื่องการศึกษาในระยะยาว อีกทั้ง ร่วมกันหาแนวทางการช่วยเหลือเรื่องสวัสดิการสังคมที่เหมาะสม อาทิ ให้คำแนะนำปรึกษาแก่ผู้เป็นแม่ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวต่อไปว่า สำหรับกรณีเด็กหญิงวัย 12 ปี เป็นเด็กเรียนดีมาก ครอบครัวมีฐานะยากจน อาศัยอยู่กับแม่วัย 41 ปี ที่มีอาชีพเก็บของเก่าขาย และยายแก่ชราวัย 65 ปี ที่มีโรคประจำตัวหลายโรครุมเร้า ซึ่งทั้ง 3 ชีวิต อาศัยในบ้านไม้สภาพเก่าทรุดโทรมใกล้ผุพัง ที่อำเภอเมือง จังหวัดเชียงใหม่ นั้น ตนได้กำชับให้พัฒนาสังคมและความมั่นคงของมนุษย์จังหวัดเชียงใหม่ (พมจ.เชียงใหม่) พร้อมหน่วยงานที่เกี่ยวข้องในพื้นที่สังกัดกระทรวง การพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวงการพัฒนาสังคมฯ พร้อมมอบสิ่งของเครื่องใช้ ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลเรื่องการศึกษาของเด็กหญิงดังกล่าวในระยะยาว การรักษาพยาบาลอาการป่วยของผู้เป็นยายอย่างต่อเนื่อง และการปรับปรุงสภาพที่อยู่อาศัย ให้ถูกสุขลักษณะ มีความมั่นคง ปลอดภัย และเหมาะสม นอกจากนี้ ให้คำแนะนำปรึกษาแก่ผู้เป็นแม่ในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงสามารถเลี้ยงดูครอบครัวได้
พลตำรวจเอก อดุลย์ กล่าวเพิ่มเติมว่า ในส่วนกรณีชายวัย 49 ปี ซึ่งเป็นนักการภารโรงของโรงเรียนแห่งหนึ่ง ได้ก่อเหตุข่มขืนกระทำชำเราเด็กสาววัย 15 ปี มานานเกือบ 5 ปี โดยทางผู้เป็นแม่ได้พาลูกสาวเข้าแจ้งความกับเจ้าหน้าที่ตำรวจแล้ว ที่อำเภอท่าพระ จังหวัดขอนแก่น นั้น ตนได้กำชับให้พัฒนาสังคมและความมั่นคงของมนุษย์จังหวัดขอนแก่น (พมจ.ขอนแก่น) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ของกระทรวงการพัฒนาสังคมฯ พร้อมเร่งเยียวยาฟื้นฟูสภาพจิตใจของเด็กสาวผู้เสียหายอย่างใกล้ชิด เพื่อให้สามารถกลับมาใช้ชีวิตได้อย่างปกติในสังคม พร้อมร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/4683
