รัฐบาลไทย-ข่าวทำเนียบรัฐบาล-สาร  พลเอก ประยุทธ์ จันทร์โอชา นายกรัฐมนตรี เนื่องในโอกาสวันข้าวและชาวนาแห่งชาติ ประจำปี ๒๕๖๐ วันที่ ๕ มิถุนายน ๒๕๖๐

วันจันทร์ที่ 5 มิถุนายน 2560
สาร  พลเอก ประยุทธ์ จันทร์โอชา นายกรัฐมนตรี เนื่องในโอกาสวันข้าวและชาวนาแห่งชาติ ประจำปี ๒๕๖๐ วันที่ ๕ มิถุนายน ๒๕๖๐
สาร พลเอก ประยุทธ์ จันทร์โอชา นายกรัฐมนตรี เนื่องในโอกาสวันข้าวและชาวนาแห่งชาติ ประจำปี ๒๕๖๐ วันที่ ๕ มิถุนายน ๒๕๖๐
พี่น้องชาวนาไทยที่รักทุกท่าน
เนื่องในโอกาสวันที่ ๕ มิถุนายน ของทุกปี เป็น “วันข้าวและชาวนาแห่งชาติ” ผมขอส่งกำลังใจและความปรารถนาดีมายังพี่น้องชาวนาไทยทั่วประเทศ ที่เป็นกำลังสำคัญในการผลิตข้าวเลี้ยงคนไทยและส่งออกไปต่างประเทศ ทำให้สามารถนำรายได้เข้าประเทศไทยได้ปีละหลายแสนล้านบาท
ข้าวเป็นอาหารหลักของคนไทยและเป็นพืชเศรษฐกิจที่สำคัญของประเทศ อาชีพทำนาจึงมีความสำคัญกับประเทศไทย และผูกพันกับวิถีชีวิตและวัฒนธรรมของไทยมาแต่โบราณ ชาวนาจึงถือเป็นกระดูกสันหลังของชาติ รัฐบาลมีความมุ่งมั่นในการยกระดับรายได้และคุณภาพชีวิตของพี่น้องชาวนาไทยให้ดีขึ้น จึงได้ส่งเสริมและสนับสนุนให้เกษตรกรชาวนาไทยเปลี่ยนแปลงการทำการเกษตรแบบดั้งเดิมสู่การเกษตรสมัยใหม่ เพื่อก้าวสู่ยุคไทยแลนด์ ๔.๐ ด้วยการสร้างนวัตกรรมใหม่ๆ เกี่ยวกับการเกษตร และใช้แนวทางประชารัฐ เพื่อให้ประเทศไทยมีความมั่นคงทางอาหาร และมีศักยภาพเป็นผู้นำข้าวในตลาดโลก
ในปี พ.ศ. ๒๕๖๐ รัฐบาลได้กำหนดให้เป็นปีแห่งการยกระดับมาตรฐานการเกษตรสู่ความยั่งยืน โดยมีเป้าหมายสำคัญ คือ เกษตรกรมั่นคง ภาคการเกษตรมั่งคั่ง โดยเฉพาะการผลิตข้าวที่มีมาตรฐานและปลอดภัยจัดทำโครงการภายใต้แผนการผลิตและการตลาดข้าวครบวงจร วางแผนการผลิตข้าวให้มีคุณภาพสอดคล้องกับความต้องการของตลาด และเป็นที่ยอมรับของผู้บริโภคทั่วโลก ซึ่งจะส่งผลให้เกษตรกรชาวนามีรายได้เพิ่มมากขึ้น สามารถพึ่งพาตนเองได้ ตลอดจนให้ความสำคัญในการสร้างชาวนารุ่นใหม่ (Smart Farmer) เพื่อทดแทนชาวนาปัจจุบันที่มีอายุมาก เพื่อให้การผลิตข้าวของประเทศไทยเป็นไปอย่างต่อเนื่อง และสร้างความมั่นคงทางด้านอาหารให้กับประเทศอย่างยั่งยืน ผมขอให้พี่น้องคนไทยทุกคนได้ตระหนักถึงความสำคัญของข้าวที่เป็นอาหารหลัก ซึ่งเป็นวิถีชีวิตคนไทยมาอย่างยาวนาน และร่วมยกย่องเชิดชูเกียรติอาชีพชาวนาอันทรงคุณค่ายิ่งต่อสังคมไทย เพื่อสร้างความภาคภูมิใจให้แก่พี่น้องเกษตรกรชาวนาไทยทุกคน
เนื่องในโอกาส “วันข้าวและชาวนาแห่งชาติ” ประจำปี ๒๕๖๐ นี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากลโลก อีกทั้งพระบารมีแห่งองค์สมเด็จพระเจ้าอยู่หัว   มหาวชิราลงกรณ บดินทรเทพยวรางกูร ได้โปรดดลบันดาลประทานพรให้พี่น้องเกษตรกรชาวนาไทย ทุกคน พร้อมทั้งครอบครัวจงประสบแต่ความสุข ความเจริญ มีกำลังใจ กำลังกายที่เข้มแข็ง เพื่อร่วมกันเป็นกำลังสำคัญในการพัฒนาข้าวไทยให้มีคุณภาพตลอดไป  สวัสดีครับ
--------------------------------------------------

ที่มา : http://www.thaigov.go.th/news/contents/details/4273
