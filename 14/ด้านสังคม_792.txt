รัฐบาลไทย-ข่าวทำเนียบรัฐบาล-สธ. เสริมทีมแพทย์จากภูมิภาค เพิ่มจุดบริการรอบสนามหลวง ดูแลประชาชนที่เดินทางมาร่วมงานพระราชพิธี  ถวายพระเพลิงพระบรมศพฯ

วันอังคารที่ 24 ตุลาคม 2560
สธ. เสริมทีมแพทย์จากภูมิภาค เพิ่มจุดบริการรอบสนามหลวง ดูแลประชาชนที่เดินทางมาร่วมงานพระราชพิธี  ถวายพระเพลิงพระบรมศพฯ
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่า กระทรวงสาธารณสุขได้เสริมทีมแพทย์จากภูมิภาครองรับจำนวนประชาชนที่มารอเข้าเฝ้างานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร
พร้อมปรับแผนดำเนินการรองรับประชาชนดังนี้ 1.มอบกรมการแพทย์รับผิดชอบดำเนินการ พร้อมประสานในการตั้งหน่วยแพทย์เพิ่มเติมบริเวณสนามหลวงด้านทิศเหนือ  2.ให้ทีมแพทย์ 15 ทีม จากเขตสุขภาพที่ 4, 5 และ 6  เริ่มเข้ามาปฏิบัติการตั้งแต่วันที่ 25-27 ตุลาคม 2560    ให้เตรียมพร้อมทั้งร่างกายและจิตใจที่จะทำงานถวายอย่างเต็มที่  โดยใน 1 ทีม ให้มีแพทย์อย่างน้อย 1 คน  พยาบาลวิชาชีพ 2 คน พนักงานขับรถยนต์  โดยจัดเตรียมรถกู้ชีพพร้อมวัสดุอุปกรณ์การแพทย์ เครื่องยังชีพและสิ่งอำนวยความสะดวกของทีมให้สามารถปฏิบัติงานจนเสร็จสิ้นภารกิจ
3.สำรองทีมแพทย์จากเขตสุขภาพที่ 3, 9, 11 อีกอย่างน้อย 15 ทีม ที่พร้อมปฏิบัติทันทีเมื่อได้รับคำสั่งและเดินทางมาถึงภายใน 4 ชั่วโมง 4.สำหรับเขตสุขภาพที่เหลือ คือเขตสุขภาพที่ 1, 2, 7, 8, 10 และ12 ให้จัดทีมสำรองไว้เขตสุขภาพละ 5 ทีมรอการสั่งการอีกครั้ง
สำหรับการจัดบริการด้านการแพทย์และสาธารณสุขในส่วนภูมิภาค ให้จัดทีมแพทย์ พยาบาลดูแลประชาชนที่มาร่วมงานที่พระเมรุมาศจำลองและในทุกพื้นที่ที่มีจุดให้ประชาชนวางดอกไม้จันทน์ มอบท่านผู้ตรวจราชการกระทรวงสาธารณสุขและผู้อำนวยการเขตสุขภาพ ติดตามกำกับและสนับสนุนทีมในเขตสุขภาพที่รับผิดชอบ โดยในช่วง 1-2 วันนี้เริ่มมีประชาชนจำนวนมากที่เดินทางมารอร่วมในงานพระราชพิธีฯ หากเจ็บป่วยขอให้รีบแจ้งทีมแพทย์ที่กระจายอยู่โดยบริเวณท้องสนามหลวงทันที  ส่วนประชาชนที่ยังไม่ได้เดินทางมา หากเจ็บป่วยแนะนำให้พักผ่อนอยู่บ้าน และรับชมจากการถ่ายทอดสดทางโทรทัศน์รวมการเฉพาะกิจ  โดยเฉพาะผู้ป่วยโรคระบบทางเดินหายใจ หากเป็นหวัด มีน้ำมูก ไอ จาม ขอให้สวมหน้ากากอนามัย ล้างมือบ่อยๆ และแนะนำให้แยกตัวจากกลุ่มคน เพื่อลดการแพร่กระจายเชื้อโรคไปยังคนรอบข้าง
ตุลาคม 3/10 *************************************  24 ตุลาคม 2560

ที่มา : http://www.thaigov.go.th/news/contents/details/7604
