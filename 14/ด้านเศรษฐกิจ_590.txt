รัฐบาลไทย-ข่าวทำเนียบรัฐบาล-กรมการขนส่งทางบกแนะนำเจ้าของรถที่ทำแผ่นป้ายทะเบียนหล่นหาย ขอรับแผ่นป้ายทดแทนได้ที่สำนักงานขนส่งกรุงเทพมหานครพื้นที่ 1 - 5 หรือสำนักงานขนส่งจังหวัด

วันพุธที่ 7 มิถุนายน 2560
กรมการขนส่งทางบกแนะนำเจ้าของรถที่ทำแผ่นป้ายทะเบียนหล่นหาย ขอรับแผ่นป้ายทดแทนได้ที่สำนักงานขนส่งกรุงเทพมหานครพื้นที่ 1 - 5 หรือสำนักงานขนส่งจังหวัด
นายณันทพงศ์ เชิดชู รองอธิบดีกรมการขนส่งทางบก กระทรวงคมนาคม กล่าวว่า ในช่วงฤดูฝนที่มีฝนตกหนักและน้ำท่วมสูง กรมการขนส่งทางบก (ขบ.) แนะนำเจ้าของรถที่จำเป็นต้องขับรถผ่านพื้นที่น้ำท่วม
ตรวจสอบการยึดติดแผ่นป้ายทะเบียนรถให้มีความแน่นหนา ป้องกันการหลุดหายระหว่างที่ขับรถผ่านบริเวณที่มีน้ำท่วมขัง สำหรับเจ้าของรถที่แผ่นป้ายทะเบียนหลุดหาย สามารถติดต่อยื่นคำขอรับแผ่นป้ายทะเบียนรถทดแทนโดยไม่ต้องแจ้งความ ในพื้นที่กรุงเทพมหานครยื่นคำขอได้ที่สำนักงานขนส่งกรุงเทพมหานคร พื้นที่ 1 - 5 ที่รถนั้นอยู่ในความรับผิดชอบ ส่วนภูมิภาคยื่นคำขอได้ที่สำนักงานขนส่งจังหวัด หรือสำนักงานขนส่งสาขาที่รถนั้นอยู่ในความรับผิดชอบ โดยนำเอกสาร ได้แก่ สมุดคู่มือจดทะเบียนรถฉบับจริง และสำเนาบัตรประจำตัวประชาชน หากไม่สามารถดำเนินการด้วยตัวเองต้องแสดงหนังสือมอบอำนาจพร้อมสำเนาบัตรประจำตัวประชาชนผู้รับมอบอำนาจ กรณีรถติดไฟแนนซ์ต้องใช้สมุดคู่มือจดทะเบียนรถฉบับจริง สำเนาบัตรประจำตัวประชาชนผู้เช่าซื้อ หนังสือรับรองจากบริษัทไฟแนนซ์ หนังสือมอบอำนาจจากไฟแนนซ์ และสำเนาบัตรประจำตัวประชาชนของผู้รับมอบอำนาจ กรณีนิติบุคคลต้องใช้สมุดคู่มือจดทะเบียนรถฉบับจริง หนังสือรับรองการจดทะเบียนนิติบุคคล สำเนาบัตรประจำตัวประชาชนผู้มีอำนาจลงนาม หนังสือมอบอำนาจพร้อมสำเนาบัตรประจำตัวประชาชนของผู้รับมอบอำนาจ โดยเสียค่าใช้จ่ายแผ่นป้ายละ 100 บาท และค่าคำขอ 5 บาท ซึ่งจะได้รับแผ่นป้ายทะเบียนรถภายใน 15 วัน ระหว่างรอรับแผ่นป้ายสามารถใช้ใบเสร็จรับเงินแทนแผ่นป้ายชั่วคราวได้ สอบถามรายละเอียดเพิ่มเติมได้ที่ สำนักงานขนส่งจังหวัดทุกแห่ง หรือที่สายด่วน 1584
ทั้งนี้ การจัดทำป้ายทะเบียนปลอมเพื่อใช้งานถือเป็นความผิดโทษฐานปลอมแปลงเอกสารราชการ มีความผิดทางอาญา ปรับตั้งแต่ 1,000 - 10,000 บาท และจำคุกตั้งแต่ 6 เดือน - 5 ปี หรือทั้งจำทั้งปรับ รวมถึงการฉวยโอกาสนำแผ่นป้ายทะเบียนรถที่เก็บได้ไปใช้จะมีความผิดตามกฎหมายเช่นกัน

ที่มา : http://www.thaigov.go.th/news/contents/details/4335
