รัฐบาลไทย-ข่าวทำเนียบรัฐบาล-รอง นรม. พลเอก ประวิตรฯ ประธานคณะกรรมการโอลิมปิคแห่งประเทศไทยในพระบรมราชูปถัมภ์ นำคณะเจ้าหน้าที่และนักกีฬาทีมชาติไทย เข้ารับโอวาทจาก นายกรัฐมนตรี

วันพุธที่ 9 สิงหาคม 2560
รอง นรม. พลเอก ประวิตรฯ ประธานคณะกรรมการโอลิมปิคแห่งประเทศไทยในพระบรมราชูปถัมภ์ นำคณะเจ้าหน้าที่และนักกีฬาทีมชาติไทย เข้ารับโอวาทจาก นายกรัฐมนตรี
ก่อนเดินทางไปแข่งขันกีฬาซีเกมส์ ครั้งที่ 29 ระหว่างวันที่ 19 ถึงวันที่ 30 สิงหาคม 2560 ณ กรุงกัวลาลัมเปอร์ ประเทศมาเลเซีย พร้อมอวยพรให้นักกีฬาทุกคน ประสบความสำเร็จในการแข่งขัน นำชื่อเสียงมาสู่ประเทศไทย
วันนี้ (9 สิงหาคม 2560) เวลา 09.30น. ณ ตึกสันติไมตรี (หลังนอก) ทำเนียบรัฐบาล พลเอก ประวิตร วงษ์สุวรรณ ประธานกรรมการโอลิมปิคแห่งประเทศไทยฯ พร้อมด้วย พลเอก ธนะศักดิ์ ปฏิมาประกร รองนายกรัฐมนตรี และพลตรี จารึก อารีราชการัณย์ รองประธานและเลขาธิการคณะกรรมการโอลิมปิคแห่งประเทศไทยฯ  ได้นำ คณะเจ้าหน้าที่ และนักกีฬาทีมชาติไทย จำนวนประมาณ 600 คน เข้ารับโอวาท จาก พลเอก ประยุทธ์ จันทร์โอชา นายกรัฐมนตรี ในโอกาสจัดส่งคณะนักกีฬาทีมชาติไทยไปร่วมการแข่งขันกีฬาซีเกมส์ ครั้งที่ 29 ซึ่งจัดขึ้น ณ กรุงกัวลาลัมเปอร์ ประเทศมาเลเซีย ระหว่างวันที่ 19 ถึงวันที่ 30 สิงหาคม 2560
โอกาสนี้ ประธานกรรมการโอลิมปิคแห่งประเทศไทยฯ กล่าวรายงานว่า การไปแข่งขันครั้งนี้มีนักกีฬาเข้าร่วมการแข่งขัน จำนวน 38 ชนิดกีฬา จำนวนนักกีฬา 819 คน เป็นนักกีฬาชาย 452 คน นักกีฬาหญิง 367 คน พร้อมด้วย เจ้าหน้าที่ประจำทีมกีฬา 344 คน ผู้ตัดสิน 66 คนฝ่ายแพทย์ 32 คน หัวหน้าคณะฯ รองหัวหน้าคณะฯ และเจ้าหน้าที่ประกองอำนวยการ 23 คน รวมเป็นคณะนักกีฬาและเจ้าหน้าที่ จำนวนทั้งสิ้น 1,284 คน
จากนั้น นายกรัฐมนตรี ได้กล่าวให้โอวาทว่า มีความยินดีเป็นอย่างยิ่งที่ได้มาพบปะคณะผู้บริหารฯ เจ้าหน้าที่ และคณะนักกีฬาทีมชาติไทย ซึ่งจะเดินทางไปร่วมแข่งขันกีฬาซีเกมส์ครั้งนี้ ที่ประเทศมาเลเซีย นักกีฬาทุกคนต้องมีศักยภาพของตนเองพร้อมมีความเป็นหนึ่งใจเดียวกัน เพื่อร่วมมือในการแข่งขันกีฬาอย่างเต็มกำลังความสามารถ และนำความสำเร็จกลับสู่ประเทศไทย รวมทั้งสร้างความภาคภูมิใจแก่คนไทยทุกคน จึงขอให้นักกีฬาทุกคนสร้างมิตรภาพที่ดีกับนักกีฬาทุกประเทศที่เข้าร่วมแข่งขันครั้งนี้ ซึ่งเปรียบเหมือนเป็นทูตสันถวไมตรี ในนามของประเทศไทย โดยเป็นมิตรภาพอันแน่นแฟ้นต่อกัน พร้อมเชิญชวนให้มาท่องเที่ยวประเทศไทยในโอกาสต่อไป
ตอนท้ายของการให้โอวาท นายกรัฐมนตรีขอให้นักกีฬาทุกคนได้สร้างแรงบันดาลใจพร้อมเก็บเกี่ยวประสบการณ์ ตลอดจนทำงานร่วมกันเป็นทีม เพื่อนำชัยชนะและชื่อเสียงมาสู่คนไทยและประเทศไทยอย่างเต็มภาคภูมิ
หลังจากที่นายกรัฐมนตรีกล่าวให้โอวาทแล้ว ประธานกรรมการโอลิมปิคแห่งประเทศไทยฯ ได้มอบของที่ระลึกแก่นายกรัฐมนตรี พร้อมถ่ายภาพร่วมกันกับคณะผู้บริหาร เจ้าหน้าที่ และนักกีฬาทุกคนดัวยอัธยาศัยอันดี
......................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5822
