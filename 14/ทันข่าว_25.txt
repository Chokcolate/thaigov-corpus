รัฐบาลไทย-ข่าวทำเนียบรัฐบาล-ผอ.เศรษฐกิจการคลังชี้แจงประเด็นการเก็บภาษีมูลค่าเพิ่มต่ำกว่าเป้า ระบุ 9 เดือนแรกของปีงบประมาณ 60 รัฐบาลจัดเก็บภาษีมูลค่าเพิ่มสูงกว่าช่วงเดียวกันปีที่แล้วร้อยละ 2.5

วันพุธที่ 30 สิงหาคม 2560
ผอ.เศรษฐกิจการคลังชี้แจงประเด็นการเก็บภาษีมูลค่าเพิ่มต่ำกว่าเป้า ระบุ 9 เดือนแรกของปีงบประมาณ 60 รัฐบาลจัดเก็บภาษีมูลค่าเพิ่มสูงกว่าช่วงเดียวกันปีที่แล้วร้อยละ 2.5
ผอ.เศรษฐกิจการคลังแจงประเด็นการเก็บภาษีมูลค่าเพิ่มต่ำกว่าเป้า ระบุ 9 เดือนแรกของปีงบฯ 60 รัฐจัดเก็บภาษีมูลค่าเพิ่มสูงกว่าช่วงเดียวกันปีที่แล้วร้อยละ 2.5 ส่วนการจัดเก็บภาษีมูลค่าเพิ่มจากการบริโภคที่ต่ำกว่าประมาณการส่วนหนึ่งมาจากการลงทุนที่เพิ่มขึ้น
วันนี้ (30 ส.ค.60) นายกฤษฎา จีนะวิจารณะ  ผู้อำนวยการสำนักงานเศรษฐกิจการคลัง  สำนักงานเศรษฐกิจการคลัง กระทรวงการคลัง ได้ชี้แจงเกี่ยวกับประเด็น “การเก็บภาษีมูลค่าเพิ่มต่ำกว่าเป้า” ดังนี้
กรณีภาษีมูลค่าเพิ่มที่เก็บจากการจับจ่ายใช้สอยของประชาชนเก็บได้ต่ำกว่าเป้ามา 9 เดือนติดต่อกัน สะท้อนว่าเศรษฐกิจระดับบนที่ดูเหมือนดีขึ้นยังไม่ส่งผลต่อเศรษฐกิจระดับฐานราก และกำลังซื้อประชาชนทั่วไปไม่ดีขึ้นนั้น  ผู้อำนวยการสำนักงานเศรษฐกิจการคลัง  ได้กล่าวชี้แจงว่า    ในช่วง 9 เดือนแรกของปีงบประมาณ 2560 รัฐบาลจัดเก็บภาษีมูลค่าเพิ่มจำนวน 553,186 ล้านบาท สูงกว่าช่วงเดียวกันปีที่แล้วร้อยละ 2.5 โดยที่ในปีงบประมาณ 2559 มีการชำระภาษีมูลค่าเพิ่มจากรายได้จากใบอนุญาตให้ใช้คลื่นความถี่เพื่อประกอบกิจการโทรคมนาคม (3G และ 4G) กว่า 3,695 ล้านบาท อย่างไรก็ดี การจัดเก็บภาษีมูลค่าเพิ่มจากการบริโภคที่ต่ำกว่าประมาณการ ส่วนหนึ่งเป็นผลจากการลงทุนที่เพิ่มสูงขึ้นมาก โดย 9 เดือนแรกของปีงบประมาณ 2560 มีการนำเข้าสินค้าวัตถุดิบและสินค้าขั้นกลางที่ขยายตัวมากถึงร้อยละ 15.8 (สัดส่วนการนำเข้าร้อยละ 40.9) ส่งผลให้ผู้ประกอบการมีภาษีซื้อมากขึ้น และมีภาษีชำระลดลง
ทั้งนี้ ในช่วงที่ผ่านมากำลังซื้อของประชาชนค่อยๆ ฟื้นตัว โดยพบว่า การบริโภคภาคเอกชนในไตรมาสที่ 2 ขยายตัวได้ร้อยละ 3.0 เมื่อเทียบกับช่วงเดียวกันปีก่อน รายได้เกษตรกรหลังหักปัจจัยด้านเงินเฟ้อในช่วง 7 เดือนแรกขยายตัวร้อยละ 14.6 โดยเป็นการขยายตัวทั้งดัชนีผลผลิตสินค้าเกษตร และดัชนีราคาสินค้าเกษตร การบริโภคสินค้าคงทน สะท้อนจากปริมาณการจำหน่ายรถยนต์นั่งในช่วง 7 เดือนแรก ขยายตัวร้อยละ 22.6 นอกจากนี้ ภาษีมูลค่าเพิ่มที่รัฐบาลจัดเก็บได้หลังหักผลด้านเงินเฟ้อในช่วง 7 เดือนแรกขยายตัวเช่นกันที่ร้อยละ 2.1
สำหรับกรณีในการประเมินสถานะเศรษฐกิจรากหญ้าโดยรวมควรพิจารณาถึงผู้ใช้บริการออนไลน์ด้วย เพราะยอดขายออนไลน์ปีนี้อาจจะอยู่ที่ประมาณ 3 แสนล้านบาท โดยที่กระทรวงการคลังยังไม่สามารถเรียกเก็บภาษีกับบุคคลกลุ่มนี้ได้ครบถ้วนนั้น ผู้อำนวยการสำนักงานเศรษฐกิจการคลัง  ได้กล่าวชี้แจงว่า จากการประสานข้อมูลจากกรมสรรพากร ขณะนี้กรมสรรพากรอยู่ระหว่างดำเนินการจัดเก็บภาษีจากผู้ประกอบการ E-Commerce ดังนี้ (1) ธุรกิจอี-คอมเมิร์ซ ที่มีการซื้อขายสินค้าและบริการในประเทศ กรมสรรพากรได้ติดตามจัดเก็บภาษีจากอี-คอมเมิร์ซโดยการนำระบบ โปรแกรมตรวจเช็ค ข้อมูลการค้า online เพื่อแสดงให้ทราบว่าร้านค้าใดมีลูกค้าเข้าไปเยี่ยมชมเว็บไซต์มาก ๆ หลังจากนั้น เจ้าหน้าที่กรมสรรพากรจะติดตามและตรวจสอบว่า มีการเสียภาษีครบถ้วนหรือไม่อย่างไร หากยังไม่ครบถ้วน กรมสรรพากรจะทำการติดตามให้มีการชำระภาษีให้ครบถ้วนและถูกต้องต่อไป
(2) นอกจากนี้ กรมสรรพากรอยู่ระหว่างจัดทำร่างกฎหมายจัดเก็บภาษีสำหรับการขายสินค้าและบริการผ่านระบบอิเล็กทรอนิกส์ หรือ e-business ซึ่งจะทำให้สามารถจัดเก็บภาษีจากผู้ประกอบการต่างชาติได้ จากที่ในปัจจุบันไม่สามารถจัดเก็บภาษีได้ อันเนื่องมาจากข้อจำกัดทางด้านกฎหมาย ทั้งนี้ กรมสรรพากรได้เปิดรับฟังความคิดเห็นจากประชาชนแล้ว และคาดว่าจะนำเสนอกฎหมายได้ภายในเร็วๆ นี้
--------------------
ข้อมูล: สำนักงานเศรษฐกิจการคลัง กระทรวงการคลัง

ที่มา : http://www.thaigov.go.th/news/contents/details/6299
