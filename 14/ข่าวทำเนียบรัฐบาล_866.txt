รัฐบาลไทย-ข่าวทำเนียบรัฐบาล-นายกรัฐมนตรี เป็นประธานการประชุมคณะกรรมการยุทธศาสตร์ชาติ ครั้งที่ 1/2560

วันอังคารที่ 26 กันยายน 2560
นายกรัฐมนตรี เป็นประธานการประชุมคณะกรรมการยุทธศาสตร์ชาติ ครั้งที่ 1/2560
นายกรัฐมนตรี เป็นประธานการประชุมคณะกรรมการยุทธศาสตร์ชาติ ครั้งที่ 1/2560  โดย ที่ประชุมมีมติเห็นชอบยุทธศาสตร์ชาติ 6 ด้าน 6 คณะ ให้สอดคล้องกับการปฏิรูปประเทศและเกิดผลในทางปฏิบัติจริงต่อการพัฒนาประเทศ
วันนี้ (26 กันยายน 2560) เวลา 15.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการยุทธศาสตร์ชาติ ครั้งที่ 1/2560
ภายหลังเลิกการประชุมเวลาประมาณ 16.50 น.นายดนุชา พิชยนันท์ รองเลขาธิการคณะกรรมการพัฒนาการเศรษฐกิจและสังคมแห่งชาติ ได้แถลงข่าวสรุปผลการประชุม ดังนี้
ที่ประชุมได้พิจารณาและมีมติเห็นชอบยุทธศาสตร์ชาติ 6 ด้าน 6 คณะ ได้แก่ ด้านความมั่นคง ด้านการสร้างความสามารถในการแข่งขัน ด้านการพัฒนาและเสริมสร้างศักยภาพทรัพยากรมนุษย์ ด้านการสร้างโอกาสและความเสมอภาคทางสังคม  ด้านการสร้างการเติบโตบนคุณภาพชีวิตที่เป็นมิตรกับสิ่งแวดล้อม และด้านการปรับสมดุลและพัฒนาระบบการบริหารจัดการภาครัฐ  โดยยกร่างทุกด้าน ใช้เวลา 120 วัน หลังจากนั้นเป็นกระบวนการรับฟังความคิดเห็นในระดับชาติจากภาคประชาชนทุกภาคส่วน เป็นเวลา 30 วัน จากนั้นสรุปเนื้อหากลับมายังคณะกรรมการฯ หากมีมติเห็นชอบก็จะนำเสนอต่อคณะรัฐมนตรีเพื่อพิจารณาให้ความเห็นชอบ แล้วนำเสนอต่อสภานิติบัญญัติแห่งชาติ (สนช.) หากมีมติเห็นชอบจะนำทูลเกล้าฯ เพื่อทรงลงพระปรมาภิไธย แล้วหลังจากนั้นจะประกาศในราชกิจจานุเบกษาเพื่อบังคับใช้ต่อไป
นอกจากนี้ นายวิษณุ เครืองาม รองนายกรัฐมนตรี ได้กล่าวชี้แจงต่อที่ประชุมฯ ถึงเรื่อง การเชื่อมโยงการปฏิรูปประเทศและยุทธศาสตร์ชาติเข้าด้วยกัน ซึ่งถือว่าเป็นภาคบังคับ และเป็นนโยบายสำคัญที่จะขับเคลื่อนประเทศให้เป็นไปในทิศทางเดียวกัน โดยทำงานประสานร่วมกันอย่างบูรณาการ เพื่อให้เกิดผลในทางปฏิบัติจริง ในการพัฒนาประเทศอย่างเป็นรูปธรรมต่อไป
....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6983
