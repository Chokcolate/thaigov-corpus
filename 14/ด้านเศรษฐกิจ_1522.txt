รัฐบาลไทย-ข่าวทำเนียบรัฐบาล-บก. ผนึกกำลังแบงก์ เร่งเต็มสูบติดตั้งเครื่อง EDC 18,000 เครื่อง ภายใน พ.ย.60

วันอังคารที่ 24 ตุลาคม 2560
บก. ผนึกกำลังแบงก์ เร่งเต็มสูบติดตั้งเครื่อง EDC 18,000 เครื่อง ภายใน พ.ย.60
กรมบัญชีกลางร่วมกับกระทรวงพาณิชย์ ธนาคารของรัฐและธนาคารพาณิชย์ เร่งติดตั้งเครื่อง EDC ให้ครบ 18,000 เครื่อง ภายในเดือนพฤศจิกายน 2560 เพื่อเพิ่มความสะดวกให้กับผู้มีสิทธิ
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า จากการรวบรวมข้อมูลการใช้บัตรสวัสดิการแห่งรัฐ พบว่า ผู้มีสิทธินำบัตรไปซื้อสินค้าอุปโภคบริโภคในร้านธงฟ้าประชารัฐเป็นจำนวนมาก ซึ่งขณะนี้กรมบัญชีกลางได้ส่งรายชื่อร้านธงฟ้าประชารัฐที่ได้รับการคัดเลือกตามหลักเกณฑ์ที่กระทรวงพาณิชย์กำหนด จำนวนกว่า 18,000 ร้านค้าให้กับธนาคารกรุงไทย จำกัด (มหาชน) ตั้งแต่วันที่ 3 ตุลาคม 2560 ที่ผ่านมา โดยธนาคารกรุงไทยได้เร่งทยอยติดตั้งเครื่อง EDC ในแต่ละพื้นที่ทั่วประเทศ แล้วมากกว่า 6,000 เครื่อง แต่พบว่าเครื่อง EDC ยังคงมีจำนวนไม่เพียงพอกับจำนวนผู้มีสิทธิที่มีความประสงค์จะนำบัตรสวัสดิการแห่งรัฐไปซื้อสินค้าที่ร้านธงฟ้าประชารัฐ
สำหรับร้านธงฟ้าประชารัฐที่ธนาคารกรุงไทยติดตั้งเครื่อง EDC แล้ว และพบปัญหาสัญญาณอ่อน เพื่อแก้ไขประเด็นดังกล่าว ธนาคารกรุงไทยจะดำเนินการเชื่อมต่อสัญญาณด้วยสาย LAN กับเครื่อง EDC พร้อมจัดทำคู่มือให้กับร้านธงฟ้าประชารัฐ ซึ่งจะช่วยเพิ่มประสิทธิภาพในการใช้งาน และทำให้การซื้อขายสินค้าเป็นไปอย่างคล่องตัวยิ่งขึ้น
อธิบดีกรมบัญชีกลาง กล่าวถึงความคืบหน้าของการติดตั้งเครื่อง EDC ว่า กรมบัญชีกลาง กระทรวงพาณิชย์ ธนาคารของรัฐและธนาคารพาณิชย์ ได้ร่วมกันวางแนวทางแก้ไขประเด็นร้านธงฟ้าประชารัฐที่รับบัตรสวัสดิการแห่งรัฐมีจำนวนไม่เพียงพอ โดยกำหนดกรอบเวลาร่วมกันว่า จะติดตั้งเครื่อง EDC จำนวน 9,500 เครื่อง ให้เสร็จสิ้นภายในเดือนตุลาคม 2560 นี้ และจะทยอยติดตั้งเพิ่มเติมให้ครบ 18,000 เครื่องตามเป้าหมายภายในเดือนพฤศจิกายน 2560 ซึ่งได้รับความร่วมมือเป็นอย่างดีจากสมาคมธนาคารไทย ธนาคารของรัฐ และธนาคารพาณิชย์
ทั้งนี้ การติดตั้งเครื่อง EDC ส่วนที่เหลือ กระทรวงพาณิชย์จะพิจารณาตามเกณฑ์ลำดับความสำคัญ ดังนี้ เป็นร้านค้าที่อยู่ในพื้นที่ห่างไกล ต้องติดตั้งให้ครอบคลุมทุกตำบล และเป็นพื้นที่ที่มีจำนวนผู้มีสิทธิหนาแน่น เพื่อให้ผู้มีสิทธิทั่วประเทศได้รับความสะดวกในการใช้บัตรสวัสดิการแห่งรัฐอย่างเท่าเทียมกัน
อนึ่ง กระทรวงพาณิชย์จะเผยแพร่ข้อมูลของร้านธงฟ้าประชารัฐที่ได้รับคัดเลือกผ่านทางเว็บไซต์ของกระทรวง ส่วนร้านค้าที่ยังไม่ปรากฏรายชื่อ ทางกระทรวงจะมีการพิจารณาในลำดับต่อไป

ที่มา : http://www.thaigov.go.th/news/contents/details/7587
