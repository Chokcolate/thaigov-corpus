รัฐบาลไทย-ข่าวทำเนียบรัฐบาล-รอง นรม. พล.อ.อ. ประจินฯ เป็นประธานการประชุมคณะกรรมการพัฒนาเด็กปฐมวัยแห่งชาติ ครั้งที่ 2/2560

วันจันทร์ที่ 5 มิถุนายน 2560
รอง นรม. พล.อ.อ. ประจินฯ เป็นประธานการประชุมคณะกรรมการพัฒนาเด็กปฐมวัยแห่งชาติ ครั้งที่ 2/2560
รอง นรม. พล.อ.อ. ประจินฯ เป็นประธานการประชุมคณะกรรมการพัฒนาเด็กปฐมวัยแห่งชาติ ครั้งที่ 2/2560
วันนี้ ( 5 มิถุนายน 2560) เวลา 09.00 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการพัฒนาเด็กปฐมวัยแห่งชาติ ครั้งที่ 2/2560
ที่ประชุมรับทราบผลการดำเนินงานของคณะกรรมการส่งเสริมการพัฒนาเด็กและเยาวชนแห่งชาติ (กดยช.) ตามที่ฝ่ายเลขานุการเสนอ โดยผลการดำเนินงานในระยะ 3 ปีที่ผ่านมา (พ.ศ. 2558-ปัจจุบัน) กดยช. ได้มีการพิจารณาและเห็นชอบในหลักการโครงการเงินอุดหนุนแรกเกิดฯ ตามที่ พม. เสนอ เพื่อเป็นหลักประกันสิทธิขั้นพื้นฐาน ลดความเหลื่อมล้ำ รวมทั้งคุ้มครองเด็กแรกเกิดและเด็กปฐมวัยให้ได้รับการดูแลและมีคุณภาพชีวิตที่ดี ทั้งนี้โครงการฯ ได้กำหนดเป้าหมายที่จะจัดสรรเงินอุดหนุนให้แก่เด็กแรกเกิด - 1 ปี มีสัญชาติไทย อยู่ในครัวเรือนที่ยากจนหรือครัวเรือนที่เสี่ยงต่อความยากจน จำนวน 400 บาทต่อคน ต่อเดือน เป็นระยะเวลา 1 ปี
นอกจากนี้ ที่ประชุมรับทราบเรื่องการดำเนินโครงการศึกษาและพัฒนาด้านระบบสารสนเทศและฐานข้อมูลเด็กปฐมวัย โดยเป้าหมายก็เพื่อเป็นการพัฒนาระบบข้อมูลและสารสนเทศเด็กปฐมวัยแบบบูรณาการข้อมูลของทุกหน่วยงานที่เกี่ยวข้อง เพื่อใช้ในการทำงานและประเมินคุณภาพเด็กไทยในแต่ละคนว่ามีความพร้อมในการก้าวสู่อนาคตอย่างสมบูรณ์ โดยการศึกษาจะรวบรวมข้อมูลที่มีอยู่จริงในระบบ เพื่อหาส่วนต่างในการพัฒนาเด็กปฐมวัยในอนาคตที่มีคุณลักษณะ ด้านทักษะ ด้านคุณภาพ ด้านสมรรถนะ และด้านปัจจัยเสี่ยง และในปัจจุบันกำลังอยู่ในช่วงของการจัดทำการบูรณาการข้อมูลที่มีอยู่จริงจากหน่วยงานที่เกี่ยวข้องโดยการเชื่อมโยงข้อมูลด้วยรหัสมาตรฐาน (CID) ของแต่ละคนเพื่อเฝ้าระวังและติดตามได้ตลอดทุกช่วงวัย
จากนั้น ที่ประชุมรับทราบการจัดทำมาตรฐานสถานพัฒนาเด็กปฐมวัยแห่งชาติ เพื่อเป็นมาตรฐานกลางขั้นพื้นฐานที่ต้องเชื่อมโยงกับนโยบายและแผนยุทธศาสตร์เด็กปฐมวัย ที่จะครอบคลุมเด็กตั้งแต่แรกเกิดถึงเด็กก่อนเข้าประถมศึกษาปีที่ 1 โดยคุณภาพเด็ก คือเป้าหมายหลักสำคัญ จากนั้นที่ประชุมรับทราบร่างนโยบายและแผนยุทธศาสตร์ด้านเด็กปฐมวัย พ.ศ. 2560 - 2564 ซึ่งประกอบด้วย 7 ยุทธศาสตร์ ได้แก่ ยุทธศาสตร์ 1 การจัดการและการให้เด็กเข้าถึงบริการที่พัฒนาเด็กปฐมวัย ยุทธศาสตร์ที่ 2 การพัฒนาบทบาทความเป็นพ่อเป็นแม่ การอบรมเลี้ยงดู และบทบาทของครอบครัว ยุทธศาสตร์ที่ 3 การพัฒนาคุณภาพให้บริการที่พัฒนาเด็กปฐมวัย ยุทธศาสตร์ที่ 4 การจัดระบบข้อมูลและตัวชี้วัด ยุทธศาสตร์ที่ 5 การปรับปรุงกฎหมาย กฎระเบียบ ที่เกี่ยวกับเด็กปฐมวัย และการดำเนินการตามกฎหมาย ยุทธศาสตร์ที่ 6 การวิจัย พัฒนาและเผยแพร่องค์ความรู้ ยุทธศาสตร์ที่ 7 การบริหารจัดการ การติดตามและประเมินผล และสร้างเครือข่ายการปฏิบัติงาน
พร้อมกันนี้ ที่ประชุมได้พิจารณาและมีมติเห็นชอบรายงานเรื่อง “การปฏิรูปการจัดการดูแลพัฒนาและจัดการศึกษาปฐมวัยให้มีมาตรฐานและเอกภาพ” โดยรัฐบาลได้กำหนดวิสัยทัศน์และเป้าหมายในการพัฒนาเด็กปฐมวัยที่ชัดเจน กำหนดนิยามของช่วงปฐมวัย ที่ครองคลุมไปถึงการดูแลเด็กในครรภ์ และให้ความสำคัญไปถึงช่วงรอยเชื่อมต่อจากวัยอนุบาล ไปถึงช่วงประถมต้น ซึ่งจะต้องสร้างกระบวนทัศน์ใหม่ของพ่อแม่ ผู้ปกครอง ครอบครัว ชุมชนและสังคมทั่วไปเกี่ยวกับเป้าหมายและวิธีการดูแลพัฒนาและจัดการศึกษาปฐมวัยที่ถูกต้องตามหลักวิชาการ โดยรัฐต้องสร้างการมีส่วนร่วมของทุกภาคส่วน ทั้งภาครัฐ ภาคเอกชน ภาควิชาการ ภาคประชาสังคม รวมถึงพ่อแม่ ผู้ปกครอง มาร่วมกันพัฒนาคุณภาพเด็กปฐมวัยอย่างเข้มแข็ง ทั้งนี้ภาครัฐกำหนดให้หน่วยงานที่มีอยู่เดิมทำหน้าที่เป็นหน่วยงานกลาง รับผิดชอบการส่งเสริม ดูแล และพัฒนาเด็กปฐมวัยโดยบูรณาการกับกระทรวงที่มีภารกิจที่เกี่ยวข้องกับเด็กปฐมวัย ภาคเอกชน และภาคประชาสังคม ให้เชื่อมโยงกันอย่างเป็นรูปธรรมต่อไป
***************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4282
