รัฐบาลไทย-ข่าวทำเนียบรัฐบาล-รมว.พม. เป็นประธานในการเปิดพิธีลงนามความร่วมมือด้านความปลอดภัยทางถนน

วันศุกร์ที่ 7 เมษายน 2560
รมว.พม. เป็นประธานในการเปิดพิธีลงนามความร่วมมือด้านความปลอดภัยทางถนน
รมว.พม. เป็นประธานในการเปิดพิธีลงนามความร่วมมือด้านความปลอดภัยทางถนน “ประชารัฐร่วมใจ...ปลอดภัยทุกเส้นทาง” ภายใต้นโยบายประชารัฐเพื่อสังคม
เมื่อวันที่ 5 เม.ย. 60 เวลา 15.30 น. ที่ ศูนย์เอนเนอร์ยี่ คอมเพล็กซ์ อาคารซี ชั้น 6 ถนนวิภาวดีรังสิต เขตจตุจักร กรุงเทพมหานคร พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะหัวหน้าทีมภาครัฐของคณะทำงานประชารัฐเพื่อสังคม (E6) เป็นประธานในการเปิดพิธีลงนามความร่วมมือด้านความปลอดภัยทางถนน "ประชารัฐร่วมใจ...ปลอดภัยทุกเส้นทาง” ภายใต้นโยบายประชารัฐเพื่อสังคม โดยมี นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายเทวินทร์ วงศ์วานิช ประธานเจ้าหน้าที่บริหารและกรรมการผู้จัดการใหญ่ บริษัท ปตท.จำกัด (มหาชน) ร่วมกับผู้แทนภาครัฐ ภาคเอกชน และภาคประชาสังคมกว่า 50 องค์กร ร่วมลงนามบันทึกข้อตกลงดังกล่าว
พลตำรวจเอก อดุลย์ กล่าวว่า ความร่วมมือจากทุกภาคส่วนของสังคมตามแนวทางประชารัฐนั้น เป็นนโยบายที่สำคัญของรัฐบาล ที่จะขับเคลื่อนเศรษฐกิจไปพร้อมกับการพัฒนาสังคมและคุณภาพชีวิต ด้วยการบูรณาการ ความร่วมมือกันระหว่างภาครัฐ ภาคเอกชน และภาคประชาสังคม โดยคณะทำงานประชารัฐเพื่อสังคม หรือ E6 ได้ก่อตั้งขึ้นอย่างเป็นทางการเมื่อวันที่ 3 ธันวาคม 2559 ซึ่งมีตนเป็นหัวหน้าทีมภาครัฐ ภายใต้การดำเนินงานตามเป้าหมาย "ชุมชนเข้มแข็ง ประชาชนมีรายได้ และมีคุณภาพชีวิตที่ดี” ทั้งนี้ ตลอดระยะเวลา 4 เดือนที่ผ่านมา คณะทำงานประชารัฐเพื่อสังคม หรือ E6 ได้ประสานความร่วมมือและทำงานกันอย่างเต็มที่ โดยผ่านคณะทำงานย่อยรายประเด็น 5 คณะ ประกอบด้วย 1) ด้านการส่งเสริมการมีรายได้และมีรายได้ของคนพิการ 2) ด้านการส่งเสริม การมีรายได้และมีงานทำของผู้สูงอายุ 3) ด้านการออมเพื่อการเกษียณอายุ 4) ด้านที่อยู่อาศัยและสิ่งแวดล้อมเพื่อ การอยู่อาศัย และ 5) ด้านความปลอดภัยทางถนน นำโดย บริษัท ปตท.จำกัด (มหาชน) หรือ ปตท.
พลตำรวจเอก อดุลย์ กล่าวต่อไปว่า สำหรับประเด็นความปลอดภัยทางถนนนั้น จากสถิติพบว่า ทุกชั่วโมง มีคนไทยเสียชีวิต กลายเป็นผู้พิการ ต้องการการรักษาพยาบาลและคนดูแลช่วยเหลือ ซึ่งคิดเป็นมูลค่าความเสียหาย ทางเศรษฐกิจทั้งสิ้น ดังนั้น ทุกภาคส่วนที่เกี่ยวข้องทั้งภาครัฐ ภาคเอกชน และภาคประชาสังคม ที่กำกับดูแลสนับสนุนการดำเนินงานของสถานประกอบการ โรงงาน นิคมอุตสาหกรรม สถานศึกษา ชุมชน บ้าน วัด โรงเรียน จะต้องร่วมกันกำหนดนโยบายหรือมาตรการองค์กรเพื่อส่งเสริมความปลอดภัยบนท้องถนน ลดการบาดเจ็บ และเสียชีวิตจากอุบัติเหตุ อาทิ การสวมหมวกนิรภัย เมาไม่ขับ การอบรมการขับขี่ วินัยจราจร มีการตรวจจับและลงโทษบุคคลที่มีพฤติกรรมเสี่ยงในการขับขี่รถทุกประเภท เพื่อร่วมกันสร้างประเทศไทยให้เป็นสังคมที่ปลอดภัย มีวินัย และประชาชนมีคุณภาพชีวิตที่ดี
พลตำรวจเอก อดุลย์ กล่าวต่ออีกว่า การลงนามความร่วมมือด้านความปลอดภัยทางถนน "ประชารัฐร่วมใจ...ปลอดภัยทุกเส้นทาง” ภายใต้โครงการประชารัฐเพื่อสังคม เป็นความร่วมมือของคณะทำงานประชารัฐเพื่อสังคม (E6) ด้านความปลอดภัยทางถนน จากภาคีเครือข่ายทุกภาคส่วน ประกอบด้วย 1) ภาครัฐ อาทิ กระทรวงการพัฒนาสังคมและความมั่นคงของมนุษย์ (พม.) กระทรวงคมนาคม สำนักงานตำรวจแห่งชาติ สภาขับเคลื่อนการปฏิรูปประเทศ และกรมป้องกันและบรรเทาสาธารณภัย เป็นต้น 2) ภาคเอกชน อาทิ บริษัทในกลุ่ม ปตท. บริษัท เชลล์แห่งประเทศไทย จำกัดบริษัท เอสโซ่ (ประเทศไทย) จำกัด (มหาชน) บริษัท ไทยยามาฮ่ามอเตอร์ จำกัด และกลุ่มมิตรผล เป็นต้น และ 3) ภาคประชาสังคม อาทิ สำนักงานกองทุนสนับสนุนการสร้างเสริมสุขภาพ (สสส.) มูลนิธิเมาไม่ขับ สำนักงานเครือข่ายลดอุบัติเหตุ มูลนิธินโยบายถนนปลอดภัย มูลนิธิเพื่อความปลอดภัยทางถนน มูลนิธิร่วมกตัญญู และมูลนิธิ ปอเต็กตึ๊ง เป็นต้น
"การลงนามความร่วมมือด้านความปลอดภัยทางถนนในครั้งนี้ ตนขอขอบคุณภาคีเครือข่ายทุกภาคส่วน ที่พร้อมเป็นพันธมิตรที่เข้มแข็งในการประสานการดำเนินงานเพื่อสร้างความปลอดภัยบนท้องถนนอย่างยั่งยืน นับว่า เป็นการแสดงเจตนารมณ์ร่วมกันสำหรับ "การสร้างมาตรการองค์กรเพื่อความปลอดภัยทางถนน” โดยมุ่งเน้นพัฒนาระบบการบริหารจัดการความปลอดภัยในการเดินทางของหน่วยงานและผู้รับจ้างขนส่ง สร้างความตระหนักและพัฒนาบุคลากรให้เกิดทักษะ แนวปฏิบัติด้านการขับขี่ปลอดภัย รวมทั้งส่งเสริมและถ่ายทอดให้กับสมาชิกครอบครัว เพื่อเป็นกำลังสำคัญในการผลักดันสู่สังคมรณรงค์และปลูกฝังจิตสำนึก เสริมสร้างพฤติกรรมด้านความปลอดภัย ทางถนนให้กับบุคลากรภายในและต่อสังคมกำหนดมาตรการให้ปฏิบัติตามกฎหมาย และแนวปฏิบัติด้านความปลอดภัยเพื่อลดความสูญเสียทั้งชีวิตและทรัพย์สิน ตลอดจนร่วมผลักดันให้การบังคับใช้กฎหมายเพื่อความปลอดภัยทางถนน มีประสิทธิภาพมากขึ้น อีกทั้งสนับสนุนส่งเสริมให้องค์กรมียานพาหนะที่ได้มาตรฐาน อุปกรณ์ต่อพ่วง และ การบำรุงรักษาที่ดีเพื่อความปลอดภัย” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2964
