รัฐบาลไทย-ข่าวทำเนียบรัฐบาล-รอง นรม. พล.อ.อ. ประจินฯ เป็นประธานในพิธีเปิดงาน “มหกรรรมงานวิจัยแห่งชาติ 2560 (Thailand Research Expo 2017)”

วันพุธที่ 23 สิงหาคม 2560
รอง นรม. พล.อ.อ. ประจินฯ เป็นประธานในพิธีเปิดงาน “มหกรรรมงานวิจัยแห่งชาติ 2560 (Thailand Research Expo 2017)”
รองนรม. พล.อ.อ. ประจินฯ เป็นประธานในพิธีเปิดงาน “มหกรรรมงานวิจัยแห่งชาติ 2560 (Thailand Research Expo 2017)”
วันที่ (23 สิงหาคม 2560) เวลา 09.30 ณ โรงแรมเซ็นทาราแกรนด์ และบางกอกคอนเวนชันเซ็นเตอร์ เซ็นทรัลเวิลด์ กรุงเทพฯ พลอากาศเอกประจิน จั่นตอง รองนายกรัฐมนตรี เป็นประธานพิธีเปิดงาน “มหกรรรมงานวิจัยแห่งชาติ 2560 (Thailand Research Expo 2017)” จัดโดย สำนักงานคณะกรรมการวิจัยแห่งชาติ (วช.) ระหว่างวันที่ 23 – 27 สิงหาคม 2560 โดยมีผู้ร่วมงานประกอบด้วย นักวิจัยจากภาครัฐและเอกชน ตัวแทนหัวหน้าส่วนราชการที่เกี่ยวข้องและตัวแทนสื่อมวลชน จำนวนประมาณ 600 คน
โอกาสนี้ ศาสตราจารย์ นายแพทย์ สิริฤกษ์ ทรงศิวิไล เลขาธิการคณะกรรมการวิจัยแห่งชาติ กล่าวรายงานว่า การจัดงาน “มหกรรรมงานวิจัยแห่งชาติ 2560 (Thailand Research Expo 2017)” เป็นเวทีระดับชาติที่นำเสนอผลงานวิจัย เทคโนโลยี และนวัตกรรมการวิจัยที่มีคุณภาพ เพื่อเชื่อมโยงบูรณาการองค์ความรู้ไปสู่การใช้ประโยชน์ในการพัฒนาประเทศ ทั้งในมิติเชิงวิชาการ นโยบาย สังคม ชุมชน และพาณิชย์/อุตสาหกรรม โดยเริ่มจัดครั้งแรกเมื่อปี 2549 ภายใต้ความร่วมมือของหน่วยงานเครือข่ายในระบบวิจัยทั่วประเทศ และสำนักงานคณะกรรมการวิจัยแห่งชาติ (วช.) ได้มีการนำเสนอผลงานวิจัยและนวัตกรรมการวิจัยที่มีคุณภาพ
การจัดงานครั้งนี้ ในปีนี้ จัดขึ้นเป็นปีที่ 12 โดยมีวัตถุประสงค์หลักเพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช ผู้ทรงเป็น“พระบิดาแห่งการวิจัย” สมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 และพระบรมวงศานุวงศ์ ที่ทรงมีพระมหากรุณาธิคุณต่องานวิจัยไทย นอกจากนี้ยังเป็นการสร้างสรรค์ และสร้างแรงขับเคลื่อน เพื่อพัฒนาให้เกิดการนำองค์ความรู้ ผลผลิต เทคโนโลยี และนวัตกรรม จากการวิจัยไปสู่การใช้ประโยชน์ ตลอดจนเป็นกลไกสำคัญในการเชื่อมโยงการวิจัยของไทยที่มีศักยภาพไปสู่กลุ่มผู้ใช้ประโยชน์ระดับประเทศและนานาชาติ ภายใต้แนวคิด “วิจัยเพื่อพัฒนาประเทศสู่ความมั่นคง มั่งคั่ง และยั่งยืน” กิจกรรมภายในงาน ได้แก่ การแสดงนิทรรศการ พร้อมนำเสนอผลงานมากกว่า 500 ผลงาน ใน 7 ประเด็นกลุ่มเรื่องวิจัย ได้แก่ งานวิจัยเพื่อความมั่งคง งานวิจัยเพื่อการเกษตร งานวิจัยเพื่ออุตสาหกรรม งานวิจัยเพื่อสังคม งานวิจัยเพื่อการแพทย์และสาธารณสุข งานวิจัยเพื่อพลังงาน งานวิจัยเพื่อทรัพยากรและสิ่งแวดล้อม
นอกจากนี้ ในระหว่างการจัดงานยังมี กิจกรรม Highlight Stage เพื่อนำเสนอผลงานวิจัยและสิ่งประดิษฐ์ที่มีความพร้อมใช้ประโยชน์ทั้งในระดับชุมชน/องค์กร/พาณิชย์ กิจกรรม Thailand Research Symposium 2017 เพื่อเป็นการส่งเสริมและสนับสนุนนักวิจัยในสาขาวิชาการต่าง ๆ ได้มีโอกาสนำเสนอผลงานวิจัยที่มีคุณภาพต่อผู้สนใจและผู้ใช้ประโยชน์อีกด้วย อีกทั้งยังมีกิจกรรม Research Clinic เป็นการให้คำปรึกษาในเรื่องของการวิจัย พร้อมกิจกรรมประกวดผลงานนวัตกรรมสายอุดมศึกษา 2560 ได้บ่มเพาะความรู้และแรงบันดาลใจในการพัฒนานวัตกรรม พร้อมได้นำเสนอผลงานนวัตกรรมและประกวดแข่งขัน การจัดแสดงและจำหน่ายผลิตภัณฑ์จากภาคเอกชนและภูมิปัญญาท้องถิ่น พื้นที่เพื่อการแสดงและจำหน่ายผลิตภัณฑ์ที่ได้จากโครงการในพระราชดำริฯด้วย
จากนั้น รองนายกรัฐมนตรี ได้กล่าวเปิดงานพร้อมปาฐกถาพิเศษ เรื่อง “ศาสตร์พระราชา : วิจัยและพัฒนาประเทศอย่างยั่งยืน” ว่า การวิจัยและการประดิษฐ์คิดค้นเป็นกลไกสำคัญในการสร้างความเปลี่ยนแปลงให้กับสังคมและเศรษฐกิจ โดยการสร้างความรู้ใหม่ แนวทางใหม่ ทฤษฎีใหม่ หรือชิ้นงานใหม่ ๆ หรืออาจกล่าวได้ว่าเป็นการสร้างฐานสติปัญญาในการพัฒนาให้กับประเทศได้ และหากนำไปสร้างมูลค่าในเชิงพาณิชย์ได้ก็ จะก่อให้เกิดนวัตกรรมที่สามารถสร้างผลประโยชน์ให้เกิดขึ้นทั้งอาจเป็นตัวเงิน หรือไม่เป็นตัวเงินโดยตรงก็ได้ ดังนั้นการพัฒนาให้ผลงานที่เกิดจากการวิจัย และการประดิษฐ์คิดค้นได้ถูกนำไปพัฒนาปรับปรุงให้นำไปสู่นวัตกรรมก็สามารถสร้างประโยชน์ในเชิงเศรษฐกิจ (Economic Benefits) ขึ้นมาได้ ซึ่งนโยบายรัฐบาล นำโดย พลเอกประยุทธ์ จันทร์โอชา นายกรัฐมนตรี ได้ให้ความสำคัญกับการขับเคลื่อนการพัฒนาประเทศ และลดความเหลื่อมล้ำทางสังคมด้วยงานวิจัยและนวัตกรรม เพื่อนำประเทศไปสู่ “ประเทศไทย 4.0”
ตอนท้ายของพิธีเปิดงาน“มหกรรรมงานวิจัยแห่งชาติ 2560 (Thailand Research Expo 2017)” ประธานได้มอบรางวัล National Ethics Committee Accreditation System of Thailand (NECAST) และมอบประกาศนียบัตรรับรองมาตรฐานห้องปฏิบัติการที่เกี่ยวข้องกับสารเคมีตามมาตรฐาน (มอก.2677) พร้อมทั้งให้เกียรติถ่ายภาพเป็นที่ระลึกร่วมกับคณะผู้บริหารฯ เครือข่ายองค์กรบริหารงานวิจัยฯ ทั้งภายในประเทศและต่างประเทศ อีกทั้งยังเยี่ยมชมนิทรรศการผลงานวจัย จากหน่วยงานเครือข่ายในระบบวิจัยทั่วประเทศอีกด้วย
..................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6137
