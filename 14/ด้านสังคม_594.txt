รัฐบาลไทย-ข่าวทำเนียบรัฐบาล-คกก.ขับเคลื่อนและปฏิรูปฯ ด้านสาธารณสุข เตรียมเสนอร่าง พ.ร.บ.การแพทย์ปฐมภูมิและบริการสาธารณสุข เข้า ครม.ปลายธันวาคมนี้

วันพุธที่ 30 สิงหาคม 2560
คกก.ขับเคลื่อนและปฏิรูปฯ ด้านสาธารณสุข เตรียมเสนอร่าง พ.ร.บ.การแพทย์ปฐมภูมิและบริการสาธารณสุข เข้า ครม.ปลายธันวาคมนี้
พลเรือเอก ณรงค์ พิพัฒนาศัย รองนายกรัฐมนตรี ติดตามความก้าวหน้าการขับเคลื่อนปฏิรูประบบสาธารณสุข เตรียมเสนอร่างพระราชบัญญัติการแพทย์ปฐมภูมิและบริการสาธารณสุข พ.ศ. .... เป็นกฎหมายใช้บริหารจัดการเพื่อให้ประชาชนได้รับบริการปฐมภูมิที่มีคุณภาพมาตรฐาน
ใกล้บ้าน ด้วยแนวทางการพัฒนาในรูปแบบคลินิกหมอครอบครัว และออกระเบียบสำนักนายกรัฐมนตรีว่าด้วยคณะกรรมการพัฒนาคุณภาพชีวิตระดับอำเภอ พ.ศ. .... สร้างชุมชนเข้มแข็ง ประชาชนสุขภาพดี
บ่ายวันนี้ (30 สิงหาคม 2560) ที่ทำเนียบรัฐบาล กทม. พลเรือเอก ณรงค์ พิพัฒนาศัย รองนายกรัฐมนตรี ให้สัมภาษณ์ภายหลังเป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดินคณะที่ 4 คณะกรรมการขับเคลื่อนและปฏิรูปด้านสาธารณสุข ครั้งที่ 3/2560 โดยมีศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข นายแพทย์โสภณ  เมฆธน ปลัดกระทรวงสาธารณสุข  และคณะกรรมการจากกระทรวงที่เกี่ยวข้องร่วมการประชุม ว่า ขณะนี้ คณะอนุกรรมการขับเคลื่อนปฏิรูปด้านระบบบริการ ได้จัดทำร่างพระราชบัญญัติการแพทย์ปฐมภูมิและบริการสาธารณสุข พ.ศ. .... เป็นไปตามรัฐธรรมนูญแห่งราชอาณาจักรไทย พ.ศ. 2560 มาตรา 55 และ มาตรา 258 เพื่อเป็นกฎหมายที่ใช้ในการบริหารจัดการระบบการแพทย์ปฐมภูมิและบริการสาธารณสุขมีประสิทธิภาพ ประชาชนได้รับบริการปฐมภูมิที่มีคุณภาพมาตรฐาน ใกล้บ้าน ด้วยแนวทางการพัฒนาในรูปแบบคลินิกหมอครอบครัว โดยมีหลักการ 5 ข้อ คือ 1.มีแพทย์เวชศาสตร์ครอบครัวและทีมสหสาขาวิชาชีพดูแล 2.มีข้อมูลสุขภาพจากทุกระดับบริการกลับสู่ทีมผู้ดูแลในระดับปฐมภูมิและประชาชน เพื่อการดูแลต่อเนื่อง 3.มีการเชื่อมโยงระบบกับประชาชนโดยการลงทะเบียน4.มีเชื่อมโยงการทำงานร่วมกับคณะกรรมการพัฒนาคุณภาพชีวิตระดับอำเภอ ใช้พื้นที่เป็นฐาน ประชาชนเป็นศูนย์กลาง และ5.การจัดการโดยใช้กลไกทางด้านการเงินการคลัง
ทั้งนี้ ประเด็นสำคัญของร่าง พ.ร.บ.ฉบับนี้ มี 12 ประเด็นหลัก และ 38 ประเด็นย่อย อาทิ ผู้มีสิทธิได้รับบริการ การขึ้นทะเบียนของผู้มีสิทธิตาม พ.ร.บ. การมีส่วนร่วมของประชาชน หน่วยบริการปฐมภูมิและเครือข่ายบริการปฐมภูมิ การควบคุณภาพและมาตรฐาน ระบบข้อมูลสารสนเทศ การผลิตและพัฒนากำลังคน ระบบงบประมาณ เป็นต้น โดยจะสรุปร่างสุดท้ายในวันที่ 19 กันยายน 2560 จากนั้นจะขอความเห็นจากหน่วยงานที่เกี่ยวข้อง จัดประชาพิจารณ์รับฟังความคิดเห็นประชาชน และสรุปร่างฉบับสมบูรณ์เสนอครม.พิจารณาภายในเดือนธันวาคม 2560
นอกจากนี้ คกก.เห็นชอบร่างระเบียบสำนักนายกรัฐมนตรีว่าด้วยคณะกรรมการพัฒนาคุณภาพชีวิตระดับอำเภอ พ.ศ. .... ซึ่งประกอบด้วย 1.คณะกรรมการนโยบายพัฒนาคุณภาพชีวิตระดับอำเภอ มีรัฐมนตรีว่าการกระทรวงสาธารณสุขและรัฐมนตรีว่าการกระทรวงมหาดไทย เป็นที่ปรึกษา มีปลัดกระทรวงทั้ง 2 กระทรวงเป็นประธาน 2.คณะกรรมการพัฒนาคุณภาพชีวิตระดับอำเภอ (พชอ.) มีนายอำเภอเป็นประธาน กรรมการประกอบด้วย ผู้แทนจากทุกภาคส่วน และสาธารณสุขอำเภอเป็นกรรมการและเลขานุการ 3.พื้นที่ กทม. เป็นคณะกรรมการพัฒนาคุณภาพชีวิตระดับเขต มีผู้อำนวยการเขตเป็นประธาน กรรมการประกอบด้วยผู้แทนส่วนราชการในเขต ภาคเอกชน และประชาชน มีผู้อำนวยการศูนย์บริการสาธารณสุขเขตเป็นกรรมการและเลขานุการ ทั้งนี้เมื่อครม.มีมติอนุมัติระเบียบสำนักนายกฯฉบับนี้แล้ว จะมีผลบังคับใช้ครอบคลุมทุกพื้นที่ทั่วประเทศ ทำให้เกิดการบูรณาการการทำงานของทุกภาคส่วนในพื้นที่ เพื่อขับเคลื่อนการพัฒนาคุณภาพชีวิตประชาชนอย่างเป็นรูปธรรม สร้างชุมชนเข้มแข็ง ประชาชนสุขภาพดี
***********************************  30 สิงหาคม 2560

ที่มา : http://www.thaigov.go.th/news/contents/details/6323
