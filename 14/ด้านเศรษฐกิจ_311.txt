รัฐบาลไทย-ข่าวทำเนียบรัฐบาล-ก.อุตฯ ครบรอบ 75 ปี  “อุตตม” แย้มคณะนักธุรกิจฮ่องกงมาไทย 7-9 พ.ค. จีบลงทุนอีอีซี

วันพุธที่ 3 พฤษภาคม 2560
ก.อุตฯ ครบรอบ 75 ปี  “อุตตม” แย้มคณะนักธุรกิจฮ่องกงมาไทย 7-9 พ.ค. จีบลงทุนอีอีซี
กระทรวงอุตสาหกรรมครบรอบ 75 ปี  “อุตตม” แย้มคณะนักธุรกิจฮ่องกงมาไทย 7-9 พ.ค. จีบลงทุนอีอีซี
วันนี้ (3 พ.ค.60) นายอุตตม สาวนายน  รัฐมนตรีว่าการกระทรวงอุตสาหกรรม เปิดเผยภายหลังงาน วันคล้ายวันสถาปนากระทรวงอุตสาหกรรม ครบรอบ 75 ปี ว่า กระทรวงอุตสาหกรรมมี 3 ภารกิจสำคัญที่จะผลักดันให้เห็นเป็นรูปธรรม คือ 1.การยกระดับอุตสาหกรรมเป้าหมาย (S-Curve) 2.การสร้างความเข้มแข็งและพัฒนาเอสเอ็มอี 3. การพัฒนาระเบียงเศรษฐกิจพิเศษ (EEC) ที่จะมีความก้าวหน้าให้เห็นตลอดปี 2560
“การส่งเสริมเอสเอ็มอีมีหลายหน่วยงานทำงานด้านนี้ ในส่วนของกระทรวงอุตสาหกรรม มีกรมส่งเสริมอุตสาหกรรม (กสอ.) เป็นหน่วยงานหลัก ซึ่งมีแผนดำเนินงานภายใต้งบประมาณ 485 ล้านบาท คาดว่าจะสนับสนุน เอสเอ็มอีได้ 7,000 ราย แบ่งเป็น 3 แนวทางคือ 1) สร้างและพัฒนาผู้ประกอบการใหม่เชิงสร้างสรรค์และนวัตกรรม 2) การส่งเสริมเอสเอ็มอีทั่วไป จะพัฒนาให้มีศักยภาพและผลิตภาพมากขึ้น และให้ความช่วยเหลือเอสเอ็มอีรายที่ประสบปัญหาธุรกิจ 3) เอสเอ็มอีที่มีศักยภาพจะทำให้มีความสามารถทางการแข่งขันมากขึ้น
นอกจากนี้ ในวันที่ 8 พฤษภาคม จะมีการสัมมนาความร่วมมือความร่วมมือด้านยุทธศาสตร์ระหว่างไทย - ฮ่องกง – เซี่ยงไฮ้ ภายใต้นโยบายหนึ่งแถบหนึ่งเส้นทาง “Thailand - Hong Kong – Shanghai Strategic Partnership on One Belt One Road” ณ โรงแรม พลาซ่า แอทธินี กรุงเทพฯ  โดย Mr. Vincent Lo ประธานองค์การสภาพัฒนาการค้าฮ่องกง (HKTDC) พร้อมคณะนักธุรกิจประมาณ 50 ท่านจะมาเยือนประเทศไทย ระหว่างวันที่ 7-9 พฤษภาคม 2560 ซึ่งกระทรวงอุตสาหกรรมและกระทรวงพาณิชย์ ทำหน้าที่ร่วมกันดูแลต้อนรับ
ภายในงานดังกล่าวจะมีการปาฐกถาโดย ดร.สมคิด จาตุศรีพิทักษ์ รองนายกรัฐมนตรี การลงนามบันทึกความเข้าใจระหว่าง สำนักงานคณะกรรมการนโยบายการพัฒนาระเบียงเศรษฐกิจพิเศษภาคตะวันออก กับ HKTDC การบรรยายในประเด็น 10 อุตสาหกรรมแห่งอนาคต อีอีซี โครงการสานพลังประชารัฐ (PPP: Public Private Partnership) นโยบายการส่งเสริมการลงทุนของไทย และมีกิจกรรมการเจรจาจับคู่ธุรกิจระหว่างผู้ประกอบการไทยกับผู้ประกอบการฮ่องกง และในช่วงเย็นคณะนักธุรกิจฮ่องกงจะเข้าเยี่ยมคารวะนายกรัฐมนตรีด้วย” นายอุตตม กล่าว

ที่มา : http://www.thaigov.go.th/news/contents/details/3478
