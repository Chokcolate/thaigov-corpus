รัฐบาลไทย-ข่าวทำเนียบรัฐบาล-รมว. พม. กำชับ จนท. เร่งช่วยเหลือหญิงวัย 54 ปี ป่วยหลายโรครุมเร้า ต้องรับภาระเลี้ยงดูสามีพิการขาด้วน ที่ จ.ราชบุรี

วันศุกร์ที่ 24 มีนาคม 2560
รมว. พม. กำชับ จนท. เร่งช่วยเหลือหญิงวัย 54 ปี ป่วยหลายโรครุมเร้า ต้องรับภาระเลี้ยงดูสามีพิการขาด้วน ที่ จ.ราชบุรี
รมว. พม. กำชับ จนท. เร่งช่วยเหลือหญิงวัย 54 ปี ป่วยหลายโรครุมเร้า ต้องรับภาระเลี้ยงดูสามีพิการขาด้วน ที่ จ.ราชบุรี
พร้อมเยียวยาฟื้นฟูสภาพจิตใจเด็กหญิงวัย 14 ปี ที่ผู้เป็นแม่ถูกทำร้ายร่างกายจนเสียชีวิต ที่ จ.ชุมพร
วันนี้ (24 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 599/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีหญิงวัย 54 ปี ป่วยหลายโรครุมเร้า ทั้งเนื้องอกในต่อมใต้สมอง โรคหัวใจโต และกระดูกข้อเข่าหลุด แต่ต้องรับภาระเพียงลำพังเลี้ยงดูสามีวัย 52 ปี ที่พิการขาด้วนทั้ง 2 ข้าง อาศัยเบี้ยคนพิการใช้ประทังชีวิต และได้รับความเมตตาจากพระสงฆ์นำของที่บิณฑบาตมาแบ่งให้ ครอบครัวมีฐานะยากจน ที่ อำเภอบ้านโป่ง จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว  พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ รวมทั้งมอบสิ่งของเครื่องใช้ที่จำเป็น นอกจากนี้ ได้ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างใกล้ชิด อีกทั้งเรื่องการแนะนำให้คำปรึกษาในเรื่องการส่งเสริมอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลตำรวจเอก อดุลย์ กล่าวเพิ่มเติมว่า จากกรณีหญิงวัย 35 ปี ถูกสามีวัย 43 ปี ทำร้ายร่างกายอย่างโหดเหี้ยมจนเสียชีวิต โดยการใช้กระต่ายขูดมะพร้าวทุบศีรษะ ใช้อาวุธมีดแทงที่ลำคอ และนำศพไปฝังไว้ที่บ่อเกรอะ แล้วหลบหนีไป ยังไม่สามารถจับกุมตัวคนร้ายได้ ซึ่งทำให้ลูกสาววัย 14 ปี ของผู้เสียชีวิต ยังทำใจรับเหตุการณ์ที่เกิดขึ้นไม่ได้ ที่อำเภอเมือง จังหวัดชุมพร นั้น ตนได้กำชับให้พัฒนาสังคมและความมั่นคงของมนุษย์จังหวัดชุมพร (พมจ.ชุมพร) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว  พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ โดยเฉพาะเร่งเยียวยาและฟื้นฟูสภาพจิตใจเด็กหญิงดังกล่าว อีกทั้ง ประสานความร่วมมือกับหน่วยงานที่เกี่ยวข้องดูแลช่วยเหลือในเรื่องการติดตามญาติ เพื่อมารับและดูแลเด็กต่อไป ทั้งนี้ บ้านพักเด็กและครอบครัวจังหวัดชุมพร ในสังกัดกระทรวงการพัฒนาสังคมฯ พร้อมให้การดูแลเด็กชั่วคราว ระหว่างติดตามญาติ

ที่มา : http://www.thaigov.go.th/news/contents/details/2632
