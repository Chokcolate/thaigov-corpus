รัฐบาลไทย-ข่าวทำเนียบรัฐบาล-“กยศ. นัดรุ่นพี่ชำระหนี้ 5 ก.ค. ส่งต่อโอกาสรุ่นน้อง”

วันพฤหัสบดีที่ 1 มิถุนายน 2560
“กยศ. นัดรุ่นพี่ชำระหนี้ 5 ก.ค. ส่งต่อโอกาสรุ่นน้อง”
กองทุนเงินให้กู้ยืมเพื่อการศึกษา (กยศ.) แจ้งเตือนวันครบกำหนดชำระหนี้ 5 กรกฎาคมของทุกปี เพื่อให้ผู้กู้ยืมรุ่นพี่ที่ครบกำหนดชำระหนี้ร่วมส่งต่อโอกาสทางการศึกษาให้กับนักเรียน นักศึกษารุ่นน้อง
นางสาวดวงแข ตันติตยาพงษ์ รองผู้จัดการกองทุนเงินให้กู้ยืมเพื่อการศึกษา รักษาการแทนผู้จัดการกองทุนฯ เปิดเผยว่า “ขณะนี้กองทุนฯ มีผู้กู้ยืมที่ครบกำหนดชำระหนี้ประมาณ 3 ล้านราย ซึ่งมีหน้าที่ในการชำระเงินคืนหลังจากสำเร็จการศึกษาหรือเลิกการศึกษา เพื่อส่งต่อโอกาสทางการศึกษาให้แก่นักเรียน นักศึกษารุ่นน้องต่อไป โดยผู้กู้ยืมต้องติดต่อชำระเงินคืนตามกำหนดภายในวันที่ 5 กรกฎาคมของทุกปี ซึ่งถือเป็นวันครบกำหนดชำระเงินคืนกองทุนฯ หากล่าช้าจะทำให้ผู้กู้ยืมต้องเสียเบี้ยปรับกรณีผิดนัดชำระหนี้  ในอัตราร้อยละ 12-18 ต่อปี และผู้กู้ยืมและผู้ค้ำประกันอาจถูกฟ้องร้องดำเนินคดีตามกฎหมาย
ปัจจุบัน ผู้กู้ยืมสามารถชำระเงินคืนกองทุนได้สะดวกมากขึ้นผ่านช่องทางที่ให้บริการรับชำระหนี้ทั่วประเทศ ด้วยรหัสการชำระเงิน (Barcode) โดยมีขั้นตอน ดังนี้  1) เข้าตรวจสอบยอดหนี้ทางเว็บไซต์ กยศ. www.studentloan.or.th ณ วันที่ประสงค์ชำระเงิน 2) ดูรายละเอียดข้อมูลบัญชีผู้กู้ 3) ดูยอดหนี้ที่จะต้องชำระรวมในงวด 5 ก.ค. 2560  4) พิมพ์รหัสการชำระเงิน (Barcode) 5) นำเงินไปจ่ายชำระที่ไปรษณีย์ไทย เคาน์เตอร์เซอร์วิส และธนาคารที่กองทุนกำหนด ได้แก่ บมจ. ธนาคารกรุงไทย ธนาคารอิสลามแห่งประเทศไทย ธนาคารแลนด์ แอนด์ เฮ้าส์  ธนาคารทหารไทย ธนาคารไทยพาณิชย์ ธนาคารกรุงศรีอยุธยา จำกัด และธนาคารเพื่อการเกษตรและสหกรณ์การเกษตร โดยกองทุนกำลังทยอยเพิ่มช่องทางเพื่ออำนวยความสะดวกให้แก่ผู้กู้ยืมทั่วประเทศมากขึ้นเรื่อย ๆ รวมถึงกองทุนยังมีบริการแจ้งเตือนทาง SMS และ/หรือ e-Mail สำหรับผู้กู้ยืมที่ครบกำหนดชำระหนี้   โดยไม่เสียค่าใช้จ่าย ซึ่งผู้กู้ยืมสามารถลงทะเบียนสมัครใช้บริการได้ทางเว็บไซต์ กยศ.
กองทุนขอขอบคุณผู้กู้ยืมรุ่นพี่ทุกท่านที่มีจิตสำนึกความรับผิดชอบในการชำระคืนเงินกู้ยืมเพื่อการศึกษา เพื่อเป็นทุนหมุนเวียนส่งต่อโอกาสทางการศึกษาให้แก่รุ่นน้องต่อไป สอบถามเพิ่มเติมได้ที่โทร 0 2016 4888”

ที่มา : http://www.thaigov.go.th/news/contents/details/4199
