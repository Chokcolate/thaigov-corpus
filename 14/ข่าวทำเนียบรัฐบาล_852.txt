รัฐบาลไทย-ข่าวทำเนียบรัฐบาล-รัฐบาลยืนยันควบคุมตัวพระมหาอภิชาติตามความผิดที่ปรากฏ ชี้เข้าข่ายสร้างความแตกแยก วอนสังคมเข้าใจเจตนาและการปฏิบัติของเจ้าหน้าที่ แนะใช้วิจารณญาณในการรับสื่อ

วันศุกร์ที่ 22 กันยายน 2560
รัฐบาลยืนยันควบคุมตัวพระมหาอภิชาติตามความผิดที่ปรากฏ ชี้เข้าข่ายสร้างความแตกแยก วอนสังคมเข้าใจเจตนาและการปฏิบัติของเจ้าหน้าที่ แนะใช้วิจารณญาณในการรับสื่อ
รัฐบาลยืนยันควบคุมตัวพระมหาอภิชาติตามความผิดที่ปรากฏ ชี้เข้าข่ายสร้างความแตกแยก วอนสังคมเข้าใจเจตนาและการปฏิบัติของเจ้าหน้าที่ แนะใช้วิจารณญาณในการรับสื่อ
วันที่ 22 กันยายน 2560 พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีการควบคุมตัวพระมหาอภิชาติ ปุณฺณจนฺโท ว่า การดำเนินการดังกล่าวของเจ้าหน้าที่เป็นไปตามขั้นตอนของกระบวนการยุติธรรมตามกฎหมายปกติ เนื่องจากพฤติกรรมที่ผ่านมาของพระมหาอภิชาติเข้าข่ายการดูหมิ่นให้ร้ายเสียดสีศาสนาอื่นตามที่ปรากฏอยู่ในสื่อโซเชียลมีเดียและคลิปต่าง ๆ ซึ่งอาจก่อให้เกิดความขัดแย้งลุกลามบานปลายและส่งผลกระทบต่อความมั่นคงของบ้านเมืองได้ เพราะเรื่องของศาสนาเป็นเรื่องที่ละเอียดอ่อน
“การกระทำของพระมหาอภิชาติได้รับการตักเตือนจากมหาเถรสมาคมและหน่วยงานด้านความมั่นคงมาโดยตลอด เพราะมีการใช้ถ้อยคำที่รุนแรงในเชิงปลุกระดม แต่ยังคงมีความเคลื่อนไหวอย่างต่อเนื่องจนสุ่มเสี่ยงต่อการเกิดความเข้าใจผิดระหว่างศาสนา รัฐบาลจึงอยากให้พี่น้องประชาชนและคณะสงฆ์บางส่วนเข้าใจในเจตนาและการปฏิบัติของเจ้าหน้าที่ที่ยึดหลักกฎหมายและประโยชน์ของชาติเป็นสำคัญ โดยไม่ได้ต้องการให้เกิดผลกระทบต่อพระพุทธศาสนาหรือพระธรรมวินัยแต่อย่างใด”
ทั้งนี้ รัฐบาลได้รับรายงานว่าพระมหาอภิชาติได้ลาสิกขาบทแล้ว โดยเป็นความต้องการและความสมัครใจของท่านเอง และนับจากนี้ไปทุกอย่างจะเข้าสู่ขั้นตอนตามกฎหมาย โดยขอให้ประชาชนใช้วิจารณญาณในการรับข้อมูลข่าวสาร ไม่หลงเชื่อหรือตกเป็นเครื่องมือทางการเมือง หรือความคิดเห็นทางศาสนาที่แตกต่างกัน
-------------------------------

ที่มา : http://www.thaigov.go.th/news/contents/details/6883
