รัฐบาลไทย-ข่าวทำเนียบรัฐบาล-ชี้แจงกรณีเด็กนักเรียนที่จังหวัดอ่างทอง ต้องมาเรียนหนังสือที่ศาลาข้างถนน

วันพฤหัสบดีที่ 16 พฤศจิกายน 2560
ชี้แจงกรณีเด็กนักเรียนที่จังหวัดอ่างทอง ต้องมาเรียนหนังสือที่ศาลาข้างถนน
ชี้แจงกรณีเด็กนักเรียนที่จังหวัดอ่างทอง ต้องมาเรียนหนังสือที่ศาลาข้างถนน
วันนี้ (16 พ.ย.60) ที่กระทรวงมหาดไทย นายนิสิต  จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า จากกรณีหนังสือพิมพ์ไทยรัฐ ฉบับวันที่ 8 พฤศจิกายน 2560 เสนอข่าว นักเรียนโรงเรียนวัดอัมพวัน ตำบลป่าโมก อำเภอป่าโมก จังหวัดอ่างทอง ต้องมาเรียนหนังสืออยู่ที่ศาลาข้างถนนทางเข้าโรงเรียนเนื่องจากโรงเรียนถูกน้ำท่วมขังสูงกว่า 2 เมตร
จากกรณีดังกล่าว นายวีร์รวุทธ์  ปุตระเศรณี ผู้ว่าราชการจังหวัดอ่างทอง ได้ให้ข้อเท็จจริง ดังนี้
1. โรงเรียนวัดอัมพวันได้เลื่อนการเปิดภาคเรียนจากวันที่ 1 พฤศจิกายน 2560 เป็นวันที่ 13 พฤศจิกายน 2560 เนื่องจากโรงเรียนถูกน้ำท่วมขัง ซึ่งกรณีหนังสือพิมพ์ไทยรัฐ ฉบับวันที่ 8 พฤศจิกายน 2560 เสนอข่าวมีเด็กนักเรียนมานั่งเรียนหนังสือที่ศาลาข้างถนนนั้น เนื่องจากมีผู้ปกครอง นำเด็กนักเรียนมาส่งที่โรงเรียนก่อนกำหนดเปิดเรียน ทางครูจึงทำการสอนเด็กนักเรียนให้ก่อน
2. ขณะนี้สถานการณ์อุทกภัยพื้นที่บริเวณโรงเรียนวัดอัมพวันเข้าสู่สภาวะปกติแล้ว จังหวัดโดยผู้ว่าราชการจังหวัดร่วมกับหน่วยงานที่เกี่ยวข้อง ได้แก่ ฝ่ายปกครองในพื้นที่ เทศบาลตำบลป่าโมก กำนันผู้ใหญ่บ้าน ผู้นำชุมชน และจิตอาสา ได้ร่วมกันเข้าดำเนินการทำความสะอาดเพื่อฟื้นฟูสภาพห้องเรียนและอุปกรณ์การเรียนที่ชำรุดเสียหายให้กลับมาใช้การได้ตามปกติ เมื่อวันที่ 11-12 พฤศจิกายน 2560 โดยโรงเรียนได้ทำการเปิดการเรียนการสอนตั้งแต่วันจันทร์ที่ 13 พฤศจิกายน 2560 เป็นต้นมาแล้ว
รองปลัดกระทรวงมหาดไทย กล่าวเพิ่มเติมว่า ทางราชการได้ให้ความสำคัญในการดูแลด้านการดำรงชีพ การฟื้นฟูบูรณะทรัพย์สินของประชาชนและสิ่งสาธารณประโยชน์ รวมถึงการดำรงชีวิตของพี่น้องประชาชนที่อยู่ในพื้นที่ประสบอุทกภัย และผู้ได้รับความเสียหายด้วยความรวดเร็ว ทั่วถึง และเป็นธรรม.
ครั้งที่ 173/2560
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/8137
