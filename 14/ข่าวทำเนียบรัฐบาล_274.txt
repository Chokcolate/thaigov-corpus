รัฐบาลไทย-ข่าวทำเนียบรัฐบาล-รัฐบาลผลักดันนวัตกรรมทางการแพทย์ เดนตีสแกน 2.0

วันจันทร์ที่ 29 พฤษภาคม 2560
รัฐบาลผลักดันนวัตกรรมทางการแพทย์ เดนตีสแกน 2.0
มุ่งสู่ความเป็นเลิศด้านทันตกรรม เพิ่มคุณภาพชีวิตที่ดีของคนไทย
วันนี้ (29 พฤษภาคม 2560) พลอากาศเอก ประจิน จั่นตอง เป็นประธานในพิธีลงนามความร่วมมือโครงการนำร่องการขยายผลการใช้เครื่องเอกซเรย์คอมพิวเตอร์ 3 มิติ ทางทันตกรรม หรือ เดนตีสแกน 2.0 (DentiiScan 2.0) ณ ห้องประชุมชัยนาทนเรนทร กระทรวงสาธารณสุข โดยกล่าวถึงนโยบายไทยแลนด์ 4.0 ว่า รัฐบาลต้องการนำผลงานวิจัยและนวัตกรรมของไทยไปขับเคลื่อนประเทศ ซึ่งการลงนามในครั้งนี้เป็นการส่งเสริมให้นำเอางานวิจัยของสำนักงานพัฒนาวิทยาศาสตร์และเทคโนโลยีแห่งชาติ (สวทช.) ไปใช้ประโยชน์จริง
เครื่องมือดังกล่าวมีปริมาณการใช้รังสีที่ต่ำมาก แต่สามารถสแกนโครงหน้าของมนุษย์ได้แบบ 3 มิติ เพื่อให้ทันตแพทย์และผู้ป่วยเห็นภาพได้อย่างชัดเจนในการรักษาพยาบาล และในอนาคตจะมีการนำผลงานที่อยู่ในบัญชีนวัตกรรมไทยและสิ่งประดิษฐ์ไทยมาใช้ประโยชน์อีกหลายประเภท ซึ่งจะช่วยเพิ่มมูลค่าของงานวิจัยไปสู่เชิงพาณิชย์ที่มีไม่ถึงร้อยละ 5 ให้เป็นร้อยละ 10 ภายในปี 2560
สำหรับเดนตีสแกน 2.0 เป็นเครื่องเอกซเรย์คอมพิวเตอร์ 3 มิติ ทางทันตกรรม นอกจากจะเป็นการพัฒนาอุตสาหกรรม เครื่องมือ และบริการทางการแพทย์ของประเทศไทยแล้ว ยังมีจุดมุ่งหมายเพื่อให้คนไทยได้รับความสะดวกและปลอดภัยในงานศัลยกรรมช่องปาก ตลอดจนมีโอกาสเข้าถึงบริการสุขภาพทางช่องปากด้วยเทคโนโลยีระดับสูงได้ เช่น ทันตกรรมรากเทียม การวางแผนผ่าตัดบริเวณช่องปาก ขากรรไกร และใบหน้า ตรวจดูข้อต่อขากรรไกร ทันตกรรมจัดฟัน ตรวจดูความผิดปกติของไซนัส เป็นต้น รวมไปถึงช่วยลดการนำเข้าเครื่องเอกซเรย์คอมพิวเตอร์จากต่างประเทศ ซึ่งมีราคาสูงมาก โดยขณะนี้เครื่องมือเดนตีสแกน 2.0 ได้ติดตั้งที่สถาบันทันตกรรม และภายในปีนี้จะมีการติดตั้งในโรงพยาบาลในสังกัดกระทรวงสาธารณสุข อีก 4 แห่งคือ  โรงพยาบาลเชียงรายประชานุเคราะห์ โรงพยาบาลแพร่ โรงพยาบาลสกลนคร และ โรงพยาบาลสุราษฎร์ธานี
นอกจากนี้ รัฐบาลได้มอบให้ สำนักงานพัฒนาวิทยาศาสตร์และเทคโนโลยีแห่งชาติ และสำนักงานคณะกรรมการวิจัยแห่งชาติ ร่วมกับสำนักงบประมาณ ปรับปรุงระเบียบสำนักนายกรัฐมนตรีว่าด้วยการพัสดุ พ.ศ. 2535 ให้สามารถจัดซื้อจัดจ้างสินค้าหรือบริการตามรายการบัญชีนวัตกรรมไทย ได้แก่ ยา เวชภัณฑ์ และอุปกรณ์ทางการแพทย์ ที่ผลิตได้เองในประเทศที่ผ่านการรับรองคุณภาพมาตรฐานจากหน่วยงานที่เกี่ยวข้องด้วย

ที่มา : http://www.thaigov.go.th/news/contents/details/4110
