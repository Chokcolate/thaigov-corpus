รัฐบาลไทย-ข่าวทำเนียบรัฐบาล-เขตสุขภาพที่ 4 ฟื้นฟูผู้ป่วยหลังพ้นวิกฤต 3 โรค กลับมาทำงานได้

วันอาทิตย์ที่ 4 กุมภาพันธ์ 2561
เขตสุขภาพที่ 4 ฟื้นฟูผู้ป่วยหลังพ้นวิกฤต 3 โรค กลับมาทำงานได้
กระทรวงสาธารณสุข เผยเขตสุขภาพที่ 4 ฟื้นฟูผู้ป่วยหลังพ้นวิกฤต 3 โรค เปลี่ยน “ภาระ...เป็นพลังของสังคม”และ “คนไข้มาสู่....คนที่ทำงานได้ของสังคม”
กระทรวงสาธารณสุข เผยเขตสุขภาพที่ 4 ฟื้นฟูผู้ป่วยหลังพ้นวิกฤต 3 โรค เปลี่ยน “ภาระ...เป็นพลังของสังคม”และ “คนไข้มาสู่....คนที่ทำงานได้ของสังคม”
นายแพทย์ธวัช สุนทราจารย์ ผู้ช่วยรัฐมนตรีประจำกระทรวงสาธารณสุขให้สัมภาษณ์ภายหลังตรวจเยี่ยมเขตสุขภาพที่ 4 ว่านโยบายกระทรวงสาธารณสุข ให้ความสำคัญในการดูแลประชาชนทุกคน พบว่า เขตสุขภาพที่4 มีผลสำเร็จในการดูแลรักษาผู้ป่วยที่มีอาการพ้นระยะวิกฤติและมีอาการคงที่ (Intermediate care) จากโรงพยาบาลศูนย์กลับมาดูแลต่อที่โรงพยาบาลชุมชนและโรงพยาบาลส่งเสริมสุขภาพตำบลรูปแบบการดูแลส่งต่อผู้ป่วยพ้นระยะวิกฤต และมีอาการคงที่จะเน้นใน 3 โรคสำคัญ คือ โรคหลอดเลือดสมอง การบาดเจ็บที่สมอง และการบาดเจ็บที่กระดูกสันหลัง เพื่อช่วยลดการนอนรักษาตัวในโรงพยาบาลศูนย์ไปยังโรงพยาบาลชุมชนใกล้บ้านใกล้ใจพร้อมมีทีมหมอครอบครัว สหวิชาชีพดูแลฟื้นฟูต่อเนื่องจากโรงพยาบาลจนถึงบ้านเพื่อช่วยลดความพิการ หรือบางรายหายเป็นปกติ สามารถกลับไปทำงานได้ นับเป็นการเปลี่ยนภาระเป็นพลังของสังคมและเปลี่ยนคนไข้มาสู่คนที่ทำงานได้ของสังคมนอกจากนี้คนไข้หรือญาติ ยังติดต่อกับเจ้าหน้าที่คลินิกหมอครอบครัว โดยผ่านโปรแกรมบนโทรศัพท์มือถือซึ่งสามารถติดตามดูแลการรักษาได้อย่างต่อเนื่อง
ผลการดำเนินงานในปี 2560 พบว่า ช่วยทำให้ผู้ป่วยพ้นขีดอันตรายใน6เดือนแรกได้ร้อยละ70ดูแลผู้ป่วยที่อยู่ในช่วงระยะฟื้นฟูให้สามารถเคลื่อนไหวช่วยเหลือตัวเองได้ร้อยละ70 ส่วนผู้ป่วยที่นอนติดเตียงแต่ไม่มีแผลกดทับสามารถช่วยเหลือได้ร้อยละ20 ซึ่งสามารถช่วยผู้ป่วยโรคหลอดเลือดสมองที่อยู่ในระยะกึ่งวิกฤตได้ให้มีคุณภาพชีวิตที่ดีและกลับสู่ชุมชนอย่างเต็มศักยภาพ
ผลงานเขตสุขภาพที่ 4 ได้นำร่อง การดูแลผู้ป่วยพ้นวิกฤตดูแลต่อที่โรงพยาบาลชุมชน โดยได้จับคู่โรงพยาบาล       4 แห่ง ดังนี้  จังหวัดสระบุรี โรงพยาบาลสระบุรี กับ โรงพยาบาลหนองแค, จังหวัดนนทบุรี โรงพยาบาลพระนั่งเกล้า กับ โรงพยาบาลบางบัวทอง2, จังหวัดพระนครศรีอยุธยา โรงพยาบาลพระนครศรีอยุธยากับโรงพยาบาลบางบาล และจังหวัดลพบุรี โรงพยาบาลพระนารายณ์มหาราช กับ โรงพยาบาลท่าวุ้ง นอกจากนี้โรงพยาบาลชุมชนในเขตสุขภาพที่ 4 จำนวน 59 แห่ง ได้สำรองเตียงรองรับ 2 เตียง เพื่อทำให้คนไข้สามารถกลับมาทำงานเป็นพลังสังคมต่อไป
เขตสุขภาพที่ 4 ประกอบด้วย  8 จังหวัดภาคกลางตอนบน นนทบุรี ปทุมธานี พระนครศรีอยุธยา อ่างทอง ลพบุรี สิงห์บุรี นครนายก และสระบุรี

ที่มา : http://www.thaigov.go.th/news/contents/details/9825
