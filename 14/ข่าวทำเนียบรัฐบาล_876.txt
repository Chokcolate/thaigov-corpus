รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 2/2560

วันพุธที่ 27 กันยายน 2560
รอง นรม.พล.อ.อ.ประจินฯ เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 2/2560
รอง นรม.พล.อ.อ.ประจินฯ เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 2/2560 โดยมีมติเห็นชอบในหลักการ ผลการตรวจสอบพิสูจน์สิทธิในที่ดินและการแก้ไขปัญหาฯ จังหวัดสุรินทร์
วันนี้ (27 กันยายน.2560) เวลา 13.30 น. ณ ห้องประชุม 109 ชั้น 1 สำนักปลัด สำนักนายกรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการแก้ไขปัญหาผลกระทบจากโครงการฝายราษีไศล ครั้งที่ 2/2560 ซึ่งสรุปสาระสำคัญ ดังนี้
ที่ประชุมรับทราบผลการดำเนินงานแก้ไขปัญหาโดยกรมชลประทาน จังหวัดศรีสะเกษ จังหวัดสุรินทร์และจังหวัดร้อยเอ็ด  จากนั้นที่ประชุมได้พิจารณาและมีมติเห็นชอบในหลักการ ผลการตรวจสอบพิสูจน์สิทธิในที่ดินที่ผ่านการพิจารณาของคณะอนุกรรมการการแก้ไขปัญหาฯ จังหวัดสุรินทร์ จำนวน 8 แปลง เนื้อที่ 44-3-65 ไร่ ในอัตราไร่ละ 32,000 บาท โดยจะนำเสนอต่อคณะรัฐมนตรีเพื่อพิจารณาต่อไป
นอกจากนี้ ที่ประชุมได้รับทราบความคิดเห็น โครงการแหล่งผลิตอาหารลุ่มน้ำชี-มูล โดยมีพื้นที่ดำเนินการแบ่งเป็น 4 ระยะ ระยะที่ 1 พื้นที่น้ำท่วมซ้ำซากบริเวณด้านนอกคันกั้นน้ำเขื่อนราษีไศล  ระยะที่ 2 พื้นที่น้ำท่วมซ้ำซากนอกคันกั้นน้ำเขื่อนหัวนา  ระยะที่ 3 พื้นที่น้ำท่วมซ้ำซากที่อยู่ติดกับลำน้ำมูล และระยะที่ 4 พื้นที่น้ำท่วมซ้ำซากที่ติดอยู่กับลำน้ำชี
ทั้งนี้ เพื่อบรรเทาปัญหาความเดือดร้อนของราษฎรที่ได้รับผลกระทบจากสภาพน้ำท่วมซ้ำซากนอกคันกั้นน้ำของเขื่อนฯ โดยปรับเปลี่ยนการใช้ประโยชน์ของที่ดิน เช่นการทำเกษตรเชิงเดี่ยว (นาข้าว) เปลี่ยนไปเป็นเกษตรแบบผสมผสาน ตามแนวทางเกษตรทฤษฎีใหม่เพื่อพัฒนาและส่งเสริมอาชีพ และรายได้ของเกษตรกรที่ได้รับผลกระทบจากโครงการฯ และเป็นการเปลี่ยนวิกฤตเป็นโอกาส ให้เป็นผู้ได้รับโอกาส จากการสร้างอาชีพและแหล่งผลิตอาหารของลุ่มน้ำมูล พร้อมสร้างเสริมให้เกิดความยั่งยืนอย่างเป็นระบบในอนาคต ตลอดจนขยายผลครอบคลุมพื้นที่ลุ่มน้ำมูลและลุ่มน้ำชี อย่างไรก็ตามที่ประชุมได้มอบหมายให้หารือและประชุมในกลุ่มย่อยรวมทั้งสรุปข้อดี ข้อเสียในส่วนที่เป็นประโยชน์เพื่อนำมาหารือในการประชุมครั้งต่อไป
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7019
