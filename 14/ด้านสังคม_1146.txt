รัฐบาลไทย-ข่าวทำเนียบรัฐบาล-คกก.หลักประกันสุขภาพแห่งชาติ ศึกษาดูงานคลินิกหมอครอบครัวบางแก้ว จ.สมุทรปราการ

วันอังคารที่ 6 กุมภาพันธ์ 2561
คกก.หลักประกันสุขภาพแห่งชาติ ศึกษาดูงานคลินิกหมอครอบครัวบางแก้ว จ.สมุทรปราการ
ที่ปรึกษารัฐมนตรีว่าการกระทรวงสาธารณสุข นำคณะกรรมการหลักประกันสุขภาพแห่งชาติ ศึกษาดูงานระบบบริการปฐมภูมิคลินิกหมอครอบครัวบางแก้ว จ.สมุทรปราการ
นายแพทย์โสภณ  เมฆธน ที่ปรึกษารัฐมนตรีว่าการกระทรวงสาธารณสุข ให้สัมภาษณ์ว่า ได้รับมอบหมายจากรัฐมนตรีว่าการกระทรวงสาธารณสุข ให้นำคณะกรรมการหลักประกันสุขภาพแห่งชาติ ผู้บริหารของสำนักงานสนับสนุนระบบปฐมภูมิและคลินิกหมอครอบครัวสำนักงานหลักประกันสุขภาพแห่งชาติ (สปสช.) และกรรมการสภาการพยาบาล ศึกษาดูงานการพัฒนาระบบบริการปฐมภูมิ คลินิกหมอครอบครัวบางแก้ว อำเภอบางพลี จังหวัดสมุทรปราการ เพื่อสร้างความเข้าใจเกี่ยวกับการดำเนินงานคลินิกหมอครอบครัวของกระทรวงสาธารณสุข
นายแพทย์โสภณ กล่าวต่อว่า ภายหลังจากรับฟังผลการดำเนินงานของคลินิกหมอครอบครัวบางแก้ว คณะกรรมการหลักประกันสุขภาพ เข้าใจและพอใจการดำเนินงานการพัฒนาระบบบริการปฐมภูมิ และให้ความเห็นว่าการดำเนินงานจะสำเร็จได้นั้น ต้องมีกำลังคนที่หลากหลายวิชาชีพ และได้รับการสนับสนุนงบประมาณจาก สปสช. นอกจากนี้ จะเป็นนโยบายที่ต่อเนื่องได้จะต้องมีกฎหมายรองรับ การบริหารจัดการระบบบริการปฐมภูมิ ต้องมีหลากหลายรูปแบบที่เหมาะสมกับพื้นที่ ไม่ยึดติดกับรูปแบบใดรูปแบบหนึ่ง และต้องมีภาคเอกชน ภาคประชาชนร่วมบริหารจัดการ โดยเฉพาะเขตเมืองที่ผสมเขตชนบท เช่นจ.สมุทรปราการ
สำหรับ คลินิกหมอครอบครัวบางแก้ว ดูแลประชาชน 26,000 คน มีทีมหมอครอบครัว 4 ทีม โดยมีเป้าหมายให้ประชาชนมีสุขภาพดี ไม่ป่วยในโรคที่ไม่ควรป่วย ต้องรู้จักไว้ใจ ศรัทธา อสม. หมอครอบครัว แพทย์ประจำครอบครัวและมีความรู้ พฤติกรรมด้านสุขภาพ สามารถดูแลตนเองได้เมื่อมีความเจ็บป่วย มียาสามัญ กลุ่มไลน์กับหมอครอบครัวเมื่อเกินความสามารถของตนเองสามารถปรึกษา อสม. หรือหมอครอบครัว และใช้บริการที่หน่วยบริการปฐมภูมิใกล้บ้านกับหมอครอบครัว พร้อมจัดระบบส่งต่อ-รับกลับเมื่อมีความจำเป็นต้องใช้บริการที่โรงพยาบาลระดับสูงขึ้นไป
************************************  6 กุมภาพันธ์ 2561

ที่มา : http://www.thaigov.go.th/news/contents/details/9891
