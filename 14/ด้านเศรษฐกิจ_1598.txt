รัฐบาลไทย-ข่าวทำเนียบรัฐบาล-“พาณิชย์”เปิดตลาดต้องชม “ตลาดคลองบางหลวง” มั่นใจช่วยส่งเสริมเศรษฐกิจในท้องถิ่นให้ขยายตัว และดึงดูดการท่องเที่ยวได้เพิ่มขึ้น

วันจันทร์ที่ 6 พฤศจิกายน 2560
“พาณิชย์”เปิดตลาดต้องชม “ตลาดคลองบางหลวง” มั่นใจช่วยส่งเสริมเศรษฐกิจในท้องถิ่นให้ขยายตัว และดึงดูดการท่องเที่ยวได้เพิ่มขึ้น
นางนันทวัลย์ ศกุนตนาค ปลัดกระทรวงพาณิชย์ เปิดเผยภายหลังเปิดตลาดต้องชม “ตลาดคลองบางหลวง” ย่านคลองบางหลวง ชุมชนวัดกำแพงทองพัฒนาและชุมชนหลังวัดคูหาสวรรค์ เขตภาษีเจริญ กรุงเทพฯ ว่า ตลาดคลองบางหลวงเป็นตลาดในรูปแบบที่พัฒนามาจากตลาดชุมชนริมน้ำ
โดยมีทั้งร้านค้าดั้งเดิมและร้านค้าที่เกิดขึ้นใหม่ เพื่อรองรับนักท่องเที่ยวที่เดินทางมาสู่ย่านชุมชนคลองบางหลวง จึงถือเป็นตลาดที่มีความโดดเด่นในลักษณะตลาดชุมชนที่มีเรื่องราวของวัฒนธรรมประวัติศาสตร์ดั้งเดิมของย่านที่น่าสนใจ
“การเปิดตลาดต้องชม ตลาดคลองบางหลวงในครั้งนี้ จะช่วยส่งเสริมให้ร้านค้าชุมชน ผู้ประกอบการชุมชน และประชาชนในท้องถิ่น มีรายได้เพิ่มมากขึ้น ทั้งจากการจำหน่ายสินค้าได้เพิ่มขึ้น และยังมีรายได้จากการท่องเที่ยว ที่ประชาชนและนักท่องเที่ยวเดินทางเข้ามาเที่ยวชมในตลาด และในพื้นที่ใกล้เคียงของตลาด”นางนันทวัลย์กล่าว
นางนันทวัลย์กล่าวว่า สำหรับจุดเด่นของตลาดคลองบางหลวง มีพิพิธภัณฑ์ชุมชนและสวนสมุนไพรวัดกำแพง ที่เป็นการบอกเล่าเรื่องราวความเป็นมาของพื้นที่ผ่านสิ่งของเก่าแก่ของวัดและของสมาชิกในชุมชน และสามารถชื่นชมธรรมชาติกลางกรุงได้จากสวนสมุนไพรและต้นไม้ที่กระจายอยู่ทั่ววัด และยังมีบ้านศิลปิน ที่ตั้งอยู่ปลายสุดของเรือนแถวไม้ริมน้ำ ซึ่งเป็นสถานที่ท่องเที่ยวยอดนิยมของนักท่องเที่ยวทั้งชาวไทยและต่างชาติ โดยเป็นเรือนไม้ริมน้ำที่มีบรรยากาศเงียบสงบ มีการแสดงหุ่นละครเล็ก และพื้นที่สำหรับฝึกศิลปะด้วยตนเอง เช่น การระบายสีหน้ากาก การทำภาพพิมพ์ เป็นต้น
ส่วนในด้านอาหาร มีร้านอาหารเด่น เช่น ป้าเล็กก๋วยจั๊บน้ำข้น โดยเป็นเรือนไม้ริมน้ำฝั่งซอยจรัญ 3 เปิดร้านวันเสาร์และอาทิตย์ ช่วงเวลา 10.00-17.00 น. รสชาติอร่อยที่เกิดจากวัตถุดิบที่เลือกสรรและปรุงด้วยสูตรเฉพาะของทางร้าน และยังมีข้าวเหนียวมะม่วงที่มีรสชาติหอมหวาน ราคาย่อมเยา , ร้านผัดไทใจเย็น ตั้งอยู่บริเวณซอยหัวถนน หยุดวันพฤหัสบดี จุดเด่นเป็นผัดไทสูตรโบราณที่มีร้านเดียวในตลาดคลองบางหลวง เลือกใช้วัตถุดิบที่ทำโดยเจ้าของร้านทั้งหมด เช่น กุ้งแห้ง น้ำมันหมู เป็นต้น , ก๋วยเตี๋ยวหยุดบ่อย ตั้งอยู่บริเวณซอยหัวถนน เปิดร้าน 10.00-16.00 น. มีวันหยุดไม่แน่นอน แต่ลูกค้าสามารถติดตามได้จากสื่อโซเซียลของร้าน “ก๋วยเตี๋ยวที่ใช้เตาถ่านในการปรุงอาหาร” โดยความพิเศษของร้านคือน้ำซุบมีกลิ่นหอมอ่อนๆ ของการเผาถ่าน , เจริญการค้ากาแฟโบราณ ตั้งอยู่บริเวณซอยหัวถนน เป็นร้านกาแฟโบราณเพียงร้านเดียวในย่าน , ร้านโชคพานิช อยู่บริเวณสามแยกซอยหัวถนน เป็นร้านขายยาแผนโบราณเก่าแก่และร้านขายของชำที่จะทำให้ได้สัมผัสวิถีชีวิตเดิมๆ ในอดีต , ครัวคุณอ๋อย ร้านอาหารริมน้ำบริเวณวัดกำแพงบางจาก จุดเด่นของร้าน คือ อาหารตามสั่งที่มีรสชาติจัดจ้านเฉพาะตัว โดยเฉพาะขนมจีนน้ำยาปลาช่อน
นอกจากนี้ ผู้ที่เดินทางมาท่องเที่ยวที่ตลาดคลองบางหลวง สามารถตามรอยศาสนาสถานสำคัญและประเพณีดั้งเดิม ได้แก่ วัดคูหาสวรรค์วรวิหาร , วัดกำแพงบางจาก , วิหารหลวงปู่สุวรรณคีรี และประเพณีชักพระ
สำหรับตลาดต้องชมที่มีกำหนดจะเปิดต่อไป คือ ตลาดนางเลิ้ง เขตป้อมปราบศัตรูพ่าย กรุงเทพฯ ซึ่งเป็นตลาดชุมชนจำนวน 67 ร้านค้า มีจุดเด่นจำหน่ายอาหารปรุงสำเร็จ ขนมหวาน และของใช้ประจำวัน และตลาดพลู เขตธนบุรี กรุงเทพฯ ซึ่งเป็นตลาดชุมชน มีจำนวน 92 ร้านค้า เป็นตลาดจำหน่ายอาหารปรุงสำเร็จ ขนมหวาน ของทานเล่น เป็นต้น

ที่มา : http://www.thaigov.go.th/news/contents/details/7845
