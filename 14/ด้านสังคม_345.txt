รัฐบาลไทย-ข่าวทำเนียบรัฐบาล-รมว.พม. เน้นย้ำ จนท. เร่งช่วยเหลือและเยียวยาครอบครัวของเด็กหญิงวัย 12 ปี ที่ถูกแม่แท้ๆและพ่อเลี้ยงทำร้ายร่างกายจนเสียชีวิต ที่ จ.สมุทรปราการ

วันศุกร์ที่ 16 มิถุนายน 2560
รมว.พม. เน้นย้ำ จนท. เร่งช่วยเหลือและเยียวยาครอบครัวของเด็กหญิงวัย 12 ปี ที่ถูกแม่แท้ๆและพ่อเลี้ยงทำร้ายร่างกายจนเสียชีวิต ที่ จ.สมุทรปราการ
รมว.พม. เน้นย้ำเจ้าหน้าที่เร่งช่วยเหลือและเยียวยาครอบครัวของเด็กหญิงวัย 12 ปี ที่ถูกแม่แท้ๆและพ่อเลี้ยงทำร้ายร่างกายจนเสียชีวิต ที่จังหวัดสมุทรปราการ และกรณีเด็กสาววัย 15 ปี ที่ถูกพ่อแท้ๆ ล่วงละเมิดทางเพศนานกว่า 8 ปี ที่ จังหวัดนครราชสีมา
วันนี้ (16 มิ.ย. 60) เวลา 11.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีเด็กหญิงวัย 12 ปี ซึ่งถูกแม่แท้ๆกับพ่อเลี้ยง ทำร้ายร่างกายจนเสียชีวิตแล้วนำศพไปทิ้งน้ำบริเวณคลองสำโรง อำเภอบางเสาธง จังหวัดสมุทรปราการ ทำให้คนในครอบครัวโดยเฉพาะปู่ ย่า ตา และยาย ของเด็กหญิงที่เสียชีวิตดังกล่าว เสียใจกับเหตุการณ์ที่เกิดขึ้น และอยู่ในอาการซึมเศร้า นั้น พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้กำชับให้พัฒนาสังคมและความมั่นคงของมนุษย์จังหวัดสมุทรปราการ(พมจ.สมุทรปราการ) พร้อมทั้งหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือเยียวยาสภาพจิตใจ ปู่ ย่า ตา และยายของเด็กหญิงที่เสียชีวิตดังกล่าว ที่อยู่ในอาการเศร้าโศกเสียใจ รวมทั้งประสานหน่วยงานที่เกี่ยวข้องให้การช่วยเหลือในด้านต่างๆตามภารกิจของกระทรวง พม.
นายณรงค์ กล่าวต่อไปว่า นอกจากนี้ รมว.พม. ยังได้เน้นย้ำให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) และหน่วยงานที่เกี่ยวข้องในพื้นที่ เร่งช่วยเหลือเยียวยาฟื้นฟูสภาพจิตใจเด็กสาววัย 15 ปี อย่างต่อเนื่อง หลังจากถูกพ่อแท้ๆวัย 44 ปี บังคับทุบตีทำร้ายร่างกายและข่มขืนกระทำชำเรามานานกว่า 8 ปี ซึ่งผู้เป็นแม่แท้ๆ ก็รับรู้มาโดยตลอด แต่ไม่ได้ให้ความช่วยเหลือและดำเนินคดีใดๆ เนื่องจากกลัวถูกผู้เป็นพ่อทำร้ายและได้บังคับให้ลูกสาวกินยาคุมกำเนิด พร้อมทั้งให้ประสานหน่วยงานที่เกี่ยวข้องเพื่อหารือและกำหนดแนวทางการช่วยเหลือดูแลเด็กสาวในระยะยาวต่อไป
"ทั้งนี้ ทั้ง 2 กรณี นับเป็นปัญหาความรุนแรงในครอบครัว ซึ่งปัจจุบันเป็นปัญหาทางสังคมที่มีความรุนแรงเพิ่มขึ้น และเพื่อเป็นการป้องกันไม่ให้เกิดเหตุการณ์ในลักษณะดังกล่าวขึ้นอีก ขอฝากให้ผู้ปกครอง บุคคลในครอบครัว และทุกคนในสังคม อย่านิ่งเฉย ช่วยกันดูแลเด็กและเยาวชนในครอบครัว และในสังคมอย่างใกล้ชิด เพื่อให้เด็กและเยาวชนได้รับความปลอดภัย และไม่ตกเป็นผู้ประสบปัญหาถูกกระทำความรุนแรงจนเสียชีวิต และถูกล่วงละเมิดทางเพศ อย่างไรก็ตาม หากประชาชนพบเห็นการกระทำความรุนแรงต่อเด็ก หรือพบเห็นการใช้ความรุนแรงในครอบครัว สามารถแจ้งศูนย์ช่วยเหลือสังคม สายด่วน โทร.1300 ตลอด 24 ชั่วโมง ซึ่งกระทรวง พม. มีเจ้าหน้าที่ทั้งนักสังคมสงเคราะห์และนักจิตวิทยาที่พร้อมปฎิบัติงานร่วมกับทีมสหวิชาชีพ และคณะกรรมการคุ้มครองเด็กทุกจังหวัดทั่วประเทศ เพื่อให้การช่วยเหลือ คุ้มครอง ผู้ประสบปัญหาทุกรายอย่างเต็มที่” นายณรงค์ กล่าวในตอนท้าย

ที่มา : http://www.thaigov.go.th/news/contents/details/4590
