รัฐบาลไทย-ข่าวทำเนียบรัฐบาล-นายกรัฐมนตรีตรวจราชการ จ.แม่ฮ่องสอน เป็นสักขีพยานมอบสมุดประจำตัวผู้ได้รับการคัดเลือกให้ทำกินในชุมชน ตามนโยบายของรัฐบาล

วันพุธที่ 17 มกราคม 2561
นายกรัฐมนตรีตรวจราชการ จ.แม่ฮ่องสอน เป็นสักขีพยานมอบสมุดประจำตัวผู้ได้รับการคัดเลือกให้ทำกินในชุมชน ตามนโยบายของรัฐบาล
นายกรัฐมนตรีลงพื้นที่ตรวจราชการ จ.แม่ฮ่องสอน เป็นสักขีพยานมอบสมุดประจำตัวผู้ได้รับคัดเลือกให้ทำกินในชุมชนตามนโยบายของรัฐบาล ย้ำรัฐบาลมุ่งมั่นเสริมสร้างคุณภาพชีวิตที่ดีเพื่อความอยู่ดีมีสุขของประชาชน
วันนี้ (17 ม.ค. 61) เวลา 09.45 น. ณ โรงเรียนห้องสอนศึกษา ในพระอุปถัมภ์ฯ ตำบลจองคำ อำเภอเมือง จังหวัดแม่ฮ่องสอน พลเอก ประยุทธ์ จันทร์โอชา นายกรัฐมนตรี  เป็นประธานสักขีพยานในการมอบสมุดประจำตัวผู้ได้รับการคัดเลือกให้ทำกินในชุมชน  โครงการจัดที่ดินทำกินให้ชุมชน (คทช.) ให้แก่ผู้แทนประชาชน พร้อมพบปะประชาชน โดยมีนายสืบศักดิ์ เอี่ยมวิจารณ์ ผู้ว่าราชการจังหวัดแม่ฮ่องสอน ผู้บริหารส่วนท้องถิ่น  ข้าราชการ ประชาชนจำนวนมาก มารอให้การต้อนรับ ซึ่งเมื่อนายกรัฐมนตรีเดินทางมาถึงได้ชมการแสดง "สุนทรีถิ่นไทย สานสายใยชาติพันธุ์แม่ฮ่องสอน" ของนักเรียนโรงเรียนห้องสอนศึกษา จากนั้นชมวิดิทัศน์โครงการจัดที่ดินทำกินให้ชุมชนของจังหวัดแม่ฮ่องสอน
ผู้ว่าราชการจังหวัดแม่ฮ่องสอน กล่าวว่า คณะกรรมการนโยบายที่ดินแห่งชาติ (คทช.) ร่วมกับจังหวัดแม่ฮ่องสอน ดำเนินการให้ประชาชนที่มีสิทธิในการถือครองที่ดินของรัฐเพื่อใช้ในการทำกินได้อย่างถูกต้องตามกฎหมาย โดยปัจจุบันได้รับหนังสืออนุญาตแล้ว จำนวน 1 ป่า คือ ป่าแม่ปายฝั่งซ้าย เนื้อที่  4,099 ไร่ จัดสรรที่ดินทำกินให้ประชาชน จำนวน 1,750 ราย ให้แก่ผู้แทนประชาชนจำนวน 8 ราย 4 ตำบล 11 หมู่บ้าน เข้ารับมอบสมุดประจำตัวผู้ได้รับการคัดเลือกให้ทำกินในชุมชน ตามโครงการจัดที่ดินทำกินให้ชุมชน เป็นโครงการแรกและเป็นพื้นที่นำร่องที่ดำเนินการเสร็จ ซึ่งจะช่วยแก้ไขปัญหาที่ดินทำกินและปัญหาความยากจนของประชาชน  อีกทั้งจังหวัดแม่ฮ่องสอนเห็นถึงความสำคัญต่อการดำรงชีวิตของประชาชน  โดยได้ใช้งบประมาณตามแผนพัฒนาจังหวัดในการแก้ไขปัญหาความยากจน  ส่งเสริมพัฒนาอาชีพ สร้างรายได้ ลดรายจ่าย ให้ประชาชนสามารถพึ่งพาตนเองตามหลักปรัชญาเศรษฐกิจพอเพียง  ตลอดจนการจัดที่ดินให้กับประชาชนตามแนวทางของ คทช. ที่สอดคล้องกับนโยบายของรัฐบาลในการลดความเหลื่อมล้ำและแก้ไขปัญหาการไร้ที่ดินทำกินของเกษตรกร  เพื่อให้ประชาชนมีคุณภาพชีวิตที่ดีขึ้นและทัดเทียมกับจังหวัดอื่น ๆ อีกด้วย
โอกาสนี้ นายกรัฐมนตรีเป็นประธานสักขีพยานในการมอบสมุดประจำตัวผู้ได้รับการคัดเลือกให้ทำกินในชุมชน ให้แก่ผู้แทนประชาชนจาก 3 ตำบลรวม 8 ราย ตามนโยบายของรัฐบาล พร้อมกล่าวพบปะประชาชนว่า การมาลงพื้นที่ในวันนี้ มาพบปะพี่น้องประชาชนชาวแม่ฮ่องสอน มาเพื่อรับฟังปัญหาความเดือดร้อนของประชาชนชาวจังหวัดแม่ฮ่องสอน ตลอดจนนำคณะรัฐมนตรีมารับฟังปัญหาจากประชาชนด้วยตนเอง และนำข้อมูลต่าง ๆ มาแก้ไขอย่างเป็นรูปธรรมในทุก ๆ ด้าน ไม่ได้มาทำเพื่อการเมืองทั้งสิ้น มาสร้างความเข้าใจระหว่างกัน เนื่องจากรัฐบาลมีความมุ่งมั่นในการเสริมสร้างคุณภาพชีวิตที่ดี เพื่อความอยู่ดีมีสุข  อีกทั้งเราต้องร่วมเดินไปหน้าไปด้วยกัน และจะไม่ทิ้งใครไว้ข้างหลัง ซึ่งเป็นหัวใจสำคัญของการขับเคลื่อนตามยุทธศาสตร์ชาติ 20 ปี  โดยจะให้จัดทำแผนการพัฒนาจังหวัดแม่ฮ่องสอนให้สำเร็จภายใน 5 ปี  ซึ่งการพัฒนาประเทศจะสำเร็จตามเป้าหมายมากน้อยเพียงใดขึ้นอยู่กับความร่วมมือกันของทุกฝ่าย
นายกรัฐมนตรีกล่าวยืนยันว่า การมาครั้งนี้ไม่ได้มาเพื่อสร้างคะแนนความนิยม  แต่อยากมาด้วยใจ มานำร่องแก้ความยากจน  ซึ่งประเทศไทยต้องมีประชาธิปไตยไทยนิยม คือคนไทยเข้าใจประชาธิปไตยที่ถูกต้อง  โดยทุกคนมุ่งสู่เป้าหมายเดียวกัน จึงจะเกิดผลดีต่อบ้านเมือง  โดยรัฐบาลจะวางรากฐานไว้ก่อน  แล้ววันข้างหน้าจะส่งต่อไปให้รัฐบาลต่อไปดำเนินการในการบริหารราชการแผ่นดินตามวิสัยทัศน์
นายกรัฐมนตรีกล่าวถึงการแก้ปัญหาความยากจนและพัฒนาคุณภาพชีวิตว่า  รัฐบาลกำลังดำเนินการเร่งแก้ไขปัญหาเหล่านี้อยู่  ซึ่งจังหวัดแม่ฮ่องสอนเป็นจังหวัดที่มีสัดส่วนคนยากจนสูงที่สุดของประเทศ  เนื่องจากแม่ฮ่องสอนเป็นจังหวัดที่มีแรงงานมีรายได้ต่ำมาก  ส่วนใหญ่ประกอบอาชีพเกษตรกรรม  อีกทั้งยังมีข้อจำกัดด้านพื้นที่ส่วนใหญ่เป็นภูเขา  ทำให้การเดินทางมีความยากลำบาก ทั้งสภาพถนนในการเดินทางทำให้การทำเกษตรในจังหวัดมีต้นทุนสูงกว่าพื้นที่อื่น  ซึ่งรัฐบาลกำลังดำเนินการพัฒนาอาชีพและรายได้ของผู้มีรายได้น้อย โดยเน้นพัฒนาคุณภาพชีวิตและจัดสวัสดิการให้แก่ผู้สูงอายุ ผู้พิการและผู้ด้อยโอกาส  รวมทั้งแก้ไขปัญหาหนี้นอกระบบให้กับผู้มีรายได้น้อย  เพื่อพัฒนาคุณภาพชีวิตของประชาชน  ลดความเหลื่อมล้ำและสร้างความเป็นธรรม โดยมุ่งเน้นการปฏิบัติอย่างเสมอภาคเท่าเทียมกัน  ดังนั้นจังหวัดแม่ฮ่องสอน จึงเป็นจังหวัดเป้าหมายสำคัญในการแก้ไขปัญหาความยากจนของรัฐบาล  เพื่อให้ประชาชนมีคุณภาพชีวิตที่ดีขึ้น
นายกรัฐมนตรีกล่าวถึงการปรับปรุงโครงสร้างพื้นฐานการคมนาคม ว่า  จังหวัดแม่ฮ่องสอนมีขีดจำกัดเนื่องจากสภาพพื้นที่ และลักษณะทางภูมิศาสตร์ ซึ่งการเดินทางมาจังหวัดแม่ฮ่องสอนในปัจจุบัน ใช้เส้นทางคมนาคมทางบกและทางอากาศ  ซึ่งรัฐบาลได้ขอให้หน่วยงานที่เกี่ยวข้องทุกภาคส่วน ร่วมกันศึกษาเส้นทางในการเชื่อมต่อโครงข่ายคมนาคมระหว่างเมืองมายังจังหวัดแม่ฮ่องสอน  เพื่อให้มีความสะดวกสบายมากยิ่งขึ้น  โดยต้องหามาตรการส่งเสริมการลงทุนเพื่อสร้างแรงจูงใจให้ผู้ประกอบการสายการบินที่สนใจ เข้ามาลงทุนเปิดเส้นทางการบินในเส้นทางจังหวัดแม่ฮ่องสอน เพื่อยกระดับรายได้ให้กับประชาชนและพื้นที่ใกล้เคียงได้เพิ่มขึ้น และให้เป็นพื้นที่ที่มีศักยภาพเชื่อมโยงเศรษฐกิจกับประเทศเพื่อนบ้าน
พร้อมกันนี้ นายกรัฐมนตรีขอให้ทุกภาคส่วนและประชาชนชาวจังหวัดแม่ฮ่องสอนร่วมกันรักษาอัตลักษณ์ ประเพณีวัฒนธรรมของกลุ่มชาติพันธุ์ไว้ให้เป็นจุดเด่น เพื่อส่งเสริมการท่องเที่ยว นอกจากนี้ ยังจะเป็นการยกระดับคุณภาพชีวิตของประชาชนในชุมชนด้วยมิติทางวัฒนธรรม  และเชื่อมโยงให้เป็นเส้นทางการท่องเที่ยวเชิงวัฒนธรรมที่จะพัฒนาระบบเศรษฐกิจในภาพรวมของประเทศอย่างยั่งยืน  อีกทั้งจังหวัดแม่ฮ่องสอนมีทรัพยากรป่าไม้ที่อุดมสมบูรณ์  มีทุนทางวัฒนธรรมและแหล่งท่องเที่ยวที่หลากหลาย ซึ่งชาวจังหวัดแม่ฮ่องสอนได้รับพระมหากรุณาธิคุณจากพระบาทสมเด็จพระปรมินทรมหาภูมิพลอดุลยเดช บรมนาถบพิตร ที่ทรงมีพระราชดำริให้จัดตั้งศูนย์พัฒนาอาชีพ เพื่อเพิ่มผลผลิตทางการเกษตรและการใช้ทรัพยากรอย่างมีประสิทธิภาพ  และยังมีผืนป่าสัก คือ “ป่าสักนวมินทรราชินี” ที่มีความหลากหลายทางชีวภาพ  เหมาะสมสำหรับศึกษาวิจัย พัฒนาพันธุ์ไม้สัก ซึ่งเป็นโครงการอันเนื่องมาจากพระราชดำริ
นายกรัฐมนตรียังได้กล่าวถึงปัญหาหมอกควันไฟป่า ที่เป็นอีกหนึ่งปัญหาสำคัญของจังหวัดแม่ฮ่องสอน  ที่ส่งผลกับพื้นที่จังหวัดแม่ฮ่องสอนและประเทศเพื่อนบ้าน  รวมทั้งส่งผลกระทบต่อสุขภาพและคุณภาพชีวิตของชาวจังหวัดแม่ฮ่องสอน  โดยเฉพาะการท่องเที่ยว  การคมนาคม เฉพาะอย่างยิ่งการคมนาคมทางอากาศ  ดังนั้น ทุกภาคส่วนต้องบูรณาการร่วมกันหาทางป้องกัน ปราบปรามและลดความรุนแรง ไม่ให้เกิดปัญหาไฟป่าและหมอกควันในจังหวัดแม่ฮ่องสอน
จากนั้น นายกรัฐมนตรีได้ถ่ายภาพร่วมกับผู้แทนประชาชนที่ได้รับสมุดประจำตัวผู้ได้รับการคัดเลือกให้ทำกินในชุมชน โครงการจัดที่ดินทำกินให้ชุมชน ตามนโยบายของรัฐบาลจำนวน 120 ราย ก่อนออกเดินทางไปศูนย์บริการและพัฒนาลุ่มน้ำปายตามพระราชดำริ (ท่าโป่งแดง) จังหวัดแม่ฮ่องสอน
--------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9429
