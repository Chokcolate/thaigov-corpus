รัฐบาลไทย-ข่าวทำเนียบรัฐบาล-ปลัด พม. ลงพื้นที่ จังหวัดยะลา ติดตามการดำเนินงานตามนโยบายรัฐบาล พร้อมเป็นประธานเปิดกิจกรรม "พม.ห่วงใย พี่น้องชาวชายแดนใต้"

วันจันทร์ที่ 27 พฤศจิกายน 2560
ปลัด พม. ลงพื้นที่ จังหวัดยะลา ติดตามการดำเนินงานตามนโยบายรัฐบาล พร้อมเป็นประธานเปิดกิจกรรม "พม.ห่วงใย พี่น้องชาวชายแดนใต้"
ปลัด พม. ลงพื้นที่ จังหวัดยะลา ติดตามการดำเนินงานตามนโยบายรัฐบาล พร้อมเป็นประธานเปิดกิจกรรม "พม.ห่วงใย พี่น้องชาวชายแดนใต้"
วันนี้ (27 พ.ย. 60) เวลา 09.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. ลงพื้นที่จังหวัดยะลา เพื่อติดตามการดำเนินงานตามภารกิจกระทรวง พม. และช่วยเหลือประชาชนกลุ่มเป้าหมาย ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส ภายใต้กิจกรรม "พม.ห่วงใย พี่น้องชาวชายแดนใต้” พร้อมเป็นประธาน "การรณรงค์ยุติความรุนแรงต่อเด็ก สตรี และบุคคลในครอบครัว จังหวัดยะลา” ประจำปี 2560 โดยมีนายวรเชษฐ พรมโอภาษ รองผู้ว่าราชการจังหวัดยะลา ให้การต้อนรับ ณ มหาวิทยาลัยราชภัฏยะลา อำเภอเมือง จังหวัดยะลา
นายพุฒิพัฒน์ กล่าวว่า ด้วยรัฐบาล โดยพลเอก ประยุทธ์ จันทร์โอชา นายกรัฐมนตรี มีความห่วงใยประชาชนทั่วประเทศ โดยเฉพาะการลดความเหลื่อมล้ำของสังคม และการสร้างโอกาสการเข้าถึงบริการของรัฐ ซึ่งได้มอบหมายให้ทุกส่วนราชการลงพื้นที่พบปะประชาชนและติดตามผลการดำเนินงานในการขับเคลื่อนการพัฒนาในระดับจังหวัด สอดคล้องกับการดำเนินภารกิจกระทรวง พม. ด้วยการพัฒนาคุณภาพชีวิตที่ดีของประชาชนกลุ่มเป้าหมายในทุกพื้นที่ ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส โดยจัดบริการสวัสดิการสังคมต่างๆ อาทิ เงินอุดหนุนเพื่อการเลี้ยงดูเด็กแรกเกิดเบี้ยยังชีพผู้สูงอายุ เบี้ยความพิการ เงินทุนสำหรับผู้สูงอายุและคนพิการ การส่งเสริมการประกอบอาชีพ และการช่วยเหลือในด้านต่างๆ เพื่อให้ประชาชนทุกกลุ่มเป้าหมายได้รับบริการและสิทธิสวัสดิการสังคมจากรัฐอย่างทั่วถึงและเท่าเทียมกัน
นายพุฒิพัฒน์ กล่าวต่อไปว่า จังหวัดยะลา เป็นหนึ่งในจังหวัดชายแดนใต้ ซึ่งมีประชากรทั้งหมด 515,934 คน แบ่งเป็นชาย 256,082 คน หญิง 259,852 คน ในจำนวนประชากรทั้งหมด เป็นเด็ก 98,755 คน วัยแรงงาน 92,376 คน ผู้สูงอายุ 34,009 คน และคนพิการ 13,122 คน โดยประชากรส่วนใหญ่ประกอบอาชีพเกษตรกรรม และในพื้นที่มีประชาชนประสบปัญหาสังคมต่างๆ อาทิ ปัญหาความยากจน ปัญหาครอบครัว ปัญหาที่อยู่อาศัย อีกทั้ง ในช่วงนี้ ภาคใต้มีฝนตกต่อเนื่อง และมีฝนตกหนักถึงหนักมากบางพื้นที่ ซึ่งจังหวัดยะลา เป็นพื้นที่ซึ่งจะได้รับผลกระทบจากสถานการณ์ดังกล่าว อาจเกิดน้ำท่วมฉับพลัน น้ำป่าไหลหลาก ทั้งนี้ รัฐบาลโดยกระทรวง พม. มีความห่วงใยประชาชนในทุกพื้นที่ โดยเฉพาะกลุ่มเป้าหมายเด็ก ผู้สูงอายุ และคนพิการ ตนพร้อมคณะจึงได้ลงพื้นที่จังหวัดยะลา เพื่อติดตามการดำเนินงานตามนโยบายรัฐบาลในภารกิจกระทรวง พม. และได้พบปะเยี่ยมเยียน สร้างขวัญกำลังใจให้ประชาชนกลุ่มเป้าหมาย พร้อมทีม One Home จังหวัดยะลา ภายใต้กิจกรรม "พม.ห่วงใย พี่น้องชาวชายแดนใต้" โดยได้มอบเงินกู้ยืมประกอบอาชีพกองทุนผู้สูงอายุ จำนวน 10 ราย การซ่อมบ้านผู้สูงอายุ จำนวน 5 หลัง เงินสงเคราะห์ผู้สูงอายุในภาวะยากลำบาก จำนวน 40 ราย เงินสงเคราะห์เด็กในครอบครัวยากจน จำนวน 120 ราย และเงินสงเคราะห์ครอบครัวผู้มีรายได้น้อยและผู้ไร้ที่พึ่ง จำนวน 140 ราย
นายพุฒิพัฒน์ กล่าวเพิ่มเติมว่า นอกจากนี้ กระทรวง พม. ได้กำหนดรณรงค์ยุติความรุนแรงต่อเด็ก สตรี และบุคคลในครอบครัว ทั่วประเทศ ตลอดทั้งเดือนพฤศจิกายน ซึ่งจังหวัดยะลาได้กำหนดจัดกิจกรรม "การรณรงค์ยุติความรุนแรงต่อเด็ก สตรี และบุคคลในครอบครัว” ประจำปี 2560 โดยตนเป็นประธานเปิดงาน และมอบป้ายริบบิ้นและเข็มกลัดสีขาว ซึ่งเป็นสัญลักษณ์สากลในการเผยแพร่การรณรงค์อย่างต่อเนื่องทุกปี ให้กับรองผู้ว่าราชการจังหวัดยะลา และหัวหน้าส่วนราชการ พร้อมทั้งปล่อยขบวนรถ "รณรงค์ยุติความรุนแรงต่อเด็ก สตรี และบุคคลในครอบครัว” ภายใต้แนวคิด "สร้างครอบครัวไร้รุนแรง ด้วยสื่อสารที่สร้างสรรค์” โดยกิจกรรมในวันนี้เกิดจากการรวมพลังประชารัฐอย่างเข้มแข็งในพื้นที่จังหวัดยะลา

ที่มา : http://www.thaigov.go.th/news/contents/details/8375
