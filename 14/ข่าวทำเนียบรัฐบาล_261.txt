รัฐบาลไทย-ข่าวทำเนียบรัฐบาล-รอง ลธน.ม. นางสาวเรณู ฯ เป็นประธานเปิดการสัมมนาเพื่อเสริมสร้างความเข้าใจ  เกี่ยวกับแนวทาง การขับเคลื่อนประเทศสู่ “ไทยแลนด์ 4.0”

วันศุกร์ที่ 26 พฤษภาคม 2560
รอง ลธน.ม. นางสาวเรณู ฯ เป็นประธานเปิดการสัมมนาเพื่อเสริมสร้างความเข้าใจ  เกี่ยวกับแนวทาง การขับเคลื่อนประเทศสู่ “ไทยแลนด์ 4.0”
รองเลขาธิการนายกรัฐมนตรีฝ่ายการเมือง นางสาวเรณู  ตังคจิวางกูร เป็นประธานเปิดการสัมมนาเพื่อเสริมสร้างความเข้าใจเกี่ยวกับแนวทางการขับเคลื่อนประเทศสู่ “Thailand 4.0”
วันนี้ (26 พฤษภาคม 2560) เวลา 09.00 น. ณ ตึกสันติไมตรี (หลังใน) ทำนียบรัฐบาล พลเอกวิลาศ อรุณศรี เลขาธิการนายกรัฐมนตรี ได้มอบหมายนางสาวเรณู  ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานเปิดการสัมมนาเพื่อเสริมสร้างความเข้าใจเกี่ยวกับแนวทางการขับเคลื่อนประเทศสู่ “Thailand 4.0” โดยมีผู้เข้าร่วมสัมมนาประกอบด้วยคณะผู้บริหาร ข้าราชการ พนักงานราชการ และเจ้าหน้าที่ในสังกัดสำนักเลขาธิการนายกรัฐมนตรี  สำนักเลขาธิการคณะรัฐมนตรี  สำนักงานปลัดสำนักนายกรัฐมนตรี และสำนักงานสภาความมั่นคงแห่งชาติ รวมทั้งสิ้นจำนวนประมาณ 250 คน
โอกาสนี้ รองเลขธิการนายกรัฐมนตรีฝ่ายการเมือง ได้กล่าวเปิดการสัมมนา ฯ ว่า Thailand 4.0 เป็นโมเดลเศรษฐกิจที่จะนำพาประเทศไทยให้หลุดพ้นจาก 3 กับดัก คือ ประเทศรายได้ปานกลาง กับดักความเหลื่อมล้ำของความมั่งคั่ง และกับดักความไม่สมดุลในการพัฒนา พร้อม ๆ กับเปลี่ยนผ่านประเทศไทยไปสู่ “ประเทศในโลกที่หนึ่ง” ที่มีความมั่นคง มั่งคั่ง และยั่งยืน ในบริบทของการปฏิวัติอุตสาหกรรมยุคที่ 4 อย่างเป็นรูปธรรม ตามแนวทางที่แผนยุทธศาสตร์ชาติ 20 ปีที่รัฐบาลได้วางไว้ ด้วยการสร้างความเข้มแข็งจากภายใน ควบคู่ไปกับการเชื่อมโยงกับประชาคมโลก ตามแนวคิด “ปรัชญาเศรษฐกิจพอเพียง” โดยขับเคลื่อนผ่านกลไก “ประชารัฐ” ด้วยการบูรณาการให้ทุกภาคส่วนเข้ามามีบทบาทร่วมกันในการพัฒนาคุณภาพชีวิตให้ดีขึ้น
ตอนท้ายของการสัมมนาฯ รองเลขาธิการนายกรัฐมนตรีฝ่ายการเมืองได้กล่าวย้ำถึง Thailand 4.0 ซึ่งกำหนดเป้าหมายครอบคลุมใน 4 มิติ ดังนี้  1. ความมั่นคงทางเศรษฐกิจ  เป็น “ระบบเศรษฐกิจที่เน้นการสร้างมูลค่า” ที่ขับเคลื่อนด้วยนวัตกรรมเทคโลยี และความคิดสร้างสรรค์  2. ความอยู่ดีมีสุขทางสังคม เป็น “สังคมที่เดินหน้าไปด้วยกัน ไม่ทอดทิ้งใครไว้ข้างหลัง” ด้วยการเติมเต็มศักยภาพของผู้คนในสังคม  เพื่อสร้างหลักประกันความมั่นคงทางเศรษกิจสังคม และฟื้นความสมานฉันท์ และความเป็นปึกแผ่นของคนในสังคม ให้กลับคืนมาอีกครั้งหนึ่ง  3. การยกระดับคุณค่ามนุษย์ ด้วยการพัฒนาคนไทย ให้เป็น “มนุษย์ที่สมบูรณ์ในศตวรรษที่ 21 “ ควบคู่ไปกับการเป็น “คนไทย 4.0 ในโลกที่หนึ่ง”  และ  4. การรักษ์สิ่งแวดล้อม เป็น “สังคมคาร์บอนต่ำ” อย่างเต็มรูปแบบ ทั้งนี้ ในฐานะที่ผู้เข้าร่วมสัมมนาเป็นเจ้าหน้าที่ของรัฐ ที่อยู่ในสังกัดสำนักนายกรัฐมนตรี และทำงานเป็นฝ่ายอำนวยการใกล้ชิดนายกรัฐมนตรี จึงเห็นควรพัฒนาตนเองให้ครอบคลุมทั้ง 4 มิติ ดังกล่าว เพื่อจะได้เป็นกำลังสำคัญในการขับเคลื่อนชาติบ้านเมืองให้ก้าวหน้าอย่างยั่งยืนต่อไป
**************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4053
