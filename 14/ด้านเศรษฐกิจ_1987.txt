รัฐบาลไทย-ข่าวทำเนียบรัฐบาล-ธ.ก.ส. จัดงานวันเด็กพร้อมเปิดตัวเงินฝาก“Kids D” มอบกระปุกออมทรัพย์ “น้องพากเพียร”สุดน่ารัก

วันพฤหัสบดีที่ 11 มกราคม 2561
ธ.ก.ส. จัดงานวันเด็กพร้อมเปิดตัวเงินฝาก“Kids D” มอบกระปุกออมทรัพย์ “น้องพากเพียร”สุดน่ารัก
ธ.ก.ส. เอาใจเยาวชนไทยในเทศกาลวันเด็กแห่งชาติปี 2561  เปิดอาคารสำนักงานใหญ่บางเขน เนรมิตสวนสนุกที่เต็มไปด้วยความหรรษาควบคู่ความรู้สนุกสนาน พร้อมจัดของขวัญสุดน่ารักกระปุกออมทรัพย์ “น้องพากเพียร” ปลาตะเพียนหน้าตาน่ารักสดใส
ธ.ก.ส. เอาใจเยาวชนไทยในเทศกาลวันเด็กแห่งชาติปี 2561  เปิดอาคารสำนักงานใหญ่บางเขน เนรมิตสวนสนุกที่เต็มไปด้วยความหรรษาควบคู่ความรู้สนุกสนาน พร้อมจัดของขวัญสุดน่ารักกระปุกออมทรัพย์ “น้องพากเพียร” ปลาตะเพียนหน้าตาน่ารักสดใส มอบให้ทุกท่านที่เปิดบัญชีใหม่หรือฝากเพิ่มในบัญชีออมทรัพย์ปกติหรือออมทรัพย์ทวีโชค เพียง 500 บาท หวังปลูกฝังการออมให้กับเยาวชนและประชาชนในโครงการเงินฝาก Kids D
นายอภิรมย์ สุขประเสริฐ ผู้จัดการธนาคารเพื่อการเกษตรและสหกรณ์การเกษตร(ธ.ก.ส.) เปิดเผยว่า ในวันเสาร์ที่ 13  มกราคม 2561 ซึ่งเป็นวันเด็กแห่งชาติ ธ.ก.ส.ได้เปิดอาคารสำนักงานใหญ่ ถนนพหลโยธิน บางเขน จัดงานวันเด็กแห่งชาติภายใต้ธีมงาน Kids 4.0เด็กไทยพัฒนา โดยส่งมอบความสุขด้วยกิจกรรมที่หลากหลาย พร้อมดนตรี อาหารเครื่องดื่มที่อิ่มอร่อย ฟรีตลอดงาน โดยรอบอาคารเนรมิตเป็นสวนสนุกที่เต็มไปด้วยเครื่องเล่น
นานาชนิด เช่น บ้านลม บ้านบอล ม้าหมุน รถไฟราง ซุ้มเกมส์หรรษา เช่น โยนบอล ปาโป่ง ยิงปืน และที่สำคัญคือ ฐานการเรียนรู้ 5  ฐาน ที่ให้ทั้งความสนุกและความรู้สำหรับเด็กไทยในยุค 4.0 ได้แก่ ฐานค่ายหุ่นยนตร์อัจฉริยะ ฐานสาธิตปลูกผักไฮโดรโปรนิกส์  ฐานสาธิตการทำน้ำสลัดและสลัดโรล ฐานเพ้นท์สีกระถางต้นไม้ และฐานแต่งหน้าคัพเค้ก เมื่อสนุกครบ 5 ฐาน เด็กๆ สามารถลุ้นรางวัลกับเกมส์ตักไข่ เพื่อลุ้นรับของขวัญชิ้นพิเศษกลับบ้านทันที ส่วนบริเวณห้องโถงชั้น 2  เด็กๆ ยังสามารถสนุกกับกิจกรรมตัวต่อยอดมนุษย์ 4.0  และห้องสมุดชั้น 3 ที่สร้างสรรค์ความสนุกพร้อมรับของขวัญมากมาย เช่น  กิจกรรมจิ๊กซอว์มหาสนุก กิจกรรมเส้นสายระบายสี กิจกรรม 4 ถัง พิทักษ์โลก กิจกรรมทายคำภาษาอังกฤษ  และกิจกรรม Movie For Fun เป็นต้น
นอกจากนี้ ธ.ก.ส.ยังสนับสนุนให้เด็ก ๆ และเยาวชนรักการออมกับโครงการ Kids D เป็นปีที่ 2  โดยผู้ที่เปิดบัญชีใหม่หรือฝากเพิ่มในบัญชีเงินฝากออมทรัพย์ หรือบัญชีเงินฝากออมทรัพย์ทวีโชค ขั้นต่ำเพียง 500 บาท จะได้รับกระปุกออมทรัพย์ “น้องพากเพียร” ปลาตะเพียนหน้าตาน่ารักสดใส จำนวน 1 กระปุก (1 บัญชีต่อ 1 กระปุก) โดยเปิดรับฝากเฉพาะในวันเด็กแห่งชาติ ณ ธ.ก.ส.สาขาในเขตอำเภอเมืองทุกจังหวัด รวม 603 แห่ง  ตั้งแต่เวลา 08:30 - 12:00 น. จึงขอเชิญชวนทุกท่านร่วมออมเงินให้บุตรหลานเพื่อปลูกฝังการออมให้กับเยาวชน เพราะการออมคือการสร้างรากฐานที่มั่นคงให้กับอนาคต สอดคล้องกับหลักปรัชญาของเศรษฐกิจพอเพียง ลดละความฟุ่มเฟือย ออมเพื่อความมั่นคงและเก็บไว้ใช้ยามจำเป็น
ทั้งนี้ แนวคิดในการจัดทำกระปุกออมทรัพย์ “น้องพากเพียร” สืบเนื่องจาก คนไทยเชื่อว่าปลาตะเพียน เป็นเครื่องหมายของความอุดมสมบูรณ์ โดยเฉพาะอย่างยิ่งประเทศไทยเป็นประเทศเกษตรกรรมที่มีความอุดมสมบูรณ์ คนไทยสมัยก่อนนิยมนำใบลานมาสานเป็นปลาตะเพียน และแขวนไว้เหนือเปลนอนของเด็กอ่อนเพื่อเป็นสิริมงคลโดยปลาตะเพียน ยังพ้องเสียงกับคำว่า พากเพียร ซึ่งหมายถึงการบุกบั่น พยายามมุ่งทำโดยไม่ท้อถอย ปลาตะเพียน จึงเป็นเครื่องหมายของความสมบูรณ์ ความพากเพียร ถือเป็นมรดกทางวัฒนธรรมของไทยมาแต่โบราณ ท่านที่สนใจสามารถตรวจสอบรายละเอียดเพิ่มเติมที่ www.baac.or.th   และ  ธ.ก.ส.  Call Center โทร. 0 2555 0555.

ที่มา : http://www.thaigov.go.th/news/contents/details/9332
