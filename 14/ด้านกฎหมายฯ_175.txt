รัฐบาลไทย-ข่าวทำเนียบรัฐบาล-รมว.ยุติธรรม นำคณะผู้บริหารฯ ลงพื้นที่ นำความยุติธรรมสู่หมู่บ้าน นำบริการรัฐสู่ประชาชน จ.สุรินทร์

วันเสาร์ที่ 12 สิงหาคม 2560
รมว.ยุติธรรม นำคณะผู้บริหารฯ ลงพื้นที่ นำความยุติธรรมสู่หมู่บ้าน นำบริการรัฐสู่ประชาชน จ.สุรินทร์
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม ลงพื้นที่พบปะประชาชนจังหวัดสุรินทร์ ใน "โครงการยุติธรรมสู่หมู่บ้าน นำบริการรัฐสู่ประชาชน "ครั้งที่ ๕ ประจำปีงบประมาณ พ.ศ. ๒๕๖๐
เมื่อวันพุธที่ ๙ สิงหาคม ๒๕๖๐ เวลา ๐๙.๐๐ น.
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
นำคณะผู้บริหารกระทรวงยุติธรรม ลงพื้นที่พบปะประชาชนจังหวัดสุรินทร์
ใน "โครงการยุติธรรมสู่หมู่บ้าน นำบริการรัฐสู่ประชาชน "ครั้งที่ ๕ ประจำปีงบประมาณ พ.ศ. ๒๕๖๐
เพื่อมอบนโยบายการอำนวยความยุติธรรมระดับพื้นที่ และติดตามการดำเนินงานของหน่วยงานในสังกัดกระทรวงยุติธรรมจังหวัดสุรินทร์
โดยเยี่ยมชมการดำเนินงานของเรือนจำชั่วคราวโคกตาบัน ภายใต้โครงการกำลังใจในพระดำริ พระเจ้าหลานเธอ พระองค์เจ้าพัชรกิติยาภา
โอกาสนี้ รัฐมนตรีว่าการกระทรวงยุติธรรม ได้กล่าวว่า นับเป็นพระกรุณาธิคุณหาที่สุดมิได้ที่พระเจ้าหลานเธอพระองค์เจ้าพัชรกิติยาภา
ได้ประทานแนวคิดปรัชญาเศรษฐกิจพอเพียงให้มาปรับใช้ในเรือนจำเพื่อเป็นการเตรียมความพร้อมให้กับผู้ต้องขัง
และทำให้เป็นเรือนจำที่มีความเข้มแข็ง ภายใต้ชื่อ "ชุมชนโคกตาบัน" จึงถือว่าผู้ต้องขังทุกคนเป็น "สมาชิกโคกตาบัน"
ที่จะต้องช่วยกันรักษาและร่วมมือทำให้ชุมชนนี้เป็นพื้นที่สำหรับการฝึกและพัฒนาจิตใจ ในการเตรียมความพร้อมก่อนกลับคืนสู่สังคมต่อไป
ซึ่งผู้บริหารกระทรวงยุติธรรมพร้อมให้การสนับสนุนและเป็นกำลังใจให้กับผู้ต้องขังทุกคน
ที่จะกลับคืนสู่สังคมและยึดตามแนวทางการดำเนินชีวิตเศรษฐกิจพอเพียง
หลังจากนั้น เวลา ๑๐.๓๐ น. ณ อาคารบูรณาการกระทรวงยุติธรรม จังหวัดสุรินทร์
รัฐมนตรีว่าการกระทรวงยุติธรรม ได้ประชุมเพื่อมอบนโยบายและให้กำลังใจแก่เจ้าหน้าที่ที่ปฏิบัติงานของสำนักงานคุมประพฤติจังหวัดสุรินทร์
สถานพินิจและคุ้มครองเด็กและเยาวชนจังหวัดสุรินทร์ สำนักงานบังคับคดีจังหวัดสุรินทร์ และสำนักงานยุติธรรมจังหวัดสุรินทร์
โดยขอให้หน่วยงานในพื้นที่ได้ศึกษาสภาพปัญหาการอำนวยความยุติธรรมในพื้นที่ว่าเป็นอย่างไร
เพื่อสะท้อนปัญหาที่แท้จริง และนำไปสู่แนวทางการแก้ไขปัญหาการอำนวยความยุติธรรมให้แก่ประชาชน
โดยให้ยึดประชาชนเป็นศูนย์กลาง ทั้งในส่วนการให้คำปรึกษา การให้ความรู้ รวมทั้งการติดตามผลการแก้ไขปัญหาจนแล้วเสร็จ
เพื่อการลดความเหลื่อมล้ำในสังคม และให้ประชาชนได้เข้าถึงกระบวนการยุติธรรมด้วยความสะดวก รวดเร็ว ประหยัด และเป็นธรรม

ที่มา : http://www.thaigov.go.th/news/contents/details/5903
