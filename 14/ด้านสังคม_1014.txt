รัฐบาลไทย-ข่าวทำเนียบรัฐบาล-รมว.พม. ติดตามการก่อสร้างอาคารพักอาศัยแปลง G โครงการฟื้นฟูเมืองชุมชนดินแดง คืบหน้ากว่าร้อยละ 40

วันพุธที่ 20 ธันวาคม 2560
รมว.พม. ติดตามการก่อสร้างอาคารพักอาศัยแปลง G โครงการฟื้นฟูเมืองชุมชนดินแดง คืบหน้ากว่าร้อยละ 40
รมว.พม. ติดตามการก่อสร้างอาคารพักอาศัยแปลง G โครงการฟื้นฟูเมืองชุมชนดินแดง คืบหน้ากว่าร้อยละ 40
วันนี้ (20 ธ.ค. 60) เวลา 09.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่เพื่อตรวจเยี่ยมโครงการฟื้นฟูเมืองชุมชนดินแดง เพื่อติดตามความก้าวหน้าการก่อสร้างอาคารพักอาศัยแปลง G พร้อมทั้งมอบนโยบายการขับเคลื่อนโครงการฯ โดยมี นายไมตรี อินทุสุต ประธานกรรมการการเคหะแห่งชาติ พร้อมด้วย ดร.ธัชพล กาญจนกูล ผู้ว่าการการเคหะแห่งชาติ คณะผู้บริหารการเคหะแห่งชาติ และชาวชุมชนดินแดง ให้การต้อนรับ ณ ที่ตั้งอาคารพักอาศัยแปลง G บริเวณหัวมุม ถนนวิภาวดีรังสิตติดกับถนนดินแดง เขตดินแดง กรุงเทพฯ
พลเอก อนันตพร กล่าวว่า โครงการฟื้นฟูเมืองชุมชนดินแดง เป็นโครงการหนึ่งที่อยู่ภายใต้แผนแม่บทการพัฒนาที่อยู่อาศัยระยะ 20 ปี (พ.ศ.2560 - 2579) ซึ่งรัฐบาลให้ความสำคัญกับคุณภาพชีวิตของชาวชุมชนดินแดง เนื่องจากสภาพอาคารมีความทรุดโทรมและสภาพแวดล้อมชุมชนที่แออัด จึงมอบหมายให้กระทรวงการพัฒนาสังคมและความมั่นคงของมนุษย์ (พม.) โดยการเคหะแห่งชาติ (กคช.) หน่วยงานภาคีที่เกี่ยวข้อง และผู้อยู่อาศัยในชุมชนดินแดง ร่วมกันขับเคลื่อนโครงการดังกล่าวจนประสบผลสำเร็จในรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี รวมระยะเวลากว่า 16 ปี โดยจัดสร้างที่อยู่อาศัยที่มีความมั่นคงและปลอดภัย ด้วยรูปแบบอาคารสูง ที่ทันสมัย พร้อมระบบป้องกันอัคคีภัยและแผ่นดินไหว โดยเฉพาะการชำระค่าเช่าในราคาเดิม เพียงเพิ่มค่าบริหารสาธารณูปโภคและสาธารณูปการ ตลอดจนคำนึงถึงคุณภาพชีวิตที่ดีของผู้อยู่อาศัยเป็นสำคัญ
ภายหลังจาก กคช. ได้จัดพิธีวางศิลาฤกษ์โครงการฟื้นฟูเมืองชุมชนดินแดง อาคารพักอาศัยแปลง G เมื่อวันที่ 19 ธันวาคม 2559 ที่ผ่านมา ปัจจุบัน ใช้ระยะเวลาก่อสร้างครบระยะเวลา 1 ปี จึงถือโอกาสนี้ลงพื้นที่ชุมชนดินแดง เพื่อรับฟังภาพรวมของแผนแม่บทโครงการฟื้นฟูเมืองชุมชนดินแดง (พ.ศ. 2559 - 2567) ซึ่งแบ่งการก่อสร้างออกเป็น 4 ระยะ ใช้เวลารวม 8 ปี โดยเฉพาะรายละเอียดความก้าวหน้าของการก่อสร้างโครงการระยะแรกคือ อาคารพักอาศัยแปลง G จำนวน 334 หน่วย ตั้งอยู่บริเวณหัวมุมถนนวิภาวดีรังสิตติดกับถนนดินแดง ขณะนี้ มีความก้าวหน้า การก่อสร้างประมาณร้อยละ 40 โดยงานโครงสร้างอยู่ที่ชั้น 21 (ข้อมูล ณ 18 ธันวาคม 2560) นอกจากนี้ ได้เยี่ยมชม ห้องตัวอย่างขนาดพื้นที่ 33 ตารางเมตร บริเวณชั้น 9 ซึ่งได้รับการออกแบบพื้นที่ใช้สอยอย่างลงตัว ประกอบด้วย ห้องนอน ห้องอเนกประสงค์ พื้นที่ทำอาหาร ห้องน้ำ และระเบียง
การดำเนินงานในระยะต่อไป โครงการฟื้นฟูเมืองชุมชนดินแดงระยะ 2- 4 จะรองรับผู้อยู่อาศัยเดิม 6,212 หน่วย โดยมีการนำเสนอแบบก่อสร้างละเอียดและรายงานวิเคราะห์ผลกระทบสิ่งแวดล้อม (EIA) ต่อสำนักงานคณะกรรมการพัฒนาการเศรษฐกิจและสังคมแห่งชาติเรียบร้อยแล้ว เพื่อขอความเห็นชอบก่อนนำเสนอคณะรัฐมนตรีภายในเดือนเมษายน 2561 ส่วนโครงการฟื้นฟูเมืองชุมชนดินแดงระยะ 3 - 4 จะรองรับผู้อยู่อาศัยใหม่ จำนวน 13,746 หน่วย ซึ่งขณะนี้อยู่ระหว่างศึกษาความเป็นไปได้ในการให้เอกชนร่วมลงทุน (PPP) ภายใต้พระราชบัญญัติการให้เอกชน ร่วมลงทุนในกิจการของรัฐ พ.ศ. 2556 ด้านกระบวนการมีส่วนร่วม กคช. ร่วมกับผู้อยู่อาศัยในชุมชนดินแดงวางแผนการดำเนินกิจกรรมต่างๆ เพื่อพัฒนาสภาพแวดล้อมชุมชนดินแดง รวมไปถึงการพัฒนาศักยภาพของผู้นำและผู้อยู่อาศัยในชุมชน เพื่อให้ชุมชนดินแดงเป็นชุมชนต้นแบบของการฟื้นฟูและพัฒนาเมืองอย่างยั่งยืน โดยผลสำรวจข้อมูล และมวลชนล่าสุด พบว่า ร้อยละ 98.17 เห็นด้วย
"อย่างไรก็ตาม การแก้ปัญหาด้านที่อยู่อาศัยนั้น รัฐบาล โดยกระทรวง พม. ดำเนินการตามยุทธศาสตร์การพัฒนาที่อยู่อาศัย ระยะ 20 ปี (พ.ศ. 2560-2579) โดยยังคงมุ่งมั่นขับเคลื่อนโครงการฟื้นฟูเมืองชุมชนดินแดง และโครงการพัฒนาที่อยู่อาศัยสำหรับผู้มีรายได้น้อย และรายได้ปานกลางอย่างต่อเนื่องจนบรรลุเป้าหมาย เพื่อให้ประชาชนมีคุณภาพภาพชีวิตที่ดี มีที่อยู่อาศัยเป็นของตนเองอย่างถ้วนทั่วต่อไป” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/8884
