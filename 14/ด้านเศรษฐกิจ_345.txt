รัฐบาลไทย-ข่าวทำเนียบรัฐบาล-พาณิชย์ยกทัพผู้ประกอบการ GI ทั่วไทย ประกาศความสำเร็จอย่างยิ่งใหญ่ กับการจัดงาน GI Market 2017 ณ เซ็นทรัลแจ้งวัฒนะ

วันศุกร์ที่ 5 พฤษภาคม 2560
พาณิชย์ยกทัพผู้ประกอบการ GI ทั่วไทย ประกาศความสำเร็จอย่างยิ่งใหญ่ กับการจัดงาน GI Market 2017 ณ เซ็นทรัลแจ้งวัฒนะ
กระทรวงพาณิชย์ เผยความสำเร็จในการจัดงาน GI Market 2017 ที่ช่วยยกระดับความภาคภูมิใจอัตลักษณ์ชุมชน โดยมียอดจำหน่ายสินค้าตลอด 7 วัน กว่า 10,000,000 บาท ตอกย้ำการยอมรับจากผู้บริโภคต่อสินค้า GI ให้สามารถอยู่ได้อย่างมั่นคง มั่งคั่ง ยั่งยืน
ซึ่งเป็นหนึ่งในนโยบายของกระทรวงพาณิชย์ในการขับเคลื่อนประเทศสู่ไทยแลนด์ 4.0
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยว่า ได้มอบหมายให้ กรมทรัพย์สินทางปัญญา กระทรวงพาณิชย์ จัดงาน GI Market 2017 ระหว่างวันที่ 27 เมษายน - 3 พฤษภาคม ที่ผ่านมา ณ ศูนย์การค้าเซ็นทรัลพลาซา แจ้งวัฒนะ โดยเป็นการยกทัพสินค้าสิ่งบ่งชี้ทางภูมิศาสตร์ (Geographical Indication : GI) ทั่วไทย เพื่อยกระดับความภาคภูมิใจในอัตลักษณ์ชุมชน และสะท้อนให้เห็นถึงคุณภาพ คุณลักษณะโดดเด่น และคุณค่าของสินค้า GI จากทั่วประเทศ
โดยกรมฯ ได้คัดเลือกสินค้า GI กว่า 60 รายการมาร่วมในงานนี้ ซึ่งมีการตอบรับเป็นอย่างดีจากผู้บริโภค สามารถสร้างยอดขายให้แก่ชุมชนผู้ผลิตสินค้า GI กว่า 5,099,950 บาท และมียอดสั่งซื้อสินค้าแห้วสุพรรณบุรี เพื่อส่งออกไปสหรัฐอเมริกาและเกาหลีใต้ กว่า 4,208,000 บาท ยิ่งไปกว่านั้นผู้ประกอบการกล้วยไข่กำแพงเพชรยังได้เซ็นสัญญาซื้อขายกับ บริษัท เซ็นทรัล ฟู้ด รีเทล เพื่อส่งกล้วยไข่กำแพงเพชรไปขายในมุม GI Corner ใน ท็อปส์ มาร์เก็ต อย่างต่อเนื่องอีกด้วย ส่งผลให้ผู้ผลิตผู้ประกอบการสามารถขยายช่องทางการตลาดและสร้างรายได้โดยนำตราสัญลักษณ์สิ่งบ่งชี้ทางภูมิศาสตร์มาใช้ เพื่อเป็นเครื่องมือในการสร้างความมั่นใจและให้ผู้บริโภคยอมรับในคุณภาพมาตรฐานของสินค้า GI นำไปสู่การสร้างความเข้มแข็ง ความมั่นคง มั่งคั่ง และยั่งยืนให้กับชุมชน
นอกจากนี้ กรมทรัพย์สินทางปัญญา กระทรวงพาณิชย์ ยังตั้งเป้าหมายที่จะนำทัพสินค้า GI ไทยไปเปิดตลาดต่างประเทศ ในรูปแบบพาวิลเลี่ยนในงาน ThaiFex 2017 ซึ่งจะจัดขึ้นระหว่างวันที่ 31 พฤษภาคม – 4 กรกฎาคม 2560 และบุกห้างสรรพสินค้าชั้นนำอีกครั้งในงาน GI Market 2017 ณ ศูนย์การค้าเซ็นทรัล พลาซา เวสต์เกต ระหว่างวันที่ 1 – 7 สิงหาคม 2560 ซึ่งจะมีไฮไลท์ที่น่าสนใจคือจะมีสินค้า GI จากอาเซียนมาร่วมออกบูทภายในงานด้วย เพื่อแสดงให้เห็นว่าสินค้า GI เป็นสินค้าที่มีมาตรฐานเป็นที่ยอมรับและได้ความนิยมในระดับสากล

ที่มา : http://www.thaigov.go.th/news/contents/details/3553
