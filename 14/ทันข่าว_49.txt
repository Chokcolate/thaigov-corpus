รัฐบาลไทย-ข่าวทำเนียบรัฐบาล-ประเทศไทยได้รับประโยชน์อะไรจากการประชุมอาเซียนบวกคู่เจรจา

วันศุกร์ที่ 24 พฤศจิกายน 2560
ประเทศไทยได้รับประโยชน์อะไรจากการประชุมอาเซียนบวกคู่เจรจา
ณ สาธารณรัฐฟิลิปปินส์
การประชุมสุดยอดผู้นำอาเซียน ครั้งที่ ๓๑ และการประชุมกลุ่มอาเซียนกับประเทศคู่เจรจา ระหว่างวันที่ ๑๓ – ๑๔ พฤศจิกายน ๒๕๖๐ ณ สาธารณรัฐฟิลิปปินส์ ถือเป็นโอกาสที่ประเทศไทยได้สานความสัมพันธ์กับประเทศต่าง ๆ อย่างแน่นแฟ้น และยกระดับความร่วมมือในหลายด้าน
สำหรับประเด็นที่กลุ่มอาเซียนได้หารือกับประเทศคู่เจรจา ได้แก่ สหรัฐอเมริกา จีน ญี่ปุ่น เกาหลี อินเดีย แคนาดา สหภาพยุโรป ซึ่งแต่ละเวทีมีความคิดเห็นตรงกันนั้น ประกอบด้วย การวางแผนร่วมมือกันจัดทำวิสัยทัศน์และแผนยุทธศาสตร์อาเซียน เพื่อสร้างประชาคมอาเซียนให้มีความเข้มแข็ง และเชื่อมโยงกับภูมิภาคเอเชีย-แปซิฟิกและโลกอย่างเป็นระบบ รวมถึงความร่วมมือในการพัฒนาที่ยั่งยืนเพื่อรองรับการเปลี่ยนแปลงของโลก และการส่งเสริมการเจริญเติบโตทางเศรษฐกิจที่ครอบคลุมและนำนวัตกรรมเป็นปัจจัยขับเคลื่อนให้เกิดการเติบโต ตลอดจนการแข่งขันของอุตสาหกรรมระดับภูมิภาค พร้อมส่งเสริมความเป็นหุ้นส่วนในเชิงสร้างสรรค์ ทั้งนี้ เมื่อแยกเป็นประเด็นที่สำคัญจากการหารือของแต่ละเวที สรุปได้ดังนี้
๑. ด้านความมั่นคง มุ่งเน้นเรื่องการต่อต้านอาชญากรรมข้ามชาติ โดยการพัฒนาศูนย์ไซเบอร์อาเซียน เพื่อป้องกันภัยคุกคามที่มีประสิทธิภาพ การเป็นตัวกลางร่วมประสานระงับเหตุข้อพิพาทบนคาบสมุทรเกาหลี รวมถึงให้มีการส่งเสริมสันติภาพและเสถียรภาพในภูมิภาคเกี่ยวกับปัญหาทะเลจีนใต้ ซึ่งไทยจะได้รับประโยชน์ในด้านการสนับสนุนพัฒนาเครือข่ายความร่วมมือด้านข้อมูล เพื่อต่อต้านอาชญากรรมข้ามชาติ
๒. ด้านเศรษฐกิจ มุ่งเน้นเรื่องการเชื่อมโยงระบบโครงสร้างพื้นฐานของประเทศอย่างไร้รอยต่อผ่านโครงการระเบียงเศรษฐกิจภาคตะวันออก (EEC) เพื่อเชื่อมโยงความเจริญผ่านเส้นทางสายไหมของภูมิภาค การพัฒนาระบบขนส่งโลจิสติกส์โดยการนำนวัตกรรมมาใช้เป็นตัวขับเคลื่อนเศรษฐกิจของประเทศ การจัดตั้งธนาคารเพื่อการลงทุนโครงสร้างพื้นฐานแห่งเอเชีย เพื่อมุ่งเน้นผลประโยชน์ของประชาชนทั้งในอาเซียน และเอเชีย-แปซิฟิก การจัดทำแผนแม่บทด้านความเชื่อมโยงในภูมิภาคและระหว่างภูมิภาคทั้ง 4 คือ ยุทธศาสตร์ความร่วมมือทางเศรษฐกิจระหว่างกัมพูชา ลาว พม่า และไทย (ACMECS) กลุ่มความร่วมมืออนุภูมิภาคทางวิชาการและเศรษฐกิจแบบหลากหลายสาขา (BIMSTEC) และสมาคมความร่วมมือแห่งภูมิภาคมหาสมุทรอินเดีย (IORA) การอำนวยความสะดวกทางการค้า เช่น การลดต้นทุนธุรกรรมทางการค้าภายในภูมิภาคลงร้อยละ 10 ภายในปี ค.ศ. 2020 การพิจารณาระบบการเชื่อมโยงข้อมูลอิเล็กทรอนิกส์จุดเดียว การจัดทำระบบรับรองถิ่นกำเนิดสินค้าด้วยตนเองของอาเซียน และการจัดการกับมาตรการที่มิใช่ภาษี รวมทั้งการจัดทำความตกลงการค้าเสรีอาเซียน เพื่อช่วยเสริมสร้างความเป็นหุ้นส่วนให้มีความเข้มแข็งมากยิ่งขึ้น เป็นต้น ทั้งนี้ ไทยจะได้รับความร่วมมืออย่างเข้มแข็ง เสรี และเป็นธรรม พร้อมขยายช่องทางของเศรษฐกิจดิจิทัลร่วมกับอาเซียนให้เติบโตอย่างต่อเนื่องในอนาคต
๓. ด้านสังคม มุ่งเน้นเรื่องการส่งเสริมการดูแลชีวิตความเป็นอยู่ของประชาชนอย่างยั่งยืน ไม่ทอดทิ้งใครไว้ข้างหลัง โดยร่วมมือกับหุ้นส่วนนอกภูมิภาค เช่น ธนาคารโลก เพื่อเตรียมพร้อมสำหรับการเข้าสู่สังคมผู้สูงวัย ด้วยการจัดตั้งศูนย์อาเซียนเพื่อผู้สูงอายุอย่างมีศักยภาพและนวัตกรรม เรื่องสิทธิของสตรีและเด็ก ซึ่งไทยจะได้รับการส่งเสริมและถ่ายทอดองค์ความรู้ที่เป็นเลิศในด้านวิทยาการทางการแพทย์ของภูมิภาคสมัยใหม่ที่เอื้อต่อการใช้ชีวิตของสังคมผู้สูงอายุ รวมทั้งเพื่อการบรรลุเป้าหมายการพัฒนาที่ยั่งยืน
๔. ด้านสิ่งแวดล้อม มุ่งเน้นเรื่องการรับมือเกี่ยวกับการเปลี่ยนแปลงของสภาพภูมิอากาศ และภัยพิบัติทางธรรมชาติอย่างยั่งยืน โดยการส่งเสริมการบริหารจัดการด้านการแพทย์ในภาวะภัยพิบัติ ด้วยการจัดตั้งคลังเก็บสิ่งของบรรเทาทุกข์เพื่อช่วยเหลือผู้ประสบภัยของอาเซียน การเสริมสร้างให้เกิดการเจริญเติบโตสีเขียวผ่านการพัฒนาเทคโนโลยีที่เป็นมิตรกับสิ่งแวดล้อม ซึ่งไทยจะได้รับการพัฒนาถ่ายทอดเทคโนโลยีที่เป็นมิตรกับสิ่งแวดล้อม เพื่อเตรียมความพร้อมรองรับกับภาวะภัยพิบัติได้อย่างมีประสิทธิภาพ
๕. ด้านวัฒนธรรม มุ่งเน้นเรื่องการจัดกิจกรรมแลกเปลี่ยนด้านวัฒนธรรม เพื่อเสริมสร้างความสัมพันธ์ในโอกาสวาระครบรอบของอาเซียนและประเทศสมาชิก โดยจัดตั้งเครือข่ายของเมืองอัจฉริยะด้านสังคมและวัฒนธรรม (SMART Cities-Cultural Centres) ประกอบด้วย เมืองขนาดเล็กและกลาง ซึ่งเน้นการพัฒนาศักยภาพด้านเทคโนโลยีและนวัตกรรม ควบคู่ไปกับการส่งเสริมความเข้าใจด้านวัฒนธรรมระหว่างกัน โดยเน้นเยาวชนจากเมืองระดับกลางและพื้นที่ชนบท ตลอดจนการสร้างเครือข่ายความสัมพันธ์ระหว่างประชาชนอาเซียนกับชาติสมาชิกนอกภูมิภาคที่ครอบคลุมมากขึ้น ซึ่งไทยจะได้เรียนรู้ถึงวัฒนธรรม ขนบธรรมเนียมประเพณีที่ดีงามที่เข้าถึงวิถีการดำเนินชีวิตที่หลากหลาย เพื่อส่งเสริมภาพลักษณ์ด้านการท่องเที่ยวของประเทศในอนาคต
๖. ด้านอื่นๆ เช่น นวัตกรรม วิทยาศาสตร์ เทคโนโลยี การวิจัยและพัฒนา มุ่งเน้นเรื่องการถ่ายทอดเทคโนโลยีและการค้นคว้าวิจัยที่ทันสมัย เพื่อเป็นพื้นฐานสำหรับการรวมตัวทางเศรษฐกิจในยุคสังคมดิจิทัล โครงการพัฒนาบุคลากรและฝึกอบรมของกรมความร่วมมือระหว่างประเทศ กระทรวงการต่างประเทศ (TICA) รวมทั้งความร่วมมือในด้านวิทยาศาสตร์และเทคโนโลยี โดยเฉพาะอย่างยิ่งระบบสารสนเทศ ๔.๐ ฯลฯ ทั้งนี้ ไทยจะได้แลกเปลี่ยนเรียนรู้เกี่ยวกับนวัตกรรมสิ่งประดิษฐ์ รวมถึงการประยุกต์ใช้เทคโนโลยีสมัยใหม่นำไป
ต่อยอดในอุตสาหกรรมการผลิตในประเทศให้มีความก้าวหน้าและทันสมัยรองรับการเติบโตในยุคดิจิทัล
...............................................................................................................
ข่าว/เรียบเรียง : กลุ่มสื่อสารเชิงกลยุทธ์
ภาพ : กลุ่มผลิตสื่อและเทคโนโลยี
สำนักโฆษก

ที่มา : http://www.thaigov.go.th/news/contents/details/8324
