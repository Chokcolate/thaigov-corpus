รัฐบาลไทย-ข่าวทำเนียบรัฐบาล-กระทรวงเกษตรฯ เผยความคืบหน้า “ร่างพระราชบัญญัติสหกรณ์ว่าด้วยการกำกับดูแลกิจการทางการเงินสหกรณ์ออมทรัพย์และสหกรณ์เครดิตยูเนี่ยน”

วันพฤหัสบดีที่ 4 พฤษภาคม 2560
กระทรวงเกษตรฯ เผยความคืบหน้า “ร่างพระราชบัญญัติสหกรณ์ว่าด้วยการกำกับดูแลกิจการทางการเงินสหกรณ์ออมทรัพย์และสหกรณ์เครดิตยูเนี่ยน”
กระทรวงเกษตรฯ เผยความคืบหน้า “ร่างพระราชบัญญัติสหกรณ์ว่าด้วยการกำกับดูแลกิจการทางการเงินสหกรณ์ออมทรัพย์และสหกรณ์เครดิตยูเนี่ยน” เตรียมเปิดรับฟังความเห็น ก่อนมีผลบังคับใช้ 1 มิ.ย. นี้
นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยถึงความคืบหน้าเกี่ยวกับร่างพระราชบัญญัติสหกรณ์ว่าด้วยการกำกับดูแลกิจการทางการเงินสหกรณ์ออมทรัพย์และสหกรณ์เครดิตยูเนี่ยน ภายหลังจากที่มติคณะรัฐมนตรี เมื่อวันที่ 7 มีนาคม 2560 ได้เห็นชอบแนวทางการปฏิรูประบบการบริหารจัดการและกำกับดูแลกิจการสหกรณ์ออมทรัพย์และสหกรณ์เครดิตยูเนี่ยน ตามที่กระทรวงการคลังนำเสนอ จึงมีการหารือร่วมกันระหว่างกรมส่งเสริมสหกรณ์ กรมตรวจบัญชีสหกรณ์ กระทรวงการคลัง และธนาคารแห่งประเทศไทย ในวันที่ 24 มีนาคม 2560 และวันที่ 27 เมษายน 2560 ที่ผ่านมา ซึ่งหลังจากนี้ กระทรวงเกษตรและสหกรณ์เตรียมเปิดรับฟังความเห็นร่างพระราชบัญญัติสหกรณ์ว่าด้วยการกำกับดูแลกิจการทางการเงินสหกรณ์ออมทรัพย์และเครดิตยูเนี่ยน ในวันที่ 19 พฤษภาคม 2560 ผ่านเว็บไซต์กรมส่งเสริมสหกรณ์ ก่อนมีผลบังคับใช้ 1 มิถุนายน 2560 นี้
ดร.วิณะโรจน์ ทรัพย์ส่งสุข อธิบดีกรมส่งเสริมสหกรณ์ กล่าวเพิ่มเติมว่า จากการประชุมร่วมกันระหว่างกรมส่งเสริมสหกรณ์ กรมตรวจบัญชีสหกรณ์ กระทรวงการคลัง และธนาคารแห่งประเทศไทยทั้งสองครั้ง ได้มีข้อสรุปแนวทางการดำเนินการตามมติคณะรัฐมนตรี โดยได้มีการกำหนดหลักเกณฑ์การกำกับดูแลให้นายทะเบียนสหกรณ์สามารถกำหนดได้ทันทีภายใต้อำนาจปัจจุบัน ซึ่งหลักเกณฑ์หลักๆ และมีความเร่งด่วน ได้แก่ การให้ผลตอบแทนแก่สมาชิก เพื่อให้สหกรณ์มีต้นทุนทางการเงินในระดับที่เหมาะสมและลดแรงกดดันในการหาผลตอบแทนจากการลงทุน โดยแบ่งเป็น กำหนดอัตราเงินปันผลตามหุ้นที่ชำระแล้วของสมาชิก และกำหนดเพดานอัตราดอกเบี้ยเงินฝากไม่ให้เกิน 4.5% ขณะเดียวกันได้กำหนดให้สหกรณ์ต้องดำรงสินทรัพย์สภาพคล่องอยู่ที่ประมาณ 6% ซึ่งให้สำรองไว้ในรูปแบบของสินทรัพย์ที่สามารถเปลี่ยนเป็นเงินได้ทันที ซึ่งการกำหนดให้ดำรงสินทรัพย์สภาพคล่องนี้ มีวัตถุประสงค์เพื่อจะดูแลความเสี่ยงด้านสภาพคล่องของสหกรณ์ และยังมีการกำหนดการลงทุนของสหกรณ์ในหลักทรัพย์ที่มีความเสี่ยงต่ำ และมีสัดส่วนที่ไม่มากจนเกินไป เพื่อไม่ให้การลงทุนของสหกรณ์มีความเสี่ยงสูง และมีการกำกับลูกหนี้รายใหญ่ โดยสหกรณ์จะให้กู้กับสหกรณ์หนึ่งได้ไม่เกินอัตราที่กำหนด เพื่อไม่ให้สินเชื่อกระจุกตัวที่ลูกหนี้รายใดรายหนึ่งด้วย
สำหรับกรณีการเปิดรับสมาชิกสมทบ ได้จำกัดจำนวนสมาชิกสมทบให้อยู่ในวงจำกัดเท่านั้น โดยกำหนดกำหนดคุณสมบัติของสมาชิกสมทบของสหกรณ์ รับได้เฉพาะบิดา มารดา สามี ภรรยาหรือบุตรของสมาชิกสหกรณ์นั้น หรือบุคคลในหน่วยงานที่ขาดคุณสมบัติจะเป็นสมาชิกเท่านั้น เพื่อป้องกันการระดมทุนจากภายนอก และยังมีการกำหนดให้สหกรณ์เปิดเผยข้อมูลผลประโยชน์และค่าตอบแทนของกรรมการดำเนินการและผู้จัดการต่อที่ประชุมใหญ่ เพื่อให้สมาชิกทราบ และให้สหกรณ์รายงานผลการดำเนินธุรกรรมของสหกรณ์เป็นรายเดือนให้กรมส่งเสริมสหกรณ์รับทราบเป็นระยะๆ เพื่อให้กรมฯสามารถตรวจสอบและติดตามการดำเนินงานของสหกรณ์ได้อย่างต่อเนื่อง และเป็นข้อมูลในการบริหารความเสี่ยงของสหกรณ์ ป้องกันการเกิดปัญหาทุจริตภายในสหกรณ์หรือการแก้ไขปัญหาที่อาจจะล่าช้าจนส่งผลทำให้เกิดความเสียหายในวงกว้างได้
ทั้งนี้ กรมส่งเสริมสหกรณ์จะเปิดรับฟังความเห็นเกี่ยวกับหลักเกณฑ์ข้างต้น และขอเชิญชวนผู้แทนและสมาชิกสหกรณ์ออมทรัพย์ร่วมแสดงความคิดเห็นในวันที่ 18 พฤษภาคม 2560 พร้อมกันนี้ กรมฯจะเปิดรับฟังความคิดเห็น            ร่างพระราชบัญญัติสหกรณ์  ในวันที่ 19 พฤษภาคม 2560  ผ่านเว็บไซต์ของกรมส่งเสริมสหกรณ์ และจะนำหลักเกณฑ์มาบังคับใช้ตั้งแต่วันที่ 1 มิถุนายน 2560 เป็นต้นไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3502
