รัฐบาลไทย-ข่าวทำเนียบรัฐบาล-นรม. ย้ำรัฐบาลพร้อมสนับสนุนนักศึกษาอาชีวศึกษาเข้าร่วมอบรมโครงการหลักสูตรวิชาชีพระยะสั้นฐานสมรรถนะ ครั้งที่ 2

วันอังคารที่ 31 ตุลาคม 2560
นรม. ย้ำรัฐบาลพร้อมสนับสนุนนักศึกษาอาชีวศึกษาเข้าร่วมอบรมโครงการหลักสูตรวิชาชีพระยะสั้นฐานสมรรถนะ ครั้งที่ 2
นรม. สนับสนุนโครงการอบรมหลักสูตรวิชาชีพระยะสั้นฐานสมรรถนะ ในหลักสูตรวิชาชีพระยะสั้นในรายวิชาชีพที่ขาดแคลนกำลังคน และเป็นหลักสูตรที่สอดคล้องกับ New Engine of Growth (S-Curve New S-Curve)
วันนี้ (31 ตุลาคม 2560) เวลา 8.15 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายแพทย์ธีระศิลป์ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมคณะเจ้าหน้าที่จากสำนักงานคณะกรรมการอาชีวศึกษา นำคณะนักศึกษาอาชีวศึกษาที่ผ่านการเข้าฝึกอบรมโครงการหลักสูตรวิชาชีพระยะสั้นฐานสมรรถนะ “Education to Employment: Vocational Boot Camp” ครั้งที่ 2 มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์ผลการดำเนินงานของโครงการหลักสูตรวิชาชีพระยะสั้นฐานสมรรถนะ “Education to Employment: Vocational Boot Camp” ครั้งที่ 2 ซึ่งจัดขึ้นระหว่างวันที่ 2 - 31 ตุลาคม 2560 ที่ผ่านมา
รัฐมนตรีว่าการกระทรวงศึกษาธิการ กล่าวรายงานว่า โครงการหลักสูตรวิชาชีพระยะสั้นฐานสมรรถนะ “Education to Employment: Vocational Boot Camp” หรือ E to E เป็นการฝึกอบรมหลักสูตรวิชาชีพระยะสั้นในรายวิชาชีพที่ขาดแคลนกำลังคน และเป็นหลักสูตรที่สอดคล้องกับ New Engine of Growth (S-Curve New S-Curve) เพื่อขับเคลื่อนการพัฒนาเศรษฐกิจตามนโนบายของรัฐบาล ซึ่งกระทรวงศึกษาธิการ ได้มอบหมายให้สำนักงานคณะกรรมการอาชีวศึกษาเป็นผู้ดำเนินโครงการเพื่อพัฒนาและเตรียมความพร้อมอย่างเข้มข้นให้กับผู้เรียนสายวิชาชีพสามารถเข้าสู่การทำงานได้ทันที โดยเน้นการพัฒนา “สมรรถนะหลัก” ควบคู่กับ “คุณธรรม” ซึ่งการดำเนินดังกล่าวยังสอดคล้องกับโครงการสานพลังประชารัฐ โดยภาคเอกชนได้เข้ามามีส่วนร่วม ตั้งแต่การพัฒนาหลักสูตร และการฝึกอบรม และมีวิทยากรจากภาคเอกชนมาร่วมฝึกอบรมด้วย
โอกาสนี้ นายกรัฐมนตรี ได้เดินเยี่ยมชมนิทรรศการที่กระทรวงศึกษาได้นำมาจัดแสดง ได้แก่ หลักสูตรการตรวจซ่อมใหญ่วงล้อ และระบบเบรกอากาศยาน กลุ่มอาชีพช่างอากาศยาน โดยวิทยาลัยเทคนิคถลาง จังหวัดภูเก็ต และเทคโนโลยีการผลิตอ้อยในระบบโมเดิร์นฟาร์ม กลุ่มวิชาชีพเกษตรและอุตสาหกรรมการเกษตร โดยวิทยาลัยเกษตรและเทคโนโลยีสระแก้วมาร่วมจัดแสดงในรูปแบบของนิทรรศการ พร้อมทั้งนำ 4 นักศึกษาสาขาช่างเชื่อม จากวิทยาลัยเทคนิคพิษณุโลก วิทยาลัยตาก วิทยาลัยเทคนิคน่าน และวิทยาลัยเทคนิคสิชล ซึ่งได้รับ 3 เหรียญทอง 1 เหรียญเงิน และเหรียญทองประเภทคะแนนรวมสูงสุด จากการแข่งขันทักษะงานเชื่อมเยาวชนนานาชาติ (Zeitplan Yung Welding Competition 2017) “WELDCUP 2017” ณ เมืองดุสเซลดอร์ฟ สหพันธ์สาธารณรัฐเยอรมนี และทีมนักศึกษาจากวิทยาลัยเทคนิคสกลนคร สาขาช่างยนต์ แชมป์รางวัลชนะเลิศการแข่งขันฮอนด้าประหยัดเชื้อเพลิงระดับนานาชาติ ด้วยสถิติ 2,698.834 กิโลเมตร/ลิตร ประหยัดน้ำมัน ณ ประเทศญี่ปุ่น
พร้อมกันนี้ นายกรัฐมนตรี ได้กล่าวว่ารัฐบาลพร้อมสนับสนุนโครงการหลักสูตรวิชาชีพระยะสั้นฐานสมรรถนะ “Education to Employment: Vocational Boot Camp” ที่ได้มีการนำนักศึกษาอาชีวศึกษาเข้าร่วมอบรมการพัฒนาในหลักสูตรต่าง ๆ เพื่อเป็นพลังในต่อยอดการขับเคลื่อนการพัฒนาเศรษฐกิจ Thailand 4.0 ตาม นโนบายของรัฐบาลได้ โดยทางรัฐบาลสนับสนุนการเข้าศึกษาต่อในภาคอาชีวศึกษาให้มากขึ้น เพราะภาคอาชีวศึกษาเรียนจบมาสามารถทำงานได้ทันทีและเป็นที่ต้องการของตลาดแรงงาน
สำหรับโครงการหลักสูตรวิชาชีพระยะสั้นฐานสมรรถนะ “Education to Employment: Vocational Boot Camp” ที่ผ่านมา ได้มีการเปิดหลักสูตรการฝึกอบรมรวมทั้งสิ้น จำนวน 3,888 หลักสูตร และมีผู้เข้ารับการฝึกอบรมรวมทั้งสิ้นจำนวน 84,354 คน โดยหลักสูตรแบ่งเป็น 2 กลุ่ม ได้แก่ กลุ่ม New Engine of Growth จำนวน 1,400 หลักสูตร เช่น หลักสูตรเทคโนโลยี งานซ่อมสีรถยนต์ (ระบบอัจฉริยะ) หลักสูตรเทคโนโลยีปรับฉีดพลาสติก หลักสูตรอาหารไทยแห่งอนาคต หลักสูตรงานควบคุมหลอดไฟบ้านผู้สูงวัยด้วยคอมพิวเตอร์ระบบสมองกลฝังตัว โดยมีผู้เข้าร่วมฝึกอบรมตามโครงการในกลุ่มดังกล่าวจำนวน 29,740 คน และกลุ่มหลักสูตรตามความต้องการของท้องถิ่น (Local Needs) จำนวน 2,488 หลักสูตร เช่น หลักสูตรภาษีมูลค่าเพิ่มสำหรับธุรกิจยุค Thailand 4.0 หลักสูตรโปรแกรมการออกแบบงานกราฟิกและภาพเคลื่อนไหว หลักสูตรการซื้อขายและการทำธุรกิจระบบอิเล็กทรอนิกส์ เพื่อเสริมสร้างศักยภาพกำลังคนอาชีวศึกษา ยกระดับทักษะฝีมือแรงงานให้สอดคล้องกับความต้องการของผู้ประกอบการ และสอดรับกับกลไกการขับเคลื่อนเศรษฐกิจ หรือ New Engine of Growth ในยุคไทยแลนด์ 4.0 โดยมีผู้เข้าร่วมฝึกอบรมจำนวน 54,614 คน โดยส่วนหนึ่งเป็นการต่อยอดความสำเร็จมาจากโครงการฝึกอบรมหลักสูตรวิชาชีพระยะสั้นฐานสมรรถนะ ครั้งที่ 1 และต้องการให้โครงการนี้เกิดขึ้นทุกช่วงของการปิดภาคเรียน และเปิดสอนในประเภทวิชาที่หลากหลายมากขึ้น เช่น หลักสูตรงานบำรุงรักษา รถจักรยานยนต์ขนาดใหญ่ (Big Bike) ซึ่งมีจำหน่ายในท้องตลาดแต่มีช่างวิชาชีพที่ซ่อมได้ไม่เพียงพอ
********************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7687
