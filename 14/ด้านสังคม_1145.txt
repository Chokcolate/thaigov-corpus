รัฐบาลไทย-ข่าวทำเนียบรัฐบาล-สธ.ยืนยันไม่มีส่วนเกี่ยวข้องการจัดคอนเสิร์ตของสมาคมบีเฮลท์

วันจันทร์ที่ 5 กุมภาพันธ์ 2561
สธ.ยืนยันไม่มีส่วนเกี่ยวข้องการจัดคอนเสิร์ตของสมาคมบีเฮลท์
กระทรวงสาธารณสุข ยืนยันไม่มีส่วนเกี่ยวข้องกับการจัดคอนเสิร์ตของสมาคมบีเฮลท์ ซึ่งนำโลโก้เดิมของกระทรวงสาธารณสุขที่ยกเลิกไปแล้วมาใช้ประชาสัมพันธ์ เร่งแจ้งให้ผู้จัดดำเนินการแก้ไขเอกสารและสื่อประชาสัมพันธ์ทุกชนิดโดยด่วน
วันนี้ (5 กุมภาพันธ์ 2561) ที่กระทรวงสาธารณสุข จ.นนทบุรี นายแพทย์โอภาส  การย์กวินพงศ์ รองปลัดกระทรวงสาธารณสุข และโฆษกกระทรวงสาธารณสุข ให้สัมภาษณ์กรณีที่สมาคมบีเฮลท์นำโลโก้เดิมของกระทรวงสาธารณสุขพิมพ์ไว้ในบัตรคอนเสิร์ตการกุศลของสมาคม โดยระบุว่าเพื่อหารายได้ช่วยเหลือผู้ป่วยวัณโรคและเอดส์ที่ยากจน ซึ่งจะจัดขึ้นในเดือนกุมภาพันธ์นี้ ที่อ.คลองหลวง จ.ปทุมธานี ว่า ได้รับมอบหมายจากนายแพทย์เจษฎา  โชคดำรงสุข ปลัดกระทรวงสาธารณสุข ให้ตรวจสอบข้อเท็จจริงโดยด่วน เนื่องจากมีการนำโลโก้เดิมของกระทรวงสาธารณสุขที่ยกเลิกไปแล้วมาใช้ในการประชาสัมพันธ์ ทำให้ประชาชนความเข้าใจผิดว่าเป็นโครงการที่กระทรวงสาธารณสุขให้การสนับสนุน
นายแพทย์โอภาสกล่าวต่อว่า  จากการตรวจสอบกับหน่วยงานสังกัดกระทรวงสาธารณสุขที่เกี่ยวข้องกับการดำเนินงานด้านโรคเอดส์และวัณโรค รวมทั้งหน่วยงานสาธารณสุขในพื้นที่ที่จะจัดงาน ไม่พบว่ามีหน่วยงานของกระทรวงสาธารณสุขเกี่ยวข้องกับการจัดกิจกรรมดังกล่าว จึงได้มอบให้กองกฎหมาย สำนักงานปลัดกระทรวงสาธารณสุข เร่งดำเนินการแจ้งให้ผู้จัดคอนเสิร์ตดังกล่าวให้นำโลโก้เดิมของกระทรวงสาธารณสุข ออกจากเอกสารและสื่อประชาสัมพันธ์ทุกชนิดของสมาคม รวมทั้งแจ้งให้ผู้บริหารสมาคมดังกล่าวมาพบกองกฎหมาย ซึ่งหากพบว่ามีเจตนาแอบอ้างโลโก้กระทรวงสาธารณสุขไปใช้เพื่อประโยชน์ในทางมิชอบ จะพิจารณาดำเนินการตามกฎหมายต่อไป
******************************** 5 กุมภาพันธ์ 2561

ที่มา : http://www.thaigov.go.th/news/contents/details/9869
