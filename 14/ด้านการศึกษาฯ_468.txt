รัฐบาลไทย-ข่าวทำเนียบรัฐบาล-ยูเนสโกประกาศยกย่อง "กำพล วัชรพล" เป็นบุคคลสำคัญทางประวัติศาสตร์ ปี 2561-2562

วันพุธที่ 15 พฤศจิกายน 2560
ยูเนสโกประกาศยกย่อง "กำพล วัชรพล" เป็นบุคคลสำคัญทางประวัติศาสตร์ ปี 2561-2562
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ แถลงมติที่ประชุมสมัยสามัญของยูเนสโก ครั้งที่ 39 ได้ประกาศยกย่องบุคคลสำคัญและเหตุการณ์สำคัญทางประวัติศาสตร์ สำหรับปี 2561-2562 ของ UNESCO
วันนี้ (14 พฤศจิกายน 2560) ณ ห้องประชุมราชวัลลภ กระทรวงศึกษาธิการ, นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ แถลงมติที่ประชุมสมัยสามัญของยูเนสโก ครั้งที่ 39 ได้ประกาศยกย่องบุคคลสำคัญและเหตุการณ์สำคัญทางประวัติศาสตร์ สำหรับปี 2561-2562 ของ UNESCO "การเฉลิมฉลองวันครบรอบ 100 ปีชาตกาล ของนายกำพล วัชรพล (100th Anniversary of the Birth of Kamphol Vacharaphol, An Educational Publisher (1919-1996)"
นพ.ธีระเกียรติ เจริญเศรษฐศิลป์ กล่าวว่า จากการประชุมสมัยสามัญขององค์การการศึกษา วิทยาศาสตร์ และวัฒนธรรมแห่งสหประชาชาติ (ยูเนสโก) ครั้งที่ 39 ที่จบลงในวันนี้ (14 พ.ย.2560) ซึ่งตนได้เดินทางไปเข้าร่วมการประชุมในฐานะหัวหน้าคณะผู้แทนของประเทศไทย มีข่าวดีที่เกี่ยวข้องกับประเทศไทย ดังนี้
1. ในการประชุมสมัยสามัญของยูเนสโก ครั้งที่ 39 ได้มีมติประกาศการร่วมเฉลิมฉลองบุคคลสำคัญและเหตุการณ์สำคัญทางประวัติศาสตร์ในปี 2561-2562 ทั้งนี้ ได้รวมบุคคลสำคัญของประเทศไทยไว้ด้วย คือ การเฉลิมฉลองวันครบรอบ 100 ปี ชาตกาล ของนายกำพล วัชรพล (100th Anniversary of the Birth of Kamphol VacharaPhol, An Educational Publisher 1919-1996) ซึ่งจะมีอายุครบ 100 ปี ชาตกาล ในวันที่ 27 ธันวาคม 2562 โดยได้รับการยกย่องในด้านการศึกษาและสื่อสารมวลชน (Education and Communication) ซึ่งมีประเทศสมาชิกให้การสนับสนุนข้อเสนอให้เป็นบุคคลสำคัญของโลก จำนวน 3 ประเทศ คือ ประเทศเวียดนาม มาเลเซีย และสาธารณรัฐเกาหลี
"นายกำพล วัชรพล เกิดเมื่อวันที่ 27 ธันวาคม 2462 เป็นนักสื่อสารมวลชนที่มีส่วนสำคัญด้านการส่งเสริมการศึกษา และมีส่วนสำคัญในการใช้สื่อเป็นตัวกลางในการส่งเสริมการเข้าถึงข้อมูลและการศึกษา นอกจากนี้ยังเป็นผู้ผลักดันธุรกิจหนังสือพิมพ์มากว่า 60 ปี จนทำให้มียอดขายมากที่สุดในภูมิภาคอาเซียน มีหนังสือพิมพ์ขายตามหัวเมืองสำคัญของโลก เช่น นิวยอร์ก ลอสแองเจลิส ฟรังเฟิร์ต ลอนดอน ซิดนี่ย์ รวมทั้งประเทศเพื่อนบ้านในอาเซียน เช่น สิงคโปร์ ลาว พม่า และกัมพูชา เป็นต้น ตลอดจนมีบทบาทสำคัญ ได้แก่
- เป็นผู้นำระบบการพิมพ์หนังสือของไทย ใช้วิธี “เรียงพิมพ์ด้วยมือ” ตั้งแต่ประเทศไทยมีหนังสือพิมพ์ฉบับแรกคือ บางกอกรีคอร์ดเดอร์ ของหมอ ดี.บี แบรดเล่ย์ เมื่อวันที่ 5 กรกฎาคม 2387 เป็นต้นมา จนกระทั่งมีเทคโนโลยีใหม่เกิดขึ้น คือ “การเรียงพิมพ์ด้วยแสง” (Photo Composing) หนังสือพิมพ์ไทยรัฐเปลี่ยนมาใช้วิธีพิมพ์ด้วยแสงเป็นฉบับแรก
- การก่อตั้งโรงเรียนไทยรัฐวิทยาแห่งแรกขึ้นที่จังหวัดลพบุรี ในปี 2512 แล้วยกให้กระทรวงศึกษาธิการเพื่อเป็นโรงเรียนของรัฐบาล โดยมีมูลนิธิไทยรัฐเข้าไปอุปถัมภ์ ปัจจุบันมีโรงเรียนอยู่ในความอุปถัมภ์ถึง 101 โรงเรียน มีนักเรียนกว่า 30,000 คนใน 76 จังหวัด ทั้งนี้มีการเตรียมแผนขยายจำนวนโรงเรียนไทยรัฐวิทยา ให้มีจำนวน 111 โรงเรียนภายในระยะเวลา 10 ปี"
สำหรับการฉลองบุคคลสำคัญและเหตุการณ์สำคัญทางประวัติศาสตร์ เป็นโครงการที่สำคัญของยูเนสโก ในฐานะองค์การระหว่างประเทศ ที่มีวัตถุประสงค์เพื่อเชิดชูเกียรติคุณของบุคคลและเหตุการณ์สำคัญของความมีคุณค่าด้านการศึกษาวิทยาศาสตร์ วัฒนธรรม และสังคมศาสตร์ หรือสื่อสารมวลชน ช่วยส่งเสริมความเข้าใจอันดีระหว่างประเทศ เสริมสร้างความสัมพันธ์ที่แน่นแฟ้นของประชาชน และทำให้เกิดสันติภาพของประเทศหรือของโลก ซึ่งรายการที่ได้รับบรรจุไว้ในโครงการ จะได้รับการเผยแพร่ไปยังสมาชิกทั่วโลก ทั้งนี้ การพิจารณาบรรจุรายการที่ยูเนสโกจะร่วมเฉลิมฉลองตามโครงการนี้จะต้องได้รับการเสนอชื่อโดยประเทศสมาชิก และจะต้องเป็นไปตามเกณฑ์ที่อยู่ในข้อกำหนดไว้ทุก ๆ 50 ปี 100 ปี 150 ปี และ 200 ปี
โอกาสนี้ กระทรวงศึกษาธิการจึงขอแสดงความยินดีกับคนไทย และร่วมเผยแพร่เรื่องการศึกษาและการสื่อสาร โดยพยายามเชื่อมโยงสองสิ่งนี้เข้าด้วยกัน ซึ่งการเฉลิมฉลองการครบรอบครั้งนี้จะเป็นส่วนสำคัญในการเชื่อมโยงระหว่างบทบาทของสื่อสารมวลชนในการพัฒนาการศึกษาในประเทศไทยและประเทศในภูมิภาคเอเชียตะวันออกเฉียงใต้ สอดคล้องกับเป้าหมายและภารกิจของยูเนสโกที่ต้องการให้เกิดการพัฒนาด้านการศึกษาและสื่อสารมวลชน
2. ในฐานะ รมว.ศึกษาธิการ ได้กล่าวถ้อยแถลงของประเทศไทยในการประชุมสมัยสามัญของยูเนสโก ครั้งที่ 39 หัวข้อ “หลักปรัชญาของเศรษฐกิจพอเพียง” ของพระบาทสมเด็จพระปรมินทรมหาภูมิพลอดุลยเดช ในการทำให้ภารกิจของยูเนสโกประสบความสำเร็จ
3. ในระหว่างการประชุมสมัยสามัญของยูเนสโก ครั้งที่ 39 ได้มีโอกาสพบกับผู้แทนจากองค์การเพื่อความร่วมมือและการพัฒนาทางเศรษฐกิจ (The Organisation for Economic Co-operation and Development : OECD) ถือเป็นอีกองค์กรที่สำคัญ รวมทั้งได้เจรจากับ Mr Andreas Schleicher, Director for the Directorate of Education and Skills ผู้รับผิดชอบเรื่อง PISA โดยผลจากการเจรจาครั้งนี้ถือว่าประสบความสำเร็จ เนื่องจากประเทศไทยจะได้เป็นสมาชิกร่วมคณะกรรมการใหญ่ของ PISA ซึ่งจะมีผลในการลงคะแนนทุกอย่าง ขณะที่ Mr Andreas Schleicher ยินดีจะช่วยเหลือประเทศไทย พร้อมกันนั้นมีการตกลงบางอย่างขึ้นเกี่ยวกับเรื่องการส่งตัวอย่าง
ผลของการเจรจาตกลงกันนั้น นับเป็นข่าวดีของประเทศไทย ซึ่งที่ผ่านมาเราไม่เคยมีการเจรจาเรื่องการส่งตัวอย่างเลย ทำให้เราไม่ทันโลกพอสมควร ดังนั้น จึงยืนยันได้ว่าการสอบ PISA ในปี 2018 ประเทศไทยจะมีผลคะแนนที่ดีขึ้นอย่างแน่นอน
อรพรรณ ฤทธิ์มั่น, ปารัชญ์ ไชยเวช: สรุป
บัลลังก์ โรหิตเสถียร: เรียบเรียง
ธนภัทร จันทร์ห้างหว้า: ถ่ายภาพ
กลุ่มสารนิเทศ สอ.สป.และกลุ่ม ปชส.สร. : รายงาน

ที่มา : http://www.thaigov.go.th/news/contents/details/8091
