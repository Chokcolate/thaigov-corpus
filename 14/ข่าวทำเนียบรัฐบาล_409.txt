รัฐบาลไทย-ข่าวทำเนียบรัฐบาล-รมต.นร.สุวิทย์ฯ เป็นประธานการประชุมคณะกรรมการขับเคลื่อนและเร่งรัด การดำเนินงานตามนโยบายรัฐบาล (กขร.) ครั้งที่ 3/2560

วันอังคารที่ 27 มิถุนายน 2560
รมต.นร.สุวิทย์ฯ เป็นประธานการประชุมคณะกรรมการขับเคลื่อนและเร่งรัด การดำเนินงานตามนโยบายรัฐบาล (กขร.) ครั้งที่ 3/2560
ที่ประชุมได้พิจารณาและมีมติเห็นชอบรายงานผลการดำเนินงานขับเคลื่อนและเร่งรัดการดำเนินงานตามนโยบายรัฐบาล
วันนี้ (26 มิถุนายน 2560) เวลา 13.30 น. ณ ตึกสันติไมตรี (หลังใน) ทำเนียบรัฐบาล  นายสุวิทย์  เมษินทรีย์ รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนและเร่งรัดการดำเนินงานตามนโยบายรัฐบาล (กขร.) ครั้งที่ 3/2560 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบรายงานผลการดำเนินงานขับเคลื่อนและเร่งรัดการดำเนินงานตามนโยบายรัฐบาล (วันที่ 12 กันยายน 2559 - 31 พฤษภาคม 2560) ซึ่งหน่วยงานเจ้าภาพหลักได้ส่งให้ฝ่ายเลขานุการฯ เพื่อรวบรวมและรายงานผลการดำเนินงานของแต่ละส่วนราชการเรียบร้อยแล้ว เพื่อนำเสนอนายกรัฐมนตรีและคณะรัฐมนตรีทราบต่อไป
พร้อมกันนี้ ที่ประชุมได้พิจารณาและมีมติเห็นชอบการเร่งรัดและขับเคลื่อนประเด็นการปฏิรูปธนาคารที่ดินและองค์กรด้านที่ดิน ทั้งนี้เป็นไปตามที่สภาขับเคลื่อนและปฏิรูปประเทศ ได้เสนอร่างพระราชบัญญัติธนาคารที่ดิน พ.ศ.... ผ่านความเห็นชอบจากคณะกรรมการประสานงานรวม 3 ฝ่าย ซึ่งเสนอนายกรัฐมนตรีเพื่อพิจารณาแล้วและมีบัญชาเห็นชอบให้ส่งเรื่องให้คณะกรรมการขับเคลื่อนและปฏิรูปการบริหารราชการแผ่นดิน คณะที่ 2 ด้านเศรษฐกิจ คณะที่ 3 ด้านระบบราชการ กฎหมาย และกระบวนการยุติธรรมฯ คณะที่ 4 ด้านสาธารณสุข และคณะที่ 5 ด้านความมั่นคง ลดความเหลื่อมล้ำ การเกษตร ทรัพยากรธรรมชาติและสิ่งแวดล้อม จากนั้นจึงได้มอบหมายให้กระทรวงมหาดไทย กระทรวงทรัพยากรธรรมชาติและสิ่งแวดล้อม กระทรวงการคลัง กระทรวงสาธารณสุข และสถาบันบริหารจัดการธนาคารที่ดิน (องค์การมหาชน) ดำเนินการในส่วนที่เกี่ยวข้องต่อไป
นอกจากนี้ ที่ประชุมได้พิจารณาและมีมติเห็นชอบแนวทางการจัดเวทีสาธารณะเพื่อรับฟังความคิดเห็นร่างสัญญาประชาคม เพื่อสร้างความปรองดอง โดยกองอำนวยการรักษาความมั่นคงภายในประเทศ (กอ.รมน.) ได้จัดเวทีสาธารณะเพื่อรับฟังความคิดเห็นร่างสัญญาประชาคม เพื่อสร้างความปรองดอง 4 ภาค จำนวน 4 ครั้ง ได้แก่ กรุงเทพมหานคร จังหวัดนครราชสีมา จังหวัดพิษณุโลก และจังหวัดนครศรีธรรมราช ทั้งนี้ ร่างสัญญาประชาคมฯ 7 ข้อ ประกอบด้วย
ประชาชนคนไทยทุกคน พึงร่วมมือกันสร้างบรรยากาศความสามัคคีปรองดอง
ประชาชนคนไทยทุกคน พึงน้อมนำศาสตร์พระราชาตามหลักปรัชญาเศรษฐกิจพอเพียง
ประชาชนคนไทยทุกคน พึงยึดมั่นในหลักจริยธรรม คุณธรรม และศีลธรรมในการดำเนินชีวิต
ประชาชนคนไทยทุกคน ร่วมมือกันสนับสนุนการอนุรักษ์ทรัพยากรธรรมชาติและสิ่งแวดล้อม
ประชาชนคนไทยทุกคน พึงใช้ความปรองดองในการรับรู้ข้อมูลข่าวสารจากสื่อต่างๆ
ประชาชนคนไทยทุกคน พึงให้การสนับสนุนด้านสาธารณสุขและการศึกษาที่มีคุณภาพอย่างทั่วถึง
และ 7. ประชาชนคนไทยทุกคน พึงส่งเสริมกระบวนการยุติธรรม โดยยึดถือหลักชอบธรรม
****************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4791
