รัฐบาลไทย-ข่าวทำเนียบรัฐบาล-สพฐ.ชี้แจงแนวทางในการพัฒนาการปฏิบัติงานร่วมกัน ระหว่างสำนักงานเขตพื้นที่การศึกษา และสำนักงานศึกษาธิการจังหวัด

วันศุกร์ที่ 1 ธันวาคม 2560
สพฐ.ชี้แจงแนวทางในการพัฒนาการปฏิบัติงานร่วมกัน ระหว่างสำนักงานเขตพื้นที่การศึกษา และสำนักงานศึกษาธิการจังหวัด
สพฐ. ชี้แจงแนวทางในการพัฒนาการปฏิบัติงานร่วมกัน ระหว่างสำนักงานเขตพื้นที่การศึกษา (สพท.) และสำนักงานศึกษาธิการจังหวัด (ศธจ.)
วันที่ 30 พฤศจิกายน 2560 นายบุญรักษ์ ยอดเพชร  เลขาธิการคณะกรรมการการศึกษาขั้นพื้นฐาน  (เลขาธิการ กพฐ.) สำนักงานคณะกรรมการการศึกษาขั้นพื้นฐาน (สพฐ.) กระทรวงศึกษาธิการ ชี้แจงกรณี 1. นายธนชน มุทาพร ประธานชมรมผู้อำนวยการสำนักงานเขตพื้นที่การศึกษาแห่งประเทศไทย เปิดเผยปัญหาการปฎิบัติตามคำสั่งของ คสช. ที่ 19/2560 ข้อที่ 13 ที่มอบอำนาจการบรรจุและแต่งตั้งข้าราชการครูตาม ม.53(3) และ ม.53(4) พ.ร.บ.ระเบียบข้าราชการครูและบุคลากรทางการศึกษา ให้เป็นอำนาจของศึกษาธิการจังหวัด ทำให้เกิดขั้นตอนเกินความจำเป็น สิ้นเปลืองงบประมาณ และเกิดความล่าช้าในการพิจารณาต่าง ๆ ขณะนี้ 225 พื้นที่การศึกษาทั่วประเทศได้รับความเดือดร้อน  2. สื่อนำเสนอข่าวความขัดแย้งในกระทรวงศึกษาธิการ ระหว่างสำนักงานเขตพื้นที่การศึกษา (สพท.) กับหน่วยงานในสังกัดสำนักงานปลัดกระทรวงศึกษาธิการ ซึ่งเกิดจากคำสั่งหัวหน้าคณะรักษาความสงบแห่งชาติ (คสช.) ที่ 19/2560 ดังนี้
สพฐ. โดย เลขาธิการ กพฐ. และสำนักงานปลัดกระทรวงศึกษาธิการ โดยปลัดกระทรวงศึกษาธิการ (ปลัด ศธ.) ได้รับนโยบายจาก นายแพทย์ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ ให้เร่งรัดปรับปรุงระบบการทำงานร่วมกันของ สพท. และสำนักงานศึกษาธิการจังหวัด (ศธจ.)  ซึ่งได้ประชุมหารือร่วมกันระหว่างผู้แทนของศึกษาธิการจังหวัดและผู้อำนวยการ สพท. ได้แนวทางในการพัฒนาการปฎิบัติงานร่วมกัน 5 ประเด็น คือ
1) การกำหนดกรอบอัตรากำลังขอ สธจ. และ สพท. ให้มีความเข้มแข็งมีประสิทธิภาพในการทำงานร่วมกัน ทราบว่าขณะนี้มีข้อสรุปในกรอบความคิดนี้แล้ว รอดำเนินการให้มีผลบังคับใช้ตามขั้นตอนต่อไป
2) การใช้อำนาจตามมาตรา 53(3) และ(4) มีข้อสรุปในการแบ่งอำนาจในการใช้ตามมาตรานี้ เป็นที่ยอมรับของทั้งสองฝ่ายแล้วว่า ถ้าดำเนินการเช่นนี้จะช่วยให้การปฏิบัติงานร่วมกันของ ศธจ. และ สพท. มีประสิทธิภาพต่อการบริหารงานบุคคลในจังหวัด ซึ่งขณะนี้สำนักงานปลัดกระทรวงศึกษาธิการกำลังเร่งรัดดำเนินการอยู่
3) การจัดทำแผนบูรณาการร่วมกัน ในการพัฒนาคุณภาพการศึกษา ที่จะต้องทำให้เกิดการบูรณาการงานบุคคลและงบประมาณ ทั้งในมิติของบทบาทหน้าที่หลัก และบริบทของพื้นที่ ถือเป็นหัวใจสำคัญของการตั้งหน่วยงานศึกษาธิการจังหวัดขึ้นมา
4) การจัดระบบการนิเทศการศึกษา ส่วนนี้นับว่าเป็นส่วนสำคัญที่จะทำให้การบูรณาการเป็นรูปธรรมส่งผลให้การทำงานบรรลุเป้าหมาย
5) การจัดทำคู่มือการปฏิบัติงานร่วมกันของ สพท. และ ศธจ. ส่วนนี้สำคัญมาก เพราะเป็นเรื่องที่เกิดขึ้นใหม่ การทำให้การประสานงานเกิดความราบรื่นมีประสิทธิภาพ ต้องทำให้ทั้งสององค์กรมองภาพการทำงานในภาพเดียวกันก่อน จากนั้น จึงร่วมมือกันและสนับสนุนกันและกัน มุ่งถึงความสำเร็จของภารกิจของกระทรวงศึกษาธิการและของประเทศชาติเป็นสำคัญ คือ การส่งเสริมให้ผู้บริหารสถานศึกษา ครู และบุคลากรทางการศึกษาได้ทำหน้าที่ในการพัฒนาคุณภาพการศึกษาของนักเรียนให้ได้ดีที่สุด เพื่อเป็นพลังในการพัฒนาประเทศชาติต่อไป ทั้งนี้ ทั้งสององค์กรจะต้องมองประโยชน์ของประเทศชาติเป็นสำคัญ
เมื่อดำเนินการใน 5 ประเด็นนี้เรียบร้อยแล้ว จะมีการจัดประชุมสัมมนาร่วมกันของ ผอ.สพท. และศึกษาธิการจังหวัดโดยเร็ว เพื่อสร้างการรับรู้ ความเข้าใจ ความเป็นเอกภาพ และความสัมพันธ์ที่ดีในการร่วมมือกันพัฒนาการศึกษาของชาติต่อไป
----------------------------

ที่มา : http://www.thaigov.go.th/news/contents/details/8482
