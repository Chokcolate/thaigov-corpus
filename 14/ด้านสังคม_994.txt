รัฐบาลไทย-ข่าวทำเนียบรัฐบาล-รมว.พม. ตรวจเยี่ยม ผส. เน้นขับเคลื่อนงานตามแผนการรองรับสังคมผู้สูงอายุ

วันพฤหัสบดีที่ 14 ธันวาคม 2560
รมว.พม. ตรวจเยี่ยม ผส. เน้นขับเคลื่อนงานตามแผนการรองรับสังคมผู้สูงอายุ
รมว.พม. ตรวจเยี่ยม ผส. เน้นขับเคลื่อนงานตามแผนการรองรับสังคมผู้สูงอายุ
เมื่อวันที่ 13 ธ.ค. 60 เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ตรวจเยี่ยมกรมกิจการผู้สูงอายุ (ผส.) พร้อมรับฟังบรรยายสรุปภารกิจในภาพรวมของ ผส. โดยมี นางธนาภรณ์ พรมสุวรรณ อธิบดี ผส. เป็นผู้นำบรรยายสรุป จากนั้น มอบนโยบายและแนวทางการดำเนินงานตามภารกิจด้านผู้สูงอายุ พร้อมตรวจเยี่ยมอาคารสถานที่ และพบปะพูดคุยกับข้าราชการ เจ้าหน้าที่ ผส. เพื่อสร้างขวัญกำลังใจในการปฏิบัติงาน ณ กรมกิจการผู้สูงอายุ อาคารมหานครยิบซั่ม โซน B ถนนศรีอยุธยา เขตราชเทวี กรุงเทพฯ
พลเอก อนันตพร กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะเป็นองค์กรและกำลังหลักด้านสังคมในการดำเนินภารกิจด้านสังคมตามนโยบายรัฐบาล "ลดความเหลื่อมล้ำทางสังคม และการสร้างโอกาสเข้าถึงบริการของรัฐ” โดยการขับเคลื่อนและผลักดันการดำเนินงานด้านผู้สูงอายุ ภายใต้กรมกิจการผู้สูงอายุ (ผส.) ซึ่งเป็นหน่วยงานในสังกัดกระทรวง พม. ที่มีภารกิจหลักในการส่งเสริมและพัฒนาศักยภาพ การจัดสวัสดิการและการคุ้มครองพิทักษ์สิทธิผู้สูงอายุ รวมทั้ง การพัฒนารูปแบบงานด้านสวัสดิการสังคมให้ครอบคลุม และตอบสนองต่อสถานการณ์ทางสังคม โดยรับผิดชอบดูแลผู้สูงอายุ อายุ 60 ปีขึ้นไป จำนวนกว่า 11.5 ล้านคน หรือร้อยละ 17.42 ของประชากรทั้งประเทศ โดยการดำเนินภารกิจด้านผู้สูงอายุตามแผนผู้สูงอายุแห่งชาติ ฉบับที่ 2 (พ.ศ.2545-2564) ฉบับปรับปรุง ครั้งที่ 1 พ.ศ.2552 ประกอบด้วย 5 ยุทธศาสตร์ ได้แก่ ยุทธศาสตร์ที่ 1 การเตรียมความพร้อมของประชากรเพื่อผู้สูงวัยสูงอายุที่มีคุณภาพ ยุทธศาสตร์ที่ 2 การส่งเสริมการพัฒนาผู้สูงอายุ ยุทธศาสตร์ที่ 3 ระบบคุ้มครองทางสังคมสำหรับผู้สูงอายุ ยุทธศาสตร์ที่ 4 การบริหารจัดการเพื่อการพัฒนางานด้านผู้สูงอายุอย่างบูรณาการระดับชาติ และการพัฒนาบุคลากรด้านผู้สูงอายุ และยุทธศาสตร์ที่ 5 การประมวล พัฒนา และเผยแพร่องค์ความรู้ด้านผู้สูงอายุ และติดตามประเมินผลการดำเนินการตามแผนผู้สูงอายุแห่งชาติ
พลเอก อนันตพร กล่าวเพิ่มเติมว่า ตนได้กำชับ ผส. เร่งแก้ไขปัญหา และเตรียมรองรับสังคมผู้สูงอายุ โดยให้จัดลำดับความเร่งด่วนของภารกิจ ดังนี้ 1) โครงการบริจาคเบี้ยยังชีพผู้สูงอายุเข้ากองทุนผู้สูงอายุ 2) แผนบูรณาการพัฒนาศักยภาพคนตามช่วงวัย 3) แผนบูรณาการสร้างความเสมอภาค เพื่อรองรับสังคมผู้สูงอายุ 4) แผนยุทธศาสตร์การเสริมสร้างสวัสดิการทางสังคมและยกระดับคุณภาพชีวิต อาทิ SDGs เป้าหมายที่ 1 และ 8 ยุทธศาสตร์ชาติ 20 ปี พ.ศ.2560-2579 แผนพัฒนาเศรษฐกิจและสังคมแห่งชาติ ฉบับที่ 12 (พ.ศ.2560-2564) แผนผู้สูงอายุแห่งชาติ ฉบับที่ 2 (พ.ศ.2545-2564) ฉบับปรับปรุง ครั้งที่ 1 พ.ศ.2552 และยุทธศาสตร์กระทรวง พม. 20 ปี (พ.ศ.2560-2579) 5) แผนงานพื้นฐานด้านการแก้ไขปัญหาความยากจนลดความเหลื่อมล้ำและสร้างการเจริญเติบโตจากภายใน และ 6) แผนงานส่งเสริมบุคลากรภาครัฐ และแผนงานกองทุนผู้สูงอายุ โดยบูรราการการทำงานทุกภาคส่วน เพื่อให้ผู้สูงอายุมีหลักประกันในการดำรงชีวิตที่มั่นคงในทุกมิติ และเป็นพลังในการขับเคลื่อนสังคมไทยต่อไป

ที่มา : http://www.thaigov.go.th/news/contents/details/8773
