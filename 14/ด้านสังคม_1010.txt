รัฐบาลไทย-ข่าวทำเนียบรัฐบาล-พม. มุ่งคุ้มครองผู้เสียหายจากการค้ามนุษย์ พร้อมจับมือทุกภาคส่วน “ประชารัฐร่วมใจต้านภัยการค้ามนุษย์”

วันจันทร์ที่ 18 ธันวาคม 2560
พม. มุ่งคุ้มครองผู้เสียหายจากการค้ามนุษย์ พร้อมจับมือทุกภาคส่วน “ประชารัฐร่วมใจต้านภัยการค้ามนุษย์”
พม. มุ่งคุ้มครองผู้เสียหายจากการค้ามนุษย์ พร้อมจับมือทุกภาคส่วน “ประชารัฐร่วมใจต้านภัยการค้ามนุษย์”
วันนี้ (18 ธ.ค. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.)  กล่าวในงานประชุมนานาชาติ เพื่อรำลึกวันผู้ย้ายถิ่นสากล “เมื่อถูกบังคับให้ก้าวไปสู่ความไม่แน่นอน: การย้ายถิ่น ความปลอดภัย และความยุติธรรม” โดยจุฬาลงกรณ์มหาวิทยาลัยร่วมกับองค์กรเครือข่าย เพื่อเป็นเวทีสำหรับการแลกเปลี่ยนเรียนรู้ทางวิชาการและความคิดเห็นเพื่อให้เกิดความเข้าใจระหว่างผู้เข้าร่วมประชุมทั้งจากสถาบันการศึกษา ภาครัฐ องค์กรเอกชน องค์การระหว่างประเทศ หน่วยงานบังคับใช้กฎหมาย และหน่วยงานภาคประชาสังคมจากประเทศสมาชิกอาเซียน เกี่ยวกับการโยกย้ายถิ่นฐาน โดยเฉพาะแรงงานที่เกี่ยวข้องกับการค้ามนุษย์ ณ ห้องประชุมออดิทอเรียม ชั้น 13 อาคารเกษม อุทยานิน (อาคารรัฐศาสตร์ 60 ปี) จุฬาลงกรณ์มหาวิทยาลัย เขตปทุมวัน กรุงเทพฯ
นายพุฒิพัฒน์ กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะหน่วยประสานงานหลักในการป้องกันและปราบปรามการค้ามนุษย์ และเจ้าภาพหลักในการให้ความคุ้มครองสวัสดิภาพแก่ผู้เสียหายจากการค้ามนุษย์อย่างเต็มที่ ทุกเพศ ทุกวัย และทุกเชื้อชาติ ตามหลักสิทธิมนุษยชน และไม่เลือกปฏิบัติ ซึ่งที่ผ่านมา กระทรวง พม. ได้บูรณาการความร่วมมือกับทุกภาคส่วน ภายใต้แนวคิด “ประชารัฐ ร่วมใจต้านภัยการค้ามนุษย์” อย่างต่อเนื่อง ซึ่งขณะนี้ รัฐบาลอยู่ระหว่างพิจารณายกร่างกฎหมาย เพื่อรองรับพิธีสารว่าด้วยการต่อต้านการลักลอบขนผู้โยกย้ายถิ่นฐานโดยทางบก ทางทะเล และทางอากาศ เสริมอนุสัญญาสหประชาชาติว่าด้วยการต่อต้านอาชญากรรมข้ามชาติ ที่จัดตั้งในลักษณะองค์กรเพื่อป้องกันมิให้เกิดการแสวงประโยชน์ และเอารัดเอาเปรียบจากผู้โยกย้ายถิ่นฐานดังกล่าว
นายพุฒิพัฒน์ กล่าวต่อไปว่า กระทรวง พม. พร้อมขับเคลื่อนงานด้านการป้องกัน ปราบปราม และแก้ไขปัญหาการค้ามนุษย์ในทุกรูปแบบให้หมดสิ้นไปจากประเทศไทย โดยธำรงไว้ซึ่งศักดิ์ศรีความเป็นมนุษย์ เพราะผู้ที่กระทำความผิดฐานค้ามนุษย์ จะได้รับการลงโทษอย่างร้ายแรง โดยเฉพาะหากเป็นการกระทำกับเด็กที่อายุต่ำกว่า 18 ปี ซึ่งได้จัดทำสื่อประชาสัมพันธ์การต่อต้านการค้ามนุษย์เพื่อเผยแพร่บนเครื่องบิน หรือ Inflight VDO เป็นครั้งแรกของประเทศไทย เมื่อวันที่ 7 ธันวาคมที่ผ่านมา เพื่อรณรงค์ให้นักท่องเที่ยวมาเที่ยวเมืองไทยที่มีวัฒนธรรมและสถานที่ท่องเที่ยวอันสวยงาม และลดอุปสงค์จากการแสวงประโยชน์ทางเพศโดยมิชอบจากภาคการท่องเที่ยว
“ทั้งนี้ รัฐบาล โดยกระทรวง พม. จะยังคงมุ่งมั่นดำเนินงานและให้การคุ้มครองผู้เสียหายจากการค้ามนุษย์ โดยคำนึงถึงหลักมนุษยธรรม ศักดิ์ศรีของความเป็นมนุษย์ และบูรณาการร่วมกับภาคีเครือข่ายทุกภาคส่วน เพื่อขับเคลื่อนงานด้านการป้องกัน ปราบปราม และแก้ไขปัญหาการค้ามนุษย์ให้มีประสิทธิภาพมากยิ่งขึ้น หากพบเห็นเบาะแสหรือเหตุการณ์การค้ามนุษย์ สามารถแจ้งได้ที่ศูนย์ช่วยเหลือสังคม สายด่วน 1300 ตลอด 24 ชั่วโมง เพื่อการช่วยเหลือที่รวดเร็วและทันเหตุการณ์” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/8837
