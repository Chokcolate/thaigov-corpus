รัฐบาลไทย-ข่าวทำเนียบรัฐบาล-รมว.พม. ลงพื้นที่เยี่ยมบ้านบางแค พร้อมมอบของขวัญปีใหม่ผู้สูงอายุ 100 ปี “อายุยืน...เยาว์”

วันศุกร์ที่ 5 มกราคม 2561
รมว.พม. ลงพื้นที่เยี่ยมบ้านบางแค พร้อมมอบของขวัญปีใหม่ผู้สูงอายุ 100 ปี “อายุยืน...เยาว์”
รมว.พม. ลงพื้นที่เยี่ยมบ้านบางแค พร้อมมอบของขวัญปีใหม่ผู้สูงอายุ 100 ปี “อายุยืน...เยาว์”
วันนี้ (5 ม.ค. 61) เวลา 14.00 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ตรวจเยี่ยมการดำเนินงานของศูนย์พัฒนาการจัดสวัสดิการสังคมผู้สูงอายุบ้านบางแค (ศพส.บ้านบางแค) พร้อมเยี่ยมให้กำลังใจผู้สูงอายุและมอบของขวัญปีใหม่ "อายุยืน...เยาว์” ให้แก่ผู้สูงอายุที่มีอายุ 100 ปี ประกอบด้วย การมอบประกาศเกียรติคุณสำหรับผู้สูงอายุพร้อมชุดของขวัญสุขภาพ ซึ่งเป็นนวัตกรรมอาหารเพื่อผู้สูงอายุ และโล่เชิดชูเกียรติสำหรับครอบครัวผู้สูงอายุตามโครงการ "9 ของขวัญปีใหม่ ก้าวไปกับ พม.” ณ ศูนย์พัฒนาการจัดสวัสดิการสังคมผู้สูงอายุบ้านบางแค ถนนเพชรเกษม เขตภาษีเจริญ กรุงเทพฯ
ประเทศไทยได้ก้าวสู่สังคมผู้สูงอายุ ซึ่งจากข้อมูลของสำนักงานคณะกรรมการพัฒนาเศรษฐกิจและสังคมแห่งชาติ พบว่า ปัจจุบันมีผู้สูงอายุ จำนวน 10.8 ล้านคน ของประชากรทั้งประเทศ โดยคิดเป็นร้อยละ 16.5 และมีผู้สูงอายุที่มีอายุ 100 ปี ประมาณ 7,000 คน ทั้งนี้ รัฐบาลได้เตรียมแผนรองรับสังคมผู้สูงอายุทั้งระยะสั้นและระยะยาว ผ่านการดำเนินงานด้านผู้สูงอายุของกระทรวงการพัฒนาสังคมและความมั่นคงของมนุษย์ (พม.) โดยกรมกิจการผู้สูงอายุ (ผส.) ด้วยการพัฒนาศักยภาพผู้สูงอายุทั้งด้านสุขภาพกาย จิตใจ สังคม เศรษฐกิจเป็นต้น เพื่อให้สังคมได้เห็นถึงความสำคัญและคุณค่าของผู้สูงอายุที่สูงวัยอย่างมีคุณภาพ
สำหรับศูนย์พัฒนาการจัดสวัสดิการสังคมผู้สูงอายุบ้านบางแค เป็นหน่วยงานในสังกัดกระทรวง พม. ซึ่งรับผิดชอบงานเกี่ยวกับการดูแล ส่งเสริม สนับสนุน และจัดสวัสดิการสังคมสำหรับผู้สูงอายุ โดยมีภารกิจ ดังนี้ 1) ศูนย์ข้อมูลและสารสนเทศงานสวัสดิการสังคมผู้สูงอายุ 2) ศูนย์ฝึกอบรมและพัฒนา 3) ศูนย์การเรียนรู้ 4) ศูนย์การจัดสวัสดิการสังคมผู้สูงอายุแบบสถาบัน 5) ศูนย์การจัดสวัสดิการสังคมผู้สูงอายุในชุมชน และ 6) ศูนย์บริการให้คำแนะนำปรึกษาและส่งต่อ ทั้งนี้ ปัจจุบัน มีผู้สูงอายุรับบริการในศูนย์ฯ จำนวนทั้งสิ้น 228 คน แบ่งเป็นชาย 62 คน และหญิง 166 คน รวมทั้งมีผู้สูงอายุภายนอกมาใช้บริการด้วย
พลเอก อนันตพร กล่าวว่า เนื่องในเทศกาลปีใหม่ 2561 รัฐบาลได้มอบของขวัญเพื่อส่งความสุขให้กับพี่น้องประชาชน โดยกระทรวง พม. ได้ดำเนินกิจกรรมพิเศษ ตามโครงการ "9 ของขวัญปีใหม่ ก้าวไปกับ พม.” และหนึ่งในกิจกรรมสำคัญคือ "อายุยืน...เยาว์” ด้วยการเยี่ยมและมอบของขวัญผู้สูงอายุที่มีอายุ 100 ปีขึ้นไป เพื่อส่งเสริมและสนับสนุนให้ผู้สูงอายุ สามารถใช้ชีวิตได้อย่างมีความสุข มีคุณค่า และศักดิ์ศรี เป็นการให้เกียรติและเสริมสร้างกำลังใจ ด้วยการมอบประกาศเกียรติคุณให้กับผู้สูงอายุ ซึ่งในวันนี้ กระทรวง พม. ได้มอบของขวัญแก่ผู้สูงอายุในพื้นที่เขตบางแค กรุงเทพฯ ที่มีอายุ 100 ปีขึ้นไป จำนวน 2 ราย ได้แก่ นางเพิ่ม แซ่อึ้ง อายุ 102 ปี และนางทองหล่อ เอี่ยวเสริมพงศ์ อายุ 101 ปี พร้อมมอบชุดของขวัญสุขภาพให้กับผู้สูงอายุ ซึ่งเป็นนวัตกรรมอาหารเพื่อสุขภาพสำหรับผู้สูงอายุจากสถาบันค้นคว้าและพัฒนาผลิตภัณฑ์อาหารมหาวิทยาลัยเกษตรศาสตร์ ประกอบด้วย โปรตีนเกษตรปรุงรสโรยข้าว บะหมี่เกษตร ขนมขบเคี้ยวถั่วเขียวอบกรอบผสมสาหร่ายสไปรูลิน่า น้ำเสาวรสผสมมะม่วง และอาหารเช้าธัญพืช ชนิดพองกรอบพร้อมบริโภค รวมทั้งมอบโล่เชิดชูเกียรติให้กับครอบครัวผู้สูงอายุทั้ง 2 ราย ที่สามารถดูแลผู้สูงอายุ ให้มีคุณภาพชีวิตที่ดีและมีอายุยืนยาว นอกจากนี้ได้มอบประกาศเกียรติคุณพร้อมชุดของขวัญสุขภาพ ให้แก่ นางเนียร พงศ์พิชัย อายุ 101 ปี ซึ่งเป็นผู้รับบริการในศูนย์พัฒนาการจัดสวัสดิการสังคมผู้สูงอายุบ้านบางแค
"ทั้งนี้ กระทรวง พม. พร้อมขับเคลื่อนงานด้านผู้สูงอายุ ด้วยการส่งเสริมและพัฒนาคุณภาพชีวิตผู้สูงอายุทั่วประเทศ เพื่อรองรับสังคมที่มีผู้สูงอายุเพิ่มขึ้นอย่างต่อเนื่อง อีกทั้งบูรณาการความร่วมมือกับหน่วยงานที่เกี่ยวข้องในการเตรียมความพร้อมสำหรับสังคมผู้สูงอายุที่มีคุณภาพอย่างยั่งยืนต่อไป” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/9214
