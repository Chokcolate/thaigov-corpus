รัฐบาลไทย-ข่าวทำเนียบรัฐบาล-รัฐบาลเร่งพัฒนาคุณภาพการให้บริการเจ็บป่วยฉุกเฉิน

วันศุกร์ที่ 5 มกราคม 2561
รัฐบาลเร่งพัฒนาคุณภาพการให้บริการเจ็บป่วยฉุกเฉิน
เพื่อยกระดับคุณภาพชีวิตของประชาชนในด้านสาธารณสุข ให้ทุกคนได้รับการรักษาในช่วงเวลาเร่งด่วนอย่างทันท่วงที
ต่อจากนี้ไป ขอเชิญรับฟังไทยคู่ฟ้า ครับ
รัฐบาลเร่งพัฒนาระบบการแพทย์ฉุกเฉิน เพื่อเพิ่มสวัสดิภาพในชีวิตให้แก่ประชาชน โดยยกระดับห้องฉุกเฉินให้มีคุณภาพ เช่น เพิ่มจำนวนเครื่องช่วยชีวิตในรถพยาบาล มีระบบคัดแยกผู้ป่วยฉุกเฉินที่ชัดเจน โดยกลุ่มที่มีอาการวิกฤติต้องได้รับการรักษาเร่งด่วนและอยู่ในห้องฉุกเฉินไม่เกิน 4 ชั่วโมง รวมถึงได้รับการรักษาฟรีทุกที่ทุกสิทธิใน 72 ชั่วโมงแรก นอกจากนี้ โรงพยาบาลศูนย์ขนาดใหญ่ต้องจัดแพทย์เฉพาะทางในแต่ละสาขาเพื่อให้คำปรึกษากรณีจำเป็นได้ตลอด 24 ชั่วโมง จัดหาบุคลากรให้เพียงพอกับความต้องการ พร้อมทั้งให้โรงพยาบาลทั่วประเทศจัดระบบประเมินเพื่อพัฒนางานอยู่เสมอ ทั้งนี้ รัฐบาลตั้งเป้าหมายลดอัตราการเสียชีวิตของประชาชนร้อยละ 20 – 30 โดยหากต้องการแจ้งข้อมูลผู้เจ็บป่วยฉุกเฉินสามารถโทรแจ้งได้ที่ สายด่วน 1669
เดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/9188
