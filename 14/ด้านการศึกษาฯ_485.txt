รัฐบาลไทย-ข่าวทำเนียบรัฐบาล-ศธ.-CP จัดอบรมเชิงปฏิบัติการ "รวมพลังสร้างสรรค์ทีม" กลุ่ม ผอ.สพท. และนักประชาสัมพันธ์

วันศุกร์ที่ 24 พฤศจิกายน 2560
ศธ.-CP จัดอบรมเชิงปฏิบัติการ "รวมพลังสร้างสรรค์ทีม" กลุ่ม ผอ.สพท. และนักประชาสัมพันธ์
กระทรวงศึกษาธิการ (ศธ.) ให้ความสำคัญการพัฒนาบุคลากรด้านการศึกษาทุกระดับ ล่าสุดร่วมกับ CP Group จัดอบรมเชิงปฏิบัติการ "รวมพลังสร้างสรรค์ทีม" (MOE One Synergy Program : Transformational Leadership Workshop)
กระทรวงศึกษาธิการ (ศธ.) ให้ความสำคัญการพัฒนาบุคลากรด้านการศึกษาทุกระดับ ล่าสุดร่วมกับ CPGroup จัดอบรมเชิงปฏิบัติการ "รวมพลังสร้างสรรค์ทีม" (MOE One Synergy Program : Transformational Leadership Workshop) ระหว่างวันที่ 23-25 พฤศจิกายน 2560 ณ สถาบันพัฒนาผู้นำเครือเจริญโภคภัณฑ์ (C.P.Leadership Institute: CPLI) อำเภอปากช่อง จังหวัดนครราชสีมา เพื่อพัฒนา ผอ.สพท.ใหม่ 110 คน ให้เป็นผู้นำการเปลี่ยนแปลง ควบคู่ไปกับการพัฒนานักประชาสัมพันธ์เขตพื้นที่การศึกษา 77 คนทั่วประเทศ เพื่อเปลี่ยนรูปแบบการประชาสัมพันธ์รองรับ Digital PR นำไปสู่องค์กรดิจิทัล
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ กล่าวตอนหนึ่งว่า ขอแสดงความยินดีกับผู้ที่ผ่านการคัดเลือกจากการประเมินความรู้ความสามารถ ทักษะ และศักยภาพแบบ 360 องศา ให้ได้รับการบรรจุแต่งตั้งเป็นผู้อำนวยการสำนักงานเขตพื้นที่การศึกษาประถมศึกษา/มัธยมศึกษา จำนวน 110 คน ซึ่งจะเป็นผู้นำยุคใหม่ที่นำนโยบายและกลยุทธ์การทำงานจาก ศธ.ไปปฏิบัติและขับเคลื่อนในระดับพื้นที่ จึงขอให้กล้าตัดสินใจทำในสิ่งที่ถูกต้อง พร้อมสร้างการเปลี่ยนแปลงในเรื่องที่ไม่เคยมีใครทำมาก่อนให้ได้ในเรื่องที่ถูกต้อง
ฝากให้ผู้บริหารทุกคนช่วยขับเคลื่อนงานการศึกษา โดยเน้นไปที่การลงทุนในทรัพยากรมนุษย์ ซึ่งควรเป็นสิ่งที่วัดได้ในการศึกษา ไม่ว่าจะเป็นคณิตศาสตร์ ทักษะการสื่อสารภาษาอังกฤษ การอาชีวศึกษา ทักษะวิชาชีพ ความฉลาดทางอารมณ์ (EQ) ตลอดจนคุณธรรมที่จะใช้เป็นแนวทางดำเนินชีวิต การใช้ตลาดเป็นตัวนำ ตลาดในที่นี้ก็คือ "ครู เด็ก โรงเรียน พื้นที่" เป็นตัวนำในการพัฒนาตามความต้องการ เช่น การอบรมครู โดยครูเป็นผู้เลือกหลักสูตรและองค์ความรู้เอง และอาจให้สถาบันอุดมศึกษาในพื้นที่เข้ามาช่วยจัดการอบรมตอบโจทย์ความต้องการแต่ละพื้นที่  จัดให้มีระบบการเงินหรือเงินทุนที่เข้มแข็งต่อการพัฒนา ซึ่งขณะนี้งบประมาณของ ศธ.ได้กันไว้ให้เพียงพอสำหรับการทำงานตามแผนที่วางไว้
จึงขอให้กำลังใจผู้บริหารได้ตัดสินใจในสิ่งที่ถูก และไม่ตัดสินใจทำในสิ่งที่ผิด ให้เป็นกำลังสำคัญด้านการศึกษา ซึ่งตนได้วางระบบไว้แล้วหลายเรื่อง และหลายเรื่องกำลังอยู่ในระหว่างดำเนินการให้มีประสิทธิภาพ แม้อาจจะทำให้ไปขัดแย้งผลประโยชน์ของกลุ่มคนบ้างก็ตาม เช่น แนวทางการพัฒนาครูแบบใหม่ ทบทวนการให้บริการสัญญาณอินเทอร์เน็ตในสถานศึกษา เพื่อลดปัญหาความซ้ำซ้อนและไม่มีประสิทธิภาพ การสนับสนุนส่งเสริมผู้ใต้บังคับบัญชา ควรส่งเสริมให้ได้รับการพัฒนาตนเองและเลื่อนขั้นเลื่อนตำแหน่งตามความสามารถอย่างยุติธรรม โดยพิจารณาในหลายมิติประกอบกัน ไม่ว่าจะเป็นคะแนนสอบ, ประวัติ, ผลงาน (Performance) ตลอดจนศักยภาพ (Potential) ความเป็นผู้นำหรือด้านที่ต้องการในงานนั้น ๆ ไม่ได้มองว่าเป็นคนของใครเหมือนในอดีตที่ผ่านมา
ในนามของกระทรวงศึกษาธิการ ขอขอบคุณเครือเจริญโภคภัณฑ์ ที่ให้การสนับสนุนการเพิ่มศักยภาพการทำงานเป็นทีม และผู้บริหารระดับสูงสุดยังได้ให้เกียรติพบปะพร้อมมอบแนวคิดการทำงานสู่ความสำเร็จ จึงขอให้ทุกคนรับฟังอย่างตั้งใจ และเก็บเกี่ยวความรู้ประสบการณ์ไปใช้ประโยชน์กับการทำงานอย่างเต็มที่
นายธนินท์ เจียรวนนท์ ประธานอาวุโสเครือเจริญโภคภัณฑ์ กล่าวแสดงความชื่นชมการทำงานของ รมว.ศธ. ที่อยู่บนพื้นฐานการเป็น "ผู้รู้จริง รู้ลึก และกล้าตัดสินใจ" ทำเพื่อประโยชน์ประเทศชาติ แม้อาจจะมีผลกระทบกับกลุ่มคนบางกลุ่มที่เสียผลประโยชน์ก็ตาม
นอกจากนี้ ต้องยอมรับว่าในปัจจุบันเราจำเป็นต้องปรับตัวตามโลกที่เปลี่ยนไปสู่ยุคปฏิวัติอุตสาหกรรม 4.0 ให้ทัน ซึ่ง "คน" เป็นเรื่องที่สำคัญที่สุดในการเปลี่ยนแปลง CP จึงให้ความสำคัญกับการสร้างคนมาโดยตลอด โดยเฉพาะอย่างยิ่งการทุ่มเทสร้างสถาบันพัฒนาผู้นำเครือเจริญโภคภัณฑ์แห่งนี้ เพื่อสร้างคนที่เก่งและมีคุณภาพไปขับเคลื่อนและสร้างมูลค่าทางเศรษฐกิจ สร้างคนสำหรับธุรกิจ เปิดโอกาสคนได้รับการพัฒนาการทำงาน เพราะเมื่อคนทำงานดี ธุรกิจก็จะดีไปด้วย
ฝากข้อคิดด้วยว่า "แม้เรามีเงินจำนวนมากและมีโอกาส แต่หากไม่มีคนช่วยทำงาน ธุรกิจก็อาจจะล้มละลายได้ ในทางกลับกันหากไม่มีเงินมากมาย แต่เรามีโอกาสและมีคน คนเหล่านี้จะช่วยสร้างเงินเพิ่มให้เราเป็นจำนวนมากได้เช่นกัน" อย่างไรก็ตาม ต้องยอมรับว่ากว่าจะมาถึงจุดนี้ได้ต้องอาศัยเวลา เพราะการสร้างคนไม่สามารถทำได้ภายในวันเดียว แต่ต้องใช้เวลาเป็นสิบ ๆ ปีอย่างต่อเนื่อง นอกจากนี้ ยังต้องศึกษาแนวทางการทำงานขององค์กรอื่นระดับนานาชาติที่ประสบความสำเร็จ เพื่อหาจุดแข็งและโอกาสมาปรับใช้ด้วย
จึงขอให้ ผอ.สพท.พยายามหาคนเก่งเข้ามาทำงาน พร้อมฝากแนวคิดส่วนตัวด้วยว่าการจะสร้าง "คนเก่ง" ควรคำนึงถึง 3 ด้าน คือ 1) ให้อำนาจ เพื่อให้เขาไปแสดงความสามารถ 2) ให้ความมีเกียรติ มีศักดิ์ศรี ตามสมควร 3) เงิน แม้ไม่ใช่เรื่องที่สำคัญที่สุด แต่หากขยันทำงาน แม้จะมีรายได้มากกว่าเรา ก็ควรแสดงความยินดี
อย่างไรก็ตาม ในการทำงานของผู้บริหาร หลายเรื่องเป็นการเปลี่ยนแปลงในสิ่งใหม่ ๆ ดังนั้น ต้องให้โอกาสในการยอมรับความผิดพลาดหรือความเสียหายที่อาจเกิดขึ้น เพราะคนทำงานมากย่อมผิดพลาดหรือเสียหายบ้าง เพราะเป็นของใหม่ที่ยังไม่มีในตำรา อาจจะต้องอาศัยการลองผิดลองถูก แต่สิ่งสำคัญคือ เมื่อผิดแล้วต้องแก้ไขให้ถูกต้อง และผู้บริหารที่ดีควรจะปกป้องคนที่กล้าทำหรือกล้าสร้างการเปลี่ยนแปลงให้เกิดขึ้น
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ กล่าวว่า ในการอบรมครั้งนี้ ศธ.ได้จัดหลักสูตรเพื่อพัฒนาบุคลากรออกเป็น 2 กลุ่ม คือ กลุ่มผู้อำนวยการสำนักงานเขตพื้นที่การศึกษาใหม่ 110คน และกลุ่มนักประชาสัมพันธ์ 100 คน (จากสำนักงานเขตพื้นที่การศึกษาทั่วประเทศ 77 คน และนักประชาสัมพันธ์ส่วนกลางที่เป็น Core Team)
ในส่วนของหลักสูตรนักประชาสัมพันธ์นั้น ได้จัดหลักสูตรการอบรมเชิงปฏิบัติการเสริมสร้างศักยภาพนักประชาสัมพันธ์และสื่อสารการศึกษาทั่วประเทศ ตามโครงการสื่อสารองค์กรอย่างยั่งยืนในยุค Thailand 4.0 “MOE Digital Team”
ทั้งนี้ เนื่องจาก ศธ.เล็งเห็นความสำคัญของการสร้างการรับรู้ความเข้าใจตามแนวทางนโยบายของรัฐบาล รวมทั้งการเผยแพร่ประชาสัมพันธ์และการสื่อสารองค์กรอย่างยั่งยืน จึงได้กำหนดแนวทางการดำเนินงานที่สำคัญในการขับเคลื่อนแบบ Quick Win โดยเน้นการสร้างทีมงาน “MOE Digital Team” เพื่อปรับเปลี่ยนสู่องค์กรดิจิทัล ที่มีระบบการเผยแพร่ประชาสัมพันธ์และสร้างการรับรู้ความเข้าใจดิจิทัล (Digital PR) และการเตรียมความพร้อมสู่ Thailand 4.0 โดยได้ร่วมกับวิทยากรและผู้เชี่ยวชาญชั้นนำของประเทศจากภาครัฐ ภาคเอกชน และภาคประชาสังคมในลักษณะการทำงานแบบสานพลังประชารัฐ เพื่อนำระบบ Online Monitoring-Reporting เข้ามาใช้ในการวางแผน กำหนดกลยุทธ์ทางดิจิทัล จัดทำเนื้อหา การเผยแพร่ผ่านสื่อดิจิทัล
การเริ่มต้นโครงการ มีหลักการที่สำคัญ 5 ข้อ
1) ศธ.เล็งเห็นความสำคัญของการสร้างการรับรู้ความเข้าใจตามแนวทางนโยบายรัฐบาล ตามมติคณะรัฐมนตรี
2) บริบทของการประชาสัมพันธ์ เปลี่ยนจากเดิมมาสู่ Digital Platform ส่งผลให้วิธีการสื่อสาร ประชาสัมพันธ์ สร้างการรับรู้ความเข้าใจ เปลี่ยนไปจากเดิมโดยสิ้นเชิง
3) ศธ.จำเป็นต้องเปลี่ยนวิธีการสื่อสารขององค์กร เพื่อให้ทันยุค Thailand 4.0 โดยนำเครื่องมือการสื่อสารใหม่ ๆ มาปรับใช้ในการประชาสัมพันธ์
4) ศธ.ควรมีการวางแผนประชาสัมพันธ์เชิงกลยุทธ์ และทำงานเชิงบูรณาการในทุกหน่วยงานของ ศธ.
5) การนำแนวคิดนโยบายสานพลังประชารัฐ คือ ภาครัฐ ภาคเอกชน และภาคประชาสังคม มาใช้ในการดำเนินงาน เพื่อนำไปสู่ Quick Win
ทั้งนี้ ได้กำหนดแนวทางดำเนินการเป็น 3 ขั้นตอน คือ
ขั้นที่ 1 การอบรม Focus Group เพื่อสร้างความเข้าใจในการดำเนินการ MOE Digital Team ให้กับผู้รับผิดชอบโครงการที่จะเป็น Core Team จากหน่วยงานส่วนกลาง จำนวน 20 คน ในวันที่ 12 ตุลาคม 2560 เวลา 9.00-12.00 น. ณ ห้องประชุมสำนักงานคณะกรรมการการศึกษาขั้นพื้นฐาน โดย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธาน และเชิญทีมผู้บริหารด้านประชาสัมพันธ์ของ ศธ. เข้าร่วม อาทิ นายธาดา เศวตศิลา กรรมการสภาการศึกษา ด้านสื่อสารมวลชน, นายพะโยม ชิณวงศ์ โฆษกกระทรวงศึกษาธิการ
ขั้นที่ 2 การอบรมเชิงปฏิบัติการเพื่อจัดทำแผนยุทธศาสตร์การสื่อสารและประชาสัมพันธ์ ตามยุทธศาสตร์ที่เป็นจุดเน้นของหน่วยงาน ให้กับนักประชาสัมพันธ์ที่เป็น Core Team 20 คน และผู้เกี่ยวข้อง จำนวน 60 คน เพื่อวางแผนยุทธศาสตร์การสื่อสารและประชาสัมพันธ์เชิงบูรณาการตามยุทธศาสตร์ที่เป็นจุดเน้นของหน่วยงาน  ในวันที่ 24 ตุลาคม 2560 เวลา 9.00-14.00 น. ณ ห้องประชุมราชวัลลภ โดย ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ เป็นประธาน
ขั้นที่ 3 การอบรมเชิงปฏิบัติการเสริมสร้างศักยภาพนักประชาสัมพันธ์และสื่อสารการศึกษาทั่วประเทศ “รวมพลังสร้างสรรค์ทีม” (Team Synergy Program : PR-MOE Digital Workshop) ซึ่งการอบรมรุ่นนี้เป็นรุ่นที่ 1 จำนวน 100 คน ประกอบด้วย Core Team และนักประชาสัมพันธ์สำนักงานเขตพื้นที่การศึกษาเข้าร่วมเป็น Provincial Education Team Leader ระดับจังหวัดๆ ละ 1 คน ระหว่างวันที่ 23-25 พฤศจิกายน 2560 ณ สถาบันพัฒนาผู้นำเครือเจริญโภคภัณฑ์ (C.P. Leadership Institute: CPLI) อำเภอปากช่อง จังหวัดนครราชสีมา โดย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธาน โดยมีทีมวิทยากรจากบริษัทแสนรัก อินโนเวชั่น จำกัด ให้ความรู้ตลอดการอบรม 3 วัน
หลังจากผ่าน 3 ขั้นตอนนี้ไปแล้ว จะมีการทบทวนหลังปฏิบัติงาน (After Action Review: AAR) เพื่อทบทวนวิธีการทำงาน ทั้งด้านความสำเร็จและปัญหาที่เกิดขึ้น เพื่อนำไปปรับปรุง และขยายโครงการในรุ่นต่อไป
นวรัตน์ รามสูต, บัลลังก์ โรหิตเสถียร: สรุป/เรียบเรียง
อิทธิพล รุ่งก่อน, ปกรณ์ เรืองยิ่ง: ถ่ายภาพ
กลุ่มสารนิเทศ สอ.สป. และกลุ่มประชาสัมพันธ์ สร.: รายงาน

ที่มา : http://www.thaigov.go.th/news/contents/details/8323
