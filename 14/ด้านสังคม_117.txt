รัฐบาลไทย-ข่าวทำเนียบรัฐบาล-รมว.สธ. ร่วมสืบสานประเพณีปีใหม่ไทย นำคณะผู้บริหารสรงน้ำพระ  และรดน้ำขอพรผู้อาวุโส เนื่องในเทศกาลสงกรานต์ ปี 2560

วันพุธที่ 12 เมษายน 2560
รมว.สธ. ร่วมสืบสานประเพณีปีใหม่ไทย นำคณะผู้บริหารสรงน้ำพระ  และรดน้ำขอพรผู้อาวุโส เนื่องในเทศกาลสงกรานต์ ปี 2560
รัฐมนตรีว่าการกระทรวงสาธารณสุข นำคณะผู้บริหาร ข้าราชการ เจ้าหน้าที่สาธารณสุข จัดพิธีสรงน้ำพระและรดน้ำขอพรผู้ใหญ่
เนื่องในวันสงกรานต์ ปี 2560 สร้างความรักความสามัคคีภายในองค์กร สืบสานวัฒนธรรมและประเพณีอันดีงามของไทยต่อเนื่องทุกปี
วันนี้ (12 เมษายน 2560) ที่กระทรวงสาธารณสุข จ.นนทบุรี  ศ.คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข พร้อมด้วยนายแพทย์โสภณ เมฆธน ปลัดกระทรวงสาธารณสุข เป็นประธานในงาน “สรงน้ำพระและรดน้ำขอพร” เนื่องในเทศกาลสงกรานต์ประจำปี 2560 โดยนำคณะผู้บริหาร ข้าราชการ และเจ้าหน้าที่  สรงน้ำพระและรดน้ำขอพรผู้อาวุโส อดีตผู้บริหารระดับสูงกระทรวงสาธารณสุข ประกอบด้วย ศ.ดร.นพ.อุทัย สุดสุข   ศ.พิเศษ นพ.ไพจิตร ปวะบุตร  ศ.นพ.ธีระ รามสูต   นพ.วินัย วิริยกิจจา  นพ.วิชัย  เทียนถาวร และนพ.ไพจิตร์  วราชิต  โดยมีผู้บริหารระดับสูง ข้าราชการ เจ้าหน้าที่กระทรวงสาธารณสุข ร่วมพิธีจำนวนมาก
ศ.คลินิก เกียรติคุณ นพ.ปิยะสกลกล่าวขอพรว่า วันนี้ เป็นโอกาสดีที่พวกเราชาวสาธารณสุข ได้แสดงความกตัญญู ระลึกถึงคุณงามความดีและพระคุณของท่านผู้อาวุโส รวมทั้งอดีตผู้บริหารกระทรวงสาธารณสุขทุกท่านที่เคยเป็นผู้นำทางด้านนโยบาย ได้ทุ่มเทสติปัญญา ความรู้ ความสามารถ ประสบการณ์ รวมทั้งความเสียสละให้แก่กระทรวงสาธารณสุขมาโดยตลอด
“ในวาระอันเป็นมงคลนี้ ในนามของข้าราชการกระทรวงสาธารณสุข ขอกราบคารวะท่านอดีตข้าราชการอาวุโสทุกท่าน รวมทั้งท่านที่มิได้อยู่ ณ ที่นี้ พร้อมกันนี้ ขออาราธนาคุณพระศรีรัตนตรัยและสิ่งศักดิ์สิทธิ์ทั้งหลาย อันเป็นที่เคารพสักการะ จงดลบันดาลให้ท่านมีสุขภาพพลานามัยที่สมบูรณ์ เพียบพร้อมด้วยอายุ วรรณะ สุขะ พละ เพื่อเป็นมิ่งขวัญของครอบครัว และยังประโยชน์แก่กระทรวงสาธารณสุขตลอดไป” รัฐมนตรีว่าการกระทรวงสาธารณสุขกล่าว
ทั้งนี้ กระทรวงสาธารณสุข ได้ร่วมสืบสานวัฒนธรรมและประเพณีอันดีงามของไทย จัดพิธีสรงน้ำพระและรดน้ำขอพรผู้ใหญ่ เนื่องในวันสงกรานต์ ตั้งแต่ปี พ.ศ.2524 เป็นต้นมา โดยกราบเรียนเชิญผู้บริหารกระทรวงสาธารณสุข ทั้งในอดีตและปัจจุบันเข้าร่วมในพิธี เป็นการแสดงความรัก ความผูกพัน ความกตัญญูต่อผู้อาวุโส และผู้มีพระคุณ รวมทั้งจัดให้มีการละเล่นและการสาดน้ำคลายร้อน สร้างความสุขกายสบายใจ และสร้างความสามัคคีภายในองค์กร เป็นแบบอย่างที่ดีในการร่วมสืบสานวัฒนธรรมที่ดีงามของไทยต่อเนื่องทุกปี
********************** 12 เมษายน 2560

ที่มา : http://www.thaigov.go.th/news/contents/details/3063
