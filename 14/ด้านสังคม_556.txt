รัฐบาลไทย-ข่าวทำเนียบรัฐบาล-รมว.พม. ชื่นชมเด็กหญิงวัย 10 ขวบ ครอบครัวฐานะยากจน แต่สู้ชีวิตทำงานหารายได้เลี้ยงดูแม่ป่วยที่เป็นวัณโรคและโรคไต ที่ จ.อุบลราชธานี

วันจันทร์ที่ 21 สิงหาคม 2560
รมว.พม. ชื่นชมเด็กหญิงวัย 10 ขวบ ครอบครัวฐานะยากจน แต่สู้ชีวิตทำงานหารายได้เลี้ยงดูแม่ป่วยที่เป็นวัณโรคและโรคไต ที่ จ.อุบลราชธานี
รมว.พม. ชื่นชมเด็กหญิงวัย 10 ขวบ ครอบครัวฐานะยากจน แต่สู้ชีวิตทำงานหารายได้เลี้ยงดูแม่ป่วยที่เป็นวัณโรคและโรคไต ที่ จ.อุบลราชธานี พร้อมช่วยเหลือครอบครัวหญิงชราวัย 69 ปี ป่วยเป็นโรคอัมพฤกษ์ รับภาระเลี้ยงดูลูกสาววัย 37 ปี ที่พิการทางสมอง ที่ จ.ปทุมธานี
วันนี้ (21 ส.ค. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 695/2557-2560 ผ่านการประชุมทางไกลผ่านจอภาพ VDO Conference เพื่อรับทราบปัญหา ทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคง
ของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 10 ขวบ นักเรียนชั้น ป.5 โรงเรียนแห่งหนึ่ง เป็นเด็กเรียนดี สอบได้ที่ 1 ทุกปี ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุดทำงานรับจ้างเก็บพริก และเก็บผักบุ้งไปขายรอบหมู่บ้าน เพื่อหารายได้จุนเจือครอบครัว และดูแลแม่ที่ป่วยเป็นโรค วัณโรคและโรคไต ซึ่งต้องลาออกจากงานเพื่อมารักษาตัว ทั้ง 2 ชีวิตอาศัยในเพิงพักสภาพเก่าทรุดโทรม ที่อำเภอ ม่วงสามสิบ จังหวัดอุบลราชธานี นั้น ตนขอชื่นชมเด็กหญิงคนดังกล่าวที่มีความขยันหมั่นเพียร กตัญญู มุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือ ในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้เป็นแม่อย่างใกล้ชิด และช่วยเหลือดูแลในเรื่องการศึกษาของเด็กหญิงอย่างต่อเนื่องในระยะยาว รวมทั้ง การปรับปรุงสภาพที่อยู่อาศัย ให้ถูกสุขลักษณะ มีความมั่นคง และปลอดภัย พร้อมทั้งให้คำปรึกษาแนะนำในเรื่องการส่งเสริมการประกอบอาชีพ แก่ผู้เป็นแม่ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 69 ปี ป่วยเป็นโรคอัมพฤกษ์ และต้องรับภาระเพียงลำพังเลี้ยงดูลูกสาววัย 37 ปี ที่ป่วยพิการทางสมอง ไม่สามารถช่วยเหลือตัวเองได้ ซึ่งเคราะห์ร้ายโดนข่มขืนกระทำชำเราจนตั้งครรภ์ และให้กำเนิดลูกสาว 1 คน ทั้ง 3 ชีวิตอาศัยในบ้านไม้สภาพเก่าทรุดโทรมใกล้ผุพัง อาศัยเพียงเบี้ย ยังชีพผู้สูงอายุใช้ประทังชีวิต ที่อำเภอธัญบุรี จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของทั้ง 2 คนอย่างใกล้ชิด และการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง ให้คำปรึกษาแนะนำในการช่วยเหลือดูแลเรื่องสวัสดิการสังคม เพื่อขอรับสิทธิตามกฎหมาย ตามความเหมาะสม เพื่อคุณภาพชีวิตที่ดีในระยะยาว พร้อมร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/6084
