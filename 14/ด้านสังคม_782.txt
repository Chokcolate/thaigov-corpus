รัฐบาลไทย-ข่าวทำเนียบรัฐบาล-รองปลัด พม. กำชับ จนท. เร่งช่วยเหลือชายชราวัย 84 ปี นอนป่วยติดเตียง และช่วยเหลือตัวเองไม่ได้มานานกว่า 20 ปี ที่ จ.แพร่

วันศุกร์ที่ 20 ตุลาคม 2560
รองปลัด พม. กำชับ จนท. เร่งช่วยเหลือชายชราวัย 84 ปี นอนป่วยติดเตียง และช่วยเหลือตัวเองไม่ได้มานานกว่า 20 ปี ที่ จ.แพร่
รองปลัด พม. กำชับ จนท. เร่งช่วยเหลือชายชราวัย 84 ปี นอนป่วยติดเตียง และช่วยเหลือตัวเองไม่ได้มานานกว่า 20 ปี ที่ จ.แพร่
วันนี้ (20 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่738/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
นางไพรวรรณ กล่าวว่า จากกรณีชายชราวัย 84 ปี ช่วยเหลือตัวเองไม่ได้มานานกว่า 20 ปี เนื่องจากนอนป่วย  ติดเตียงอยู่เพียงลำพังในบ้านสภาพเก่าทรุดโทรม ต้องอาศัยเพื่อนบ้านใกล้เคียงแวะเวียนมาดูแล และหาข้าวให้กินประทังชีวิต ที่อำเภอสูงเม่น จังหวัดแพร่ นั้น ตนได้กำชับให้พัฒนาสังคมและความมั่นคงของมนุษย์จังหวัดแพร่ (พมจ.แพร่) พร้อมหน่วยงานที่เกี่ยวข้อง เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของชายชราดังกล่าว อีกทั้งให้การช่วยเหลือในเบื้องต้นตามภารกิจด้านผู้สูงอายุและคนพิการ และมอบสิ่งของเครื่องใช้ที่จำเป็น นอกจากนี้ ให้หน่วยงานในพื้นที่สังกัดกระทรวง พม. หรือ ทีม One Home ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการของผู้ป่วยอย่างใกล้ชิด การปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคงเหมาะสมกับผู้สูงอายุและผู้ป่วย และหารือร่วมกับชุมชนสำหรับแนวทางการดูแลช่วยเหลือในระยะยาวต่อไป

ที่มา : http://www.thaigov.go.th/news/contents/details/7541
