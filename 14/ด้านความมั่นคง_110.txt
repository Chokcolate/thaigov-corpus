รัฐบาลไทย-ข่าวทำเนียบรัฐบาล-ก.แรงงาน MOU ป้องกัน แก้ไขปัญหาการค้ามนุษย์ด้านแรงงาน จ.มหาสารคาม

วันพฤหัสบดีที่ 25 พฤษภาคม 2560
ก.แรงงาน MOU ป้องกัน แก้ไขปัญหาการค้ามนุษย์ด้านแรงงาน จ.มหาสารคาม
ก.แรงงาน ร่วมภาครัฐและภาคเอกชนMOUการป้องกันและแก้ไขปัญหาการค้ามนุษย์ด้านแรงงาน แสดงเจตจำนงป้องกันและแก้ไขปัญหาอย่างจริงจัง พร้อมเปิดศูนย์ Smart Jobs บริการรวดเร็วด้วยเทคบริการรวดเร็วด้วยเทคโนโลยีทันสมัย นำไปสู่การมีงานทำ มีอาชีพ มีรายได้
หม่อมหลวงปุณฑริก สมิติ ปลัดกระทรวงแรงงาน เป็นประธานพิธีลงนามบันทึกข้อตกลง (MOU) ว่าด้วยการป้องกันและแก้ไขปัญหาการค้ามนุษย์ด้านแรงงาน ณ ศูนย์ราชการกระทรวงแรงงานจังหวัดมหาสารคาม วันนี้(25 พ.ค.60) โดยกล่าวว่า กระทรวงแรงงาน ตระหนักถึงความสำคัญของปัญหาที่เกิดขึ้นจากการค้ามนุษย์ด้านแรงงาน ทั้งแรงงานที่เดินทางไปทำงานในต่างประเทศ แรงงานเด็ก แรงงานสตรี และการบังคับใช้แรงงาน ทั้งในระบบและนอกระบบ ตลอดจนแรงงานต่างด้าวและเพื่อมิให้เกิดการละเมิดการใช้กฎหมาย พร้อมสกัดกั้นการค้ามนุษย์ด้านแรงงานของจังหวัดมหาสารคาม จึงได้จัดให้มีการลงนามบันทึกข้อตกลงในครั้งนี้ขึ้น โดยร่วมกับหน่วยงานภาครัฐและภาคเอกชน ๑๖ แห่ง แสดงเจตจำนงร่วมกันป้องกันและแก้ไขปัญหาการค้ามนุษย์ด้านแรงงานอย่างจริงจัง มุ่งหวังสร้างความมั่นคงให้กับประเทศชาติ และครอบครัว ยุคไทยแลนด์ ๔.๐ ได้แก่ สำนักงานแรงงานจังหวัด สำนักงานจัดหางานจังหวัด สำนักงานสวัสดิการและคุ้มครองแรงงานจังหวัด สำนักงานประกันสังคมจังหวัด สำนักงานพัฒนาฝีมือแรงงานจังหวัด สำนักงานปกครองจังหวัด กองบังคับการตำรวจภูธรจังหวัด กองกำลังรักษาความสงบเรียบร้อยจังหวัด สำนักงานพัฒนาสังคมและความมั่นคงของมนุษย์จังหวัด สำนักงานเกษตรและสหกรณ์จังหวัดหอการค้าจังหวัด สภาอุตสาหกรรมจังหวัด สมาคมนายจ้างผู้รับเหมามหาสารคาม บริษัทขอนแก่นแหอวน สาขามหาสารคาม บริษัทน้ำตาลวังขนาย จำกัด สาขามหาสารคาม และบริษัท VAS การ์เม้นท์ สาขามหาสารคาม
นอกจากนี้ ปลัดกระทรวงแรงงาน ยังได้เปิดศูนย์บริการจัดหางานเพื่อคนไทย (Smart Job Center) พร้อมเชิญชวนประชาชนที่ว่างงาน ผู้ถูกเลิกจ้าง เปลี่ยนงาน และประสงค์จะหางานทำ รวมถึงผู้พิการ ผู้สูงอายุ ตลอดจนผู้สนใจทั่วไปมาใช้บริการของศูนย์บริการแห่งนี้ ซึ่งให้บริการแบบเบ็ดเสร็จด้วยเทคโนโลยีทันสมัย สามารถเข้าถึงข้อมูลการจ้างงาน สวัสดิการ พร้อมบริการภาครัฐอย่างรวดเร็ว นำไปสู่การมีงานทำ มีอาชีพ มีรายได้ สร้างความมั่นคงแก่ครอบครัวและประเทศชาติ
#################
กองเผยแพร่และประชาสัมพันธ์ / ๒๕ พฤษภาคม ๒๕๖๐ / กัณติภณ คูสมิทธิ์ ข่าว สมภพ ศีลบุตร ภาพ

ที่มา : http://www.thaigov.go.th/news/contents/details/4024
