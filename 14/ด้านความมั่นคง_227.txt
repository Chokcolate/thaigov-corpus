รัฐบาลไทย-ข่าวทำเนียบรัฐบาล-มหาดไทยแจ้งทุกจังหวัดเตรียมการจัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในวันเฉลิมพระชนมพรรษา 85 พรรษา 12 สิงหาคม 2560

วันจันทร์ที่ 7 สิงหาคม 2560
มหาดไทยแจ้งทุกจังหวัดเตรียมการจัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในวันเฉลิมพระชนมพรรษา 85 พรรษา 12 สิงหาคม 2560
มหาดไทยแจ้งทุกจังหวัดเตรียมการจัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เนื่องในวันเฉลิมพระชนมพรรษา 85 พรรษา 12 สิงหาคม 2560
วันนี้ (7ส.ค.) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ด้วยรัฐบาลได้กำหนดจัดงานเฉลิมพระเกียรติสมเด็จพระนางเจ้าสิริกิติ์พระบรมราชินีนาถ ในรัชกาลที่ 9 เนื่องในโอกาสวันเฉลิมพระชนมพรรษา 85 พรรษา 12 สิงหาคม 2560 นับเป็นมหามงคลพิเศษเป็นอย่างยิ่งที่ปวงชนชาวไทยทุกหมู่เหล่าจะได้ร่วมกันแสดงความกตัญญูกตเวที เพื่อน้อมรำลึกในพระมหากรุณาธิคุณและแสดงความจงรักภักดีถวายเป็นพระราชกุศลเนื่องในโอกาสมหามงคลฯ ดังกล่าว
เพื่อให้การจัดงานเฉลิมพระเกียรติฯในส่วนภูมิภาคเป็นไปด้วยความเรียบร้อยและสมพระเกียรติ กระทรวงมหาดไทยได้แจ้งให้ทุกจังหวัดเตรียมการจัดงานเฉลิมพระเกียรติเนื่องในวันเฉลิมพระชนมพรรษา 85 พรรษา 12 สิงหาคม 2560 โดยการจัดโต๊ะประดับพระฉายาลักษณ์สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ระบายผ้าสีฟ้าขาวพร้อมเครื่องราชสักการะ และประดับธงชาติกับธงอักษรพระนามาภิไธย “สก” ณ บริเวณศาลากลางจังหวัดตามที่พิจารณาเห็นว่าเหมาะสมระหว่างวันที่ 7 – 14 สิงหาคม 2560
สำหรับการจัดกิจกรรมเฉลิมพระเกียรติฯ ในส่วนภูมิภาค ในวันที่ 12 สิงหาคม 2560 ประกอบด้วย 1) การจัดพิธีทำบุญตักบาตรพระสงฆ์ ณ ศาลากลางจังหวัดหรือสถานที่เหมาะสม 2) จัดพิธีลงนามถวายพระพร ณ ศาลากลางจังหวัดหรือสถานที่ที่เหมาะสม 3) จัดพิธีถวายเครื่องราชสักการะและพิธีจุดเทียนถวายพระพรชัยมงคล ณ ศาลากลางจังหวัดหรือสถานที่ที่เหมาะสม พร้อมกับการจัดงานในส่วนกลาง ในเวลา 19.19 น. โดยจะมีการถ่ายทอดสดพิธีถวายเครื่องราชสักการะและพิธีจุดเทียนถวายพระพรชัยมงคลผ่านทางสถานีโทรทัศน์รวมการเฉพาะกิจแห่งประเทศไทย และ 4) ให้ประชาสัมพันธ์เชิญชวนข้าราชการและประชาชนทุกหมู่เหล่าในพื้นที่และร่วมแสดงความจงรักภักดี โดยพร้อมเพรียงกัน
รองปลัดกระทรวงมหาดไทย กล่าวเพิ่มเติมว่า ในโอกาสอันเป็นมหามงคลนี้ กระทรวงมหาดไทย ขอเชิญชวนพี่น้องประชาชนทุกหมู่เหล่าร่วมแต่งกายด้วยชุดสุภาพโทนสีฟ้าอ่อน และเข้าร่วมการจัดงานเฉลิมพระเกียรติสมเด็จพระนางเจ้าสิริกิติ์พระบรมราชินีนาถ ในรัชกาลที่ 9 ในส่วนภูมิภาค ณ ศาลากลางจังหวัด หรือสถานที่ที่จังหวัดกำหนด และร่วมกันขับร้องเพลงเฉลิมพระชนมพรรษา 12 สิงหา และเพลงสดุดีมหาราชินี เพื่อน้อมรำลึกในพระมหากรุณาธิคุณอย่างหาที่สุดมิได้.
ครั้งที่ 109/2560

ที่มา : http://www.thaigov.go.th/news/contents/details/5757
