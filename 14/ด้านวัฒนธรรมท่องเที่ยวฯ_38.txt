รัฐบาลไทย-ข่าวทำเนียบรัฐบาล-วธ. ชูโครงการพัฒนาสมรรถนะผู้บริหารศูนย์ศึกษาพระพุทธศาสนาวันอาทิตย์ (ศพอ.)ขับเคลื่อนชุมชนคุณธรรมทั่วประเทศ

วันพฤหัสบดีที่ 22 มิถุนายน 2560
วธ. ชูโครงการพัฒนาสมรรถนะผู้บริหารศูนย์ศึกษาพระพุทธศาสนาวันอาทิตย์ (ศพอ.)ขับเคลื่อนชุมชนคุณธรรมทั่วประเทศ
นายกฤษศญพงษ์ ศิริ ปลัดกระทรวงวัฒนธรรมเป็นประธานในพิธีเปิด"โครงการพัฒนาสมรรถนะผู้บริหารศูนย์ศึกษาพระพุทธศาสนาวันอาทิตย์ (ศพอ.)ขับเคลื่อนชุมชนคุณธรรมโดยพลังบวร (บ้าน วัด โรงเรียน) ประจำปี 2560”
วันที่ 20 มิถุนายน นายกฤษศญพงษ์  ศิริ ปลัดกระทรวงวัฒนธรรม เป็นประธานในพิธีเปิด“โครงการพัฒนาสมรรถนะผู้บริหารศูนย์ศึกษาพระพุทธศาสนาวันอาทิตย์ (ศพอ.)ขับเคลื่อนชุมชนคุณธรรมโดยพลังบวร (บ้าน วัด โรงเรียน) ประจำปี 2560” ภายใต้กองทุนส่งเสริมการเผยแผ่พระพุทธศาสนาเฉลิมพระเกียรติ 80 พรรษา ณ วัดสามพระยา เขตพระนคร กรุงเทพฯ โดยมีผู้บริหารกรมการศาสนา (ศน.) ผู้บริหาร ศพอ. และสำนักงานวัฒนธรรมจังหวัดเข้าร่วม
นายกฤษศญพงษ์ กล่าวว่า กระทรวงวัฒนธรรม (วธ.) ได้มอบหมายภารกิจให้ ศน.ดำเนินการตามนโยบายและยุทธศาสตร์ชาติ ในการขับเคลื่อนชุมชนคุณธรรมพลังบวร (บ้าน วัด โรงเรียน) สู่สังคมคุณธรรมที่มั่นคง มั่งคั่ง และยั่งยืน ผ่านโครงการ ศพอ. ซึ่งเป็นโครงการสำคัญที่สร้างเสริมให้เกิดชุมชนคุณธรรม สังคมคุณธรรม จากพลังบวร คือ บ้าน วัด โรงเรียน พัฒนาเยาวชนไทยให้เป็นคนดีมีคุณธรรม ดังนั้น ในปีงบประมาณ 2560 ทาง ศน. จึงได้จัดโครงการพัฒนาสมรรถนะผู้บริหาร ศพอ. ขึ้นใน 4 ภาค 6 แห่งทั่วประเทศ ระหว่างเดือนมิถุนายน – สิงหาคม 2560 โดยครั้งที่ 1 จัดขึ้นวันที่ 20 - 21 มิถุนายน 2560 ณ วัดสามพระยา กรุงเทพฯ เปิดโอกาสให้ผู้ปฏิบัติงาน ผู้บริหาร แลกเปลี่ยนประสบการณ์การบริหารจัดการพัฒนางาน ร่วมหาแนวทางขับเคลื่อน ศพอ. ให้เป็นแหล่งเรียนรู้หลักธรรมทางพระพุทธศาสนา ถ่ายทอดองค์ความรู้เกี่ยวกับกระบวนการในการสร้างชุมชนคุณธรรมทั่วประเทศ
ปลัด วธ. กล่าวต่อไปว่า ทาง วธ. ขอชื่นชมทุกภาคส่วนที่ให้ความร่วมมือขับเคลื่อนงาน ศพอ. ทั้งผู้บริหาร และสำนักงานวัฒนธรรมจังหวัดผู้ปฏิบัติงานในพื้นที่ 10 จังหวัด ได้แก่ กรุงเทพฯ กาญจนบุรี นครปฐม นนทบุรี ประจวบคีรีขันธ์ เพชรบุรี ราชบุรี สมุทรปราการ สมุทรสงคราม และสมุทรสาคร ที่มาร่วมประชุมและร่วมแสดงความคิดเห็น แลกเปลี่ยนเรียนรู้และนำเสนอข้อเสนอแนะในเรื่อง “การจัดการเรียนการสอนธรรมศึกษาและการขับเคลื่อนชุมชนคุณธรรมของ ศพอ. เพื่อความมั่นคง มั่งคั่ง ยั่งยืนของชาติ” เพื่อนำไปบริหารจัดการพัฒนาศูนย์ฯให้มีประสิทธิภาพ เพื่อให้สามารถสนองความต้องการของชุมชนต่อไป
ทั้งนี้ ศพอ. จัดตั้งขึ้นภายใต้รูปแบบประชารัฐ โดยการสนับสนุนของ ศน. ร่วมกับภาคคณะสงฆ์ ภาครัฐ และภาคเอกชนในพื้นที่ มีสำนักงานวัฒนธรรมจังหวัดเป็นหน่วยปฏิบัติในพื้นที่ มีคณะสงฆ์เป็นกำลังสำคัญในการบ่มเพาะปลูกฝังคุณธรรมจริยธรรมให้แก่เด็ก เยาวชน และประชาชน เน้นปลูกฝังคุณธรรม 4 ประการ คือ พอเพียง วินัย สุจริต จิตอาสา เป็นแหล่งเรียนรู้ศีลธรรมตามหลักสูตรธรรมศึกษาชั้นตรี โท เอก ศูนย์การเรียนรู้ปรัชญาของเศรษฐกิจพอเพียงของชุมชน ศูนย์กลางการจัดกิจกรรมทางพระพุทธศาสนาและวัฒนธรรม ศูนย์พิพิธภัณฑ์ของชุมชน และศูนย์ฝึกวิชาชีพในวัด ปัจจุบันมี ศพอ. จำนวนกว่า 4,000 ศูนย์ฯ กระจายครอบคลุมพื้นที่ทั่วประเทศ

ที่มา : http://www.thaigov.go.th/news/contents/details/4712
