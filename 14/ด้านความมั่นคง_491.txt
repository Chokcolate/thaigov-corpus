รัฐบาลไทย-ข่าวทำเนียบรัฐบาล-รมช.มท. เป็นประธานเปิดงาน OTOP City 2017 : ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้ ตั้งเป้าเงินสะพัดไม่ต่ำกว่า 1.2 พันล้านบาท

วันอังคารที่ 19 ธันวาคม 2560
รมช.มท. เป็นประธานเปิดงาน OTOP City 2017 : ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้ ตั้งเป้าเงินสะพัดไม่ต่ำกว่า 1.2 พันล้านบาท
รมช.มท. เป็นประธานเปิดงาน OTOP City 2017 : ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้ ตั้งเป้าเงินสะพัดไม่ต่ำกว่า 1.2 พันล้านบาท
วันนี้ (18 ธ.ค.60) เวลา 15:00 น. นายสุธี มากบุญ รัฐมนตรีช่วยว่าการกระทรวงมหาดไทย เป็นประธานเปิดงาน OTOP City 2017 : ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้ ณ เวทีกลาง ชาเลนเจอร์ 2 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี โดยมี นายวีระศักดิ์ โควสุรัตน์ รัฐมนตรีว่าการกระทรวงการท่องเที่ยวและกีฬา นายลักษณ์ วจนานวัช  รัฐมนตรีช่วยว่าการกระทรวงเกษตรและสหกรณ์ นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง คณะทูตานุทูตจากประเทศต่าง ๆ นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย หัวหน้าส่วนราชการ ผู้ว่าราชการจังหวัด ภาคประชารัฐ และประชาชนเข้าร่วมงานเป็นจำนวนมาก
นายสุธี มากบุญ รัฐมนตรีช่วยว่าการกระทรวงมหาดไทย กล่าวว่า การจัดงานครั้งนี้เป็นการส่งเสริมนโยบายรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี อย่างชัดเจนในการพัฒนาเศรษฐกิจฐานราก ซึ่งจะเป็นประโยชน์กับผู้ประกอบการ OTOP และประชาชน อันสอดคล้องกับยุทธศาสตร์ชาติ และแผนพัฒนาเศรษฐกิจและสังคมแห่งชาติ ฉบับที่ 12 โดยเฉพาะอย่างยิ่งในเรื่องการลดความเหลื่อมล้ำ รวมไปถึงแสดงให้เห็นถึงการบูรณาการการทำงานอย่างสมบูรณ์ของภาครัฐ ภาคเอกชน รัฐวิสาหกิจ และภาคประชาชน ในลักษณะ "ประชารัฐ"  สอดคล้องกับการพัฒนาระดับพื้นที่ (Area Based) เป็นการแก้ไขปัญหาเชิงโครงสร้างเศรษฐกิจ อันเป็นมรรคเป็นผลตามนโยบายรัฐบาล นำไปสู่การพัฒนาแผนภาค แผนกลุ้มจังหวัด แผนจังหวัด แผนอำเภอ สู่แผนระดับหมู่บ้าน และยังเป็นการส่งเสริมการท่องเที่ยว อันจะนำเม็ดเงินมหาศาลมาสู่ประเทศไทย
นายอภิชาติ โตดิลกเวชช์ อธิบดีกรมการพัฒนาชุมชน กล่าวว่า กระทรวงมหาดไทย โดยกรมการพัฒนาชุมชน ได้ดำเนินการพัฒนาเดินหน้าต่อยอดพัฒนาเศรษฐกิจพอเพียงสู่เศรษฐกิจก้าวหน้า ในโครงการหนึ่งตำบล หนึ่งผลิตภัณฑ์ (OTOP) ใน 3 ด้าน ได้แก่ การพัฒนาศักยภาพผู้ผลิต ผู้ประกอบการ OTOP การพัฒนาผลิตภัณฑ์ OTOP และการส่งเสริมช่องทางการตลาด กรมการพัฒนาชุมชน จึงได้กำหนดจัดงานส่งเสริมการตลาดทั้งในระดับจังหวัด และระดับประเทศ โดยในปี 2559 มีรายได้จากการจำหน่ายผลิตภัณฑ์ OTOP เพิ่มขึ้น 22% เป็นเงินกว่า 1.54 แสนล้านบาท
รัฐมนตรีช่วยว่าการกระทรวงมหาดไทย กล่าวเพิ่มเติมว่า การจัดงาน OTOP City 2017 : ของขวัญจากภูมิปัญญา ประชารัฐ สร้างโอกาส สร้างอาชีพ สร้างรายได้ ในครั้งนี้ จะมีพี่น้องประชาชนชาวไทยและนักท่องเที่ยวเข้าชมงานกว่า 5 แสนคน และตั้งเป้าหมายจะมียอดจำหน่ายไม่ต่ำกว่า 1.2 พันล้านบาท
ในโอกาสนี้ กระทรวงมหาดไทย ขอเชิญชวนพี่น้องประชาชนชาวไทย เข้าร่วมชม ช็อป ชิม ในงาน OTOP City 2017 ระหว่างวันที่ 17 - 25 ธันวาคม 2560 ตั้งแต่เวลา 10.00 - 21.00 น. ณ อาคารชาเลนเจอร์ 1-3 ศูนย์แสดงสินค้าและการประชุมอิมแพ็ค เมืองทองธานี เพื่อสนับสนุนสินค้าคุณภาพจากมรดกภูมิปัญญาคนไทย.
ครั้งที่ 195/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8841
