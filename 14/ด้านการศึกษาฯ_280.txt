รัฐบาลไทย-ข่าวทำเนียบรัฐบาล-ศธ.ลงนามความร่วมมือพัฒนาคุณภาพการศึกษาในโรงเรียน ตชด. ทั่วประเทศ

วันพฤหัสบดีที่ 3 สิงหาคม 2560
ศธ.ลงนามความร่วมมือพัฒนาคุณภาพการศึกษาในโรงเรียน ตชด. ทั่วประเทศ
พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ เป็นประธานในพิธีลงนามบันทึกข้อตกลงความร่วมมือ "โครงการพัฒนาคุณภาพการศึกษาในโรงเรียนตำรวจตระเวนชายแดน"
โดยมีผู้บริหารจาก 2 หน่วยงานที่ร่วมลงนามครั้งนี้เข้าร่วม  อาทิ นายการุณ สกุลประดิษฐ์ เลขาธิการคณะกรรมการการศึกษาขั้นพื้นฐาน, นายบุญรักษ์ ยอดเพชร รองเลขาธิการคณะกรรมการการศึกษาขั้นพื้นฐาน, พล.ต.ต.วิชิต ปักษา รองผู้บัญชาการตำรวจตระเวนชายแดน กองบัญชาการตำรวจตระเวนชายแดน, พ.ต.อ.นิตินัย สุขะวิริยะ ผู้กำกับการฝ่ายอำนวยการ 7กองกำกับการอำนวยการ กองบัญชาการตำรวจตระเวนชายแดน
นายการุณ สกุลประดิษฐ์ กล่าวว่า สำนักงานคณะกรรมการการศึกษาขั้นพื้นฐาน (สพฐ.) มีภารกิจสำคัญในการจัดการศึกษาเพื่อให้ผู้เรียนทุกกลุ่มทุกพื้นที่และทุกระดับการศึกษา เข้าถึงการศึกษาที่มีคุณภาพในรูปแบบที่เหมาะสม ผู้เรียนทุกคนจะได้รับการศึกษาที่มีคุณภาพเท่าเทียมกัน โดย สพฐ.ได้จัดให้มีระบบบริหารจัดการที่มีประสิทธิภาพ สนับสนุนการสร้างโอกาส คุณภาพ และความเป็นธรรมในสังคมสำหรับนักเรียนทุกกลุ่มเป้าหมาย
นอกจากนี้ ตามข้อสั่งการของพลเอก ประยุทธ์ จันทร์โอชา นายกรัฐมนตรี ในการให้ความช่วยเหลือการจัดการเรียนการสอนของโรงเรียนตำรวจตระเวนชายแดน (ตชด.) เพื่อให้ได้รับการพัฒนาคุณภาพการศึกษาให้เต็มศักยภาพอย่างยั่งยืน  สพฐ.ในฐานะหน่วยงานหลักของกระทรวงศึกษาธิการในการเป็นผู้ประสานงาน กำกับ ดูแล และติดตามให้การสนับสนุนในเรื่องการพัฒนาคุณภาพการศึกษาโรงเรียน ตชด. ในสังกัดกองบัญชาการตำรวจตระเวนชายแดน ให้เกิดประสิทธิภาพ เกิดผลสัมฤทธิ์การศึกษา และส่งผลต่อคุณภาพของผู้เรียน
สพฐ.จึงได้ดำเนินการสนับสนุนการพัฒนาคุณภาพการศึกษาในโรงเรียน ตชด.  9 ประเด็นหลัก ดังนี้
ส่งเสริมและสนับสนุนการจัดการศึกษาในระดับปฐมวัย
เพิ่มประสิทธิภาพการอ่านและเขียนภาษาไทย
ยกระดับการจัดการเรียนการสอนภาษาอังกฤษ
สนับสนุนโครงการอาหารกลางวัน
สนับสนุนอัตรากำลังครูอัตราจ้างสาขาปฐมวัย
โรงเรียนคู่พัฒนาทางการศึกษา
ส่งเสริมและสนับสนุนการจัดการศึกษาทางไกลผ่านดาวเทียม (DLTV)
ส่งเสริมและสนับสนุนด้านการวัดและประเมินผลทางการศึกษา
สร้างขวัญ กำลังใจ ตามโครงการยอดครูผู้มีอุดมการณ์
ทั้งนี้ สพฐ.ได้มอบหมายให้แต่ละสำนักได้ประสานงานและวางแผนการสนับสนุนการพัฒนาคุณภาพการศึกษาโรงเรียน ตชด. ให้ได้รับการพัฒนาคุณภาพการศึกษาอย่างเต็มศักยภาพ ที่สอดคล้องกับยุทธศาสตร์ชาติระยะ 20 ปี รวมทั้งการเตรียมความพร้อมให้นักเรียนเข้าสู่นโยบายไทยแลนด์ 4.0 และมีความก้าวหน้าทันต่อการเปลี่ยนแปลงในศตวรรษที่ 21 ส่งผลให้ประเทศชาติมีความมั่นคง มั่งคั่ง ยั่งยืนต่อไป
พล.อ.สุรเชษฐ์ ชัยวงศ์ กล่าวว่า การลงนามความร่วมมือในครั้งนี้ ถือเป็นโอกาสดีที่ได้ทำงานร่วมกันระหว่าง สพฐ. และกองบัญชาการตำรวจตระเวนชายแดน เนื่องจากนโยบายของรัฐบาลได้ให้ความสำคัญในเรื่องของการลดความเหลื่อมล้ำทางการศึกษา การจัดการศึกษาให้ทั่วถึง เท่าเทียม และมีคุณภาพ รวมถึงการนำระบบ ICT เข้ามาใช้ในจัดการเรียนการสอนอย่างเป็นรูปธรรม โดยมุ่งเน้นการสร้างและพัฒนาเยาวชนไทยให้เป็นคนดี คนเก่ง และมีคุณลักษณะที่พึงประสงค์ตามหลักค่านิยม 12 ประการ มีความเข้มแข็งทางด้านร่างกาย และจิตใจ เน้นการอ่านออกเขียนได้ คิดวิเคราะห์เป็น โดยเฉพาะเด็กและเยาวชนในสถานศึกษาที่อยู่ในพื้นที่พิเศษ ได้แก่ พื้นที่สูงชายแดน เกาะแก่ง และเขตพัฒนาพิเศษเฉพาะกิจจังหวัดชายแดนภาคใต้
ดังนั้น จึงได้มอบหมายให้ สพฐ. ในการให้ความช่วยเหลือ สนับสนุนการจัดการเรียนการสอนโรงเรียน ตชด.ทั่วประเทศ ให้เกิดประสิทธิภาพและผลสัมฤทธิ์การศึกษาที่เท่าเทียม ส่งผลต่อคุณภาพของผู้เรียน ให้มีความพร้อมและก้าวทันการเปลี่ยนแปลงในศตวรรษที่ 21
ทั้งนี้ ขอฝาก "ปัจจัยแห่งความสำเร็จของการทำงานให้สำเร็จลุล่วง" โดยเน้นการประสานงานให้เกิดความแน่นแฟ้นของหน่วยงานต่าง ๆ ทั้ง 3 ระดับ ได้แก่
1) ส่วนกลาง : สำนักงานคณะกรรมการการศึกษาขั้นพื้นฐาน และกองบัญชาการตำรวจตระเวนชายแดน
2) ระดับพื้นที่ : สำนักงานเขตพื้นที่การศึกษา และกองกำกับการตำรวจตระเวนชายแดน
3) ระดับสถานศึกษา : โดยโรงเรียนตำรวจตระเวนชายแดนทั้ง 213 โรงเรียน จะร่วมมือกับโรงเรียนคู่พัฒนาทางการศึกษาของ สพฐ. เพื่อทำงานร่วมกันในด้านต่างๆ เช่น ครูจากโรงเรียนคู่พัฒนา เข้าไปช่วยสอนในโรงเรียน ตชด.
จึงขอชื่นชมในความตั้งใจของคณะทำงานทุกภาคส่วน ขอขอบคุณกองบัญชาการตำรวจตระเวนชายแดนและ สพฐ. ตลอดจนผู้ที่มีส่วนเกี่ยวข้องทุกท่านที่ช่วยกันสนับสนุนให้โรงเรียน ตชด. ได้รับการพัฒนาคุณภาพการศึกษาให้เต็มศักยภาพอย่างเป็นรูปธรรมและเกิดความยั่งยืนต่อไป
ที่สำคัญยังเป็นการสืบสานพระราชปณิธานของสมเด็จพระศรีนครินทราบรมราชชนนี หรือสมเด็จย่า ที่ได้พระราชทานโรงเรียน ตชด.ให้กับคนไทย ปัจจุบันสมเด็จพระเทพรัตนราชสุดาฯ สยามบรมราชกุมารี ได้สืบสานพระราชปณิธานของสมเด็จย่าอย่างต่อเนื่อง พระบาทสมเด็จพระปรมินทรมหาภูมิพลอดุลยเดช ในหลวงรัชกาลที่ 9 ก็ได้มีพระมหากรุณาธิคุณด้านการศึกษา รวมทั้งสมเด็จพระเจ้าอยู่หัวมหาวชิราลงกรณ บดินทรเทพยวรางกูร ในหลวงรัชกาลที่ 10 ก็ได้มีพระราโชบายด้านการศึกษา
ดังนั้น นอกเหนือจากการทำงานที่เราได้ร่วมมือกันแล้ว ตามภารกิจหน้าที่ ตามนโยบายของรัฐบาล เราก็ได้ทำงานถวายเป็นการเฉลิมพระเกียรติ และสนองพระมหากรุณาธิคุณของพระบรมวงศานุวงศ์ทุกพระองค์ จึงถือเป็นโอกาสดีที่เราจะได้มาร่วมกันสร้างคุณงามความดีให้เกิดขึ้นกับประเทศไทย
อิทธิพล รุ่งก่อน, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/5655
