รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการบูรณาการนโยบายด้านการอนุรักษ์พลังงานในภาคขนส่ง ครั้งที่ 1/2560

วันพุธที่ 19 กรกฎาคม 2560
รอง นรม. พล.อ.อ.ประจินฯ เป็นประธานการประชุมคณะกรรมการบูรณาการนโยบายด้านการอนุรักษ์พลังงานในภาคขนส่ง ครั้งที่ 1/2560
รอง นรม. พล.อ.อ.ประจินฯ เป็นประธานการประชุมคณะกรรมการบูรณาการนโยบายด้านการอนุรักษ์พลังงานในภาคขนส่ง ครั้งที่ 1/2560
วันนี้ (19 กรกฎาคม 2560) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการบูรณาการนโยบายด้านการอนุรักษ์พลังงานในภาคขนส่ง ครั้งที่ 1/2560 ซึ่งสรุปสาระสำคัญดังนี้
ที่ประชุมรับทราบความคืบหน้า ภาพรวมการใช้พลังงานยุทธศาสตร์ และแผนงานที่เกี่ยวข้องกับการใช้พลังงานในภาคขนส่ง ซึ่งเป็นไปตามนโยบายและมาตรการอนุรักษ์พลังงานในภาคขนส่งตามแผนอนุรักษ์พลังงาน พ.ศ. 2558 - 2579 โดยจะเป็นกลไกสำคัญที่จะกำหนดแนวทางและมาตรการที่เหมาะสมเพื่อพัฒนาให้ภาคขนส่งของประเทศมีการใช้พลังงานอย่างมีประสิทธิภาพสูงสุด
พร้อมกันนี้ ที่ประชุมรับทราบความคืบหน้ามาตรการอนุรักษ์พลังงานในภาคขนส่ง ภายใต้แผนอนุรักษ์พลังงาน พ.ศ. 2558 - 2579 ตามแผนอนุรักษ์พลังงานที่ดำเนินการทั้งสิ้น 10 มาตรการ (มาตรา EE1 - EE10) โดยมาตรการอนุรักษ์พลังงานในภาคขนส่ง (EE7) ซึ่งถือเป็นหนึ่งในมาตรการสำคัญภายใต้แผนอนุรักษ์พลังงานฉบับนี้ โดยมีเป้าหมายในการประหยัดพลังงานในภาคขนส่ง และการอนุรักษ์พลังงานในภาคขนส่ง (EE7) ทั้งนี้มีมาตรการสำคัญ 3 กลุ่มได้แก่ กลุ่มที่ 1 มาตรการทางการเงิน/โครงสร้างภาษี ประกอบด้วย มาตรการปรับโครงสร้างราคาเชื้อเพลิง มาตรการภาษีสรรพาสามิต และมาตรการเงินหมุนเวียน กลุ่มที่ 2 มาตรการเพิ่มประสิทธิภาพการขนส่ง ประกอบด้วย มาตรการติดฉลากยางรถยนต์ มาตรการการบริหารจัดการขนส่ง (Logistics and Transportation Management : LTM) และมาตรการการขับขี่ประหยัดพลังงาน และ กลุ่มที่ 3 มาตรการโครงสร้างพื้นฐาน ประกอบด้วย มาตรการรถไฟฟ้าขนส่งมวลชน มาตรการรถไฟรางคู่ มาตรการขนส่งน้ำมันทางท่อ และมาตรการรถยนต์ไฟฟ้า
นอกจากนี้ ที่ประชุมได้พิจารณาและมีมติเห็นชอบแผนปฏิบัติการ (Action Plan) ด้านอนุรักษ์พลังงานในภาคขนส่งปี พ.ศ. 2561 - 2564 ซึ่งประกอบไปด้วยรายละเอียดโครงการต่าง ๆ ที่เกี่ยวข้องภายใต้ 11 มาตรการหลัก จำนวนทั้งสิ้น 34 โครงการ โดยคาดหวังว่าจะทำให้เกิดผลในเรื่องของการประหยัดพลังงานในภาคขนส่งเป็นไปอย่างมีประสิทธิภาพและยั่งยืน
*************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5320
