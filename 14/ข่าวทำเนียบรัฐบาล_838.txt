รัฐบาลไทย-ข่าวทำเนียบรัฐบาล-รองนายกรัฐมนตรี เข้าพบหารือกับ นายราชิด เมเรดอฟ รองประธานคณะรัฐมนตรีและรัฐมนตรีว่าการกระทรวงการต่างประเทศเติร์กเมนิสถาน

วันอังคารที่ 19 กันยายน 2560
รองนายกรัฐมนตรี เข้าพบหารือกับ นายราชิด เมเรดอฟ รองประธานคณะรัฐมนตรีและรัฐมนตรีว่าการกระทรวงการต่างประเทศเติร์กเมนิสถาน
รองนายกรัฐมนตรี เข้าพบหารือกับ นายราชิด เมเรดอฟ รองประธานคณะรัฐมนตรีและรัฐมนตรีว่าการกระทรวงการต่างประเทศเติร์กเมนิสถาน
วันนี้ (วันจันทร์ที่ 18 กันยายน 2560) เวลา 14.00 น. (เวลาท้องถิ่นเติร์กเมนิสถานซึ่งเร็วกว่าประเทศไทย 2 ชั่วโมง) ณ กระทรวงการต่างประเทศ เติร์กเมนิสถาน
พลเอก ธนะศักดิ์ ปฏิมาประกร รองนายกรัฐมนตรี เข้าพบหารือกับ นายราชิด เมเรดอฟ รองประธานคณะรัฐมนตรีและรัฐมนตรีว่าการกระทรวงการต่างประเทศเติร์กเมนิสถาน ในโอกาสที่เป็นผู้แทนนายกรัฐมนตรี เข้าร่วมพิธีเปิดการแข่งขันกีฬา Asian Indoor and Martial Arts Games ครั้งที่ 5 ณ กรุงอาชกาบัต (The 5th Asian Indoor and Martial Arts Games : Ashgabat 2017)
รองนายกรัฐมนตรี กล่าวขอบคุณรัฐบาลเติร์กเมนิสถานที่ให้การต้อนรับอย่างสมเกียรติ พร้อมทั้งชื่นชมที่จัดการแข่งขันกีฬาเอเชียนอินดอร์-มาร์เชียลอาร์ตสเกมส์ ครั้งที่ 5 ได้อย่างเรียบร้อย และมีพิธีเปิดที่สวยงาม แสดงถึงวัฒนธรรมที่โดดเด่นของเอเชียกลาง
ทั้งสองฝ่ายยังได้หารือถึงความร่วมมือในด้านต่างๆ ซึ่งในโอกาสครบรอบ 25 ปี การสถาปนาความสัมพันธ์ทางการทูตไทย-เติร์กเมนิสถาน ในปี 2560 ไทยยินดีที่จะกระชับความร่วมมือด้านการเมือง เศรษฐกิจ และสังคม ตลอดจนยินดีที่จะสนับสนุนการเป็นศูนย์กลาง (hub) และประตูสู่ภูมิภาคของกันและกันในแต่ละภูมิภาค รวมทั้งยินดีที่จะส่งเสริมการแลกเปลี่ยนประสบการณ์ด้านการท่องเที่ยว และการแลกเปลี่ยนด้านวัฒนธรรมระหว่างทั้ง 2 ประเทศ
ทั้งนี้ การหารือระหว่างรองนายกรัฐมนตรี และรองประธานคณะรัฐมนตรีและรัฐมนตรีว่าการกระทรวงการต่างประเทศเติร์กเมนิสถานครั้งนี้ถือเป็นการกระชับความสัมพันธ์ และสร้างความเข้าใจระหว่างกัน ในด้านการเมือง เศรษฐกิจ และสังคมเป็นอย่างดี
ในตอนท้าย รองนายกรัฐมนตรีได้เชิญรองประธานคณะรัฐมนตรีและรัฐมนตรีว่าการกระทรวงงการต่างประเทศเติร์กเมนิสถานเดินทางเยือนประเทศไทยในโอกาสที่สะดวกต่อไป

ที่มา : http://www.thaigov.go.th/news/contents/details/6806
