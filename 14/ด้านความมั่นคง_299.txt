รัฐบาลไทย-ข่าวทำเนียบรัฐบาล-สธ.จับมือทุกภาคส่วน ตั้งคณะทำงาน 3 ชุด วางแนวทางการจัดซื้อยารวมป้องกันการขาดยา

วันอังคารที่ 12 กันยายน 2560
สธ.จับมือทุกภาคส่วน ตั้งคณะทำงาน 3 ชุด วางแนวทางการจัดซื้อยารวมป้องกันการขาดยา
กระทรวงสาธารณสุข จับมือทุกภาคส่วน ตั้งคณะทำงาน 3 ชุด ทำหน้าที่วางแนวทางการจัดซื้อยารวมภายใต้ระบบหลักประกันสุขภาพแห่งชาติให้ดีขึ้น
กระทรวงสาธารณสุข จับมือทุกภาคส่วน ตั้งคณะทำงาน 3 ชุด ทำหน้าที่วางแนวทางการจัดซื้อยารวมภายใต้ระบบหลักประกันสุขภาพแห่งชาติให้ดีขึ้น  มีกลไกสำรองป้องกันปัญหายาขาด และส่วนลดจากการซื้อยา 5 เปอร์เซ็นต์ไม่ขอรับ โดยให้นำไปซื้อยาให้มียาในระบบมากขึ้น
นายแพทย์สมศักดิ์ อรรฆศิลป์ รองปลัดกระทรวงสาธารณสุข ให้สัมภาษณ์เกี่ยวกับการจัดซื้อยารวมภายใต้ระบบหลักประกันสุขภาพแห่งชาติว่า ศ.คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุขในฐานะประธานคณะกรรมการหลักประกันสุขภาพแห่งชาติ  ได้แต่งตั้งคณะกรรมการจัดซื้อยารวม โดยมีปลัดกระทรวงสาธารณสุขเป็นประธาน มีเลขาร่วมจากสปสช. กระทรวงสาธารณสุข และโรงพยาบาลราชวิถี และมีคณะกรรมการมาจากหลายภาคส่วน อาทิ สปสช. กลาโหม โรงเรียนแพทย์ ภาคประชาชน ตัวแทนผู้ติดเชื้อ เป็นต้น
นายแพทย์สมศักดิ์กล่าวต่อว่า จากการประชุมคณะกรรมการฯ เมื่อวานนี้ (11 กันยายน 2560) ได้หารือปัญหาที่เกิดขึ้นในช่วงรอยต่อของคณะกรรมการจัดซื้อยาชุดเดิมกับคณะกรรมการชุดใหม่ คือ ปัญหาการขาดยาสำหรับผู้ป่วยเอชไอวี ทั้งนี้ สาเหตุมาจากบริษัทผู้ผลิตไม่ได้ส่งยาบางตัวทำให้ไม่มียาส่งหน่วยบริการ ดังนั้นเพื่อให้การบริหารจัดการเรื่องการจัดซื้อยารวมภายใต้ระบบหลักประกันสุขภาพแห่งชาติเป็นไปอย่างคล่องตัว ไม่มีปัญหาการขาดส่งยาในอนาคต คณะกรรมการฯ จึงได้มีมติให้ตั้งคณะทำงานขึ้นมา 3 ชุด ประกอบด้วย 1.คณะทำงานชุดต่อรองราคา  มีรองปลัดกระทรวงสาธารณสุขเป็นประธาน 2.คณะทำงานชุดตรวจรับยา มีโรงพยาบาลราชวิถีเป็นประธาน และ3.คณะทำงานชุดติดตามประเมินผล มีอธิบดีกรมการแพทย์เป็นประธาน  โดยในส่วนของคณะทำงานทั้ง 3 ชุด มีตัวแทนจากทุกภาคส่วนที่เกี่ยวข้อง  เพื่อร่วมกันวางแนวทางการจัดซื้อยารวมภายใต้ระบบหลักประกันสุขภาพแห่งชาติให้ดีขึ้น และมีกลไกสำรองป้องกันปัญหายาขาด
“เราให้ความสำคัญกับคณะทำงานชุดติดตามประเมินผลมาก เพราะทำหน้าที่ประเมิน วางแผน ป้องกัน แก้ไขปัญหา จะมีกลไกรองรับยา วัคซีนที่ขาด รวมทั้งมีกลไกสำรองป้องกันไม่ให้ยา วัคซีนขาด อาทิ การมีบริษัทส่งยาสำรอง ซึ่งจากการประชุมเมื่อวาน ตัวแทนภาคประชาชน เอ็นจีโอ ตัวแทนผู้ป่วย (คุณนิมิต เทียนอุดม คุณยุพดี ศิริสินสุข) เห็นพ้องกับกลไกวิธีการแก้ปัญหาดังกล่าว สำหรับเรื่องส่วนลด 5 เปอร์เซ็นต์จากบริษัทยานั้น คณะกรรมการได้มีมติให้นำส่วนลดดังกล่าวกลับมาเป็นตัวยา เพื่อให้มียาสำหรับให้บริการประชาชนจำนวนมากขึ้นในราคาเท่าเดิม” นายแพทย์สมศักดิ์กล่าว

ที่มา : http://www.thaigov.go.th/news/contents/details/6619
