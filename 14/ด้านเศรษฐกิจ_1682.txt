รัฐบาลไทย-ข่าวทำเนียบรัฐบาล-ผู้ตรวจฯ สุรพล เยี่ยมชมความสำเร็จโรงงานผลิตเครื่องจักรและระบบอัตโนมัติ สัญชาติไทย รองรับอุตสาหกรรม 4.0

วันศุกร์ที่ 17 พฤศจิกายน 2560
ผู้ตรวจฯ สุรพล เยี่ยมชมความสำเร็จโรงงานผลิตเครื่องจักรและระบบอัตโนมัติ สัญชาติไทย รองรับอุตสาหกรรม 4.0
ผู้ตรวจฯ สุรพล เยี่ยมชมความสำเร็จโรงงานผลิตเครื่องจักรและระบบอัตโนมัติ สัญชาติไทย รองรับอุตสาหกรรม 4.0 ณ บริษัท ฟู้ดแมชชีนเนอรี่ จำกัด ตั้งอยู่ อ.หาดใหญ่ จ.สงขลา
17 พฤศจิกายน 2560 : จ.สงขลา นายสุรพล ชามาตย์ หัวหน้าผู้ตรวจราชการกระทรวงอุตสาหกรรม พร้อมคณะนำโดย นายธีระ แก้ววิมล อุตสาหกรรมจังหวัดสงขลา นายธนบูรณ์ เซ่งง่าย อุตสาหกรรมจังหวัดปัตตานี และนายเดชา จาตุธนานันท์ ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม เข้าเยี่ยมชม บริษัท ฟู้ดแมชชีนเนอรี่ จำกัด ผู้ออกแบบและผลิตเครื่องจักรที่ใช้ในอุตสาหกรรมอาหาร เช่น เครื่องฆ่าเชื้อ เครื่องนึ่ง เครื่องปั๊มลูกชิ้น เครื่องล้างภาชนะ เครื่องลำเลียงระบบสายพาน
โดยนายมารุต เจริญศรี กรรมการผู้จัดการบริษัทฯ ให้การต้อนรับคณะฯ พร้อมบรรยายสรุปและนำชมโรงงานด้วยตัวเอง ณ บริษัท ฟู้ดแมชชีนเนอรี่ จำกัด ตั้งอยู่ อ.หาดใหญ่ จ.สงขลา
ทั้งนี้ กิจการดังกล่าวเป็นของคนไทยแท้ 100%  ส่วนใหญ่บริษัทฯ ได้ส่งออกเครื่องจักรขายไปยังประเทศญี่ปุ่น และมีลูกค้าผลิตภัณฑ์อาหารกระป๋องชื่อดังของไทย อาทิ โรซ่า ปุ้มปุ้ย อะยัน ซีเล็ก ฯลฯ โดยมียอดขายประมาณ 500 ล้านบาท/ปี โดยกระทรวงอุตสาหกรรมกำลังแสวงหาความร่วมมือ และสนับสนุนกิจการเครื่องจักรกลที่ใช้ในโรงงาน เพื่อรองรับอุตสาหกรรม 4.0 และไทยแลนด์ 4.0 ที่เป็นนโยบายรัฐบาล
---------------------------  # prindustry #อุตสาหกรรม 4.0  #สงขลา

ที่มา : http://www.thaigov.go.th/news/contents/details/8179
