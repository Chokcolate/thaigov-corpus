รัฐบาลไทย-ข่าวทำเนียบรัฐบาล-การประชุมรัฐมนตรีว่าการกระทรวงการคลังเอเปค ครั้งที่ 24 วันที่ 20 – 21 ตุลาคม 2560 ณ เมืองฮอยอัน สาธารณรัฐสังคมนิยมเวียดนาม

วันพุธที่ 18 ตุลาคม 2560
การประชุมรัฐมนตรีว่าการกระทรวงการคลังเอเปค ครั้งที่ 24 วันที่ 20 – 21 ตุลาคม 2560 ณ เมืองฮอยอัน สาธารณรัฐสังคมนิยมเวียดนาม
รัฐมนตรีว่าการกระทรวงการคลัง ได้รับมอบหมายจากนายกรัฐมนตรีให้เป็นหัวหน้าคณะผู้แทนไทยเข้าร่วมการประชุมรัฐมนตรีว่าการกระทรวงการคลังเอเปค (APEC FMM) ครั้งที่ 24 ในระหว่างวันที่ 20 - 21 ตุลาคม 2560 ณ เมืองฮอยอัน สาธารณรัฐสังคมนิยมเวียดนาม
นายสุวิชญ โรจนวานิช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง แถลงว่า นายอภิศักดิ์ ตันติวรวงศ์ รัฐมนตรีว่าการกระทรวงการคลัง ได้รับมอบหมายจากนายกรัฐมนตรีให้เป็นหัวหน้าคณะผู้แทนไทยเข้าร่วมการประชุมรัฐมนตรีว่าการกระทรวงการคลังเอเปค (APEC Finance Ministers’ Meeting: APEC FMM) ครั้งที่ 24 ในระหว่างวันที่ 20 - 21 ตุลาคม 2560 ณ เมืองฮอยอัน สาธารณรัฐสังคมนิยมเวียดนาม โดยมีรัฐมนตรีว่าการกระทรวงการคลังหรือผู้แทนจากสมาชิกเอเปค จำนวน 21 เขตเศรษฐกิจ ประกอบด้วย ออสเตรเลีย บรูไน แคนาดา ชิลี จีน เขตบริหารพิเศษฮ่องกง อินโดนีเซีย ญี่ปุ่น เกาหลีใต้ มาเลเซีย เม็กซิโก นิวซีแลนด์ ปาปัวนิวกินี เปรู ฟิลิปปินส์ รัสเซีย สิงคโปร์ จีนไทเป ไทย สหรัฐอเมริกา และเวียดนาม รวมทั้งผู้แทนจากองค์กรระหว่างประเทศเข้าร่วมการประชุมด้วย
แนวคิดหลัก (Theme) ของการประชุม APEC FMM ในครั้งนี้ คือ “การเสริมสร้างพลวัตใหม่และการสร้างอนาคตร่วมกัน” (Creating New Dynamism, Fostering Shared Future) โดยจะหารือใน 5 ประเด็นหลัก  ได้แก่  (1) สถานการณ์เศรษฐกิจและการเงินโลกและภูมิภาค (2) การป้องกันการกัดกร่อนฐานภาษีและการโยกย้ายกำไรไปต่างประเทศ (Base Erosion and Profit Shifting) (3) การลงทุนระยะยาวในโครงสร้างพื้นฐาน (Long - term Investment in Infrastructure) (4) การบริหารความเสี่ยงและการประกันภัยเพื่อรองรับความเสี่ยงจากภัยพิบัติ (Disaster Risk Financing and Insurance) และ (5) การเข้าถึงบริการทางการเงิน (Financial Inclusion) รวมทั้งติดตามการดำเนินการตามแผนปฏิบัติการเซบู (Cebu Action Plan) ของสมาชิกเอเปค นอกจากนี้ รัฐมนตรีว่าการกระทรวงการคลังเอเปคจะมีการหารือเกี่ยวกับการสร้างความมั่นคงทางการคลังและความมีเสถียรภาพของหนี้สาธารณะ (Fiscal Consolidation and Public Debt Sustainability) อีกด้วย
การเข้าร่วมการประชุมของรัฐมนตรีว่าการกระทรวงการคลังในครั้งนี้ นอกจากจะได้มีการหารือในเรื่องการส่งเสริมความร่วมมือด้านเศรษฐกิจ การเงิน และการคลังระหว่างสมาชิกเอเปคแล้ว ยังจะเป็นโอกาสที่รัฐมนตรีว่าการกระทรวงการคลังของไทยจะได้นำเสนอแนวนโยบายด้านเศรษฐกิจที่สำคัญๆ ของรัฐบาลต่อที่ประชุมรัฐมนตรีว่าการกระทรวงการคลังเอเปค
ทั้งนี้ กระทรวงการคลังจะแถลงผลการประชุมรัฐมนตรีว่าการกระทรวงการคลังเอเปค ครั้งที่ 24 ให้ทราบต่อไป
สำนักนโยบายเศรษฐกิจระหว่างประเทศ สำนักงานเศรษฐกิจการคลัง  โทร. 0 2273 9020 ต่อ 3613

ที่มา : http://www.thaigov.go.th/news/contents/details/7481
