รัฐบาลไทย-ข่าวทำเนียบรัฐบาล-กรมบัญชีกลางเปิดคอร์สเพิ่มศักยภาพด้านการเงินการคลังสำหรับผู้นำยุค 4.0

วันอังคารที่ 19 ธันวาคม 2560
กรมบัญชีกลางเปิดคอร์สเพิ่มศักยภาพด้านการเงินการคลังสำหรับผู้นำยุค 4.0
กรมบัญชีกลางเปิดอบรมนักบริหารการเงินการคลังภาครัฐระดับสูง (บงส.) ต่อเนื่องเป็นปีที่ 5 เติมเต็มศักยภาพและเพิ่มขีดความสามารถความเป็นผู้นำในการขับเคลื่อนนโยบายการเงินการคลังของภาครัฐในยุครัฐบาล 4.0
นางสาวสุทธิรัตน์ รัตนโชติ อธิบดีกรมบัญชีกลาง กล่าวว่า กรมบัญชีกลางในฐานะเป็นหน่วยงานกลางที่กำกับดูแลการเบิกจ่ายเงินของแผ่นดิน โดยวางกรอบหลักเกณฑ์และแนวปฏิบัติด้านการเงินการคลัง การบัญชี การตรวจสอบภายใน และการพัสดุภาครัฐ ให้หน่วยงานภาครัฐปฏิบัติตามได้อย่างถูกต้อง โปร่งใส และตรวจสอบได้ ซึ่งองค์ความรู้ด้านการเงินการคลัง ผู้บริหารระดับสูงของหน่วยงานภาครัฐในฐานะผู้ที่กำกับดูแล ต้องรู้รอบและจำเป็นต้องรู้จริงเพื่อใช้ในการบริหารงานและใช้เป็นดุลยพินิจในการตัดสินใจ ดังนั้น หลักสูตรนักบริหารการเงินการคลังภาครัฐระดับสูง (บงส.) จึงเป็นหลักสูตรที่จะเติมเต็มศักยภาพทางการบริหารการเงินการคลังภาครัฐที่จะเสริมความแข็งแกร่งให้กับผู้บริหาร ทั้งนี้ เพื่อให้ผู้บริหารเป็นผู้นำทางการเงินการคลังที่มีวิสัยทัศน์ สามารถนำความรู้ที่ได้รับไปขับเคลื่อนนโยบายรัฐบาลให้เกิดประสิทธิภาพและประสิทธิผล ซึ่งในปีงบประมาณ 2561 กรมบัญชีกลางได้เปิดการอบรมหลักสูตร บงส. เป็นรุ่นที่ 5 และได้ประกาศรายชื่อผู้ผ่านการคัดเลือกให้เข้ารับการอบรม จำนวน 99 รายไปเมื่อวันที่ 15 ธันวาคม 2560 โดยจะเริ่มอบรมในวันที่ 10 มกราคม 2561 นี้
อธิบดีกรมบัญชีกลาง กล่าวต่อว่า ปีนี้กรมบัญชีกลางได้พัฒนาโครงสร้างหลักสูตรเพิ่มเติม โดยเน้นการมีส่วนร่วมและการเรียนรู้ประสบการณ์ตรงจากวิทยากรผู้ทรงคุณวุฒิ ภายใต้การเรียนรู้ 4 Module คือ เศรษฐกิจ การเงินการคลังภาครัฐ กฎหมาย และการเสริมสร้างประสบการณ์การบริหาร ทั้งนี้ มีเป้าหมายสูงสุดเพื่อพัฒนาการบริหารจัดการการใช้จ่ายงบประมาณแผ่นดินให้คุ้มค่าและเกิดประสิทธิภาพสูงสุด ส่งผลให้ประเทศมีความเจริญอย่างยั่งยืน อนึ่ง ผู้บริหารระดับสูงของภาครัฐและภาคเอกชนที่สนใจสามารถติดตามข้อมูลข่าวสารเกี่ยวกับหลักสูตร บงส. ได้ที่ http://fprogramcgd.blogspot.com

ที่มา : http://www.thaigov.go.th/news/contents/details/8863
