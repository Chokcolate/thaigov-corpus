รัฐบาลไทย-ข่าวทำเนียบรัฐบาล-รวท. ชี้งานมหกรรมประกวดฯ กระตุ้นและการสร้างแรงบันดาลใจด้านวิทยาศาสตร์ และเทคโนโลยี ให้กับกลุ่มเด็กและเยาวชนมากขึ้น

วันพุธที่ 29 มีนาคม 2560
รวท. ชี้งานมหกรรมประกวดฯ กระตุ้นและการสร้างแรงบันดาลใจด้านวิทยาศาสตร์ และเทคโนโลยี ให้กับกลุ่มเด็กและเยาวชนมากขึ้น
รวท. ชี้งานมหกรรมประกวดฯ กระตุ้นและการสร้างแรงบันดาลใจด้านวิทยาศาสตร์ และเทคโนโลยี ให้กับกลุ่มเด็กและเยาวชนมากขึ้น
เมื่อวันที่ 17 มีนาคม 2560 / กระทรวงวิทยาศาสตร์และเทคโนโลยี โดย ศูนย์เทคโนโลยีอิเล็กทรอนิกส์และคอมพิวเตอร์แห่งชาติ (เนคเทค) สำนักงานพัฒนาวิทยาศาสตร์และเทคโนโลยีแห่งชาติ (สวทช.) จัดงานมหกรรมประกวดเทคโนโลยีสาระสนเทศแห่งประเทศไทย ครั้งที่ 16 โดยมี ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานกล่าวปิดงาน พร้อมมอบรางวัลแก่ผู้ชนะการประกวด ณ ห้องไอส์แลนด์ฮอลล์ ชั้น 3 ศูนย์การค้าแฟชั่นไอส์แลนด์ กรุงเทพฯ
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า ต้องยอมรับว่าผลงานของเยาวชนที่เป็นนักเรียน นิสิต นักศึกษา ที่ได้มีโอกาสผ่านเข้ามาถึงการประกวดรอบชิงชนะเลิศภายใต้งานมหกรรมประกวดฯ นี้ เรียกได้ว่าเป็นการคัดสุดยอดโครงการจากทุกภูมิภาคของประเทศ มาแสดงผลงานร่วมกันในช่วงเวลา 3 วันที่ผ่านมา ได้รับทราบข้อมูลว่ากว่าจะมาถึงการประกวดในรอบสุดท้ายนี้ ทางเนคเทคได้รับความร่วมมือร่วมใจในการทำงานของหลายฝ่ายหลายหน่วยงานที่ร่วมกันทำงานมาเกือบตลอดปี นับตั้งแต่การเชิญชวนเยาวชนที่มีทักษะและสนใจทางด้านวิทยาศาสตร์และเทคโนโลยี จากทั่วประเทศมาร่วมโครงการ การส่งเสริม สนับสนุน อบรม และการคัดเลือกผลงาน ซึ่งเยาวชนได้สร้างสรรค์ขึ้นมาด้วยตัวเอง มีขั้นตอนการบ่มเพาะและคัดเลือกกันหลายรอบ กว่าเยาวชนจะผ่านเข้ารอบมาเสนอและแสดงผลงานในงานมหกรรมประกวดฯ นี้ได้ ก็หมายถึงว่า เยาวชนเหล่านี้มีทักษะ ฝีมือ และผลงานที่โดดเด่นจริงๆ
ดร.อรรชกา กล่าวเพิ่มว่า กิจกรรมในครั้งนี้ นับว่าสอดรับกับเป้าหมายของรัฐบาล ในการขับเคลื่อนประเทศไทยสู่ยุค Thailand 4.0 ที่ต้องใช้วิทยาศาสตร์ เทคโนโลยีและนวัตกรรม เป็นปัจจัยหนึ่งในการขับเคลื่อน และทางกระทรวงวิทยาศาสตร์และเทคโนโลยีเอง ก็เล็งเห็นว่า การกระตุ้นและการสร้างแรงบันดาลใจด้านวิทยาศาสตร์และเทคโนโลยี ให้กับคนในสังคมโดยเฉพาะในกลุ่มเด็กและเยาวชน ซึ่งถือเป็นทรัพยากรบุคคล ที่ประมาณค่ามิได้ของประเทศชาติในอนาคตนั้นเป็นเรื่องสำคัญ ซึ่งในงานมหกรรมประกวดฯ นี้ ถือเป็นการส่งเสริมให้เด็กและเยาวชนมีความรู้ ความเข้าใจ ความคิดสร้างสรรค์ และมีกระบวนการคิดอย่างเป็นระบบตามกระบวนการทางวิทยาศาสตร์ ถือเป็นแนวทางหนึ่งที่สำคัญในการพัฒนาทรัพยากรมนุษย์ และเป็นการปลูกฝังเจตคติและแนวความคิดที่มีเหตุผลให้เกิดขึ้นแก่เยาวชนไทย ให้มีพื้นฐานในการพัฒนาความสามารถด้านวิทยาศาสตร์และเทคโนโลยีในอนาคต
สำหรับงาน “มหกรรมประกวดเทคโนโลยีแห่งประเทศไทย ครั้งที่ 16” ที่จัดขึ้น ในระหว่างวันที่ 15 - 17 มีนาคม ที่ผ่านมานั้น นับเป็นเวทีการประกวดสำคัญของประเทศที่จัดมายาวนานถึง 16 ปี ที่เปิดโอกาสให้เยาวชนไทยจากทั่วประเทศ นำผลงานสร้างสรรค์ในด้านวิทยาศาสตร์ ซอฟต์แวร์ และอิเล็กทรอนิกส์ มานำเสนอ อีกทั้งยังเปิดโอกาสให้นักเรียน นักศึกษา ผู้ปกครอง รวมถึงผู้สนใจทั่วไปได้รับชม ซึ่งถือว่าเป็นกิจกรรมที่ส่งเสริมการพัฒนาศักยภาพของเยาวชนไทย ในด้านกระบวนการคิดที่เป็นระบบตามกระบวนการทางวิทยาศาสตร์
เขียนข่าวโดย : นางสาวศิริวรรณ หมินหมัน
ภาพข่าวและวีดิโอ : นายภูมินทร์ ปั้นเล็ก, นายไววิทย์ ยอดประสิทธิ์
กลุ่มงานประชาสัมพันธ์ กระทรวงวิทยาศาสตร์และเทคโนโลยี
Tel. 02 333 3727-3732 โทรสาร 02 333 3834
E-Mail : pr@most.go.th
สอบถามข้อมูลเพิ่มเติมโทร Call Center 1313

ที่มา : http://www.thaigov.go.th/news/contents/details/2715
