รัฐบาลไทย-ข่าวทำเนียบรัฐบาล-รมว.วธ. และคณะเข้าพบ นรม. เพื่อประชาสัมพันธ์งานกิจกรรมรณรงค์การจัดประเพณีสงกรานต์ ประจำปี 2560 “สงกรานต์แบบไทยปันน้ำใจให้แก่กัน”

วันอังคารที่ 4 เมษายน 2560
รมว.วธ. และคณะเข้าพบ นรม. เพื่อประชาสัมพันธ์งานกิจกรรมรณรงค์การจัดประเพณีสงกรานต์ ประจำปี 2560 “สงกรานต์แบบไทยปันน้ำใจให้แก่กัน”
รมว.วธ. และคณะเข้าพบ นรม. เพื่อประชาสัมพันธ์งานกิจกรรมรณรงค์การจัดประเพณีสงกรานต์ ประจำปี 2560 “สงกรานต์แบบไทยปันน้ำใจให้แก่กัน” ภายใต้แนวคิด “สงกรานต์แบบไทย ใช้น้ำอย่างรู้คุณค่า ทุกชีวาปลอดภัย”
วันนี้ (4 เมษายน 2560) เวลา 09.15 น. ณ บริเวณด้านหน้าตึกบัญชาการ 1 ทำเนียบรัฐบาล ก่อนประชุมคณะรัฐมนตรี นายวีระ โรจน์พจนรัตน์ รัฐมนตรีว่าการกระทรวงวัฒนธรรม พร้อมคณะ มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งาน และกิจกรรมรณรงค์การจัดประเพณีสงกรานต์ ประจำปี 2560 “สงกรานต์แบบไทยปันน้ำใจให้แก่กัน” ภายใต้แนวคิด “สงกรานต์แบบไทย ใช้น้ำอย่างรู้คุณค่า ทุกชีวาปลอดภัย”
ทั้งนี้ รัฐมนตรีว่าการกระทรวงวัฒนธรรม กล่าวรายงานว่า กรมส่งเสริมวัฒนธรรม (สวธ.) ได้ดำเนินการบูรณาการกับหน่วยงานต่าง ๆ ถึง 14 หน่วยงานในการจัดกิจกรรมรณรงค์การจัดประเพณีสงกรานต์ ประจำปี 2560 “สงกรานต์แบบไทยปันน้ำใจให้แก่กัน” ภายใต้แนวคิด “สงกรานต์แบบไทย ใช้น้ำอย่างรู้คุณค่า ทุกชีวาปลอดภัย” โดยมีหน่วยงานที่เกี่ยวข้อง เช่น กรมชลประทาน กรมทรัพยากรน้ำ กรมอุตุนิยมวิทยา กรมการขนส่งทางบก กรมส่งเสริมการปกครองส่วนท้องถิ่น กรมป้องกันและบรรเทาสาธารณภัย การท่องเที่ยวแห่งประเทศไทย กรมการท่องเที่ยว กองบังคับการตำรวจจราจร กรุงเทพมหานคร การประปานครหลวง การประปาส่วนภูมิภาค สำนักงานกองทุนสนับสนุนการสร้างเสริมสุขภาพ และสภาวัฒนธรรมกรุงเทพมหานคร ซึ่งมี 3 แนวทางในการจัดกิจกรรมภายใต้แนวคิด ดังนี้
1.รณรงค์ให้จัดงานสงกรานต์แบบไทย มุ่งส่งเสริมให้ประชาชนร่วมกันสืบสานประเพณีสงกรานต์ผ่านโครงการ 1 อำเภอ 1 ลานวัฒนธรรม มีการจัดกิจกรรมอาทิ การทำความสะอาดบ้านเรือน วัดและสถานที่สาธารณะ ฟังเทศน์ ทำบุญตักบาตร สรงน้ำพระ รดน้ำขอพรผู้ใหญ่ ส่วนผู้ที่นับถือศาสนาอื่นอาจจัดกิจกรรมตามประเพณีของแต่ละศาสนา รวมทั้งรณรงค์ให้ประชาชนแต่งกายด้วยชุดและสีที่สุภาพ หรือชุดผ้าไทยที่มีสัญลักษณ์แสดงความอาลัย และขอความร่วมมือผู้ประกอบการ ภาคเอกชน และประชาชนจัดกิจกรรมการแสดงต่าง ๆ ให้คำนึงถึงความเหมาะสมด้วย
2. รณรงค์การใช้น้ำอย่างรู้คุณค่า จึงขอความร่วมมือผู้จัดงานสงกรานต์ในพื้นที่ต่าง ๆ ที่ได้จัดเตรียมพื้นที่เล่นน้ำไว้ ขอให้ช่วยรณรงค์การส่งเสริมการใช้น้ำอย่างประหยัด รู้คุณค่า และมีความเหมาะสม รวมถึงขอความร่วมมือประชาชนให้เล่นน้ำอย่างสุภาพ ไม่ใช้ปืนฉีดน้ำที่มีแรงดันสูง ไม่ใช้สายยางฉีดน้ำ ไม่เล่นแป้งหรือเล่นสีต่าง ๆ ไม่ใช้น้ำที่เย็นจัดหรือน้ำปนน้ำแข็งมาเล่นสาดน้ำกัน
3. รณรงค์ด้านความปลอดภัย ขอความร่วมมือผู้ประกอบการผู้จัดงานตามสถานที่ต่าง ๆ ช่วยกันสอดส่องดูแลประชาชนที่จะมาเข้าร่วมกิจกรรมให้เป็นไปด้วยความเรียบร้อย และให้ใช้รถใช้ถนนด้วยความปลอดภัย ขอความร่วมมือสถานประกอบการขนส่งและประชาชนที่จะเดินทางหรือไปท่องเที่ยวตามสถานที่ต่าง ๆ ขอให้ตรวจเช็คสภาพยานพาหนะให้อยู่ในสภาพพร้อมใช้งานมากที่สุด และขอให้ประชาชนปฏิบัติตามกฎจราจรอย่างเคร่งครัดเพื่อจะได้ช่วยลดอัตราในการเกิดอุบัติเหตุลง
ในส่วนกิจกรรมเพื่อสืบสานประเพณีสงกรานต์นั้น ทางกรมส่งเสริมวัฒนธรรม ได้กำหนดจัดงานประเพณีสงกรานต์ทั้งในส่วนกลางและส่วนภูมิภาค
ในส่วนกลาง กำหนดจัดงานประเพณีสงกรานต์ในบริเวณ 3 พื้นที่ในกรุงเทพมหานคร ได้แก่
(1) หอประชุมเล็ก ศูนย์วัฒนธรรมแห่งประเทศไทย ในวันที่ 11 เมษายน 2560 เวลา 13.00 น. จะมีกิจกรรม การรดน้ำขอพรศิลปินแห่งชาติ นิทรรศการคุณค่าประเพณีสงกรานต์ การสาธิตชุดรดน้ำขอพร 4 ภาค การแสดงศิลปวัฒนธรรมพื้นบ้าน-การละเล่นพื้นบ้าน และการสาธิตอาหารในเทศกาลสงกรานต์
(2) ศูนย์การค้าสยามพารากอน ระหว่างวันที่ 13-16 เมษายน 2560
(3) สยามสแควร์ จัดงาน “สงกรานต์เมษา ผ้าขาวม้ายกสยาม” ระหว่างวันที่ 13-15 เมษายน 2560 กิจกรรมประกอบด้วย ขบวนแห่สรงน้ำพระประจำวันเกิด การแสดงพื้นบ้านต่าง ๆ
ในส่วนภูมิภาค สวธ. ร่วมกับภาคีเครือข่ายและต่างจังหวัดจัด งานสงกรานต์อาเซียน ประจำปี 2560 ในจังหวัดที่ติดกับประเทศเพื่อนบ้าน โดยจะใช้ประเพณีสงกรานต์เป็นสื่อในการสร้างความสัมพันธ์อันดีระหว่างประเทศ ซึ่งได้กำหนดจัดงานดังกล่าวใน 3 จังหวัด ได้แก่
(1) จังหวัดเลย “งานประเพณีสงกรานต์สานสัมพันธ์วัฒนธรรมจังหวัดเลย – สาธารณรัฐประชาธิปไตยประชาชนลาว” ระหว่างวันที่ 10-16 เมษายน 2560 ณ อำเภอนาแห้ว จังหวัดเลย
(2) จังหวัดตาก “ประเพณีสงกรานต์สานสัมพันธ์วัฒนธรรมจังหวัดตาก – เมียวดี สาธารณรัฐแห่งสหภาพเมียนมา” ระหว่างวันที่ 13-16 เมษายน 2560 ณ อำเภอแม่สอด จังหวัดตาก
(3) จังหวัดเชียงราย “ประเพณีสงกรานต์สานสัมพันธ์วัฒนธรรมจังหวัดเชียงราย – แขวงบ่อแก้ว สาธารณรัฐประชาธิปไตยประชาชนลาว” ระหว่างวันที่ 12-17 เมษายน 2560 ณ อำเภอเชียงแสน จังหวัดเชียงราย
นอกจากนี้ ยังมีงานประเพณีก่อพระทรายวันไหลบางแสน ประจำปี 2560 ระหว่างวันที่ 16-17 เมษายน 2560 ณ เทศบาลเมืองแสนสุข จังหวัดชลบุรี และทาง สวธ. ยังสนับสนุนงบประมาณให้สำนักงานวัฒนธรรมจังหวัดทั้ง 71 จังหวัด จัดการแสดงพื้นบ้านในช่วงเทศกาลสงกรานต์ เพื่อส่งเสริมศิลปะการแสดงของไทยให้แพร่หลายมากยิ่งขึ้น รวมถึงการจัดทำการ์ดอวยพรเนื่องในเทศกาลสงกรานต์แจกจ่ายให้แก่พี่น้องประชาชน
จากนั้น นายกรัฐมนตรี กล่าวขอบคุณทุกภาคส่วนที่ช่วยกันจัดงานกิจกรรมรณรงค์การจัดงานประเพณีสงกรานต์ ประจำปี 2560 โดยขอให้พี่น้องประชาชนจงมีแต่ความสุขความเจริญในวันสงกรานต์หรือวันขึ้นปีใหม่ของไทย โดยขอให้ช่วยกันรักษาขนบธรรมเนียมประเพณีของไทยไว้ และการเล่นน้ำสงกรานต์นั้นควรคำนึงถึงในเรื่องของความเหมาะสมด้วย ทั้งนี้ ขอให้ประชาชนที่จะเดินทางกลับบ้านหรือในท้องถิ่นต่าง ๆ นั้นต้องระมัดระวังในการใช้รถใช้ถนนให้ดีและขอให้เดินทางปลอดภัยทุกคน
โอกาสนี้ นายกรัฐมนตรี ได้ชมการแสดงละครเด็กไทย (เด็กขี่ม้าก้านกล้วย) จากสมาคมศิลปะเพื่อเยาวชนจำนวน 15 คน ต่อจากนั้น นายกรัฐมนตรีได้เขียนคำอวยพรลงบนบัตรอวยพรวันสงกรานต์แก่ประชาชนชาวไทยทุกคน มีใจความสำคัญว่า “ขอให้มีความสุข สดชื่น ปลอดภัย ในห้วงวันสงกรานต์ ร่วมกันสานต่อประเพณีสงกรานต์แบบไทยให้อยู่คู่บ้านคู่เมืองตลอดไป ให้คนไทยทุกคนจงภูมิใจในวัฒนธรรมอันงดงามของเรา เป็นเจ้าของบ้านที่ดี และทำให้คนไทยทุกคนปลอดภัยตลอดห้วงสงกรานต์ และตลอดไป” ต่อจากนั้น นายกรัฐมนตรีรับมอบของที่ระลึกเป็นชุดรดน้ำขอพร 4 ภาคจากรัฐมนตรีว่าการกระทรวงวัฒนธรรมพร้อมกล่าวแนะนำให้ผู้ว่าราชการจังหวัดทุกจังหวัดจัดโซนนิ่งในการเล่นสงกรานต์และงานรื่นเริงต่าง ๆ ของเทศกาลดังกล่าวอย่างเหมาะสม
********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2873
