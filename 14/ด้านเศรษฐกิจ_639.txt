รัฐบาลไทย-ข่าวทำเนียบรัฐบาล-HGST ในเครือ WD เพิ่มกำลังการผลิต ย้ำไทยเป็นฐานผลิต ฮาร์ด ดิสก์ ไดรฟ์ ของโลก

วันอังคารที่ 13 มิถุนายน 2560
HGST ในเครือ WD เพิ่มกำลังการผลิต ย้ำไทยเป็นฐานผลิต ฮาร์ด ดิสก์ ไดรฟ์ ของโลก
กลุ่มบริษัท เวสเทิร์น ดิจิตอล ยักษ์ใหญ่อุตสาหกรรม HDD ชูไทยเป็นฐานผลิตฮาร์ด ดิสก์ ไดรฟ์ของโลก สร้างมูลค่าการส่งออกเพิ่มกว่า 3 หมื่นล้านบาท จ้างแรงงานไทยเพิ่ม 2,500 คน
นางสาวอัจฉรินทร์ พัฒนพันธ์ชัย รองเลขาธิการคณะกรรมการส่งเสริมการลงทุน (บีโอไอ) เปิดเผยว่า บริษัท เวสเทิร์น ดิจิตอล (WD) หนึ่งในผู้ผลิตฮาร์ดดิสก์ไดร์ฟ (HDD) รายใหญ่ของโลก ได้ขยายการผลิตฮาร์ดดิสก์ไดร์ฟ ของบริษัท เอชจีเอสที (ประเทศไทย) จำกัด (HGST) ซึ่งเป็นบริษัทในเครือกลุ่มเวสเทิร์น ดิจิตอล ในประเทศไทย  ตั้งอยู่ที่จังหวัดปราจีนบุรี เพื่อเป็นฐานการผลิต HDD  สำหรับดาต้าเซ็นเตอร์     ซึ่งมีความต้องการสูงขึ้นอย่างต่อเนื่องในตลาดโลก โดยมีการจ้างงานรวมถึงช่างเทคนิค เพิ่มขึ้น 2,500 คน ในช่วงครึ่งแรกของปีนี้ และคาดว่ามูลค่าการส่งออกของบริษัทจะเพิ่มขึ้นประมาณ 35,000 ล้านบาท
สำหรับเหตุผลที่ กลุ่มบริษัท เวสเทิร์น ดิจิตอล ขยายการผลิต HDD ในประเทศไทย เพราะเล็งเห็นว่าไทยเป็นฐานการผลิต HDD ที่สำคัญ โดยมีศักยภาพและมีแรงงานที่มีทักษะสูง ทั้งนี้ HDD ที่ผลิตภายใต้บริษัทเอชจีเอสที (ประเทศไทย) จำกัด ซึ่งเป็น HDD สำหรับ ดาต้าเซ็นเตอร์ เป็นสินค้าที่มีเทคโนโลยีและมีมูลค่าที่สูงกว่า HDD ที่ใช้ในคอมพิวเตอร์หรืออุปกรณ์อื่น รวมถึงกระบวนการผลิตก็มีความซับซ้อนกว่า
ปัจจุบันมีบริษัทผู้ผลิตฮาร์ดดิสก์ไดร์ฟซึ่งเป็นผู้ผลิตรายใหญ่ของโลก 2 รายที่เข้ามาลงทุนในประเทศไทย ได้แก่ บริษัท เวสเทิร์น ดิจิตอล (ประเทศไทย) จำกัด และบริษัท ซีเกท เทคโนโลยี (ประเทศไทย) จำกัด โดยทั้ง 2 บริษัท ได้รับการส่งเสริมการลงทุนภายใต้โครงการต่อเนื่องระยะยาว ซึ่งแต่ละบริษัทจะต้องมีการลงทุนมากกว่า 30,000 ล้านบาท ในช่วงปี 2550-2559 และจะต้องมีการลงทุนในด้านการวิจัยและพัฒนานวัตกรรม การฝึกอบรมด้านเทคโนโลยีขั้นสูง และพัฒนาทักษะให้กับพนักงานไทยบริษัทละไม่น้อยกว่า 500 ล้านบาท
สำหรับ กลุ่มบริษัท เวสเทิร์น ดิจิตอล (ประเทศไทย) ได้มีความร่วมมือกับสถาบันการศึกษาในประเทศไทยแล้วถึง 112 แห่ง ในการพัฒนาหลักสูตรและความรู้ให้แก่นักเรียน นักศึกษา ในโครงการสหกิจศึกษาและโครงการที่เกี่ยวข้อง โดยมีนักเรียนและนักศึกษาเข้าร่วมแล้ว 1,108 คน นอกจากนั้นยังเข้าร่วมในโครงการ Talent Mobility กับสถาบันวิจัย 9 แห่ง และมหาวิทยาลัย 18 แห่งในประเทศ  มีนักวิจัยและอาจารย์ที่ได้ร่วมงานกับบริษัทถึง 275 คน เพื่อพัฒนาองค์ความรู้ในอุตสาหกรรมนี้ เช่น โครงการจัดตั้งสถาบันฝึกอบรมด้านเทคโนโลยี HDD โครงการให้ทุนการศึกษาระดับปริญญาโทและเอก เป็นต้น
***********************************

ที่มา : http://www.thaigov.go.th/news/contents/details/4473
