รัฐบาลไทย-ข่าวทำเนียบรัฐบาล-รมช.มท.เป็นประธานพิธีปิดศูนย์อำนวยการป้องกันและลดอุบัติเหตุทางถนน ช่วงเทศกาลปีใหม่ 2561 กำชับดำเนินมาตรการป้องกันและลดอุบัติเหตุทางถนนตลอดทั้งปี เน้นสร้างจิตสำนึกและวินัยจราจรพร้อม

วันศุกร์ที่ 5 มกราคม 2561
รมช.มท.เป็นประธานพิธีปิดศูนย์อำนวยการป้องกันและลดอุบัติเหตุทางถนน ช่วงเทศกาลปีใหม่ 2561 กำชับดำเนินมาตรการป้องกันและลดอุบัติเหตุทางถนนตลอดทั้งปี เน้นสร้างจิตสำนึกและวินัยจราจรพร้อม
รมช.มท.เป็นประธานพิธีปิดศูนย์อำนวยการป้องกันและลดอุบัติเหตุทางถนน ช่วงเทศกาลปีใหม่ 2561 กำชับดำเนินมาตรการป้องกันและลดอุบัติเหตุทางถนนตลอดทั้งปี เน้นสร้างจิตสำนึกและวินัยจราจรพร้อมประสานจังหวัดถอดบทเรียนระดับพื้นที่
วันนี้ 4 มกราคม 60 เวลา 10.30 น. ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย นายสุธี มากบุญ รัฐมนตรีช่วยว่าการกระทรวงมหาดไทย เป็นประธานพิธีปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2561 พร้อมแถลงสรุปผลการดำเนินงานในช่วงระหว่างวันที่ 28 ธันวาคม 2560 - 3 มกราคม 2561 ที่ผ่านมาของการรณรงค์ในการป้องกันและลดอุบัติเหตุทางถนน ภายใต้แนวคิด "ขับรถมีน้ำใจ รักษาวินัยจราจร" เพื่อดูแลความปลอดภัยและอำนวยความสะดวกในการเดินทางให้กับพี่น้องประชาชนใน ช่วงเทศกาลปีใหม่
นายสุธี มากบุญ รัฐมนตรีช่วยว่าการกระทรวงมหาดไทย ในฐานะประธานสรุปผลการดำเนินงานของศูนย์ฯ เปิดเผยว่า รัฐบาลได้ให้ความสำคัญและมีเจตนารมณ์มุ่งหวังที่จะลดความสูญเสียจากอุบัติเหตุทางถนน และได้มอบหมายให้ทุกฝ่ายเตรียมพร้อมในการป้องกันและลดอุบัติเหตุทางถนนที่อาจเกิดขึ้น โดยเฉพาะในช่วงเทศกาลปีใหม่ และจากการดำเนินงานของศูนย์อำนวยการความปลอดภัยทางถนน (ศปถ.) ซึ่งได้มีการบูรณาการการทำงานร่วมกับหน่วยงานภาคีเครือข่าย ทั้งระดับจังหวัด อำเภอ และกรุงเทพมหานคร ตลอดจนเจ้าหน้าที่ผู้ปฏิบัติงานทั้งภาครัฐ เอกชน ท้องถิ่น ท้องที่ กำนัน ผู้ใหญ่บ้าน ผู้นำชุมชน ภาคีเครือข่าย มูลนิธิ อาสาสมัครต่างๆ รวมถึงภาคประชาสังคม โดยได้ดำเนินการตามแผนบูรณาการป้องกันและลดอุบัติเหตุทางถนนอย่างเข้มข้นและจริงจัง ซึ่งได้รวบรวมสถิติอุบัติเหตุทางถนนจากผลการดำเนินงานในช่วง 7 วัน (28 ธ.ค.60-3 ม.ค.61) เกิดอุบัติเหตุรวม 3,841 ครั้ง มีผู้เสียชีวิตรวม 423 ราย มีผู้บาดเจ็บรวม 4,005 ราย จังหวัดที่ไม่มีผู้เสียชีวิต (ตายเป็นศูนย์) มี 7 จังหวัด ได้แก่ จังหวัดชัยนาท นครนายก นราธิวาส น่าน ยะลา ระนอง และหนองบัวลำภู จังหวัดที่เกิดอุบัติเหตุสะสมสูงสุด ได้แก่ จังหวัดอุดรธานี 139 ครั้ง จังหวัดที่มีผู้เสียชีวิตสะสมสูงสุด ได้แก่ นครราชสีมา 17 ราย จังหวัดที่มีผู้บาดเจ็บสะสมสูงสุด ได้แก่ อุดรธานี 145 ราย สาเหตุที่ทำให้เกิดอุบัติเหตุสูงสุด ได้แก่ เมาสุรา ร้อยละ 43.66 ขับรถเร็วเกินกำหนด ร้อยละ 25.23 ยานพาหนะที่เกิดอุบัติเหตุสูงสุด ได้แก่ รถจักรยานยนต์ ร้อยละ 78.91 รถปิคอัพ ร้อยละ 6.84 ส่วนใหญ่เกิดอุบัติเหตุในเส้นทางตรง ร้อยละ 66.21 บนถนนทางหลวง ร้อยละ 40.54 ถนนในอบต./หมู่บ้าน ร้อยละ 34.29 และช่วงเวลาที่เกิดอุบัติเหตุสูงสุด ได้แก่ ช่วงเวลา 16.01 -  20.01 น.ร้อยละ 28.22
รัฐมนตรีช่วยว่าการกระทรวงมหาดไทยได้กล่าวเพิ่มเติมว่าสำหรับภาพรวมสถิติในช่วงเทศกาลปีใหม่ 2561 พบว่า จำนวนการเกิดอุบัติเหตุ ผู้เสียชีวิต และผู้บาดเจ็บ มีจำนวนลดลงเมื่อเทียบกับช่วงเวลาเดียวกันจากปีใหม่ที่ผ่านมา ในขณะที่การเดินทางของพี่น้องประชาชนเพิ่มมากขึ้น แสดงให้เห็นว่า มาตรการลดอุบัติเหตุทางถนนที่ภาครัฐกำหนด มีประสิทธิภาพ ทั้งการจัดตั้งจุดตรวจการเพิ่มความเข้มข้นของด่านชุมชนและการกวดขันวินัยจราจรรวมถึงความร่วมมือในการใช้รถใช้ถนนอย่างปลอดภัยของพี่น้องประชาชน ทั้งนี้ รัฐบาลมีความมุ่งมั่นที่จะลดความสูญเสียจากอุบัติเหตุทางถนนโดยได้ให้ความสำคัญกับการสร้างความปลอดภัยทางถนนอย่างยั่งยืนโดยได้กำชับให้ทุกหน่วยงานที่เกี่ยวข้องดำเนินการสร้างความปลอดภัยในการดำเนินงาน อย่างจริงจังและต่อเนื่องเน้นการเพิ่มประสิทธิภาพการบริหารจัดการปัญหาอุบัติเหตุทางถนนและลดปัจจัยเสี่ยงที่ครอบคลุม ทั้ง คน รถ ถนนและสิ่งแวดล้อมโดยเฉพาะพฤติกรรมเสี่ยงของผู้ขับขี่ทางการเมาแล้วขับการขับรถเร็ว และการไม่ใช้อุปกรณ์นิรภัยควบคู่กับการบังคับใช้กฎหมายอย่างจริงจังรวมทั้งเร่งสร้างวินัยจราจรและวัฒนธรรมความปลอดภัยทางถนนในสังคมไทยภายใต้การประสานพลัง ประชารัฐเพื่อให้ทุกภาคส่วนได้ร่วมขับเคลื่อนการสร้างการสัญจรอย่างปลอดภัย ทั้งนี้สพฐ. ขอขอบคุณหน่วยงานทุกภาคส่วนเครือข่ายอาสาสมัครกลุ่มจิตอาสาและเจ้าหน้าที่ผู้ปฏิบัติงานที่ร่วมเป็นส่วนหนึ่งในการอำนวยความสะดวกและสร้างความปลอดภัยแก่พี่น้องประชาชนในการเดินทางด้วยความทุ่มเทเสียสละอันเป็นผลให้ภาพรวมสถิติอุบัติเหตุทางถนนลดลง
ทั้งนี้ สำหรับการลดอุบัติเหตุทางถนนในระยะยาว ได้เน้นย้ำให้ทุกภาคส่วนได้ใช้กลไกของศูนย์อำนวยการความปลอดภัยทางถนนที่มีทั้งในระดับจังหวัด อำเภอ และ องค์กรปกครองส่วนท้องถิ่น เพื่อร่วมดำเนินการป้องกันและลดอุบัติเหตุทางถนนอย่างจริงจังและต่อเนื่อง เพื่อมุ่งลดปัจจัยเสี่ยงต่อการเกิดอุบัติเหตุทางถนนให้ครอบคลุมในทุกมิติ โดยมีการบูรณาการการทำงานร่วมกัน เน้นการใช้มาตรการทางด้านสังคมและชุมชนในการสร้างความปลอดภัยทางถนนในระดับพื้นที่/ชุมชน เพื่อเสริมสร้างกลไกการลดอุบัติเหตุทางถนนให้เข้มแข็งและมีประสิทธิภาพมากยิ่งขึ้น พร้อมทั้งเร่งรณรงค์ประชาสัมพันธ์สร้างการรับรู้และความตระหนักให้เกิดจิตสำนึกด้านความปลอดภัยทางถนนเชิงรุกที่ครอบคลุมทุกช่องทางสื่อเพื่อร่วมกันสร้างวัฒนธรรมความปลอดภัยทางถนนให้เกิดขึ้นอย่างยั่งยืนต่อไป.
ครั้งที่ 2/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9189
