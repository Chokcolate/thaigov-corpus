รัฐบาลไทย-ข่าวทำเนียบรัฐบาล-รฟม. คุมเข้มมาตรการรักษาความปลอดภัยหลังพบวัตถุระเบิดไปป์บอมบ์ ใกล้สถานีรถไฟฟ้าศูนย์วัฒนธรรมแห่งประเทศไทย

วันพุธที่ 7 มิถุนายน 2560
รฟม. คุมเข้มมาตรการรักษาความปลอดภัยหลังพบวัตถุระเบิดไปป์บอมบ์ ใกล้สถานีรถไฟฟ้าศูนย์วัฒนธรรมแห่งประเทศไทย
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เพิ่มความเข้มงวดมาตรการรักษาความปลอดภัยภายในสถานีและขบวนรถไฟฟ้า รวมถึงอาคารและลานจอดรถทุกแห่ง พร้อมทั้งจัดเตรียมกำลังหน่วยทำลายวัตถุระเบิด (EOD) และสุนัข K-9
ตรวจตราและเตรียมพร้อมตลอด 24 ชั่วโมง หลังเกิดเหตุพบวัตถุระเบิดไปป์บอมบ์ใกล้สถานีรถไฟฟ้าใต้ดินศูนย์วัฒนธรรมแห่งประเทศไทย
นายธีรพันธ์ เตชะศิรินุกูล รองผู้ว่าการ (กลยุทธ์และแผน) รักษาการแทน ผู้ว่าการการรถไฟฟ้าขนส่งมวลชนแห่งประเทศไทย (รฟม.) กล่าวว่า รฟม. ได้ตระหนักถึงความปลอดภัยในชีวิตและทรัพย์สินของประชาชนผู้ใช้บริการรถไฟฟ้า MRT สายเฉลิมรัชมงคล (สายสีน้ำเงิน) และสายฉลองรัชธรรม (สายสีม่วง) จากเหตุการณ์ที่เกิดขึ้นเมื่อวันที่ 30 พฤษภาคม 2560 มีผู้พบวัตถุระเบิดไปป์บอมบ์ บริเวณใกล้กับสถานีรถไฟฟ้าศูนย์วัฒนธรรมแห่งประเทศไทย ถนนรัชดาภิเษก เขตห้วยขวาง นั้น รฟม. มิได้นิ่งนอนใจ พร้อมกำชับให้ส่วนงานที่เกี่ยวข้อง ได้แก่ บริษัท ทางด่วนและรถไฟฟ้ากรุงเทพ จำกัด (มหาชน) ผู้ให้บริการเดินรถไฟฟ้า MRT สายเฉลิมรัชมงคล และสายฉลองรัชธรรม และหน่วยงานด้านความปลอดภัยของ รฟม. ดำเนินการเฝ้าระวังสถานการณ์และเพิ่มความเข้มงวดของมาตรการรักษาความปลอดภัยมากยิ่งขึ้น ทั้งภายในสถานีรถไฟฟ้า ขบวนรถไฟฟ้า บริเวณพื้นที่รอบสถานีรถไฟฟ้า อาคารและลานจอดรถ รวมถึงศูนย์ซ่อมบำรุงรถไฟฟ้าทั้ง 2 แห่ง ดังนี้
1. จัดวางกำลังเจ้าหน้าที่รักษาความปลอดภัยตลอด 24 ชม. เพื่อป้องกันเหตุ โดยร่วมกับเจ้าหน้าที่ตำรวจท้องที่
2. เพิ่มความเข้มงวดในการตรวจสัมภาระผู้โดยสาร ทั้งผู้โดยสารที่เข้าใช้บริการภายในสถานีรถไฟฟ้า และรถยนต์ที่เข้าใช้อาคารและลานจอดรถทุกแห่ง รวมถึงการเพิ่มความเข้มงวดในการตรวจภายในท้ายกระโปรงรถยนต์ที่เข้าใช้บริการอาคารและลานจอดรถทุกแห่ง
3. เสริมกำลังเจ้าหน้าที่รักษาเขตทางเพื่อการรุกล้ำพื้นที่ตลอด 24 ชั่วโมง
4. จัดกำลังหน่วยทำลายวัตถุระเบิด (EOD) และสุนัข K-9 ของ รฟม. ตรวจตราและเตรียมความพร้อมตลอด 24 ชั่วโมง
5. เตรียมกำลังหน่วยกู้ภัยพร้อมอุปกรณ์ในที่ตั้งตลอด 24 ชั่วโมง
6. ตรวจตราและเฝ้าระวังสถานการณ์ด้วยระบบกล้องโทรทัศน์วงจรปิด (CCTV) ภายในสถานีรถไฟฟ้าและบริเวณโดยรอบสถานีรถไฟฟ้าทั้ง 2 แห่ง ตลอด 24 ชั่วโมง
นอกจากนี้ รฟม. ได้เน้นย้ำให้มีการตรวจตรารอบสถานีด้านนอก รวมทั้งอาคารและลานจอดรถทุกแห่งเพิ่มเติม โดยขอความร่วมมือไปยังผู้ขับขี่มอเตอร์ไซด์รับจ้างและร้านค้าใกล้เคียงกับสถานีรถไฟฟ้า ช่วยสอดส่องดูแล และสังเกตบุคคล รวมทั้งสิ่งของต้องสงสัย หากพบเห็นเหตุการณ์ผิดปกติ สิ่งของต้องสงสัย หรือบุคคลที่มีพฤติกรรมผิดปกติ ขอให้แจ้งเจ้าหน้าที่รักษาความปลอดภัยหรือเจ้าหน้าที่ที่ปฏิบัติงานที่อยู่ในบริเวณนั้นทันที หรือโทรแจ้งศูนย์รับแจ้งเหตุ รฟม. โทร. 0 2938 3666 ตลอด 24 ชั่วโมง

ที่มา : http://www.thaigov.go.th/news/contents/details/4336
