รัฐบาลไทย-ข่าวทำเนียบรัฐบาล-กรุงไทยนำเป๋าตุงพลัสสู่ Digital Canteen กรมสรรพากร

วันจันทร์ที่ 25 ธันวาคม 2560
กรุงไทยนำเป๋าตุงพลัสสู่ Digital Canteen กรมสรรพากร
ธนาคารกรุงไทยเปิดให้บริการเป๋าตุงพลัส ในศูนย์อาหารกรมสรรพากรเป็นแห่งแรกของหน่วยงานรัฐ พร้อมเตรียมยกระดับประสบการณ์ของผู้ซื้อผ่านแอปฯ ใหม่ “เป๋าตัง” เพียงแตะเพื่อจ่าย โดยการนำเอา Fingerprint มายืนยันการชำระเงิน
ธนาคารกรุงไทยเปิดให้บริการเป๋าตุงพลัส ในศูนย์อาหารกรมสรรพากรเป็นแห่งแรกของหน่วยงานรัฐ พร้อมเตรียมยกระดับประสบการณ์ของผู้ซื้อผ่านแอปฯ ใหม่ “เป๋าตัง” เพียงแตะเพื่อจ่าย โดยการนำเอา Fingerprint มายืนยันการชำระเงิน และเร่งพัฒนาบริการ e-Donation ให้สามารถลดหย่อนภาษีได้อัตโนมัติ โดยนำร่องออกใบอนุโมทนาบัตรอิเล็กทรอนิกส์ที่วัดใหญ่ จ.พิษณุโลก เป็นที่แรก
นายประสงค์ พูนธเนศ อธิบดีกรมสรรพากร และ นายผยง ศรีวณิช กรรมการผู้จัดการใหญ่ ธนาคารกรุงไทย ได้เปิดตัว Digital Canteen กรมสรรพากร โดยเป็นหน่วยงานราชการแห่งแรกที่นำแอปพลิเคชั่น “เป๋าตุงพลัส” มาให้ร้านค้ารับชำระเงินด้วย QR Code ตามนโยบาย Thailand 4.0 ที่จะเปลี่ยนเศรษฐกิจแบบเดิมไปสู่เศรษฐกิจยั่งยืนที่ขับเคลื่อนด้วยเทคโนโลยี นวัตกรรม และสนับสนุนนโยบาย National e-Payment ของรัฐบาล เมื่อวันที่ 25 ธันวาคม 2560
นายประสงค์ พูนธเนศ เปิดเผยว่า กรมสรรพากร ซึ่งเป็นหน่วยงานของกระทรวงการคลังมีภารกิจ ในการเป็นเสาหลักทางเศรษฐกิจเพื่อการพัฒนาที่ยั่งยืน ร่วมผลักดันโครงการด้าน Digital Innovation ให้เกิดขึ้นเป็นรูปธรรม เริ่มต้นจากระดับองค์กรให้ข้าราชการกรมสรรพากรได้เรียนรู้ทดลองใช้ และขยายผลไปยังโครงการต่างๆ ของกรมสรรพากรให้ประชาชนได้เข้าถึงบริการ ที่สะดวก รวดเร็ว ปลอดภัย และสามารถตรวจสอบได้ โดยได้รับความร่วมมือธนาคารกรุงไทย เพื่อให้ภารกิจของกรมสรรพากรบรรลุเป้าหมาย ซึ่ง Digital Canteen เป็นหนึ่งตัวอย่างในการสนับสนุนนโยบายของกระทรวงการคลังในการก้าวสู่สังคมไร้เงินสด
นายผยง ศรีวณิช กล่าวว่า หลังจากที่ธนาคารได้พัฒนาแอปพลิเคชั่นเป๋าตุง กรุงไทย ซึ่งเป็นแอปฯ สำหรับร้านค้าในการรับชำระเงินด้วย QR Code สู่ “เป๋าตุงพลัส” โดยกรมสรรพากรนับเป็นหน่วยงานราชการแห่งแรกที่ติดตั้ง แอปฯ ดังกล่าว ซึ่งเป็นแอปฯ ที่เหมาะกับศูนย์อาหารที่มีร้านค้าย่อยหลายร้านหรือธุรกิจที่มีสาขาย่อยหลายสาขาช่วยอำนวยความสะดวกให้เจ้าของร้านค้าหรือผู้บริหารศูนย์อาหาร สามารถดูสรุปยอดขายของแต่ละร้านได้ และสามารถแบ่งรายได้จากรายรับของร้านค้าย่อยมาให้กับผู้บริหารศูนย์อาหารได้โดยอัตโนมัติ โดยกรุงไทยเป็นธนาคารแห่งแรกและแห่งเดียวที่มีบริการในรูปแบบนี้
สำหรับผู้ซื้อสินค้าที่ชำระเงินด้วย QR Code ผ่าน KTB netbank ทำได้ง่ายเพียง 3 ขั้นตอนเท่านั้น ซึ่งถือว่าสั้นที่สุดเมื่อเทียบกับธนาคารอื่น และในอนาคตอันใกล้นี้ ธนาคารจะยกระดับประสบการณ์ของผู้ซื้อผ่านแอปฯ “เป๋าตัง”แค่ Tap and Go หรือแตะเพื่อจ่าย โดยการนำเอา Fingerprint มาใช้เพื่อยืนยันการชำระเงิน ช่วยตอบโจทย์ด้านความสะดวกรวดเร็วให้แก่ผู้ใช้บริการและเพิ่มความปลอดภัยมากยิ่งขึ้น ทั้งนี้ ที่ผ่านมาธนาคารได้นำ KRUNGTHAI QR Code ไปให้บริการในหน่วยงานภาครัฐและหน่วยงานราชการต่างๆ และมีแผนสร้างถนนไร้เงินสดทุกจังหวัดทั่วประเทศภายในปี 2561 ส่วนบริการ e-Donation สำหรับผู้บริจาคเงินผ่าน QR Code ได้พัฒนาให้สามารถออกใบอนุโมทนาบัตรอิเล็กทรอนิกส์ให้กับผู้บริจาค โดยนำร่องแห่งแรกที่วัดพระศรีรัตนมหาธาตุวรมหาวิหาร (วัดใหญ่) จ.พิษณุโลก และในอนาคตผู้บริจาคเงินจะสามารถหักลดหย่อนภาษีจากการบริจาคเงินได้อัตโนมัติตามความสมัครใจของผู้บริจาคอีกด้วย
ฝ่ายสื่อสารองค์กรและภาพลักษณ์
โทร.0-2208-4174-8

ที่มา : http://www.thaigov.go.th/news/contents/details/8981
