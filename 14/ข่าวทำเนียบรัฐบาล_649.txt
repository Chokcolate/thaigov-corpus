รัฐบาลไทย-ข่าวทำเนียบรัฐบาล-นรม. สนับสนุนการจัดงานเฉลิมพระเกียรติพระบาทสมเด็จพระจอมเกล้าเจ้าอยู่หัว รัชกาลที่ 4  เป็นวาระครบ 150 ปี ในการเสด็จพระราชดำเนินมาพิสูจน์การเกิดสุริยุปราคาเต็มดวง

วันอังคารที่ 15 สิงหาคม 2560
นรม. สนับสนุนการจัดงานเฉลิมพระเกียรติพระบาทสมเด็จพระจอมเกล้าเจ้าอยู่หัว รัชกาลที่ 4  เป็นวาระครบ 150 ปี ในการเสด็จพระราชดำเนินมาพิสูจน์การเกิดสุริยุปราคาเต็มดวง
นรม. สนับสนุนการจัดงานเฉลิมพระเกียรติพระบาทสมเด็จพระจอมเกล้าเจ้าอยู่หัว รัชกาลที่ 4 ในโอกาสที่ในปี พ.ศ. 2561 เป็นวาระครบ 150 ปี ในการเสด็จพระราชดำเนินมาพิสูจน์การเกิดสุริยุปราคาเต็มดวง ณ หว้อกอ จ. ประจวบคีรีขันธ์
วันนี้ (15 สิงหาคม 2560) เวลา 8.45 น. ณ ห้องโถงกลาง ชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี พลอากาศเอก ประจิน จั่นตอง รองนายกรัฐมนตรี ในฐานะประธานกรรมการบูรณาการด้านพิพิธภัณฑ์และแหล่งเรียนรู้ นำตัวแทนกระทรวงศึกษาธิการ โดยคณะกรรมการอำนวยการพัฒนาอุทยานวิทยาศาสตร์พระจอมเกล้า ณ หว้อกอ จังหวัดประจวบคีรีขันธ์ และคณะกรรมการบูรณาการด้านพิพิธภัณฑ์และแหล่งเรียนรู้ มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์โครงการขับเคลื่อนการพัฒนาอุทยานวิทยาศาสตร์พระจอมเกล้า ณ หว้อกอ จังหวัดประจวบคีรีขันธ์ ให้เป็นแหล่งเรียนรู้ทางประวัติศาสตร์และวิทยาศาสตร์ระดับชาติ เพื่อเฉลิมพระเกียรติพระบาทสมเด็จพระจอมเกล้าเจ้าอยู่หัว รัชกาลที่ 4 ในโอกาสที่ปี พ.ศ. 2561 เป็นวาระครบ 150 ปี ในการเสด็จพระราชดำเนินมาพิสูจน์การเกิดสุริยุปราคาเต็มดวง ณ บ้านหว้อกอ ตำบลคลองวาฬ จังหวัดประจวบคีรีขันธ์
โอกาสนี้ รองนายกรัฐมนตรี กล่าวรายงานว่า ในวันที่ 18 สิงหาคม 2561 หรือวันวิทยาศาสตร์แห่งชาติที่จะมาถึงในปีหน้า จะเป็นวาระครบ 150 ปี ที่พระบาทสมเด็จพระจอมเกล้าเจ้าอยู่หัวได้เสด็จพระราชดำเนินมาพิสูจน์การเกิดสุริยุปราคาเต็มดวง ณ บ้านหว้อกอ ตำบลคลองวาฬ จังหวัดประจวบคีรีขันธ์ ซึ่งเป็นจริงตามที่ทรงคำนวณไว้ล่วงหน้า 2 ปี และเป็นการประกาศพระเกียรติคุณและพระปรีชาชาญาณของพระมหากษัตริย์ไทยให้โลกรับรู้ ดังนั้น ทางคณะกรรมการทั้ง 2 คณะ ดังกล่าว จึงมีแผนดำเนินการร่วมกันในการพัฒนาอุทยานวิทยาศาสตร์พระจอมเกล้า ณ หว้ากอฯ ให้เป็นสถานที่สำคัญในการท่องเที่ยว และเป็นแหล่งเรียนรู้ทางด้านประวัติศาสตร์และวิทยาศาสตร์ระดับชาติของประเทศอย่างสมพระเกียรติ รวมทั้งเป็นแหล่งพัฒนาทรัพยากรมนุษย์ที่สอดคล้องกับบริบทการเปลี่ยนแปลงของประเทศ ของภูมิภาค และของโลกในปัจจุบันและอนาคต
ดังนั้น คณะกรรมการบูรณาการฯ  โดยสำนักงานบริหารและพัฒนาองค์ความรู้ (องค์การมหาชน) จึงได้จัดทำ “เส้นทางการท่องเที่ยวพิพิธภัณฑ์และแหล่งเรียนรู้จากกรุงเทพมหานคร – จังหวัดประจวบคีรีขันธ์” ซึ่งจัดทำขึ้นโดยการรวบรวมพิพิธภัณฑ์และแหล่งเรียนรู้สำคัญภายใต้คณะกรรมการบูรณาการฯ และหน่วยงานอื่น ๆ จำนวน 30 แห่งในพื้นที่ 4 จังหวัด ได้แก่ จังหวัดสมุทรสาคร จังหวัดสมุทรสงคราม จังหวัดเพชรบุรี และจังหวัดประจวบคีรีขันธ์ เพื่อกระตุ้นและส่งเสริมให้คนไทยทุกเพศวัยได้มีโอกาสเจ้าถึงแหล่งเรียนรู้และพิพิธภัณฑ์ที่กระจายอยู่ในพื้นที่ต่าง ๆ ทั่วประเทศ เพื่อนำไปสู่การพัฒนาตนเองและพัฒนาอาชีพ อย่างยั่งยืนต่อไป สำหรับข้อมูลเพิ่มเติม “เส้นทางการท่องเที่ยวพิพิธภัณฑ์และแหล่งเรียนรู้จากกรุงเทพมหานคร - จังหวัดประจวบคีรีขันธ์” และกิจกรรมต่าง ๆ สามารถเข้าไปดาวน์โหลดได้ที่ www.okmd.or.th/MuseAndLearn2U หรือติดตามข่าวสารข้อมูลความคืบหน้าของกิจกรรมต่าง ๆ ได้ที่ www.facebook.com/MuseAndLearn2U
ทั้งนี้ นายกรัฐมนตรี ได้กล่าวสนับสนุนและชื่นชมการทำงานของกระทรวงศึกษาธิการ และคณะกรรมการฯ ทั้งสองดังกล่าว ซึ่งได้จัดงานเฉลิมพระเกียรติพระบาทสมเด็จพระจอมเกล้าเจ้าอยู่หัว รัชกาลที่ 4 ในโอกาสที่ปี พ.ศ. 2561 เป็นวาระครบ 150 ปี ในการเสด็จพระราชดำเนินมาพิสูจน์การเกิดสุริยุปราคาเต็มดวง ณ บ้านหว้อกอ ตำบลคลองวาฬ จังหวัดประจวบคีรีขันธ์ รวมไปถึงการพลิกโฉม “อุทยานวิทยาศาสตร์พระจอมเกล้า ณ หว้อกอ จังหวัดประจวบคีรีขันธ์” ให้เป็นแหล่งเรียนรู้ทางด้านวิทยาศาสตร์และวิทยาศาสตร์ระดับชาติ ตลอดจนเป็นสถานที่ท่องเที่ยวสำคัญของนักท่องเที่ยวชาวไทยและชาวต่างประเทศอีกด้วย
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5922
