รัฐบาลไทย-ข่าวทำเนียบรัฐบาล-พลเอกอุดมเดช สีตบุตร รัฐมนตรีช่วยว่าการกระทรวงกลาโหม นำคณะผู้แทนไทย เข้าร่วม การประชุมระดับรัฐมนตรีอาเซียน + 3 ด้านอาชญากรรมข้ามชาติ ครั้งที่ ๘

วันศุกร์ที่ 22 กันยายน 2560
พลเอกอุดมเดช สีตบุตร รัฐมนตรีช่วยว่าการกระทรวงกลาโหม นำคณะผู้แทนไทย เข้าร่วม การประชุมระดับรัฐมนตรีอาเซียน + 3 ด้านอาชญากรรมข้ามชาติ ครั้งที่ ๘
(8th ASEAN Ministerial Meeting on Transnational Crimes: AMMTC +3)
ในวันที่ ๒๑ กันยายน ๒๕๖๐ พลเอกอุดมเดช สีตบุตร รัฐมนตรีช่วยว่าการกระทรวงกลาโหมเป็นผู้แทนพลเอกประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม นำคณะผู้แทนไทย เข้าร่วม การประชุมระดับรัฐมนตรีอาเซียน + 3 ด้านอาชญากรรมข้ามชาติ ครั้งที่ ๘ (8th ASEAN Ministerial Meeting on Transnational Crimes: AMMTC +3) ซึ่งเป็นการประชุมร่วมระหว่างประเทศสมาชิกอาเซียนกับประเทศคู่เจรจา ๓ ประเทศ ได้แก่ จีน ญี่ปุ่น และเกาหลีใต้ โดยที่ประชุมได้ร่วมกันแลกเปลี่ยนมุมมองและแนวทางในการพัฒนาความร่วมมือระหว่างประเทศคู่เจรจากับอาเซียนในการร่วมกันรับมือต่อปัญหาอาชญากรรมข้ามชาติในภูมิภาค ทั้งในด้านการแลกเปลี่ยนข้อมูลข่าวสาร การแลกเปลี่ยนประสบการณ์และบทเรียนจากการปฏิบัติ รวมถึงการสนับสนุนการพัฒนาศักยภาพของหน่วยงานด้านการบังคับใช้กฎหมายของประเทศสมาชิกอาเซียน ทั้งนี้ ผู้แทนไทยได้กล่าวขอบคุณ จีน ญี่ปุ่น และเกาหลีใต้ ที่ได้ให้การสนับสนุนและร่วมมือกับอาเซียนมาอย่างต่อเนื่องในการร่วมกันป้องกันและปราบปรามอาชญากรรมข้ามชาติและการก่อการร้ายในภูมิภาค
นอกจากนี้ ในวันเดียวกัน รมช.กห. ได้เข้าร่วมการประชุมระดับรัฐมนตรีอาเซียนกับจีน ด้านอาชญากรรมข้ามชาติ ครั้งที่ ๕ ซึ่งได้ร่วมหารือถึงการจัดทำแผนปฏิบัติการที่เหมาะสมตามบันทึกความเข้าใจอาเซียน – จีน ว่าด้วยความมั่นคงรูปแบบใหม่ ซึ่งได้มีการลงนามภายหลังเสร็จสิ้นการประชุม
หลังจากนั้น รมช.กห.ได้เข้าร่วมการประชุมระดับรัฐมนตรีอาเซียนด้านอาชญากรรมข้ามชาติกับญี่ปุ่น ครั้งที่ ๓ ซึ่งที่ประชุมได้หารือร่วมกันถึงการพัฒนาความร่วมมือระหว่างอาเซียนกับญี่ปุ่นในการปราบปรามการก่อการร้ายและอาชญากรรมข้ามชาติ ซึ่งญี่ปุ่นได้ให้ความสำคัญต่อปัญหาการแพร่ขยายของแนวคิดสุดโต่งและลัทธิหัวรุนแรง การก่อการร้าย รวมถึงการก่ออาชญากรรมทางไซเบอร์

ที่มา : http://www.thaigov.go.th/news/contents/details/6870
