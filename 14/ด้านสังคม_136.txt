รัฐบาลไทย-ข่าวทำเนียบรัฐบาล-รมว.พม. ชื่นชมเด็กชายยอดกตัญญูวัย 10 ขวบ รับภาระเพียงลำพังเลี้ยงดูปู่วัย 49 ปี ที่ป่วยเป็นโรคเรื้อรัง นอนป่วยติดเตียง ช่วยเหลือตัวเองไม่ได้ ที่ จ.อ่างทอง

วันศุกร์ที่ 21 เมษายน 2560
รมว.พม. ชื่นชมเด็กชายยอดกตัญญูวัย 10 ขวบ รับภาระเพียงลำพังเลี้ยงดูปู่วัย 49 ปี ที่ป่วยเป็นโรคเรื้อรัง นอนป่วยติดเตียง ช่วยเหลือตัวเองไม่ได้ ที่ จ.อ่างทอง
รมว.พม. ชื่นชมเด็กชายยอดกตัญญูวัย 10 ขวบ รับภาระเพียงลำพังเลี้ยงดูปู่วัย 49 ปี ที่ป่วยเป็นโรคเรื้อรัง นอนป่วยติดเตียง ช่วยเหลือตัวเองไม่ได้ ที่ จ.อ่างทอง พร้อมกำชับ จนท. เร่งชายเหลือเด็กหญิงวัย 4 ขวบ สมองมีพัฒนาการช้า หูหนวก พูดไม่ได้ หัวใจกลับด้าน ก
วันนี้ (21 เม.ย. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ         พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 614/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีพบเด็กชายยอดกตัญญูวัย 10 ขวบ ต้องรับภาระเพียงลำพังเลี้ยงดูปู่วัย 49 ปี ที่ป่วยเป็นโรคเรื้อรัง นอนป่วยติดเตียง ช่วยเหลือตัวเองไม่ได้ โดยทุกวันเด็กชายต้องตื่นแต่เช้ามาทำงานบ้านทุกอย่าง ทำกับข้าว อาบน้ำให้ปู่ แล้วจึงไปโรงเรียน และในช่วงพักกลางวันจะต้องเดินเท้ากลับมาบ้านไกลกว่า 3 กิโลเมตร เพื่อมาป้อนข้าวให้ปู่ ทั้ง 2 ชีวิต อาศัยเพียงเบี้ยพิการเดือนละ 600 บาท ใช้ประทังชีวิตไปวันๆ ครอบครัวมีฐานะยากจน ที่อำเภอเมือง จังหวัดอ่างทอง นั้น ตนขอชื่นชมในความกตัญญู มีความมุมานะอดทน และขยันหมั่นเพียร ไม่ย่อท้อต่ออุปสรรคในการดำเนินชีวิต น่ายกย่องเป็นแบบอย่างที่ดีแก่เด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดอ่างทอง (พมจ.อ่างทอง) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมเร่งให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของชายดังกล่าวอย่างต่อเนื่อง และดูแลเรื่องการศึกษาของเด็กชายในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีพบเด็กหญิงวัย 4 ขวบ มีปัญหาสมองพัฒนาการช้าตั้งแต่กำเนิด
หูหนวก พูดไม่ได้ หัวใจกลับด้าน กระดูกสันหลังคดทับปอด ทำให้เหนื่อยง่าย และเวลาร้องไห้จะมีเลือดซึมออกจากปากและจมูก อาศัยอยู่กับผู้เป็นแม่วัย 33 ปีเพียงลำพัง ครอบครัวมีฐานะยากจน ไม่มีเงินค่ารักษาพยาบาล ที่อำเภอนครไทย จังหวัดพิษณุโลก นั้น ตนได้กำชับให้พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กหญิงอย่างต่อเนื่อง รวมทั้ง การแนะนำให้คำปรึกษาในเรื่องการส่งเสริมการประกอบอาชีพแก่ผู้เป็นแม่ เพื่อสร้างรายได้ที่มั่นคงและเพียงพอ สามารถเลี้ยงดูครอบครัวได้ต่อไป

ที่มา : http://www.thaigov.go.th/news/contents/details/3217
