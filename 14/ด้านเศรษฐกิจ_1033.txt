รัฐบาลไทย-ข่าวทำเนียบรัฐบาล-พาณิชย์ลงพื้นที่ติดตามช่วยเหลือผู้ประสบอุทกภัยจังหวัดสกลนคร มหาสารคาม ร้อยเอ็ด

วันจันทร์ที่ 7 สิงหาคม 2560
พาณิชย์ลงพื้นที่ติดตามช่วยเหลือผู้ประสบอุทกภัยจังหวัดสกลนคร มหาสารคาม ร้อยเอ็ด
นางอภิรดี ตันตราภรณ์  รัฐมนตรีว่าการกระทรวงพาณิชย์ สั่งการให้หัวหน้าผู้ตรวจราชการกระทรวงพาณิชย์ (นางกุลณี อิศดิศัย) ลงพื้นที่ตรวจเยี่ยมและติดตามสถานการณ์อุทกภัย จังหวัดสกลนคร มหาสารคาม ร้อยเอ็ด
ซึ่งเป็นพื้นที่ที่ได้รับผลกระทบมากจากอิทธิพลของพายุโซนร้อน “เซนกา” (SONCA)  ซึ่งทำให้ฝนตกหนักเกิดน้ำท่วมขังในพื้นที่ดังกล่าว
นางกุลณี อิศดิศัย หัวหน้าผู้ตรวจราชการกระทรวงพาณิชย์ เปิดเผยว่า  ได้ลงพื้นที่ เพื่อติดตามสถานการณ์น้ำท่วมพบว่า จังหวัดสกลนคร น้ำท่วมพื้นที่  18 อำเภอ พื้นที่เกษตรด้านพืช จำนวน 892,793 ไร่ ประกอบด้วย นาข้าว 858,161 ไร่ พืชไร่ 19,780 ไร่ พืชสวน 14,852 ไร่   ด้านปศุสัตว์ จำนวน 704,284 ตัว ราษฎรได้รับผลกระทบ 133,535 ครัวเรือน มหาสารคาม น้ำท่วมพื้นที่  ทั้ง 13 อำเภอ พื้นที่เกษตรได้รับผลกระทบ จำนวน 681,928 ไร่ ประกอบด้วย นาข้าว 579,499 ไร่ พืชไร่ 58,755 ไร่ พืชผัก 5,193 ไร่ ด้านปศุสัตว์ จำนวน 3,384 ตัว ราษฎรได้รับผลกระทบ 54,626 ครัวเรือน และร้อยเอ็ด น้ำท่วมพื้นที่ 9 อำเภอ  พื้นที่เกษตร ด้านพืช จำนวน 892,793 ไร่ ประกอบด้วย นาข้าว 400,139 ไร่ พืชไร่ 42 ไร่ บ่อปลา 45 บ่อ ด้านปศุสัตว์ จำนวน 704,284 ตัว ราษฎรได้รับผลกระทบ 35,965 ครัวเรือน
นางกุลณีฯ กล่าวว่า จากการติดตามสถานการณ์การค้าในพื้นที่ดังกล่าวพบว่า ระดับน้ำเริ่มลดลง  อย่างต่อเนื่อง โดยเฉพาะจังหวัดสกลนครซึ่งเป็นจังหวัดที่ได้รับผลกระทบมาก ขณะนี้ในเขตเทศบาล น้ำได้ลดเข้าสู่ภาวะปกติ มีห้างสรรพสินค้าที่เปิดบริการแล้ว ได้แก่ ท็อปส์ มาร์เก็ต แม็คโคร บิ๊กซี และวอลล์ ซุปเปอร์สโตร์ สำหรับห้างท็อปส์ มาร์เก็ต และ บิ๊กซี จัดมุมธงฟ้านำสินค้ามาจำหน่ายลดราคา 10-20 % เพื่อช่วยเหลือผู้ประสพภัยในเบื้องต้นแล้ว ได้แก่ น้ำมันพืช ข้าวสาร บะหมี่ กึ่งสำเร็จรูป น้ำดื่ม ฯลฯ ในส่วนของตลาดสดเทศบาลที่ได้รับผลกระทบจากอุทกภัย สามารถเปิดจำหน่ายได้บางส่วนและมีการเปิดจำหน่ายในพื้นที่ใกล้เคียง นอกจากนี้ยังได้เยี่ยมให้กำลังใจห้างค้าปลีกค้าส่ง “เล่งเส็ง” ที่ได้รับผลกระทบจากอุทกภัยดังกล่าวด้วย และจากการติดตามพบว่ามีผู้ประกอบการนำสินค้าอาหารสดมาจำหน่ายอย่างเพียงพอไม่ขาดแคลน และไม่พบผู้ประกอบการที่ฉวยโอกาสจำหน่ายสินค้าราคาสูงขึ้นหรือกักตุนสินค้าแต่อย่างใด
นางกุลณีฯ ยังได้มอบให้สำนักงานพาณิชย์จังหวัดดังกล่าว ติดตามสถานการณ์ราคาสินค้าอย่างใกล้ชิด เพื่อป้องกันไม่ให้สินค้าขาดแคลน ป้องกันการฉวยโอกาสขึ้นราคาสินค้าโดยไม่เป็นธรรม และ เตรียมจัดจำหน่ายสินค้าธงฟ้าราคาประหยัดเพื่อช่วยเหลือค่าครองชีพประชาชนหลังจากเข้าสู่ภาวะปกติแล้ว  พร้อมนี้ได้เดินทางไปตรวจเยี่ยม พบปะให้กำลังใจผู้ประสบอุทกภัยและมอบถุงยังชีพให้แก่ผู้ประสบอุทกภัยในพื้นที่ ต.พอกน้อย อ.พรรณนานิคม จ.สกลนคร ต.ลาดพัฒนา อ.เมือง จ.มหาสารคาม และ ต.บึงเกลือ    อ.เสลภูมิ จ.ร้อยเอ็ด ด้วย
สำหรับการให้การช่วยเหลือเยียวยาในระยะต่อไป หัวหน้าผู้ตรวจฯ ได้เร่งรัดให้สำนักงานพาณิชย์จังหวัดดำเนินการพัฒนาและส่งเสริมตลาดด้วยสินค้าสิ่งบ่งชี้ทางภูมิศาสตร์ (GI) สินค้าอินทรีย์  นำผลงานวิจัยและนวัตกรรมมาใช้ต่อยอดพัฒนาผลิตภัณฑ์สร้างมูลค่าเพิ่ม การพัฒนาตลาดท้องถิ่นด้วยการเปิดตลาดต้องชมช่วยให้คนในชุมชนให้มีรายได้เสริม นอกจากอาชีพหลักคือ การทำนา การทำสวน การเชื่อมโยงการค้า      การลงทุนกับประเทศ CLMV รวมถึงนำการวิจัยและนวัตกรรมมาใช้พัฒนารูปแบบสินค้าและบริการให้ทันสมัย เพื่อเพิ่มมูลค่าให้กับสินค้าท้องถิ่น และการทำงานเชิงรุกบูรณาร่วมกับทุกภาคส่วนในการขับเคลื่อนสินค้าเกษตรที่ได้รับผลกระทบอย่างครบวงจร เป็นต้น

ที่มา : http://www.thaigov.go.th/news/contents/details/5765
