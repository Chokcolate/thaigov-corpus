รัฐบาลไทย-ข่าวทำเนียบรัฐบาล-กระทรวงเกษตรฯ ชู “ข้าวสังข์หยดเมืองพัทลุง” ขึ้นทะเบียน GI ในEU

วันอังคารที่ 18 เมษายน 2560
กระทรวงเกษตรฯ ชู “ข้าวสังข์หยดเมืองพัทลุง” ขึ้นทะเบียน GI ในEU
กระทรวงเกษตรฯ ชู “ข้าวสังข์หยดเมืองพัทลุง” ขึ้นทะเบียน GI ในEU ปูทางโอกาสข้าวไทยสู่อินเตอร์
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า สหภาพยุโรปได้ประกาศขึ้นทะเบียนข้าวสังข์หยดเมืองพัทลุงเป็นสินค้าสิ่งบ่งชี้ทางภูมิศาสตร์ (GI) ในสหภาพยุโรป (EU) นับเป็นสินค้าข้าวลำดับที่ 2 ที่ได้รับการรับรองต่อจากข้าวหอมมะลิทุ่งกุลาร้องไห้ นอกจากจะเป็นการยอมรับคุณภาพของสินค้า ชื่อเสียงป้องกันการปลอมปน และลอกเลียนแบบแล้ว ยังเป็นการขยายโอกาสของผู้ผลิตและส่งออกข้าวสังข์หยดเมืองพัทลุงในการทำตลาดในต่างประเทศให้เป็นที่รู้จักมากยิ่งขึ้น ซึ่งก่อนหน้านี้กรมการข้าวได้นำข้าวสังข์หยดเมืองพัทลุงร่วมกับข้าวตลาดเฉพาะชนิดพันธุ์อื่นๆ ไปร่วมโปรโมทและประชาสัมพันธ์แก่ผู้บริโภคในต่างประเทศ พบว่ามีกระแสตอบรับค่อนข้างดี เนื่องจากเป็นข้าวที่มีสีสวย โภชนาการสูง และเมื่อได้รับการขึ้นทะเบียน GI จาก EU แล้ว หากมีการจัดกิจกรรมโปรโมทเชื่อมโยงแหล่งผลิตเพื่อให้ผู้บริโภครู้จักมากยิ่งขึ้น โดยเชื่อมโยงกับแหล่งผลิตในเชิงการท่องเที่ยวเพื่อสร้างการจดจำและประทับใจแก่กลุ่มผู้บริโภค ก็จะยิ่งทำให้สินค้าข้าว GI จาก EU นี้เป็นที่รู้จักแก่ผู้บริโภคในต่างประเทศมากยิ่งขึ้นอีก
นายอนันต์ สุวรรณรัตน์ อธิบดีกรมการข้าว กล่าวเพิ่มเติมว่า “ข้าวสังข์หยดเมืองพัทลุง” เป็นข้าวเฉพาะเมื่อได้รับการรับรอง GI จาก สหภาพยุโรปก็จะเป็นอีกช่องทางหนึ่งในการพัฒนาสินค้าข้าวไทยสู่ความสำเร็จ ทั้งในด้านคุณภาพสินค้า ต้องปลูกในพื้นที่ต้นกำเนิดเพื่อรักษาคุณภาพและคงอัตลักษณ์ของข้าวให้มีความเฉพาะถิ่น ผลผลิตต่อปีจึงมีจำกัดและต้องอาศัยขั้นตอนการผลิตที่ละเอียดอ่อนเพื่อรักษาคุณภาพ ราคาจึงสูงกว่าข้าวโดยทั่วไปและคุณประโยชน์ของสินค้าที่พิเศษกว่า เช่น เป็นข้าวที่มีโภชนาการสูง เพื่อตอบสนองต่อความต้องการของผู้บริโภคกลุ่มที่มีกำลังซื้อสูงช่วยยกระดับคุณภาพชีวิตของเกษตรกรไทยให้ผลิตข้าวด้วยความปลอดภัยและมีรายได้ที่มั่นคงยิ่งขึ้น” นายอนันต์กล่าวต่อและว่า
สำหรับข้าวสังข์หยด เป็นข้าวพื้นเมืองที่อยู่คู่เมืองพัทลุงมานับร้อยปี เมื่อหุงแล้วมีความเหนียว นุ่ม ย่อยง่าย เหมาะกับผู้สูงอายุมีสารต้านอนุมูลอิสระช่วยชะลอความชราและลดความเสี่ยงในการเป็นโรคต่างๆ เช่น โรคหัวใจ โรคมะเร็ง โรคระบบภูมิคุ้มกันทำงานผิดปกติ มีวิตามินบี ช่วยป้องกันโรคเหน็บชา มีปริมาณไนอะซินสูงช่วยในการทำงานของระบบประสาทและผิวหนัง แต่ในช่วงหนึ่งเกือบสูญพันธุ์ จนกระทั่งได้รับการพัฒนาปรับปรุงพันธุ์ให้บริสุทธิ์โดยศูนย์วิจัยข้าวพัทลุงและส่งเสริมให้ชาวนาได้หันมาปลูกข้าวสังข์หยดรับประทานในครัวเรือนและเพื่อการค้าจนเป็นที่นิยมในปัจจุบัน และขื้นทะเบียนเป็นข้าว GI สังข์หยดเมืองพัทลุงพันธุ์แรกของไทย เมื่อ 23 มิถุนายน 2549 อธิบดีกรมการข้าว กล่าว
...............................
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/3110
