รัฐบาลไทย-ข่าวทำเนียบรัฐบาล-รองปลัด สธ.และโฆษก สธ.ชี้แจงกรณีที่มีเว็บไซต์-เพจ ให้ความสนใจกรณีตูน บอดี้แสลม วิ่งรับเงินบริจาคเพื่อหาทุนสนับสนุนงานการแพทย์

วันพฤหัสบดีที่ 12 ตุลาคม 2560
รองปลัด สธ.และโฆษก สธ.ชี้แจงกรณีที่มีเว็บไซต์-เพจ ให้ความสนใจกรณีตูน บอดี้แสลม วิ่งรับเงินบริจาคเพื่อหาทุนสนับสนุนงานการแพทย์
รองปลัด สธ.และโฆษก สธ.ชี้แจงกรณีที่มีเว็บไซต์-เพจ ให้ความสนใจกรณีตูน บอดี้แสลม วิ่งรับเงินบริจาคเพื่อหาทุนสนับสนุนงานการแพทย์ โดยเว็บไซต์-เพจได้ตั้งข้อสังเกต วิจารณ์เปรียบเทียบถึงการทำงานของภาครัฐ
แพทย์หญิงพรรณพิมล วิปุลากร รองปลัดกระทรวงสาธารณสุขและโฆษกกระทรวงสาธารณสุข ชี้แจงกรณี เว็บไซต์มติชน เพจ Drama-addict  แล เพจ TaxBugnoms  ให้ความสนใจกรณีนายอาทิวราห์ คงมาลัย หรือตูน บอดี้แสลม วิ่งรับเงินบริจาคเพื่อหาทุนสนับสนุนงานการแพทย์ ในโครงการ “ก้าวคนละก้าวเพื่อ 11 โรงพยาบาลทั่วประเทศ” โดยตั้งข้อสังเกตและวิจารณ์เปรียบเทียบถึงการทำงานของภาครัฐ นั้น แพทย์หญิงพรรณพิมล ชี้แจงว่า กิจกรรม “ก้าวคนละก้าวเพื่อ 11 โรงพยาบาลทั่วประเทศ” ที่นักร้องชื่อดังได้จัดขึ้นเพื่อระดมทุนจากประชาชนที่ยินดีร่วมสนับสนุนบริจาคกับศิลปินที่ตนเองชื่นชม นำไปมอบให้โรงพยาบาลภาครัฐในสังกัดกระทรวงสาธารณสุขและกระทรวงกลาโหมรวม 11 แห่ง เป็นตัวอย่างของแนวทางประชารัฐ ที่ประชาชนเข้ามามีส่วนร่วมวางแผนพัฒนาและสนับสนุนดูแลโรงพยาบาล ซึ่งประเทศไทยมีโรงพยาบาลรัฐทุกสังกัดมากกว่า 10,000แห่ง ที่สร้างจากภาษีของประชาชนและรัฐบาลได้จัดสรรงบประมาณทุกปีในการจัดบริการประชาชนทั่วประเทศกว่า 65 ล้านคน
ที่ผ่านมาโรงพยาบาลได้รับการช่วยเหลือสนับสนุนจากประชาชนและองค์กรต่าง ๆ ช่วยเติมเต็มระบบสุขภาพมาโดยตลอด ไม่ได้ปล่อยให้เป็นหน้าที่ของรัฐบาลฝ่ายเดียว และการจัดกิจกรรมของคุณตูน ในครั้งนี้ ได้มีการพบปะและหารือกับผู้บริหารระดับสูง รวมทั้งโรงพยาบาล ซึ่งกระทรวงสาธารณสุขได้ขอบคุณ ชื่นชมและพร้อมสนับสนุนกิจกรรมอย่างเต็มที่ ประชาชนควรสนับสนุนให้กำลังใจและชื่นชมการจัดกิจกรรมครั้งนี้ด้วย

ที่มา : http://www.thaigov.go.th/news/contents/details/7339
