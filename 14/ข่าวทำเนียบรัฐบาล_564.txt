รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ เป็นประธานการประชุม เพื่อมอบหมายให้ผู้ตรวจราชการสำนักนายกฯ

วันจันทร์ที่ 31 กรกฎาคม 2560
รอง นรม.พล.อ.อ.ประจินฯ เป็นประธานการประชุม เพื่อมอบหมายให้ผู้ตรวจราชการสำนักนายกฯ
พร้อมกล่าวย้ำให้ดำเนินการช่วยเหลือประชาชนที่ประสบปัญหาอุทกภัยโดยเร็ว
วันนี้ (31 กรกฎาคม 2560 เวลา 08.30 น. ณ ห้องประชุม 302 ตึกบัญชาการ 1 ทำเนียบรัฐบาล พลอากาศเอก ประจิน  จั่นตอง รองนายกรัฐมนตรี ได้เป็นประธานการประชุมด่วนผู้ตรวจราชการสำนักนายกรัฐมนตรี เขต 10 และเขต 11 ซึ่งเป็นเขตตรวจราชการระดับสำนักนายกรัฐมนตรี ตามการบริหารงานแบบบูรณาการเชิงยุทธศาสตร์กลุ่มจังหวัด ในการกำกับดูแลของรองนายกรัฐมนตรี (พลอากาศเอก ประจิน  จั่นตอง) โดยมีพื้นที่ครอบคลุมจังหวัดทางภาคตะวันออกเฉียงเหนือ และกำลังเกิดปัญหาอุทกภัยอย่างหนักในขณะนี้ โดยพื้นที่เขต 10 ประกอบด้วย จังหวัดหนองคาย เลย อุดรธานี หนองบัวลำภู และบึงกาฬ และเขต 11 ประกอบด้วย จังหวัดนครพนม มุกดาหาร และสกลนคร
โอกาสนี้ ผู้ตรวจราชการสำนักนายกรัฐมนตรี ในแต่ละเขตได้รายงานสถานการณ์ความเสียหายในเขตพื้นที่ความรับผิดชอบ ซึ่งจังหวัดที่ได้รับความเสียหายและเดือดร้อนมากที่สุดในขณะนี้ คือ จังหวัดสกลนคร สำหรับในจังหวัดอื่น ๆ นั้น แม้จะมีผลกระทบบ้าง แต่ยังอยู่ในสภาวะที่ไม่รุนแรงนัก โดยขณะนี้แต่ละจังหวัดได้เตรียมความพร้อมในการรับสถานการณ์ที่อาจเกิดขึ้นได้ตลอดเวลาแล้ว
จากนั้น รองนายกรัฐมนตรีได้ให้แนวทางปฏิบัติแก่ผู้ตรวจราชการฯ ในการให้ความช่วยเหลือประชาชนว่า เนื่องจากในขณะนี้ได้มีหน่วยงานต่าง ๆ เข้าไปให้การช่วยเหลือพี่น้องประชาชนเป็นจำนวนมาก ในการดำเนินการของผู้ตรวจราชการฯ ขอให้มีการประสานกับทางจังหวัดหรือหน่วยงานต่าง ๆ โดยไม่ให้เป็นภาระในการทำงานของผู้ปฏิบัติงานในพื้นที่หรือเกิดการซ้ำซ้อนระหว่างกัน โดยในการสนับสนุนสิ่งของ ที่จะไปให้การช่วยเหลือประชาชนที่เดือดร้อน จะเป็นการสนับสนุนในส่วนของรัฐบาล หรือหน่วยงานที่กำลังดำเนินการช่วยเหลือในพื้นที่อยู่ในขณะนี้ โดยให้มีการวางแผนที่จะเข้าไปให้การช่วยเหลือประชาชน ในเขตความรับผิดชอบที่อยู่ในพื้นที่ ที่มีการเดินทางยากลำบากและออกมาไม่สะดวก โดยจะมีการนำสิ่งของที่จำเป็นในการดำรงชีวิตประจำวันไปให้กับพี่น้องประชาชนเหล่านั้นในพื้นที่ให้เร็วที่สุด
ทั้งนี้ รองนายกรัฐมนตรี ได้ขอให้ผู้ตรวจราชการฯ ดังกล่าว ได้รายงานสถานการณ์ให้ทราบเป็นรายวันอย่างต่อเนื่องและเตรียมการที่จะเข้าไปช่วยเหลือฟื้นฟูภายหลังน้ำลดในทันที โดยให้มีการสำรวจความเสียหายในส่วนของบ้านเรือนราษฎร พื้นที่ทำการเกษตร โรงเรียน รวมถึงในส่วนที่เกี่ยวกับพลังงานเชื้อเพลิง และการติดต่อสื่อสารโทรคมนาคม เพื่อที่จะให้กระทรวงต่าง ๆ ที่อยู่ในการกำกับดูแลของรองนายกรัฐมนตรี (พลอากาศเอก ประจิน  จั่นตอง)ได้เข้าไปช่วยเหลืออีกทางหนึ่งโดยเร่งด่วนต่อไป
................................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/5583
