รัฐบาลไทย-ข่าวทำเนียบรัฐบาล-นายกรัฐมนตรีนำคณะรัฐมนตรีเยี่ยมชมอาคารเรือนรับรอง ทำเนียบรัฐบาล

วันอังคารที่ 20 มิถุนายน 2560
นายกรัฐมนตรีนำคณะรัฐมนตรีเยี่ยมชมอาคารเรือนรับรอง ทำเนียบรัฐบาล
นายกรัฐมนตรีนำคณะรัฐมนตรีเยี่ยมชมอาคารเรือนรับรอง ทำเนียบรัฐบาล เพื่อใช้เป็นสถานที่จัดประชุม รับรองผู้นำต่างประเทศที่เดินทางมาเยือนประเทศไทย
ปัจจุบันการดำเนินการแล้วเสร็จ ร้อยละ 98 และจะส่งมอบให้สำนักเลขาธิการนายกฯ กลางเดือนกรกฎาคมนี้
วันนี้ (20 มิ.ย.60) เวลา 08.30 น. ณ ทำเนียบรัฐบาล ก่อนการประชุมคณะรัฐมนตรี (ครม.)  พลเอก ประยุทธ์ จันทร์โอชา นายกรัฐมนตรี พร้อมด้วยคณะรัฐมนตรี ได้เยี่ยมชมอาคารเรือนรับรอง ทำเนียบรัฐบาล (ชื่อที่ใช้เรียกขานอย่างไม่เป็นทางการ) ตั้งขนานริมคลอง บริเวณด้านหลังตึกไทยคู่ฟ้า (บริเวณสนามหญ้าเดิม) เป็นอาคารอเนกประสงค์โครงสร้างคอนกรีตเสริมเหล็ก หลังคา ทรงผสม (ทรงปั้นหยาหลังคากระเบื้องซีเมนต์สังเคราะห์ปลายแหลมสีแดง และทรงโดมโมเสคสีทอง สูง 16.61 เมตร) เป็นอาคารรองหลังลำดับที่ 2 ถัดจากตึกสันติไมตรี ที่เชื่อมต่อจากตึกไทยคู่ฟ้า (อาคารหลัก) ก่อสร้างขึ้นโดยดำริของ พลเอก ประยุทธ์ จันทร์โอชา นายกรัฐมนตรี เพื่อใช้เป็นสถานที่จัดประชุม รับรองผู้นำต่างประเทศที่เดินทางมาเยือนประเทศไทย รวมทั้งใช้สำหรับจัดกิจกรรมต่าง ๆ ของรัฐบาล ทั้งนี้ สำนักเลขาธิการนายกรัฐมนตรีได้ขอความอนุเคราะห์กรมยุทธโยธาทหารบกดำเนินการออกแบบ โดยกรมศิลปากรได้พิจารณารูปแบบอาคารเรือนรับรองและอนุญาตให้ดำเนินการก่อสร้าง
สำหรับรูปแบบอาคารเรือนรับรองได้นำรูปแบบงานสถาปัตยกรรมกอธิคตอนปลาย (Neo Venetian Gothic) ของตึกไทยคู่ฟ้ามาประยุกต์โดยลดทอนลวดลายและเอกลักษณ์เฉพาะไม่ให้มีความโดดเด่นกว่าตึกไทยคู่ฟ้า ภายในอาคารเรือนรับรองมีพื้นที่ใช้สอยประโยชน์รวมจำนวนทั้งสิ้น 1,385 ตารางเมตร ประกอบด้วย พื้นที่ชั้น 1 จำนวน 1,181 ตารางเมตร ประกอบด้วย (1) ห้องโถงใหญ่  สำหรับการจัดประชุม งานเลี้ยงรับรอง และอื่น ๆ จุคนได้ 150 คน (ที่นั่ง) (2) ห้องรับรอง 1 (ชื่ออย่างไม่เป็นทางการ)  เป็นห้องรับรอง ภายใต้หลังคา ทรงโดม ใช้สำหรับรับรองแขกของนายกรัฐมนตรีจุคนได้จำนวน 10 คน (ที่นั่ง) (3) ห้องรับรอง 2 (ชื่ออย่างไม่เป็นทางการ) เป็นห้องรับรองรูปทรงสี่เหลี่ยม ใช้สำหรับรับรองแขกของนายกรัฐมนตรี จุคนได้จำนวน 8 คน (ที่นั่ง)   (4) ห้องเตรียมอาหาร และ (5) ห้องน้ำ (ห้องน้ำผู้พิการ ห้องน้ำรวมชายและหญิง) พื้นที่ชั้น 2 จำนวน 204 ตารางเมตร ประกอบด้วย ห้องควบคุม ชั้น 2 และพื้นที่ร่วม เมื่อดำเนินการก่อสร้างอาคารเรือนรับรองแล้วเสร็จ จะเป็นอีกหนึ่งอาคารสำคัญภายในบริเวณทำเนียบรัฐบาลที่มีความสง่างาม มีความสวยงามทางมุมมองและทรงคุณค่าทางด้านสถาปัตยกรรม มีความเชื่อมผสาน ของยุคสมัย และทรงคุณค่าในการอนุรักษ์ให้สืบทอดยั่งยืนคู่แผ่นดินสืบไป
ปัจจุบันดำเนินการก่อสร้างแล้วเสร็จ ร้อยละ 98 ใช้ระยะเวลาดำเนินการแล้วจำนวน 449 วัน และกรมยุทธโยธาทหารบกจะสามารถส่งมอบอาคารเรือนรับรอง ให้สำนักเลขาธิการนายกรัฐมนตรีได้ประมาณกลางเดือนกรกฎาคม 2560 นี้
โอกาสนี้ นายกรัฐมนตรี ได้นำคณะรัฐมนตรีเยี่ยมชมอาคารเรือนรับรอง ทำเนียบรัฐบาล พร้อมบรรยายประโยชน์การใช้สอยห้องต่าง ๆ ด้วยตนเอง ให้กับคณะรัฐมนตรีรับทราบ โดยกล่าวว่าห้องโถงซึ่งใช้สีเหลืองเพราะเป็นสีประจำวันคล้ายวันพระราชสมภพพระบาทสมเด็จพระปรมินทรมหาภูมิพลอดุลยเดช และสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 พร้อมทั้งจะมีการอัญเชิญพระบรมฉายาลักษณ์ของรัชกาลที่ 9 และสมเด็จพระนางเจ้าฯ พระบรมราชินีนาถอยู่คู่กัน และประดับพระบรมฉายาลักษณ์ของรัชกาลที่ 10 บริเวณตรงกลางระหว่างพระบรมฉายาลักษณ์ของทั้งสองพระองค์ เพื่อน้อมสำนึกในพระมหากรุณาธิคุณหาที่สุดมิได้  ทั้งนี้ นายกรัฐมนตรีมีความพึงพอใจในภาพรวมของการดำเนินการก่อสร้างอาคารดังกล่าวซึ่งเป็นไปตามแผนงานที่ได้กำหนดไว้
พร้อมกันนี้ นายกรัฐมนตรีและคณะรัฐมนตรี ได้พบกับนายมานพ สุวรรณปินฑะ ศิลปินผู้หล่อปั้นพระบรมรูปพระบาทสมเด็จพระปรมินทรมหาภูมิพลอดุลยเดช ชื่อผลงาน “พระบรมรูปในหลวงเมื่อปลายรัชกาล” สร้างเมื่อปี 2551  โดยนายกรัฐนตรี ได้กล่าวชื่นชมผลงานดังกล่าวและความสามารถของศิลปิน พร้อมนำเงินส่วนตัวสนับสนุนผลงานดังกล่าว เพื่ออัญเชิญพระบรมรูปหล่อปั้นพระบาทสมเด็จพระปรมินทรมหาภูมิพลอดุลยเดช ประดิษฐาน ณ อาคารเรือนรับรอง ทำเนียบรัฐบาล เพื่อน้อมสำนึกในพระมหากรุณาธิคุณหาที่สุดมิได้ ของพระบาทสมเด็จพระปรมินทรมหาภูมิพลอดุลยเดช
----------------------------------------
กลุ่มประชาสัมพันธ์และเผยแพร่ สำนักโฆษก
ข้อมูล: กองสถานที่ ยานพาหนะ และรักษาความปลอดภัย สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/4658
