รัฐบาลไทย-ข่าวทำเนียบรัฐบาล-ปลัดกรุงเทพมหานครยืนยัน การดำเนินโครงการพัฒนาริมฝั่งแม่น้ำเจ้าพระยา มีการศึกษาความเหมาะสมทุกด้าน ย้ำดำเนินโครงการฯ อย่างรอบคอบ

วันพฤหัสบดีที่ 19 ตุลาคม 2560
ปลัดกรุงเทพมหานครยืนยัน การดำเนินโครงการพัฒนาริมฝั่งแม่น้ำเจ้าพระยา มีการศึกษาความเหมาะสมทุกด้าน ย้ำดำเนินโครงการฯ อย่างรอบคอบ
ปลัด กทม.ชี้แจงกรณีข้อเรียกร้องให้ยุติโครงการทางเลียบ น.เจ้าพระยา ยืนยันการดำเนินโครงการพัฒนาริมฝั่ง น.เจ้าพระยาได้ศึกษาความเหมาะสมทุกด้าน ย้ำดำเนินโครงการฯ รอบคอบ มีกระบวนการดำเนินงาน หาแนวทางแก้ไขข้อกังวล-ผลกระทบที่อาจเกิดขึ้นอย่างครบถ้วน
วันที่ 18 ต.ค.60 นายภัทรุตม์ ทรรทรานนท์ ปลัดกรุงเทพมหานคร และนายณัฏฐ์ ศรีสุคนธนันท์ ผู้อำนวยการสำนักการโยธา กรุงเทพมหานคร ชี้แจงกรณีการเรียกร้องให้ยุติโครงการทางเลียบแม่น้ำเจ้าพระยา ตามที่สำนักข่าวอิศรา เปิดเผยถึงรายงานขององค์กร World Monuments Watch ซึ่งทำงานในการเรียกร้องการดูแลพื้นที่มรดกทางวัฒนธรรมทั่วโลก ประจำปี 2561 ในประเด็น 1) แม่น้ำเจ้าพระยาเป็น 1 ใน 25 พื้นที่ขึ้นทะเบียนดูแล ซึ่งทางองค์กรเห็นว่าเป็นพื้นที่ทางประวัติศาสตร์ และเป็นลุ่มน้ำสำคัญของประเทศ 2) ปัจจุบันพื้นที่ริมแม่น้ำเจ้าพระยาถูกรุกล้ำอย่างหนัก โดยเฉพาะจากโครงการทางเลียบแม่น้ำเจ้าพระยา ซึ่งจะบดบังทัศนียภาพ และส่งผลกระทบต่อภาพลักษณ์ของเมือง รวมทั้งยังมีความเสี่ยงที่จะทำให้เกิดภาวะน้ำท่วมได้ง่ายขึ้น 3) คอลัมน์นิสต์กะบังลม นสพ. ผู้จัดการ ตั้งข้อสังเกตโครงการทางเลียบแม่น้ำเจ้าพระยา จะส่งผลกระทบต่อการผันน้ำและกระทบต่อสถานการณ์อุทกภัยอย่างแน่นอน พร้อมเห็นว่า 2 มหาวิทยาลัย ที่รัฐบาลมอบหมายให้ศึกษาผลกระทบนั้นให้ข้อมูลบิดเบือนต่อสังคม จากกรณีที่ระบุว่าโครงการดังกล่าวไม่กระทบต่อการไหลของน้ำในแม่น้ำเจ้าพระยาแต่อย่างใด
สำนักการโยธา กรุงเทพมหานคร ขอชี้แจงข้อเท็จจริงในประเด็นที่ 1. แม่น้ำเจ้าพระยาเป็น 1 ใน 25 พื้นที่ขึ้นทะเบียนดูแล ซึ่งทางองค์กรเห็นว่าเป็นพื้นที่ทางประวัติศาสตร์ และเป็นลุ่มน้ำสำคัญของประเทศ ว่า แม่น้ำเจ้าพระยาเป็นแม่น้ำสายหลักของประเทศไทย ถือเป็นแหล่งกำเนิดอารยธรรมที่มีบทบาทสำคัญสืบเนื่องยาวนานจนถึงปัจจุบัน  แต่จากการเติบโตทางกายภาพอย่างรวดเร็วของบ้านเมืองทำให้ลำน้ำเจ้าพระยาได้รับผลกระทบไปด้วย โดยสาเหตุส่วนหนึ่งมาจากปัญหาต่าง ๆ อาทิ การก่อสร้างอาคารบ้านเรือนรุกล้ำแม่น้ำ มีการทิ้งขยะลงแม่น้ำส่งผลเกิดปัญหาน้ำเน่าเสีย อีกทั้ง ยังมีปัญหาการยึดครองพื้นที่ริมแม่น้ำเพื่อประโยชน์ทางธุรกิจส่วนบุคคล ทั้งที่แม่น้ำเจ้าพระยาควรเป็นของคนไทยทุกคน ในการใช้เป็นสาธารณประโยชน์ เช่น การพักผ่อนหย่อนใจ การจัดกิจกรรมนันทนาการ เป็นต้น ด้วยเหตุนี้ รัฐบาลจึงได้มอบหมายให้กระทรวงมหาดไทยและกรุงเทพมหานคร (กทม.) ดำเนินโครงการพัฒนาริมฝั่งแม่น้ำเจ้าพระยาในเขตกรุงเทพฯ เพื่อให้ประชาชนทุกคนสามารถเข้าถึงและใช้ประโยชน์จากแม่น้ำเจ้าพระยาได้อย่างเท่าเทียม แก้ไขปัญหาการรุกล้ำพื้นที่แม่นำเจ้าพระยาโดยผิดกฎหมาย จากบ้านเรือน ร้านอาคาร ท่าเรือ โรงแรม โดยสิ่งก่อสร้างที่ปลูกสร้างรุกล้ำแม่นำเจ้าพระยาอยู่นอกแนวเขื่อนป้องกันน้ำท่วมของสำนักการระบายน้ำ จะต้องถูกรื้อถอนไป เป็นการจัดระเบียบ ฟื้นฟูและเพิ่มคุณค่าของแม่น้ำเจ้าพระยาซึ่งเป็นมรดกวัฒนธรรม และพื้นที่สำคัญด้านประวัติศาสตร์ของประเทศ
สำหรับประเด็นที่ 2 ปัจจุบันพื้นที่ริมแม่น้ำเจ้าพระยาถูกรุกล้ำอย่างหนัก โดยเฉพาะจากโครงการทางเลียบแม่น้ำเจ้าพระยา ซึ่งจะบดบังทัศนียภาพ และส่งผลกระทบต่อภาพลักษณ์ของเมือง รวมทั้งยังมีความเสี่ยงที่จะทำให้เกิดภาวะน้ำท่วมได้ง่ายขึ้น นั้น ขอชี้แจงว่า การดำเนินโครงการพัฒนาริมฝั่งแม่น้ำเจ้าพระยา จะเป็นการก่อสร้างทางเดิน ทางจักรยาน ท่าเรือ ศาลาท่าน้ำ จุดบริการสาธารณะ เส้นทางการเข้าถึงและส่วนประกอบอื่น ๆ รูปแบบทางเดินริมแม่น้ำ จะมีทั้งการพัฒนาพื้นที่ริมแม่น้ำเจ้าพระยาและจัดทำทางเดินริมแม่น้ำบนฝั่ง เช่น บริเวณใต้สะพานพระราม 8 แต่เนื่องจากไม่มีนโยบายในการเวนคืนพื้นที่ริมน้ำที่เป็นของเอกชน จึงจำเป็นต้องมีการออกแบบทางเดินริมน้ำแบบสะพานยื่นไปในแม่น้ำเจ้าพระยา เนื่องจากพื้นที่ที่ติดริมน้ำโดยส่วนใหญ่ ผู้มีเอกสารสิทธิ์เป็นเอกชน รัฐบาลไม่มีนโยบายให้ประชาชนได้รับความเดือดร้อน จากการเวนคืนพื้นที่  การให้ประชาชนทุกคนได้มีสิทธิ์เข้าถึงแม่น้ำเจ้าพระยาได้อย่างเท่าเทียม จึงจำเป็นต้องออกแบบและก่อสร้างทางสัญจร ที่สามารถเชื่อมต่อถึงกันได้ โดยเป็นโครงสร้างยื่นลงไปในแม่น้ำเจ้าพระยา ทั้งนี้ ได้มีการศึกษาอย่างรอบด้าน ทั้งด้านสถาปัตยกรรม วิศวกรรม สิ่งแวดล้อม ชลศาสตร์ ประวัติศาสตร์ สังคม เศรษฐกิจ วัฒนธรรม ว่าการดำเนินการก่อสร้างโครงการจะไม่เกิดผลกระทบใด ๆ ต่อสภาพแวดล้อม การใช้ชีวิต และการประกอบอาชีพของประชาชน โดยในการออกแบบได้คำนึงถึงปัจจัยที่จะส่งผลกระทบในด้านต่างๆ ด้วยแล้ว คือ
1. ผลกระทบต่อชุมชนที่ปลูกสร้างบ้านเรือนรุกล้ำแม่น้ำเจ้าพระยาในแนวโครงการพัฒนาริมฝั่งแม่น้ำเจ้าพระยา ซึ่งมีอยู่จำนวน 282 หลังคาเรือนจาก 15 ชุมชน โดยปัจจุบันชุมชนดังกล่าวยินยอมรื้อย้ายบ้านออกจากพื้นที่ริมแม่น้ำและย้ายไปที่อยู่ใหม่ มีคุณภาพชีวิตที่ดีขึ้น โดยกรุงเทพมหานครได้มีการจ่ายเงินช่วยเหลือให้แก่ผู้ได้รับผลกระทบดังกล่าว และทางกระทรวงการพัฒนาสังคมและความมั่นคงของมนุษย์ โดยสถาบันพัฒนาองค์กรชุมชน ได้ให้ความร่วมมือในการจัดหาที่อยู่อาศัยใหม่ที่เหมาะสมตามความต้องการของชุมชน ปัจจุบันได้มีชุมชนที่รื้อย้ายบ้านเรือนแล้ว จำนวน 7 ชุมชน ในส่วนชุมชนที่เหลืออยู่ระหว่างการดำเนินการรื้อย้าย คาดว่าจะสามารถรื้อย้ายเสร็จสิ้นตามแผนการก่อสร้างโครงการ  สำหรับผู้ที่อาศัยในชุมชนที่มีความจำเป็นต้องประกอบอาชีพ เช่น นักประดาน้ำ หาของเก่าของชุมชนมิตตคาม ที่ปรึกษาโครงการได้ทำการออกแบบรูปแบบโครงการ โดยจัดให้มีจุดจอดเรือและศูนย์การเรียนรู้ในชุมชนโดยคำนึงถึงการรักษาวิถีชีวิต วัฒนธรรม ให้ชุมชนยังสามารถประกอบอาชีพได้ดังเดิม
ทั้งนี้ รูปแบบโครงการ ทางเดิน ทางจักรยาน  มีความจำเป็นต้องสร้างในแม่น้ำเป็นส่วนใหญ่ เนื่องจากที่ดินริมฝั่งเป็นกรรมสิทธิ์ของเอกชน  อย่างไรก็ตามในหลาย ๆ ประเทศก็มีการดำเนินการในลักษณะนี้เช่นเดียวกัน  โดยโครงการฯ ได้มีการศึกษาค่าระดับน้ำที่ขึ้นสูงสุดและต่ำสุดในรอบ 50 ปีที่ผ่านมา ตลอดจนมีการวิเคราะห์โดยใช้แบบจำลองชลศาสตร์ (ผลกระทบที่เกี่ยวกับน้ำ เช่น ระดับน้ำ การยกตัวของน้ำ และสถานการณ์น้ำท่วม) แล้วจึงกำหนดค่าระดับพื้นทางเดินทางจักรยานที่สูงกว่าระดับน้ำทะเลปานกลาง 2.25 เมตร ซึ่งระดับดังกล่าวต่ำกว่าพนังเขื่อนป้องกันน้ำท่วมที่มีอยู่ในปัจจุบันประมาณ 1 เมตร ซึ่งจากการวิเคราะห์ทางชลศาสตร์พบว่าระดับดังกล่าวเป็นระดับที่ปลอดภัย ไม่มีผลกระทบต่อการยกตัวของระดับน้ำในแม่น้ำเจ้าพระยา และระดับดังกล่าวจะไม่บดบังทัศนียภาพสิ่งก่อสร้างเดิมริมน้ำที่สวยงาม  เสาตอม่อทางเดินใช้เสาเข็มขนาด 80 เซนติเมตร ห่างกันถึง 15 เมตร  เวลาน้ำลงก็จะไม่เห็นเสาตอม่อถี่ ๆ และใต้ทางยังมีการก่อสร้างระบบป้องกันมิให้ขยะ ผักตบชวาเข้าไปสะสมได้อีกด้วย
2. การทำทางกว้าง 10 เมตร ในแม่น้ำทั้งสองฝั่งจะมีผลทำให้ความกว้างของแม่น้ำลดลงไม่ถึง 10% จากการสำรวจความกว้างแม่น้ำที่มีอยู่ในปัจจุบัน นอกจากนี้โครงการฯ ยังมีการศึกษาสำรวจแนวขนาดความลึกของร่องน้ำ ความเร็วกระแสน้ำที่เกิดขึ้น จากการสำรวจโดยการติด GPS LOCKER กับเรือประเภทต่าง ๆ เพื่อศึกษาพฤติกรรมในการเดินเรือ พบว่าไม่ส่งผลกระทบ และไม่เป็นอุปสรรคต่อการเข้าจอดการเดินเรือทุกประเภทที่ใช้แม่น้ำเจ้าพระยาในการสัญจร 3. ในส่วนของประวัติศาสตร์ วัฒนธรรม วิถีชีวิตชุมชนตลอดสองฟากฝั่งแม่น้ำ โครงการฯ มีการศึกษาความสำคัญแยกไปตามบริบทของแต่ละพื้นที่และออกแบบให้มีความสัมพันธ์กัน ทั้งการปรับปรุงศาลาท่าน้ำ ท่าเรือ  เส้นทางเข้าถึงที่ผ่านเข้ามาทางชุมชน จะทำให้มรดกทางวัฒนธรรม โบราณสถานต่าง ๆ  วิถีชีวิตดั้งเดิม เป็นที่รู้จักและได้รับการอนุรักษ์มากยิ่งขึ้น เศรษฐกิจในชุมชนจะดีขึ้นจากการที่มีนักท่องเที่ยวเข้าสู่ชุมชนมากขึ้น
4. ผลกระทบที่มีต่อผู้ประกอบการริมน้ำ เมื่อมีโครงการฯ ผู้ประกอบการจะยังคงประกอบกิจการได้เหมือนเดิม เพียงแต่มีทางผ่านด้านหน้าจากเดิมที่เคยอยู่ติดแม่น้ำ  กล่าวอีกนัยหนึ่งคือ การมีโครงการจะทำให้เกิดประโยชน์ต่อผู้ประกอบการ  เนื่องจากประชาชนสามารถเข้าถึงแม่น้ำเจ้าพระยาเพื่อชมทัศนียภาพที่สวยงามและศิลปวัฒนธรรมของสองฝั่งแม่น้ำได้มากขึ้น  เป็นการเพิ่มจำนวนนักท่องเที่ยวและกระตุ้นการท่องเที่ยวได้อย่างมาก
5. ด้านความปลอดภัย เมื่อโครงการฯ ก่อสร้างแล้วเสร็จ  จะมีการสร้างระบบป้องกันมิให้รถจักรยานยนต์ หาบเร่แผงลอย เข้ามาในบริเวณ  มีการติดตั้งระบบกล้องวงจรปิด  ไฟฟ้าแสงสว่าง  การตรวจตราสอดส่อง  ตลอดจนจัดให้มีศูนย์บริการเพื่อให้บริการนักท่องเที่ยวและดูแลเรื่องความปลอดภัย
ด้านประเด็นที่ 3 คอลัมน์นิสต์กะบังลม นสพ. ผู้จัดการ ตั้งข้อสังเกตโครงการทางเลียบแม่น้ำเจ้าพระยา จะส่งผลกระทบต่อการผันน้ำและกระทบต่อสถานการณ์อุทกภัยอย่างแน่นอน พร้อมเห็นว่า 2 มหาวิทยาลัยที่รัฐบาลมอบหมายให้ศึกษาผลกระทบนั้นให้ข้อมูลบิดเบือนต่อสังคม จากกรณีที่ระบุว่าโครงการดังกล่าวไม่กระทบต่อการไหลของน้ำในแม่น้ำเจ้าพระยาแต่อย่างใด นั้น ขอชี้แจงว่า การดำเนินงานโครงการพัฒนาริมฝั่งแม่น้ำเจ้าพระยาได้มีการศึกษาความเหมาะสมในทุก ๆ ด้าน ทั้งด้านสถาปัตยกรรม วิศวกรรม สิ่งแวดล้อม ชลศาสตร์ ประวัติศาสตร์ สังคม เศรษฐกิจ วัฒนธรรม โดยผู้เชี่ยวชาญในแต่ละด้านจากสถาบันเทคโนโลยีพระจอมเกล้าเจ้าคุณทหารลาดกระบัง ได้นำเสนอข้อมูลที่เป็นข้อเท็จจริงทางวิชาการ ไม่สามารถบิดเบือนต่อสังคมได้  โดยขอเรียนย้ำว่า กทม. ซึ่งเป็นหน่วยงานของรัฐ ที่ดำเนินงานตอบสนองนโยบายรัฐบาลอย่างมีประสิทธิภาพมาโดยตลอดนั้น ได้ดำเนินโครงการฯ ด้วยความรอบคอบ  มีกระบวนการดำเนินงานและการศึกษาผลกระทบด้านต่าง ๆ  ตลอดจนได้มีการพิจารณาหาแนวทางแก้ไขในข้อกังวลและผลกระทบที่อาจเกิดขึ้นแก่ประชาชนอย่างครบถ้วนและรอบด้าน โดยจะไม่ส่งผลกระทบต่อการผันน้ำและกระทบต่อสถานการณ์อุทกภัยอย่างแน่นอน ทั้งนี้  เพื่อให้โครงการพัฒนาริมฝั่งแม่น้ำเจ้าพระยา เป็น Landmark ใหม่แห่งเมืองหลวงที่มีความสมบูรณ์แบบ  ส่งเสริมการท่องเที่ยวเพื่อพัฒนาเศรษฐกิจ อนุรักษ์  สืบสาน สร้างสรรค์วัฒนธรรมรวมทั้งประวัติศาสตร์ตลอดสองฟากฝั่งแม่น้ำ และที่สำคัญทำให้แม่น้ำเจ้าพระยาเป็นของคนไทยทุกคน หรือ Chao Phraya  for  All นั่นเอง
----------------------------------

ที่มา : http://www.thaigov.go.th/news/contents/details/7512
