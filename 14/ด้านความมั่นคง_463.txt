รัฐบาลไทย-ข่าวทำเนียบรัฐบาล-ความร่วมมือไทย - เยอรมัน

วันเสาร์ที่ 9 ธันวาคม 2560
ความร่วมมือไทย - เยอรมัน
นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อมให้การต้อนรับ Mr. Tim Mahler รักษาการผู้อำนวยการองค์กรความร่วมมือระหว่างประเทศของเยอรมัน (GIZ) และคณะ
นายวิจารย์ สิมาฉายา ปลัดกระทรวงทรัพยากรธรรมชาติและสิ่งแวดล้อมให้การต้อนรับ Mr. Tim Mahler รักษาการผู้อำนวยการองค์กรความร่วมมือระหว่างประเทศของเยอรมัน (GIZ) และคณะ ทั้งสองฝ่ายได้หารือถึงการดำเนินการร่วมกันในปัจจุบัน และแนวทางการทำงานเพื่อส่งเสริมความร่วมมือด้านการจัดการทรัพยากรธรรมชาติและสิ่งแวดล้อมในอนาคต ซึ่งเป็นแผนงานใหม่ มีกรอบระยะเวลา ๔ ปี (พ.ศ. ๒๕๕๙-๒๕๖๔) ร่วมกับผู้แทนหน่วยงาน ได้แก่ สำนักงานนโยบายและแผนทรัพยากรธรรมชาติและสิ่งแวดล้อม กรมควบคุมมลพิษ กรมทรัพยากรน้ำ และสำนักความร่วมมือด้านทรัพยากรธรรมชาติและสิ่งแวดล้อมระหว่างประเทศ สาระสำคัญของการหารือมุ่งเน้นในประเด็นการเปลี่ยนแปลงสภาพภูมิอากาศในสาขาต่าง ๆ อาทิ การลดผลกระทบจากการเปลี่ยนแปลงสภาพภูมิอากาศ (Mitigation) และการปรับตัวต่อการเปลี่ยนแปลงสภาพภูมิอากาศ (adaptation) การจัดการขยะการบริหารจัดการน้ำ การเกษตรและพลังงาน โดยมีหน่วยงานต่างๆ ที่เกี่ยวข้องเข้ามามีส่วนร่วมในการดำเนินโครงการ ทั้งนี้ ปลัดกระทรวงทรัพยากรธรรมชาติและสิ่งแวดล้อมให้ข้อเสนอแนะที่จะขยายขอบเขตการดำเนินงานที่เกี่ยวข้องกับสิ่งแวดล้อม โดยเน้นการดำเนินงานเพื่อให้บรรลุเป้าหมายการพัฒนาที่ยั่งยืน อาทิ การประเมินการท่องเที่ยว การเกษตรและสุขภาพ เป็นต้น รวมทั้งการนำเครื่องมือทางเศรษฐศาสตร์มาประยุกต์ใช้
ในการนี้ GIZ แจ้งว่า จะได้รวบรวมโครงการที่ทางกระทรวงทรัพยากรธรรมชาติและสิ่งแวดล้อมสนใจมีความร่วมมือกับ GIZ เสนอไปยังรัฐบาลสหพันธ์สาธารณรัฐเยอรมนี เพื่อพิจารณาตอบรับการให้การสนับสนุนทั้งด้านผู้เชี่ยวชาญ เทคโนโลยี และการเงินซึ่งคาดว่าจะทราบผลภายในเดือนกุมภาพันธ์ พ.ศ. ๒๕๖๑ และจะได้เริ่มการดำเนินงานร่วมกันในโอกาสแรก

ที่มา : http://www.thaigov.go.th/news/contents/details/8663
