รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวชายวัย 59 ปี ต้องรับภาระเลี้ยงดูภรรยา ที่ป่วยเส้นเลือดในสมองตีบ และหลานชายพิการทางสมอง ที่ย่านหนองจอก กทม.

วันพุธที่ 20 กันยายน 2560
รมว.พม. กำชับ จนท. เร่งช่วยเหลือครอบครัวชายวัย 59 ปี ต้องรับภาระเลี้ยงดูภรรยา ที่ป่วยเส้นเลือดในสมองตีบ และหลานชายพิการทางสมอง ที่ย่านหนองจอก กทม.
รมว.พม. กำชับ จนท. เร่งช่วยเหลือครอบครัวชายวัย 59 ปี ต้องรับภาระเลี้ยงดูภรรยา ที่ป่วยเส้นเลือดในสมองตีบ และหลานชายพิการทางสมอง ที่ย่านหนองจอก กทม. และช่วยเหลือครอบครัวผู้ด้อยโอกาส และประสบปัญหาทางสังคม ที่ จ.ปทุมธานี
วันนี้ (20 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 717/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีชายวัย 59 ปี ประกอบอาชีพเก็บของเก่าขาย ต้องรับภาระเพียงลำพังดูแลภรรยาวัย 51 ปี ที่ป่วยเส้นเลือดในสมองตีบ ทำให้ร่างกายซีกซ้ายขยับไม่ได้ และหลานชายวัย 17 ปี ที่พิการทางสมอง ตาบอด และหูหนวก ทั้ง 3 ชีวิต อาศัยในบ้านสภาพเก่าทรุดโทรม ครอบครัวมีฐานะยากจน ที่ย่านหนองจอก กรุงเทพฯ นั้น ตนได้กำชับหน่วยงานที่เกี่ยวข้องในสังกัดกระทรวง พม. ได้แก่ กรมส่งเสริมและพัฒนาคุณภาพชีวิตคนพิการ (พก.) และกรมกิจการเด็กและเยาวชน (ดย.) เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก และคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของหญิงดังกล่าวอย่างใกล้ชิด รวมทั้งการปรับปรุงสภาพที่อยู่อาศัยให้อยู่ในสภาพ ที่ถูกสุขลักษณะ มั่นคง และเหมาะสมกับการใช้ชีวิตของผู้พิการ อีกทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 44 ปี ที่ป่วยเป็นโรคอัมพฤกษ์ครึ่งซีก ต้องรับภาระเพียงลำพังเลี้ยงดูลูกสาว 2 คน วัย 12 และ 13 ปี ครอบครัวมีฐานะยากจน ต้องอาศัยขอข้าววัดกินประทังชีวิต โดยทั้ง 3 ชีวิต อาศัยอยู่บ้านที่ติดจำนอง และมีหนังสือแจ้งจากธนาคารกำลังจะเข้ามายึดบ้าน ที่อำเภอเมือง จังหวัดปทุมธานี นั้น ตนได้กำชับให้พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก เยาวชน  และคนพิการของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กสาวทั้ง 2 คนในระยะยาว พร้อมช่วยเหลือดูแลในเรื่องการรักษาพยาบาลของผู้ป่วยอย่างใกล้ชิด และให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อคุณภาพชีวิตที่ดี รวมทั้งประสานหน่วยงานที่เกี่ยวข้องในพื้นที่ร่วมกันกำหนดแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/6817
