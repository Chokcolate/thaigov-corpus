รัฐบาลไทย-ข่าวทำเนียบรัฐบาล-สธ.ให้สถานบริการสาธารณสุขดูแลประชาชนในพื้นที่น้ำท่วมจากพายุ “ทกซูรี”

วันจันทร์ที่ 18 กันยายน 2560
สธ.ให้สถานบริการสาธารณสุขดูแลประชาชนในพื้นที่น้ำท่วมจากพายุ “ทกซูรี”
กระทรวงสาธารณสุข ให้สถานบริการสาธารณสุขเตรียมจุดบริการประชาชนนอกโรงพยาบาล และออกหน่วยแพทย์เคลื่อนที่ดูแลประชาชนในพื้นที่น้ำท่วมจากพายุทกซูรีต่อเนื่อง
นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ว่า กระทรวงสาธารณสุข ได้ให้สถานบริการสาธารณสุขใน 12 จังหวัดที่มีฝนตกหนัก น้ำไหลหลาก น้ำล้นตลิ่งจากพายุดีเปรสชัน “ทกซูรี” (DOKSURI) ตั้งแต่วันที่ 15 กันยายน 2560 ขณะนี้ยังคงมีสถานการณ์ใน 7 จังหวัด คือ กาฬสินธุ์ พิษณุโลก เพชรบูรณ์ สตูล เชียงราย ลําปาง และชัยภูมิ  โดยให้ดำเนินการตามแผนรับมือน้ำท่วม ทั้งด้านการป้องกันความเสียหายต่อโรงพยาบาล การสำรองยา เวชภัณฑ์ อุปกรณ์ทางการแพทย์ และการเตรียมจุดให้บริการนอกโรงพยาบาลหากประชาชนไม่สามารถเดินทางมาโรงพยาบาลได้ จัดหน่วยแพทย์เคลื่อนที่ให้บริการประชาชนในพื้นที่ถูกน้ำท่วม และให้ทีมหมอครอบครัวติดตามกลุ่มผู้ป่วยโรคเรื้อรัง เช่น เบาหวาน ความดันโลหิตสูง โรคหัวใจ โรคทางจิตเวช ให้ได้รับการดูแลไม่ให้ขาดยา รวมทั้งให้การดูแลหญิงตั้งครรภ์และเด็กเล็กด้วย
ในวันนี้ ได้รับรายงานจากโรงพยาบาลชัยภูมิว่า สามารถเปิดบริการได้ปกติ มีน้ำท่วมถนนทางเข้าโรงพยาบาล ได้วางกระสอบทรายกั้นที่ประตูด้านหน้า  เปลี่ยนเส้นทางรับส่งผู้ป่วยฉุกเฉินเป็นประตูด้านหลัง และจัดรถบรรทุก 6 ล้อบริการรับส่งผู้ป่วยและเจ้าหน้าที่มาที่ประตูด้านข้างโรงพยาบาล พร้อมทั้งเตรียมบุคลากร เวชภัณฑ์ พร้อมให้การดูแลผู้ป่วยทั้งในและนอกโรงพยาบาล และส่งหน่วยแพทย์เคลี่อนที่ให้บริการต่อเนื่อง ทั้งนี้ มีสถานบริการได้รับผลกระทบจากพายุลูกนี้รวม 5 แห่ง คือ โรงพยาบาลชัยภูมิ จังหวัดชัยภูมิ เปิดบริการได้ และโรงพยาบาลส่งเสริมสุขภาพ (รพ.สต.) ที่จังหวัดพิษณุโลก คือรพ.สต.ชัยนาม อำเภอวังทอง รพ.สต.พลายชุมพล อ.เมือง รพ.สต.ท่าช้าง อ.พรหมพิราม อยู่ระหว่างการฟื้นฟู เปิดให้บริการได้ ส่วนสถานีอนามัยบ้านน้ำจวง อ.ชาติตระการ  น้ำท่วมสูงประมาณ 1 เมตร ปัจจุบันระดับน้ำลดลง แต่น้ำกัดเซาะตัวอาคารและใต้ล่างอาคาร ปิดให้บริการ ทั้งนี้หากพื้นที่ต้องการยา เวชภัณฑ์ สิ่งสนับสนุนอื่นๆ ทางส่วนกลางยินดีสนับสนุนเต็มที่ ขอให้แจ้งกองสาธารณสุขฉุกเฉิน (สธฉ.)
นายแพทย์โสภณ กล่าวต่อว่า ขณะนี้ยังมีฝนตกต่อเนื่อง ประชาชนอาจป่วยเป็นไข้หวัดหรือไข้หวัดใหญ่ได้ จึงขอให้ประชาชนดูแลร่างกายให้อบอุ่น หากมีไข้สูง อาการไม่ดีขึ้นใน 2 วันขอให้ไปพบแพทย์ รวมทั้งระมัดระวังสัตว์มีพิษที่หนีน้ำเข้าไปอาศัยอยู่ในบ้านกัด ต่อย หากประชาชนเจ็บป่วยฉุกเฉิน โทรแจ้งขอความช่วยเหลือที่สายด่วน 1669 ตลอด 24 ชั่วโมง
**************************  18 กันยายน 2560

ที่มา : http://www.thaigov.go.th/news/contents/details/6753
