รัฐบาลไทย-ข่าวทำเนียบรัฐบาล-กระทรวงเกษตรฯ หารือ สมาคมการเกษตรเยอรมนีสานต่อความร่วมมือด้านการพัฒนาการเกษตรไทยสู่เกษตรอัจฉริยะ(Smart Agriculture)

วันอังคารที่ 16 มกราคม 2561
กระทรวงเกษตรฯ หารือ สมาคมการเกษตรเยอรมนีสานต่อความร่วมมือด้านการพัฒนาการเกษตรไทยสู่เกษตรอัจฉริยะ(Smart Agriculture)
กระทรวงเกษตรฯ หารือ สมาคมการเกษตรเยอรมนีสานต่อความร่วมมือด้านการพัฒนาการเกษตรไทยสู่เกษตรอัจฉริยะ(Smart Agriculture)
นายเลิศวิโรจน์ โกวัฒนะ ปลัดกระทรวงเกษตรและสหกรณ์ กล่าวภายหลังหารือร่วมกับ นายเพเตอร์ โกรทฮูส (Mr.PeterGrothues) กรรมการผู้จัดการสมาคมการเกษตรเยอรมนี และคณะผู้บริหารของสมาคมการเกษตรเยอรมนี ว่า รัฐบาลไทยให้ความสำคัญกับภาคเกษตรกรรม ซึ่งแผนพัฒนาด้านการเกษตรของกระทรวงเกษตรและสหกรณ์มุ่งเน้นทั้งเชิงรุกและเชิงรับ โดยเฉพาะการนำเทคโนโลยีและนวัตกรรมมาประยุกต์ใช้ในการพัฒนาภาคการเกษตร เพื่อพัฒนาคุณภาพชีวิตของเกษตรกร รวมทั้งวางแผนการพัฒนาเกษตรกรให้ทันสมัย ทันต่อการเปลี่ยนแปลงของสถานการณ์โลก และการพัฒนาเกษตรกรให้เป็น Smart Farmer โดยการยกระดับมาตรฐานสินค้าเกษตรและการพัฒนาเกษตรอินทรีย์และเกษตรปลอดภัยมาเป็นตัวขับเคลื่อนในการพัฒนา ซึ่งจากการเข้าร่วมประชุม Ag Machinery International Conference และการหารือร่วมกับกระทรวงอาหารและการเกษตรแห่งสหพันธ์สาธารณรัฐเยอรมนี สมาคมการเกษตรเยอรมนี และสมาคมส่งเสริมกลุ่มเกษตรกรและสหกรณ์การเกษตร ของ น.ส.ชุติมา บุณยประภัศรอดีตรัฐมนตรีช่วยว่าการกระทรวงเกษตรและสหกรณ์ ระหว่างวันที่ 11 – 17 พ.ย. 2560 ที่ผ่านมานั้น ได้หยิบยกประเด็นการจัดทำความร่วมมือด้านเครื่องจักรกลระหว่างกัน โดยพิจารณาแล้วเห็นว่ามีเครื่องจักรกลการเกษตรสมัยใหม่ที่เหมาะสมจะนำมาใช้ในระบบการผลิตการเกษตรแปลงใหญ่ ตามนโยบายของกระทรวงเกษตรและสหกรณ์อาทิ เครื่องตัดหญ้าอาหารสัตว์ ซึ่งเหมาะสมในการนำมาใช้ในแปลงผลิตพืชอาหารสัตว์ของกลุ่มเกษตรกรผู้เลี้ยงโคเนื้อและโคนม ในพื้นที่ภาคเหนือของประเทศไทย
“กระทรวงเกษตรและสหกรณ์ได้สานต่อความร่วมมือด้านการพัฒนาการเกษตรไทยสู่เกษตรอัจฉริยะ (Smart Agriculture) โดยขณะนี้กำลังดำเนินการแต่งตั้งคณะกรรมการโครงการพัฒนาศูนย์เรียนรู้เกษตรอัจฉริยะ ณ ศูนย์บริการการพัฒนาปลวกแดง ตามแนวพระราชดำริ จ.ระยอง เพื่อศึกษาวิจัยและพัฒนาเทคโนโลยีการเกษตรอัจฉริยะที่เหมาะสมกับการผลิตทางการเกษตรของประเทศไทย สำหรับเป็นศูนย์ต้นแบบและเป็นที่ศึกษาดูงานของเกษตรกรและประชาชนที่สนใจ โดยมีหน่วยงานของกระทรวงเกษตรและสหกรณ์ร่วมบูรณาการ ซึ่งกระทรวงเกษตรและสหกรณ์ได้ให้ความสนใจในเครื่องจักรกลการเกษตรสมัยใหม่ของเยอรมนี ที่มีการนำระบบเซนเซอร์และระบบ GPS มาใช้ ทำให้เกิดความแม่นยำในการทำการเกษตรเพิ่มมากขึ้น เช่น เครื่องเซนเซอร์เก็บข้อมูลคุณภาพดิน เครื่องให้ปุ๋ยตามแผนที่ดิน เครื่องกำจัดวัชพืชควบคุมด้วยระบบ GPS เป็นต้น เพื่อเพิ่มประสิทธิภาพการผลิต และลดโอกาสสูญเสียปริมาณผลผลิต ตลอดจนแก้ปัญหาการขาดแคลนแรงงาน”
ทั้งนี้ มีเครื่องจักรกลที่มีการผลิตในประเทศ และนำเข้าจากต่างประเทศจำนวนมาก แต่ยังขาดการทดสอบสมรรถนะทั้งด้านการทำงานและความปลอดภัย กระทรวงเกษตรและสหกรณ์จึงให้ความสำคัญในการจัดตั้งศูนย์ทดสอบเครื่องจักรกลเกษตร (Testing Center) เพื่อยกระดับการพัฒนาอุตสาหกรรมเครื่องจักรกลการเกษตร ลดการสูญเสียทางเศรษฐกิจ และเพิ่มความปลอดภัยจากสินค้าเครื่องจักรกลการเกษตรด้อยคุณภาพ โดยขอรับการสนับสนุนจากเยอรมนีเนื่องจากมีระบบการพัฒนามาตรฐาน เครื่องจักรกลการเกษตร การทดสอบ และศูนย์ทดสอบเครื่องจักรกลเกษตรที่เป็นมาตรฐานระดับโลก รวมทั้งมีผู้เชี่ยวชาญ ซึ่งจะเป็นการช่วยพัฒนาการเกษตรของไทยต่อไป
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/9407
