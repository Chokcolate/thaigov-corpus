รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือและเยียวยาจิตใจเด็กสาววัย 18 ปี ที่ถูกพ่อแท้ๆ วัย 44 ปี ล่วงละเมิดทางเพศนานกว่า 8 ปี โดยที่แม่แท้ๆ ทราบเรื่อง แต่ไม่ให้ความช่วยเหลือที่ จ.นครราชสีมา

วันพฤหัสบดีที่ 15 มิถุนายน 2560
รมว.พม. กำชับ จนท. เร่งช่วยเหลือและเยียวยาจิตใจเด็กสาววัย 18 ปี ที่ถูกพ่อแท้ๆ วัย 44 ปี ล่วงละเมิดทางเพศนานกว่า 8 ปี โดยที่แม่แท้ๆ ทราบเรื่อง แต่ไม่ให้ความช่วยเหลือที่ จ.นครราชสีมา
รมว.พม. กำชับ จนท. เร่งให้การช่วยเหลือและเยียวยาจิตใจเด็กสาววัย 18 ปี ที่ถูกพ่อแท้ๆ วัย 44 ปี ล่วงละเมิดทางเพศนานกว่า 8 ปี โดยที่แม่แท้ๆ ทราบเรื่องตลอด แต่ไม่ให้ความช่วยเหลือ และบังคับให้กินยาคุมกำเนิด ที่ จ.นครราชสีมา
วันนี้ (15 มิ.ย. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 651/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กสาววัย 18 ปี เข้าร้องทุกข์ต่อผู้ใหญ่บ้าน ให้พาเข้าแจ้งความ ต่อเจ้าหน้าที่ตำรวจ ว่าถูกพ่อแท้ๆวัย 44 ปี บังคับทุบตีทำร้ายร่างกายและข่มขืนกระทำชำเรามานานกว่า 8 ปี โดยที่ ผู้เป็นแม่แท้ๆ ก็รับรู้มาโดยตลอด แต่ไม่ได้ให้ความช่วยเหลือและดำเนินคดีใดๆ เนื่องจากกลัวถูกผู้เป็นพ่อทำร้าย และได้บังคับให้ลูกสาวกินยาคุมกำเนิด ที่อำเภอด่านขุนทด จังหวัดนครราชสีมา นั้น ตนได้กำชับให้พัฒนาสังคม และความมั่นคงของมนุษย์จังหวัดนครราชสีมา (พมจ.นครราชสีมา) และหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง ซึ่งขณะนี้ หน่วยงานในพื้นที่สังกัดกระทรวงการพัฒนาสังคมฯ ได้ลงพื้นที่ให้การช่วยเหลือ ในเบื้องต้นตามภารกิจด้านเด็กของกระทรวงการพัฒนาสังคมฯ เรียบร้อยแล้ว และได้รับตัวผู้เสียหายเข้ามาอยู่ใน ความดูแลของบ้านพักเด็กและครอบครัวจังหวัดนครราชสีมาแล้ว เพื่อคุ้มครองสวัสดิภาพและเร่งเยียวยาฟื้นฟูสภาพจิตใจเด็กสาวผู้เสียหายโดยด่วนอย่างใกล้ชิด เพื่อให้เด็กสาวสามารถกลับไปใช้ชีวิตในสังคมต่อไปได้อย่างปกติสุข อีกทั้ง ร่วมกันหารือเพื่อกำหนดแนวทางการช่วยเหลือในระยะยาวต่อไป ทั้งนี้ จากกรณีดังกล่าวนับว่าเป็นปัญหาสังคมที่รุนแรง จึงขอฝากให้ผู้ปกครอง บุคคลในครอบครัว และทุกคนในสังคม อย่านิ่งเฉย ช่วยกันกวดขันดูแลเด็กและเยาวชน ในครอบครัว และในสังคมอย่างใกล้ชิด เพื่อให้เด็กและเยาวชนได้รับความปลอดภัย และไม่ตกเป็นผู้ประสบปัญหาการถูกล่วงละเมิดทางเพศต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงชราวัย 85 ปี ป่วยเป็นโรคอัมพฤกษ์ เดินไม่ได้ หูตึง และช่วยเหลือตัวเองไม่ค่อยได้ ไม่มีบัตรประชาชน อีกทั้ง ถูกลูกๆ ทอดทิ้ง ไม่เคยกลับมาเหลียวแล อาศัยเพียงลำพัง ในบ้านสภาพเก่าทรุดโทรมใกล้ผุพัง อาศัยขอข้าวจากเพื่อนบ้านกินประทังชีวิต ที่อำเภออินทร์บุรี จังหวัดสิงห์บุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสิงห์บุรี (พมจ.สิงห์บุรี) และหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง พร้อมให้การช่วยเหลือในเบื้องต้นตามภารกิจด้านผู้สูงอายุของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างต่อเนื่อง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย และเรื่องการติดต่อทำบัตรประชาชน เพื่อขอรับสิทธิตามสวัสดิการสังคมขั้นพื้นฐาน พร้อมติดตามหาญาติเพื่อรับตัวหญิงชราไปดูแล หากตรวจสอบไม่พบญาติ ทางกระทรวงการพัฒนาสังคมฯ มีหน่วยงานในพื้นที่ที่พร้อมให้การช่วยเหลือดูแลในระยะยาวต่อไป

ที่มา : http://www.thaigov.go.th/news/contents/details/4544
