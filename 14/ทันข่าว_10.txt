รัฐบาลไทย-ข่าวทำเนียบรัฐบาล-อธิบดีกรมการท่องเที่ยวชี้แจงกรณีการปราบปรามทัวร์ศูนย์เหรียญ

วันอังคารที่ 25 กรกฎาคม 2560
อธิบดีกรมการท่องเที่ยวชี้แจงกรณีการปราบปรามทัวร์ศูนย์เหรียญ
อธิบดีกรมการท่องเที่ยวชี้แจงกรณีการปราบปรามทัวร์ศูนย์เหรียญ
วันนี้ (21 กรกฎาคม 2560) นางสาววรรณสิริ โมรากุล อธิบดีกรมการท่องเที่ยว กรมการท่องเที่ยว กระทรวงการท่องเที่ยวและกีฬา ได้ชี้แจงผลการปราบปรามทัวร์ศูนย์เหรียญ ตามที่ผู้บังคับการตำรวจท่องเที่ยวได้ให้ข้อมูล ดังนี้
1 . รัฐบาลมีนโยบายให้สำนักงานตำรวจแห่งชาติดำเนินการปราบปรามบริษัททัวร์ผิดกฎหมาย โดยให้ดำเนินการอย่างต่อเนื่องและเป็นรูปธรรม สำนักงานตำรวจแห่งชาติมีคำสั่งที่ 1/2560 ลงวันที่ 6 ม.ค.60 แต่งตั้งชุดสืบสวนการปราบปรามทัวร์ผิดกฎหมายขึ้นโดยมอบหมายให้ พล.ต.อ.รุ่งโรจน์ แสงคร้าม รอง ผบ.ตร. เป็นผู้ควบคุมการปฏิบัติ มี พล.ต.ต.สุรเชษฐ์ หักพาล ผบก.สปพ. และ พล.ต.ต.ประเสริฐ เงินยวง ผบก.ทท. เป็นผู้บังคับบัญชา
2. ในปี 2560 ดำเนินการจับกุม ตาม พ.ร.บ.ธุรกิจนำเที่ยวและมัคคุเทศก์ฯ แบ่งเป็น ประกอบธุรกิจนำเที่ยวโดยไม่ได้รับอนุญาต 33 ราย ปฏิบัติหน้าที่มัคคุเทศก์โดยไม่ได้รับอนุญาต 58 ราย ความผิดอื่นๆ 387 ราย เช่น ไม่พกใบสั่งงานฯ, ไม่ติดบัตรประจำตัว, เป็นบุคคลต่างด้าวสวมบัตรประชาชนมาประกอบธุรกิจนำเที่ยวในลักษณะทัวร์ต่ำกว่าทุน, เป็นตัวแทนอำพราง (นอมินี) ตลอดจนประกอบธุรกิจในลักษณะหลีกเลี่ยงการเสียภาษีอากร เบื้องต้นสามารถยึดอายัดทรัพย์สินที่ได้มาจากการกระทำความผิดกว่า 300 ล้านบาท
3. มีการบูรณาการกำลังกับหน่วยราชการที่เกี่ยวข้อง ได้แก่ บก.ปคบ., บก.ปอศ., สคบ.,  กรมสรรพากร, กรมการท่องเที่ยว และเจ้าหน้าที่ทหาร ร่วมตรวจสอบกวดขันสถานประกอบการที่เกี่ยวข้องกับการท่องเที่ยว เพื่อป้องกันการกระทำผิดกฎหมาย และไม่ให้มีการเอารัดเอาเปรียบนักท่องเที่ยว โดยเมื่อวันที่ 2 มิ.ย.60 ได้เข้าตรวจสอบบริษัทในกลุ่มสยามเจมส์, วันที่ 6 มิ.ย.60 เข้าตรวจสอบบริษัทในเครือโมเดิร์น กรุ๊ป มีการดำเนินคดีในข้อหาตาม พ.ร.บ.คุ้มครองผู้บริโภค, พ.ร.บ.เครื่องสำอางค์, พ.ร.บ.อาหารและยา และ พ.ร.บ.คุ้มครองสัตว์ป่า นอกจากนี้ ยังเข้าตรวจสอบโรงแรม ซันยู บีช รีสอร์ท หรือโรงแรมหลงหม่า พัทยา พบว่าประกอบกิจการโรงแรมโดยไม่ได้รับอนุญาต ก่อสร้างดัดแปลงอาคารโดยไม่ได้รับอนุญาตตรวจสอบพบว่าเป็นทรัพย์สินที่เกี่ยวข้องกับการประกอบธุรกิจนำเที่ยวผิดกฎหมาย และ ปปง.ได้ดำเนินการยึดอายัดไว้แล้ว
4. ประเด็นการใช้รถบัสป้ายแดงมาประกอบธุรกิจนำเที่ยว กรมการท่องเที่ยวและกองบังคับการตำรวจท่องเที่ยว ร่วมกับกรมการขนส่งทางบก ตรวจสอบและพบการกระทำผิด 32 ราย ซึ่งกรมการขนส่งได้เปรียบเทียบปรับตามอำนาจหน้าที่ ทั้งนี้ ตรวจสอบบริษัทนำเที่ยวและมัคคุเทศก์ที่ใช้รสบัสดังกล่าวพบว่าได้รับอนุญาตถูกต้องตามกฎหมาย โดยกรมการท่องเที่ยวและกองบังคับการตำรวจท่องเที่ยวจะได้มีการดำเนินการตามมาตรการอย่างต่อเนื่อง ต่อไป
…………………………………………….

ที่มา : http://www.thaigov.go.th/news/contents/details/5363
