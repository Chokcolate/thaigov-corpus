รัฐบาลไทย-ข่าวทำเนียบรัฐบาล-ผลการประชุมคณะกรรมการพัฒนาเด็กปฐมวัยแห่งชาติ

วันพฤหัสบดีที่ 30 พฤศจิกายน 2560
ผลการประชุมคณะกรรมการพัฒนาเด็กปฐมวัยแห่งชาติ
พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการพัฒนาเด็กปฐมวัยแห่งชาติ (ก.พ.ป.) ครั้งที่ 3/2560 ร่วมกับหน่วยงานที่เกี่ยวข้อง
วันนี้ (30 พ.ย.60) เวลา 09.00 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล พลอากาศเอก ประจิน จั่นตอง รองนายกรัฐมนตรี ในฐานะรองประธานคณะกรรมการพัฒนาเด็กปฐมวัยแห่งชาติ ได้เป็นประธานการประชุมคณะกรรมการพัฒนาเด็กปฐมวัยแห่งชาติ (ก.พ.ป.) ครั้งที่ 3/2560 ร่วมกับหน่วยงานที่เกี่ยวข้อง สรุปดังนี้
ที่ประชุมได้รับทราบความก้าวหน้าการดำเนินงานพัฒนาระบบมาตรฐานข้อมูลเด็กปฐมวัย ตามข้อสั่งการของรองนายกรัฐมนตรี (พลอากาศเอก ประจิน จั่นตอง) โดยการบูรณาการข้อมูลและระบบสารสนเทศของเด็กปฐมวัย ให้เป็นความร่วมมือในการเชื่อมโยงข้อมูลระหว่างหน่วยงาน 4 กระทรวงหลัก ได้แก่ กระทรวงสาธารณสุข กระทรวงมหาดไทย กระทรวงการพัฒนาสังคมและความมั่นคงของมนุษย์ และกระทรวงศึกษาธิการ รวมถึงหน่วยงานอื่น ๆ ที่เกี่ยวข้อง โดยแบ่งการการดำเนินงานดังนี้ ระยะที่ 1 เป็นการสำรวจข้อมูลของแต่ละหน่วยงานให้ครบถ้วนและถูกต้อง ดำเนินการให้แล้วเสร็จภายในเดือนธันวาคมนี้ และระยะที่ 2 เพิ่มเติมในเรื่องความครบถ้วนของข้อมูลตั้งแต่แรกเกิดทุก ๆ ด้าน แบบ 360 องศาในประเด็นที่จะต้องดูแลเด็ก ส่งเสริมเด็กและพัฒนาเด็กปฐมวัย เพื่อส่งต่อให้เข้าสู่ระบบการศึกษาตามกฎหมายรัฐธรรมนูญฉบับปัจจุบัน โดยจะต้องดำเนินการให้แล้วเสร็จภายในเดือนกันยายน 2561
พร้อมทั้งที่ประชุมได้มีการพิจารณาและมีมติเห็นชอบในหลักการร่างนโยบายและยุทธศาสตร์ด้านเด็กปฐมวัย พ.ศ. 2560 – 2564 และร่างมาตรฐานสถานพัฒนาเด็กปฐมวัยแห่งชาติ พ.ศ. .... โดยมอบหมายหน่วยงานที่เกี่ยวข้องกับการจัดทำนโยบายและยุทธศาสตร์ฯ และมาตรฐานฯ เพื่อหารือร่วมกันในการปรับแก้ไขรายละเอียดให้ชัดเจนครอบคลุมทุกด้านและสอดคล้องตรงกันก่อนนำเสนอที่ประชุมกลุ่มย่อยซึ่งประกอบด้วยหน่วยงานที่เกี่ยวข้องพิจารณาอีกครั้ง เพื่อนำเสนอคณะรัฐมนตรีพิจารณาต่อไป
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8462
