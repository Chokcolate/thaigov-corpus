รัฐบาลไทย-ข่าวทำเนียบรัฐบาล-พาณิชย์เดินสายหารือกลุ่มหอการค้ารุ่นใหม่ทางใต้ นำอีคอมเมิร์ซช่วยพัฒนาเศรษฐกิจท้องถิ่น  ก่อนการประชุม ครม. สัญจรในสัปดาห์หน้า

วันศุกร์ที่ 24 พฤศจิกายน 2560
พาณิชย์เดินสายหารือกลุ่มหอการค้ารุ่นใหม่ทางใต้ นำอีคอมเมิร์ซช่วยพัฒนาเศรษฐกิจท้องถิ่น  ก่อนการประชุม ครม. สัญจรในสัปดาห์หน้า
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า จากที่ที่ประชุมหอการค้าทั่วประเทศ ที่จังหวัดสุราษฎร์ธานี เมื่อวันที่ 18-19 พฤศจิกายน 2560
มีข้อเสนอส่วนหนึ่ง ให้กระทรวงพาณิชย์เข้ามาสนับสนุนผู้แทนธุรกิจรุ่นใหม่ของหอการค้าไทย หรือกลุ่ม YEC (Young Entrepreneur Chamber of Commerce) ในการนำเทคโนโลยีสมัยใหม่มาช่วยผู้ประกอบการ MSME และนักธุรกิจรุ่นใหม่ในแต่ละภูมิภาคนั้น ตนได้มอบให้นางสาวพิมพ์ชนก วอนขอพร ผู้อำนวยการสำนักงานนโยบายและยุทธศาสตร์การค้า (สนค.) และนางอารดา เฟื่องทอง ผู้อำนวยการสำนักตลาดพาณิชย์ดิจิทัล กรมส่งเสริมการค้าระหว่างประเทศ ร่วมเดินทางไปลงพื้นที่ ณ จังหวัดสงขลา ก่อนการประชุม ครม.สัญจรในสัปดาห์หน้า โดยให้นัดหารือกับ YEC จาก 5 จังหวัดชายแดนภาคใต้ ได้แก่ สงขลา สตูล ยะลา นราธิวาส และปัตตานี ในวันเสาร์ที่ 25 พฤศจิกายน ศกนี้ เพื่อรับฟังข้อเสนอแนะแนวทางพัฒนาระบบการค้ายุคใหม่ผ่านเครือข่ายออนไลน์ (Online Platform) ซึ่งเป็นประเด็นความร่วมมือจากที่ประชุมหอการค้าทั่วประเทศ เมื่อสัปดาห์ที่ผ่านมา โดยหอการค้าไทยต้องการผลักดันให้เกิดกลไกตลาดใหม่ในการขับเคลื่อนการค้าสินค้าและบริการของแต่ละกลุ่มจังหวัด ผ่านระบบข้อมูลกลางและช่องทางการค้าให้ผู้ประกอบการรายย่อยได้นำจุดเด่นในท้องถิ่นมาพัฒนาตลาด ช่วยให้เกิดการเติบโตที่ทั่วถึงตามนโยบายเศรษฐกิจของรัฐบาล (Thai Tay with Inclusive Growth)
นางอภิรดีกล่าวว่า การทำ workshop ครั้งนี้ จะเป็นครั้งแรกระหว่างกระทรวงพาณิชย์กับ YEC เพื่อเตรียมความพร้อมผู้ประกอบการไทยให้รองรับความเปลี่ยนแปลงทางเทคโนโลยีที่กำลังเข้ามาอย่างรวดเร็ว ซึ่งตนต้องการให้มีความร่วมมือที่เป็นรูปธรรมเกิดขึ้น เพื่อที่จะนำไปเป็นต้นแบบดำเนินการร่วมกับกลุ่มจังหวัดอื่นต่อไปในอนาคต โดยได้สั่งการให้ สนค. และ สค. พิจารณาหาแนวทางการนำเกษตรกรรายเล็กรายย่อยเข้ามาในระบบการค้าออนไลน์ด้วย นอกเหนือไปจาก MSME เพื่อจะช่วยเศรษฐกิจฐานรากให้ทั่วถึงทุกกลุ่ม
รัฐมนตรีว่าการกระทรวงพาณิชย์อธิบายเหตุผลที่เลือกจังหวัดภาคใต้เป็นกลุ่มนำร่อง ว่าตนเห็นว่าการค้าออนไลน์ หรือ e-commerce จะช่วยให้เกษตรกร ผู้ผลิต ผู้ประกอบการ ใน 3 จังหวัดชายแดนภาคใต้ที่  ประสบปัญหาในการขายสินค้าในท้องที่ ได้มีช่องทางใหม่ ๆ ในการค้าขายโดยไม่ต้องรอให้ลูกค้าเดินทางไปซื้อของในพื้นที่สำหรับสงขลานั้น ในกลุ่ม YEC มีบุคลากรที่ชำนาญด้านการทำ platform อยู่ จึงได้เชิญทุกคนมาหารือโดยพร้อมหน้า เพื่อช่วยเหลือกันให้กลุ่มจังหวัดทางภาคใต้ได้สร้างฐานการค้าออนไลน์ที่เชื่อมโยงกันได้ ทั้งในกลุ่มจังหวัดและจะขยายไปยังกลุ่มอื่น ๆ ต่อไป

ที่มา : http://www.thaigov.go.th/news/contents/details/8338
