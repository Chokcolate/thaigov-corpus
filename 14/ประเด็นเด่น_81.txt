รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพชี้แจง ปัญหาเครื่องชำระเงินอัตโนมัติบนรถโดยสาร ขสมก.

วันศุกร์ที่ 9 กุมภาพันธ์ 2561
องค์การขนส่งมวลชนกรุงเทพชี้แจง ปัญหาเครื่องชำระเงินอัตโนมัติบนรถโดยสาร ขสมก.
องค์การขนส่งมวลชนกรุงเทพชี้แจง ปัญหาเครื่องชำระเงินอัตโนมัติบนรถโดยสาร ขสมก.
วันที่ 11 ธันวาคม 2560 นายประยูร ช่วยแก้ว รองผู้อำนวยการฝ่ายการเดินรถองค์การ รักษาการในตำแหน่ง ผู้อำนวยการองค์การขนส่งมวลชนกรุงเทพ ชี้แจงกรณีปัญหาเครื่องชำระเงินอัตโนมัติบนรถโดยสาร ขสมก. ตามที่สื่อลงพื้นที่สำรวจรถโดยสารประจำทาง ที่เขตการเดินรถที่ 2 (อู่มีนบุรี) ซึ่งมีจำนวนรถเมล์รวม 310 คัน จากการสำรวจพบปัญหาการชำระเงินผ่านเครื่อง E- Ticket และ Cash box ดังนี้ 1. รถเมล์สำหรับผู้ใช้บัตรสวัสดิการแห่งรัฐติดตั้งเครื่องรับบัตรสวัสดิการแห่งรัฐ หรือ E-Ticket และเครื่องรับชำระเงินอัตโนมัติ หรือ Cash box ครบทั้ง 100 คัน เมื่อวันที่ 4 ธันวาคม 2560 แต่เครื่องยังไม่พร้อมใช้งาน เพราะบริษัท ช ทวี จำกัด (มหาชน) ยังไม่เชื่อมต่อระบบสัญญาณ จึงยังใช้พนักงานเก็บค่าโดยสาร รองรับผู้ที่ถือบัตรสวัสดิการฯ ผ่าน Mobile Phone  2. ผู้ใช้รถเมล์ ขสมก. มองว่า การติดตั้ง Cash box อาจไม่คุ้มค่า เพราะเครื่องอาจมีปัญหากรณีมีผู้โดยสารจำนวนมาก และความไม่สะดวกในการจ่ายเงินผ่านเครื่อง โดยเฉพาะผู้สูงอายุ 3. ผู้โดยสารแนะว่า การติดตั้ง Cash box บนรถเมล์ ควรได้รับการทดสอบระบบก่อน ไม่ใช่ลงทุนติดตั้งเครื่องเปล่า โดยที่ไม่เกิดประโยชน์กับผู้โดยสาร
องค์การขนส่งมวลชนกรุงเทพ ขอชี้แจงดังนี้
1. จากรายงานของบริษัท ช ทวี จำกัด (มหาชน) ณ วันที่ 3 ธันวาคม 2560 บริษัทฯได้ดำเนินการติดตั้งเครื่องอ่านบัตร (E-Ticket) จำนวน 775 คัน แต่ใช้งานได้เพียง 122 คัน และติดตั้งเครื่องเก็บค่าโดยสาร (Cash box) จำนวน 300 คัน แต่ยังไม่สามารถใช้งานได้ ซึ่งขณะนี้บริษัทฯ ได้ทำหนังสือส่งมอบ เพื่อให้ ขสมก.ทำการทดสอบประสิทธิภาพการทำงานของเครื่องอ่านบัตรโดยสารที่ติดตั้งบนรถโดยสาร จำนวน 100 คันในสังกัดเขตการเดินรถที่ 7 เพียงอุปกรณ์เดียวเท่านั้น ซึ่งเป็นไปตามเงื่อนไขสัญญาการส่งมอบงานงวดที่ 1  ขณะนี้  ขสมก.อยู่ระหว่างดำเนินการทดสอบส่วนรถโดยสารในสังกัดเขตการเดินรถที่ 2  บริษัทฯยังไม่พร้อมให้ ขสมก.ทำการทดสอบ  ทั้งนี้ ขสมก. ยังไม่มีการตรวจรับอุปกรณ์ใดๆจากบริษัทฯ ทั้งสิ้น กรณีที่บริษัทฯไม่สามารถส่งมอบเครื่องอ่านบัตรและเครื่องเก็บค่าโดยสารได้ตามสัญญา ขสมก.จะดำเนินการปรับบริษัทฯตามรายละเอียดเงื่อนไขที่ระบุไว้ในสัญญาต่อไป
2. บริษัท ช ทวี จำกัด (มหาชน) มีหนังสือลงวันที่ 27 พฤศจิกายน 2560 เพื่อขอหารือกับ ขสมก.เรื่องการปรับใช้เครื่องเก็บค่าโดยสาร (Cash box) ให้เหมาะสมกับสถานการณ์ เนื่องจากปัจจุบันเทคโนโลยีมีการเปลี่ยนแปลงอย่างรวดเร็ว ส่งผลทำให้เครื่องเก็บค่าโดยสารอาจถูกยกเลิกการใช้งานภายใน 2 ปี โดยขณะนี้ อยู่ระหว่างการพิจารณา เนื่องจาก ขสมก. ได้ตรวจพบว่าเครื่องเก็บค่าโดยสารมีปัญหาทางด้านเทคนิค ทำให้ไม่สามารถทำงานได้อย่างมีประสิทธิภาพ อีกทั้ง ยังมีข้อจำกัดในการทำงานช่วงชั่วโมงเร่งด่วน (Rush hour) ที่อาจทำให้เกิดปัญหาการจราจร ประกอบกับ ขสมก.จะพัฒนาระบบ E-Ticket เข้าสู่ระบบตั๋วร่วมหรือบัตรแมงมุม ภายใน 2 ปี ซึ่งจะไม่มีการใช้เงินสดอีกต่อไป แต่ตามสัญญา บริษัทฯจะต้องติดตั้งเครื่องอ่านบัตรและเครื่องเก็บค่าโดยสารบนรถ จำนวน 2,600 คัน  โดยจะต้องติดตั้งให้แล้วเสร็จ จำนวน 800 คัน ภายในวันที่ 12 ธันวาคม 2560 หากบริษัทฯไม่สามารถดำเนินการแล้วเสร็จภายในระยะเวลาที่กำหนด ขสมก.จะดำเนินการปรับบริษัทฯตามรายละเอียดที่กำหนดไว้ในสัญญา ในส่วนของรถโดยสารที่เหลืออีก 1,800 คัน ขสมก.จะเร่งพิจารณา หนังสือที่บริษัทฯขอหารือต่อไป
3. ขสมก. รับมอบนโยบายจาก นายไพรินทร์ ชูโชติถาวร รัฐมนตรีช่วยว่าการกระทรวงคมนาคม จากการเดินทางมาตรวจเยี่ยม เมื่อวันที่ 9 ธันวาคม 2560 ว่า "ก่อนที่ ขสมก.จะดำเนินการประกวดราคาการจัดซื้อจัดจ้าง จะต้องทำการทดลองก่อน เพื่อวิเคราะห์ข้อดี-ข้อเสีย โดยเชิญเอกชนผู้สนใจมาร่วมทดลองเมื่อประเมินผลการทดลองแล้วเป็นที่น่าพอใจจึงค่อยดำเนินกระบวนการจัดซื้อจัดจ้าง"
--------------------

ที่มา : http://www.thaigov.go.th/news/contents/details/8677
