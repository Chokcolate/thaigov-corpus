รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมถก กระทรวงการท่องเที่ยวฯ ส่งเสริมท่องเที่ยวไทยด้วยเทคโนโลยีดิจิทัล

วันพุธที่ 14 มิถุนายน 2560
กระทรวงดิจิทัลฯ ร่วมถก กระทรวงการท่องเที่ยวฯ ส่งเสริมท่องเที่ยวไทยด้วยเทคโนโลยีดิจิทัล
กระทรวงดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา ร่วมเป็นประธานการประชุมหารือเกี่ยวกับความคืบหน้าการดำเนินงานโครงการ “ด้านการท่องเที่ยวด้วยเทคโนโลยีดิจิทัล” เพื่อพิจารณาแนวทางการดำเนินงานโครงการดังกล่าว รวมถึงแนวทางการประสานงานและบูรณาการการดำเนินงานด้าน Digital Tourism ระหว่างสองกระทรวง สำหรับกระทรวงดิจิทัลฯ ได้มอบหมายให้สำนักงานส่งเสริมเศรษฐกิจดิจิทัล (ดีป้า) ดำเนินการเกี่ยวกับเรื่องนี้แล้ว 5 โครงการ คือ 1) โครงการส่งเสริมประเทศไทยให้เป็นศูนย์กลางการท่องเที่ยวในระดับสากล 2) โครงการพัฒนาสื่อดิจิทัลมัลติมีเดียสำหรับการท่องเที่ยว โดยพัฒนาแอปพลิเคชั่น “SEE THRU THAILAND” 3) โครงการส่งเสริมพื้นที่พิเศษสำหรับเศรษฐกิจดิจิทัล 4) โครงการพัฒนาศักยภาพผู้ประกอบการการใช้เทคโนโลยีและนวัตกรรมดิจิทัล และ 5) โครงการขับเคลื่อนเศรษฐกิจและการท่องเที่ยวเพชรสมุทรคีรี ซึ่งอยู่ระหว่างการดำเนินการ นอกจากนี้ สำนักงานสถิติแห่งชาติ (สสช.) ยังได้ดำเนินการสำรวจการประกอบกิจการโรงแรมและเกสต์เฮาส์ ในทุก 2 ปี และสำรวจพฤติกรรมการเดินทางท่องเที่ยวของชาวไทย พ.ศ. 2559 รวมทั้งการบูรณาการสารสนเทศเพื่อการบริหาร ของข้อมูลสถิติรายสาขาด้านการท่องเที่ยวและกีฬาอีกด้วย เมื่อวันที่ 12 มิถุนายน 2560 ณ ห้องประชุมกระทรวงการท่องเที่ยวและกีฬา ถ.ราชดำเนินนอก กรุงเทพฯ
**************************

ที่มา : http://www.thaigov.go.th/news/contents/details/4527
