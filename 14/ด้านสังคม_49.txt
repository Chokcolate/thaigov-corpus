รัฐบาลไทย-ข่าวทำเนียบรัฐบาล-ปลัด พม. เป็นประธานในพิธีเปิด สถานธนานุเคราะห์ สาขาที่ 10 แห่งใหม่ เขตหนองจอก กรุงเทพฯ

วันอาทิตย์ที่ 2 เมษายน 2560
ปลัด พม. เป็นประธานในพิธีเปิด สถานธนานุเคราะห์ สาขาที่ 10 แห่งใหม่ เขตหนองจอก กรุงเทพฯ
ปลัด พม. เป็นประธานในพิธีเปิด สถานธนานุเคราะห์ สาขาที่ 10 แห่งใหม่ เขตหนองจอก กรุงเทพฯ เพื่อขยายการให้บริการอย่างทั่วถึงตามโยบายของรัฐบาลในการช่วยเหลือประชาชนผู้มีรายได้น้อย
วันนี้ (29 มี.ค. 60) เวลา 10.30 น. ที่ อาคารสถานธนานุเคราะห์ สาขาที่ 10 เขตหนองจอก กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดสถานธนานุเคราะห์ (โรงรับจำนำของรัฐ) สาขาที่ 10 แห่งใหม่ เขตหนองจอก กรุงเทพฯ เพื่อขยายการให้บริการตามโยบายของรัฐบาล ในการช่วยเหลือประชาชนผู้มีรายได้น้อยที่ประสบปัญหาเฉพาะหน้าด้านการเงิน การดำรงชีพและการประกอบอาชีพ ในฐานะของสถาบันการเงินทางเลือกหนึ่งที่ทำให้ประชาชนได้มีโอกาสเข้าถึงบริการทางการเงินของภาครัฐ ลดความเหลื่อมล้ำ ลดปัญหาการกู้เงินนอกระบบ นำมาสู่การสร้างความมั่นคงในการดำรงชีวิตในสังคมได้อย่างปกติสุข
นายไมตรี กล่าวว่า ปัจจุบัน สถานธนานุเคราะห์ เป็นสถาบันรับจำนำของรัฐบาล ภายใต้การดูแลของกรมพัฒนาสังคมและสวัสดิการ(พส.) กระทรวงการพัฒนาสังคมและความมั่นคงของมนุษย์ (พม.) มีสาขาทั้งสิ้น 36 แห่ง ตั้งอยู่ในพื้นที่เขตต่างๆของกรุงเทพฯ จำนวน 29 แห่ง ปริมณฑล 3 แห่ง ได้แก่ จังหวัดนนทบุรี ปทุมธานี สมุทรปราการ และส่วนภูมิภาค 3 แห่ง ได้แก่ จังหวัดระยอง 2 แห่ง และจังหวัดลำพูน 1 แห่ง สำหรับการเปิดสถานธนานุเคราะห์ สาขาที่ 10 แห่งใหม่ เขตหนองจอก กรุงเทพฯ เนื่องด้วยสถานธนานุเคราะห์ สาขาที่ 10 เดิม ตั้งอยู่บริเวณเชิงสะพานดาวคะนอง เขตธนบุรี กรุงเทพฯ ถูกเวนคืนที่ดินเพื่อสร้างทางรถไฟฟ้าสายสีม่วง ดังนั้น สำนักงานธนานุเคราะห์ จึงเล็งเห็นว่าพื้นที่แขวงกระทุ่มราย เขตหนองจอก กรุงเทพฯ เหมาะสมกับการตั้งสถานธนานุเคราะห์ 10 แห่งใหม่ เนื่องจากพื้นที่เขตหนองจอก เป็นแหล่งชุมชนที่มีประชากรหนาแน่น ประชาชนส่วนใหญ่ประกอบอาชีพเกษตรกรรม ค้าขาย ซึ่งอาจมีความต้องการเงินทุนเพื่อไปใช้ ในการประกอบอาชีพ จึงได้ดำเนินการจัดตั้งสถานธนานุเคราะห์สาขาที่ 10 แห่งใหม่ เขตหนองจอก กรุงเทพฯ เพื่อรองรับ ความต้องการและช่วยเหลือประชาชนผู้มีรายได้น้อยในท้องถิ่นได้อย่างทั่วถึง โดยเป้าหมายในปีแรก คาดว่าจะมีผู้มาใช้บริการไม่น้อยกว่า 8,000 ราย คิดเป็นมูลค่าจำนวนทั้งสิ้นประมาณ 100 ล้านบาท
นายไมตรี กล่าวต่อไปว่า นอกจากนี้ ในปี 2560 ได้กำหนดให้มีการขยายสาขาสถานธนานุเคราะห์ไปสู่พื้นที่ภูมิภาค เพื่อเพิ่มช่องทางบริการรับจำนำของภาครัฐ จำนวน 3 แห่งคือ สาขาที่ 37 จังหวัดสุราษฎร์ธานี สาขาที่ 38 จังหวัดอุดรธานี และสาขาที่สาม 39 จังหวัดพิษณุโลก โดยการเปิดให้บริการทั้ง 3 แห่ง คาดว่าจะช่วยเหลือประชาชนให้เข้าถึงแหล่งเงินทุน ได้ไม่น้อยกว่า 15,000 ราย มีมูลค่าการรับจำนำรวมทั้งสิ้นประมาณ 250 ล้านบาท
"ทั้งนี้ สถานธนานุเคราะห์ มีการคิดอัตราดอกเบี้ยที่ต่ำ ซึ่งนับว่าเป็นการช่วยเหลือประชาชนอย่างแท้จริง และได้มีการปรับเปลี่ยนการบริการใหม่ ตั้งแต่เรื่องภาพลักษณ์ภายนอก ให้ดูมีความสะดวกสบายมากขึ้นคล้ายคลึงสถาบันการเงินต่างๆ ตลอดจนการนำเอาเทคโนโลยีที่ทันสมัยเข้ามาช่วยเพิ่มประสิทธิภาพการให้บริการที่สะดวก รวดเร็ว และมีมาตรฐานมากยิ่งขึ้นเพื่อสร้างความประทับใจให้แก่ผู้มาใช้บริการ ตามแนวคิด ให้ราคาสูง ดอกเบี้ยต่ำ เก็บทรัพย์อุ่นใจ” นายไมตรี กล่าวในตอนท้าย

ที่มา : http://www.thaigov.go.th/news/contents/details/2743
