รัฐบาลไทย-ข่าวทำเนียบรัฐบาล-ให้โอวาทผู้แทนเยาวชนโครงการ "ขอทำดีเพื่อแผ่นดิน"

วันจันทร์ที่ 4 กันยายน 2560
ให้โอวาทผู้แทนเยาวชนโครงการ "ขอทำดีเพื่อแผ่นดิน"
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นผู้แทนนายกรัฐมนตรี ในการพบปะและให้โอวาทแก่ผู้แทนเยาวชนโครงการ "ขอทำดีเพื่อแผ่นดิน" สานต่อพระราชปณิธาน สืบสานพระราชกรณียกิจ ครั้งที่ 2
โรงพยาบาลจุฬาลงกรณ์ โดย นพ.พินิจ กุลละวณิชย์ ผู้ช่วยเลขาธิการสภากาชาดไทย นางสุนันทา ศรอนุสิน ผู้อำนวยการสำนักงานยุวกาชาด ตลอดจนผู้บริหาร เจ้าหน้าที่ และเยาวชนในโครงการ เข้าร่วมงานกว่า 300 คน
นพ.ธีระเกียรติ เจริญเศรษฐศิลป์ กล่าวว่า กระทรวงศึกษาธิการในฐานะรับผิดชอบการจัดการศึกษาเรียนรู้แก่เด็กและเยาวชน ตลอดจนประชาชนของประเทศ ได้น้อมนำพระบรมราโชบายด้านการศึกษาของสมเด็จพระเจ้าอยู่หัวมหาวชิราลงกรณ บดินทรเทพยวรางกูร (ในหลวงรัชกาลที่ 10) มีใจความสำคัญว่า "การศึกษาต้องมุ่งสร้างพื้นฐานให้แก่ผู้เรียนใน 3 ด้าน คือ 1) ส่งเสริมให้นักเรียนมีทัศนคติที่ถูกต้อง 2) การศึกษาต้องมุ่งสร้างพื้นฐานชีวิตหรืออุปนิสัยที่มั่นคงเข้มแข็ง อาทิ การสร้างบุคลิกและอุปนิสัยที่ดีงาม (Character Education) 3) ให้นักเรียนมีอาชีพ มีงานทำ”
โดยนำมากำหนดเป็นเป้าหมายใหญ่ของการศึกษาใน 2 ประการ คือ เพื่อทำมาหากินมีอาชีพที่ดี และเพื่อมีชีวิตที่ดี มุ่งเน้นจัดการศึกษาเรียนรู้เพื่อให้ผู้เรียนมีความรู้ สามารถออกไปประกอบสัมมาชีพ และเป็นพลเมืองที่ดีของสังคม โดยปลายทางของการศึกษาที่แท้จริง มุ่งหวังไปถึงการมีอุปนิสัยที่ดีงามด้วย ซึ่งความดีงามหรือความดี จะเกิดขึ้นได้ก็ต่อเมื่อมีการลงมือทำจริงอย่างต่อเนื่อง มิใช่เพียงการนึกคิดหรือแค่พูดว่าทำดี แล้วจะเกิดความดีขึ้นได้
ในส่วนของการทำจิตอาสานั้น สามารถเริ่มได้จากจิตใจและตัวของเราที่ต้องมีทัศนคติที่ดีก่อน จากนั้นจึงจะไปทำประโยชน์ให้กับอื่นได้ ซึ่งการทำประโยชน์ให้กับผู้อื่น ถือเป็นทางลัดที่ทำให้เรามีความสุข แม้การทำความดีอาจจะมีอุปสรรคบ้าง แต่อุปสรรคหรือสิ่งต่าง ๆ จะทำให้เราเข้มแข็งขึ้น และยิ่งได้ใช้ความสามารถของเราทำให้เกิดประโยชน์แก่ผู้คนได้มากเพียงใด เราก็จะเกิดความรู้สึกดี ๆ เกิดความสุขมากขึ้นเท่านั้น นอกจากนี้ การทำจิตอาสาสามารถเริ่มต้นจากที่บ้าน เริ่มต้นกับพ่อแม่ของเราก่อน เพราะเป็นผู้มีพระคุณดูแลเราจนเติบใหญ่ เป็นการเริ่มต้นจากการรักตนเอง ก่อนจะส่งต่อไปยังคนใกล้ตัว เพื่อน คนรอบข้าง ชุมชน จนถึงสังคมต่อไป
นอกจากนี้ ต้องขอชื่นชมสำนักงานยุวกาชาด สภากาชาดไทย ที่ได้จัดโครงการ “ขอทำดีเพื่อแผ่นดิน” สานต่อพระราชปณิธาน สืบสานพระราชกรณียกิจ ครั้งที่ 2 ภายใต้ชื่องาน "ตามรอยพระยุคลบาท บรมนาถบพิตร" ซึ่งถือเป็นกิจกรรมที่ดี ที่ช่วยส่งเสริมและสนับสนุนให้กลุ่มเยาวชนในระดับอุดมศึกษาหรือเทียบเท่า ได้มีโอกาสร่วมกันทำดีเพื่อสังคมและแผ่นดิน สอดคล้องกับเป้าหมายการจัดการศึกษาของกระทรวงศึกษาธิการ โดยในปีนี้ได้คัดเลือกโครงการของกลุ่มเยาวชนในสถาบันอุดมศึกษาทั่วประเทศ จำนวน 29 โครงการ จาก 23 สถาบัน พร้อมนำกลุ่มเยาวชนเข้ารับเงินขวัญถุงสำหรับเป็นค่าใช้จ่ายในการดำเนินโครงการ จาก ศ.นพ.เกษม วัฒนชัย องคมนตรี เมื่อวันที่ 30 มีนาคม 2560 ที่ผ่านมาด้วยแล้ว
นวรัตน์ รามสูต, บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ

ที่มา : http://www.thaigov.go.th/news/contents/details/6378
