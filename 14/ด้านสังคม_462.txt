รัฐบาลไทย-ข่าวทำเนียบรัฐบาล-รมว.พม. ชื่นชมเด็กสาววัย 17 ปี สู้ชีวิตตระเวนขึ้นชกมวย เพื่อหารายได้ช่วยเหลือจุนเจือครอบครัว อาศัยอยู่กับพ่อ-แม่ และพี่น้องอีก 11 คน ครอบครัวมีฐานะยากจน ที่ จ.เชียงราย

วันศุกร์ที่ 21 กรกฎาคม 2560
รมว.พม. ชื่นชมเด็กสาววัย 17 ปี สู้ชีวิตตระเวนขึ้นชกมวย เพื่อหารายได้ช่วยเหลือจุนเจือครอบครัว อาศัยอยู่กับพ่อ-แม่ และพี่น้องอีก 11 คน ครอบครัวมีฐานะยากจน ที่ จ.เชียงราย
รมว.พม. ชื่นชมเด็กสาววัย 17 ปี สู้ชีวิตตระเวนขึ้นชกมวย เพื่อหารายได้ช่วยเหลือจุนเจือครอบครัว อาศัยอยู่กับพ่อ-แม่ และพี่น้องอีก 11 คน ครอบครัวมีฐานะยากจน ที่ จ.เชียงราย พร้อมเร่งเยียวยาจิตใจหญิงชราวัย 70 ปี และเด็กหญิงวัย 9 ขวบ ที่ถูกล่วงละเมิดทางเพศ
วันนี้ (21 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 676/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุมณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กสาววัย 17 ปี นักเรียนชั้น ม.6 โรงเรียนแห่งหนึ่ง ครอบครัวมีฐานะยากจน แต่สู้ชีวิต ตระเวนขึ้นชกมวย เพื่อหารายได้ช่วยเหลือจุนเจือครอบครัว และเป็นทุนการศึกษา อาศัยอยู่กับ พ่อ-แม่ และพี่น้องอีก 11 คน ด้านเด็กสาวเปิดเผยว่าทุกครั้งที่ขึ้นชกถึงแม้จะเหนื่อยและเจ็บปวดแค่ไหนแต่ก็ต้องอดทน เพราะทางบ้านฐานะยากจน ที่อำเภอเชียงแสน จังหวัดเชียงราย นั้น ตนขอชื่นชมในความขยันหมั่นเพียร มุมานะอดทน กตัญญู มีความตั้งใจช่วยเหลือครอบครัว ไม่ย่อท้อต่ออุปสรรคในการดำเนินชีวิต น่ายกย่องเป็นแบบอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กสาวคนดังกล่าว และพี่น้องทั้งหมดในระยะยาว นอกจากนี้ ให้ความช่วยเหลือในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเจ้าหน้าที่ตำรวจบุกเข้าจับกุมชายหนุ่มวัย 23 ปี ที่อยู่ ในอาการมึนเมาสารเสพติด ก่อเหตุข่มขืนกระทำชำเราหญิงชราวัย 70 ปี ที่มีอาชีพเก็บของเก่าขาย และทำร้ายร่างกายได้รับบาดเจ็บ ศีรษะแตก และฟกช้ำทั่วลำตัว ที่อำเภอเมือง จังหวัดหนองคาย และกรณีเจ้าหน้าที่ตำรวจเข้าจับกุม ชายวัย 44 ปี ที่ก่อเหตุข่มขืนกระทำชำเราลูกเลี้ยงวัย 9 ขวบ โดยบังคับข่มขู่กระทำมานานกว่า 2 เดือน ที่อำเภอไทรงาม จังหวัดกำแพงเพชร นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.หนองคาย และ พมจ.กำแพงเพชร พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง เพื่อให้การช่วยเหลือในเบื้องต้นตามภารกิจด้านผู้สูงอายุและเด็กของกระทรวง พม. พร้อมเร่งเยียวยาฟื้นฟูสภาพจิตใจหญิงชราและเด็กหญิงผู้เสียหายดังกล่าวโดยด่วนอย่างใกล้ชิด เพื่อให้ผู้เสียหายสามารถกลับมาใช้ชีวิตในสังคมได้อย่างปกติสุข พร้อมทั้งร่วมกันหาแนวทางการช่วยเหลือดูแลในระยาวต่อไป

ที่มา : http://www.thaigov.go.th/news/contents/details/5367
