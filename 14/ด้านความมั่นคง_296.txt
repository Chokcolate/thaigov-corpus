รัฐบาลไทย-ข่าวทำเนียบรัฐบาล-รมช.มท. เป็นประธานเปิดโครงการแก้ไขปัญหาผู้เสพยาเสพติดฯ ค่ายศูนย์ขวัญแผ่นดินจังหวัดนครสวรรค์ พร้อมมอบนโยบายและติดตามการดำเนินงานในพื้นที่

วันจันทร์ที่ 11 กันยายน 2560
รมช.มท. เป็นประธานเปิดโครงการแก้ไขปัญหาผู้เสพยาเสพติดฯ ค่ายศูนย์ขวัญแผ่นดินจังหวัดนครสวรรค์ พร้อมมอบนโยบายและติดตามการดำเนินงานในพื้นที่
รมช.มท. เป็นประธานเปิดโครงการแก้ไขปัญหาผู้เสพยาเสพติดฯ ค่ายศูนย์ขวัญแผ่นดินจังหวัดนครสวรรค์ พร้อมมอบนโยบายและติดตามการดำเนินงานในพื้นที่
วันนี้ (8 ก.ย. 60) เวลา 10.00 น. ที่กองพันทหารช่างที่ 4 ค่ายจิรประวัติ อำเภอเมืองนครสวรรค์ จังหวัดนครสวรรค์ นายสุธี มากบุญ รัฐมนตรีช่วยว่าการกระทรวงมหาดไทย ได้เดินทางมาเป็นประธานในพิธีเปิดและตรวจเยี่ยมการดำเนินโครงการแก้ไขปัญหาผู้เสพยาเสพติดระบบสมัครใจในรูปแบบค่ายปรับเปลี่ยนพฤติกรรม ศูนย์ขวัญแผ่นดินจังหวัดนครสวรรค์ รุ่นที่ 8 ประจำปี 2560 ซึ่งโครงการดังกล่าวดำเนินการภายใต้หลักการตามแนวคิด F4 ได้แก่ Faithful ใช้พลังศรัทธาในการปรับเปลี่ยนพฤติกรรม Forgiveness การให้อภัย Flexible ความยืดหยุ่น และ Five rules of family centre คือ กฎของการอยู่ร่วมเป็นครอบครัว (ได้แก่ ไม่ตัดผม ไม่ทำโทษ ไม่ทะเลาะกัน ให้เกียรติเพศหญิงและเพศที่สาม การรับประทานอาหารหม้อเดียวกันทั้งวิทยากรและผู้อบรม)
โอกาสนี้ รัฐมนตรีช่วยว่าการกระทรวงมหาดไทย ได้กล่าวขอบคุณและชื่นชมการดำเนินงานของจังหวัดนครสวรรค์ ที่ดำเนินการได้ผลสำเร็จเป็นอย่างดี และเป็นไปตามนโยบายของรัฐบาล ที่กำหนดให้ปัญหายาเสพติดเป็นปัญหาสำคัญที่จะต้องได้รับการป้องกันและแก้ไขอย่างเร่งด่วนและจริงจัง ซึ่งต้องมีการขยายผลต่อไปเพื่อสร้างสรรค์และแก้ไขปัญหาสังคมให้ดีขึ้น รวมถึงการขับเคลื่อนยุทธศาสตร์การป้องกันและแก้ไขปัญหายาเสพติด ซึ่งจังหวัดนครสวรรค์ได้ดำเนินการอยู่แล้ว โดยเฉพาะอย่างยิ่งการสร้างการมีส่วนร่วมของทุกภาคส่วนในการบูรณาการทำงานร่วมกัน ขอให้ทุกอำเภอเชื่อมโยงแผนป้องกันและแก้ไขปัญหายาเสพติดไปจนถึงระดับหมู่บ้านด้วย นอกจากนี้ ยังได้เน้นย้ำไม่ให้ข้าราชการเข้าไปเกี่ยวข้องกับกระบวนการค้ายาเสพติดโดยเด็ดขาด พร้อมทั้งขอให้ทุกภาคส่วนได้ร่วมกันทำงานด้วยความสามัคคี ทำงานทุกเรื่องอย่างบูรณาการร่วมกัน เพื่อให้การทำงานในการป้องกันและแก้ไขปัญหายาเสพติดมีประสิทธิภาพและเกิดประสิทธิผลสูงสุด
จากนั้น เวลา 13.30 น. รัฐมนตรีช่วยว่าการกระทรวงมหาดไทย ได้เดินทางไปมอบนโยบายและแนวทางการปฏิบัติราชการให้แก่หัวหน้าส่วนราชการจังหวัดนครสวรรค์ ที่ห้องประชุมเสือพ่นน้ำ บึงบอระเพ็ด และรับฟังบรรยายสรุปการดำเนินงานของจังหวัดในภาพรวม และโครงการสำคัญต่างๆ อาทิเช่น โครงการยกระดับบึงบอระเพ็ดเป็นแหล่งน้ำจืดที่เกื้อกูลต่อสังคม สิ่งแวดล้อม และระบบเศรษฐกิจของชาติ การจัดทำฐานข้อมูลแผนที่โดยระบบดาวเทียม (RTK GNSS Network) เพื่อการพัฒนาบึงบอระเพ็ดอย่างยั่งยืน รวมถึงการป้องกันและช่วยเหลือผู้ประสบภัยในพื้นที่เมื่อเกิดภัยพิบัติ เป็นต้น พร้อมทั้งมอบแนวทางการปฏิบัติงานแก่ข้าราชการ ดังนี้ 1.ให้ยึดหลักการทำงานของสมเด็จพระเจ้าอยู่หัวที่ว่า "งานราชการเป็นงานของแผ่นดิน" เพื่อให้เกิดประโยชน์สุขต่อประชาชน 2.ข้าราชการทุกฝ่ายต้องทำหน้าที่สนองนโยบายรัฐบาลในการตอบสนองความต้องการของประชาชน 3.กลไกของรัฐในพื้นที่ทั้งข้าราชการ กำนัน ผู้ใหญ่บ้าน คณะกรรมการหมู่บ้าน องค์กรปกครองส่วนท้องถิ่น ต้องเป็นที่พึ่งของประชาชนอย่างแท้จริง 4.การยึดหลักธรรมาภิบาลในการปฏิบัติงานจะเป็นเครื่องมือที่ช่วยกำกับการใช้อำนาจหน้าที่ให้เป็นไปตามครรลองที่ถูกต้อง 5.ให้มีการบริหารจัดการเชิงยุทธศาสตร์และมุ่งผลสัมฤทธิ์ โดยเชื่อมโยงแผนระดับชาติลงมาจนถึงแผนระดับท้องที่/ท้องถิ่น ซึ่งจำเป็นต้องอาศัยการทำงานในรูปแบบ "กรมการจังหวัด" ในการร่วมคิด ร่วมทำ ร่วมรับผิดชอบร่วมแก้ไขปัญหา และร่วมติดตามประเมินผล 6.ให้นำฐานข้อมูลที่หน่วยงานต่างๆ เก็บรวบรวม เช่น จปฐ. กชช. มาใช้ในการวิเคราะห์เพื่อวางแผนการพัฒนาและแก้ไขปัญหาของประชาชน 7.การบริหารโครงการต่างๆ ให้ดำเนินการตาม พ.ร.บ.การจัดซื้อจัดจ้างฉบับใหม่ โดยเน้นความโปร่งใส อย่าให้เกิดเรื่องร้องเรียน
เวลา 16.30 น. รัฐมนตรีช่วยว่าการกระทรวงมหาดไทยได้เดินทางไปเยี่ยมชมห้องปฏิบัติการระบบโครงข่ายการรังวัดด้วยระบบดาวเทียมแบบจลน์ (RTK GNSS Network) ณ สำนักงานที่ดินจังหวัดนครสวรรค์ ซึ่งกรมที่ดินได้มีการนำระบบดาวเทียมแบบจลน์มาใช้ในงานด้านการรังวัดเฉพาะราย เพื่อให้ประชาชนมีความมั่นคงในการถือครองที่ดิน และเชื่อมั่นในเอกสิทธิที่ดินยิ่งขึ้น โดยระบบดังกล่าวมีความละเอียด แม่นยำ ถูกต้องสูง ช่วยประหยัดเวลาและค่าใช้จ่ายในการรังวัด การจัดทำแผนที่รูปแปลงที่ดิน ตลอดจนลดภาระของประชาชนในการระวังชี้แนวเขตที่ดิน สามารถตอบสนองการให้บริการประชาชนได้อย่างมีประสิทธิภาพ โดยในปีงบประมาณ 2560 กรมที่ดินได้ยกระดับการรังวัดด้วยระบบโครงข่ายดาวเทียมแบบจลน์ ในพื้นที่ 15 จังหวัดทั่วประเทศ ได้แก่ นครนายก พระนครศรีอยุธยา สมุทรสงคราม สมุทรสาคร นครราชสีมา ชัยภูมิ เพชรบูรณ์ เลย หนองบัวลำภู อุบลราชธานี จันทบุรี สงขลา นราธิวาส ปัตตานี และจังหวัดยะลา และจะดำเนินการให้ครอบคลุมทั่วประเทศ ภายในปี 2562 นี้
ต่อจากนั้น ได้เดินทางไปตรวจความก้าวหน้าในการก่อสร้างพระเมรุมาศจำลองจังหวัดนครสวรรค์ ซึ่งใช้พื้นที่บริเวณลานเอนกประสงค์บริเวณศาลากลางจังหวัด ซึ่งรัฐมนตรีช่วยว่าการกระทรวงมหาดไทยได้เน้นย้ำให้ดำเนินการอย่างสมพระเกียรติ และให้จังหวัดและอำเภออำนวยความสะดวกแก่ประชาชนที่มาร่วมพิธีถวายดอกไม้จันทน์ฯ โดยมิให้บกพร่อง.
ครั้งที่ 128/2560
ครั้งที่ 128/2560

ที่มา : http://www.thaigov.go.th/news/contents/details/6571
