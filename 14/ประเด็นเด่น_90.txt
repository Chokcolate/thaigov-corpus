รัฐบาลไทย-ข่าวทำเนียบรัฐบาล-กรมสรรพากรชี้แจง มาตรการสนับสนุนการดำเนินโครงการสานพลังประชารัฐ จะช่วยสนับสนุนให้ภาคเอกชนมีส่วนยกระดับคุณภาพชีวิตประชาชน

วันอังคารที่ 19 ธันวาคม 2560
กรมสรรพากรชี้แจง มาตรการสนับสนุนการดำเนินโครงการสานพลังประชารัฐ จะช่วยสนับสนุนให้ภาคเอกชนมีส่วนยกระดับคุณภาพชีวิตประชาชน
กรมสรรพากรยืนยัน มาตรการสนับสนุนการดำเนินโครงการสานพลังประชารัฐ จะช่วยสนับสนุนให้ภาคเอกชนมีส่วนยกระดับคุณภาพชีวิตประชาชน เพิ่มการจ้างงาน สร้างรายได้ ลดความเหลื่อมล้ำ เพิ่มขีดความสามารถให้ประชาชนและสังคม
วันที่ 13 ธันวาคม 2560 นายประสงค์ พูนธเนศ อธิบดีกรมสรรพากร ชี้แจงกรณีการบิดเบือนข้อมูลมาตรการสนับสนุนการดำเนินโครงการสานพลังประชารัฐ ตามที่เพจพลเมืองต่อต้าน Single Gateway กล่าวหาว่ากรณีคณะรัฐมนตรีมีมติเห็นชอบมาตรการภาษีเพื่อสนับสนุนการดำเนินโครงการสานพลังประชารัฐ เป็นการยกเว้นภาษีเงินได้นิติบุคคลเพื่อช่วยเหลือต่างตอบแทน นั้น
กรมสรรพากรขอเรียนว่า คำกล่าวอ้างนั้นไม่เป็นความจริงแต่อย่างใด เนื่องจากมาตรการภาษีนี้เป็นการให้บริษัทหรือห้างหุ้นส่วนนิติบุคคลที่มีรายจ่ายในการดำเนินโครงการสานพลังประชารัฐตามนโยบายรัฐบาล มาหักเป็นรายจ่ายในการคำนวณภาษีเงินได้นิติบุคคลได้ตามจำนวนที่จ่ายจริงแต่ไม่เกินร้อยละ 5 ของกำไรสุทธิก่อนหักรายจ่ายเพื่อการกุศลสาธารณะ และรายจ่ายนั้นจะต้องผ่านการรับรอง พร้อมทั้งต้องมีการจัดทำบัญชีแยกจากบัญชีรายจ่ายปกติของกิจการอย่างชัดเจนเพื่อให้กรมสรรพากรสามารถตรวจสอบได้
ทั้งนี้ มาตรการดังกล่าวจะช่วยสนับสนุนให้ภาคเอกชนเข้ามามีส่วนในการยกระดับคุณภาพชีวิตของประชาชน เพิ่มการจ้างงาน สร้างรายได้ ลดความเหลื่อมล้ำ และเพิ่มขีดความสามารถให้แก่ประชาชนและสังคม อันจะทำให้ประเทศไทยก้าวไปข้างหน้าอย่างมั่นคง มั่งคั่งและยั่งยืน
------------------------

ที่มา : http://www.thaigov.go.th/news/contents/details/8754
