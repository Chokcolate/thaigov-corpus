รัฐบาลไทย-ข่าวทำเนียบรัฐบาล-กระทรวงเกษตรฯ ยืนยันโครงการ “9101 ตามรอยเท้าพ่อฯ”

วันพฤหัสบดีที่ 21 กันยายน 2560
กระทรวงเกษตรฯ ยืนยันโครงการ “9101 ตามรอยเท้าพ่อฯ”
กระทรวงเกษตรฯ ยืนยันโครงการ “9101 ตามรอยเท้าพ่อฯ” โปร่งใส ตรวจสอบได้ ชี้เจ้าหน้าที่รัฐทำหน้าที่เพียงกำกับและตรวจสอบเท่านั้น แต่หากพบการกระทำผิดจริง ไม่มีละเว้น
พลเอกฉัตรชัย สาริกัลยะ รัฐมนตรีว่าการกระทรวงเกษตรและสหกรณ์ เปิดเผยว่า ตามมติคณะรัฐมนตรีเมื่อวันที่
4 กรกฎาคม 2560 ให้กระทรวงเกษตรและสหกรณ์ดำเนินโครงการ 9101 ตามรอยเท้าพ่อ ภายใต้ร่มพระบารมี เพื่อการพัฒนาการเกษตรอย่างยั่งยืน โดยหลักการที่สำคัญคือ การน้อมนำหลักการ ทฤษฎีและแนวทางแก้ไขปัญหาต่าง ๆ ที่พระบาทสมเด็จพระปรมินทรมหาภูมิพลอดุลเดชได้พระราชทานไว้ มาปฏิบัติและการดำเนินโครงการยังให้ความสำคัญกับการสร้างความเข้มแข็งของเศรษฐกิจฐานรากตั้งแต่ต้นทาง กลางทาง จนถึงปลายทาง โดยใช้ศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) เป็นกลไกสำคัญในการขับเคลื่อนการพัฒนาการเกษตรของชุมชน การสร้างความเข้มแข็งให้กับกลไกการทำงานในพื้นที่ ทำให้ชุมชนมีความเข้มแข็งพึ่งพาตนเองได้ผ่านกระบวนการคิด วิเคราะห์และนำไปปฏิบัติจริง ซึ่งปัจจุบัน สามารถทำให้เกิดกิจกรรม 24,760 กิจกรรม วงเงิน 20,054.62 ล้านบาท ประกอบด้วย สมาชิกกลุ่มที่ได้รับการสนับสนุนงบประมาณให้ดำเนินโครงการ 1.56 ล้านราย และเกษตรกรที่คาดว่าได้รับประโยชน์จากโครงการฯ ทั้งประเทศ 7.78 ล้านรายทั้งนี้ สำนักงานเศรษฐกิจการเกษตรได้ประเมินผลความพึงพอใจของเกษตรกร พบว่า เกษตรกรร้อยละ 96.12 พึงพอใจในระดับมากถึงมากที่สุดต่อเนื่องจากเป็นโครงการที่ช่วยสร้างงานสร้างอาชีพกระตุ้นเศรษฐกิจของชุมชน
นายสมชาย ชาญณรงค์กุล อธิบดีกรมส่งเสริมการเกษตร กล่าวเพิ่มเติมว่า การกำกับ ดูแล และตรวจสอบ โครงการ
9101 ตามรอยเท้าพ่อฯ ได้วางแนวทางไว้ตั้งแต่ก่อนการดำเนินงานโครงการฯ โดย 1. กรมส่งเสริมการเกษตรได้เรียกประชุมชี้แจงในระดับผู้ปฏิบัติงานโครงการ เปิดโอกาสให้ซักถาม และจัดประชุมชี้แจงเฉพาะ กรณีการเบิกจ่ายเงินภายใต้โครงการ
2. การเขียนคู่มือโครงการเป็นไปอย่างรอบคอบ โดยมีสำนักงบประมาณ ฯลฯ ช่วยในการกลั่นกรอง ซึ่งคู่มือโครงการ ได้มีการย้ำชัดเจนว่า เจ้าหน้าที่เกษตรไม่ได้มีส่วนเกี่ยวข้อง เพียงแต่ทำหน้าที่ประสาน และคอยอำนวยความสะดวกในการจัดเวทีชุมชน
และ 3. การดำเนินการทั้งหมด ทุกโครงการฯ ที่ได้รับการอนุมัติจากคณะกรรมการระดับอำเภอ ระดับจังหวัด ซึ่งมีนายอำเภอ และผู้ว่าราชการจังหวัด เป็นประธานฯ เป็นโครงการที่พิจารณาแล้วว่าก่อให้เกิดประโยชน์สูงสุดต่อการพัฒนาการเกษตร คุ้มค่ากับงบประมาณและสอดคล้องกับความต้องการของชุมชนอย่างแท้จริง
สำหรับกรณีที่มีการร้องเรียนเกี่ยวกับโครงการ 9101 ตามรอยเท้าพ่อฯ จำนวน 9  เรื่อง และร้องเรียนผ่านสื่อมวลชน อีก 4 เรื่อง นั้น โดยส่วนใหญ่เป็นกรณีค่าจ้างแรงงานไม่ตรง และการจัดเวทีชุมชน ซึ่งบางพื้นที่ร้องเรียนว่าไม่มีการจัดเวทีชุมชน ได้ดำเนินการสอบสวนเสร็จแล้ว ไม่ปรากฏหลักฐานการกระทำผิดของเจ้าหน้าที่ และไม่พบมูลความจริงที่กล่าวอ้างว่าเจ้าหน้าที่เป็นผู้กระทำความผิด ซึ่งบางจังหวัดยังอยู่ระหว่างการตรวจสอบข้อเท็จจริง โดยคณะกรรมการระดับอำเภอ ทั้งนี้ เจ้าหน้าที่ของกรมส่งเสริมการเกษตร ทำหน้าที่เพียงกำกับและตรวจสอบเท่านั้น การดำเนินโครงการ การเบิกจ่ายงบประมาณ การจัดซื้อจัดจ้าง ดำเนินการโดยคณะกรรมการของชุมชน ในส่วนของค่าจ้างแรงงานจะเบิกจากผ่านบัญชี
ธ.ก.ส. ของเกษตรกรแต่ละราย นอกจากนี้ ยังได้เชิญหน่วยงานที่ทำหน้าที่กำกับดูแลร่วมตรวจสอบ หากปรากฏหลักฐานว่า เจ้าหน้าที่กระทำผิดจริงตามอ้าง จะดำเนินการตามระเบียบของทางราชการทันที ไม่มีการละเว้น
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/6839
