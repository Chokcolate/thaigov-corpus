รัฐบาลไทย-ข่าวทำเนียบรัฐบาล-นายกรัฐมนตรีพร้อมด้วยรัฐมนตรีว่าการกระทรวงมหาดไทยตรวจติดตามสถานการณ์อุทกภัยและพบปะเยี่ยมเยียนประชาชนผู้ได้รับความเดือดร้อนในพื้นที่จังหวัดอ่างทอง

วันอังคารที่ 31 ตุลาคม 2560
นายกรัฐมนตรีพร้อมด้วยรัฐมนตรีว่าการกระทรวงมหาดไทยตรวจติดตามสถานการณ์อุทกภัยและพบปะเยี่ยมเยียนประชาชนผู้ได้รับความเดือดร้อนในพื้นที่จังหวัดอ่างทอง
นายกรัฐมนตรีพร้อมด้วยรัฐมนตรีว่าการกระทรวงมหาดไทยตรวจติดตามสถานการณ์อุทกภัยและพบปะเยี่ยมเยียนประชาชนผู้ได้รับความเดือดร้อนในพื้นที่จังหวัดอ่างทอง
วันนี้ (30ต.ค.60) เวลา 15:00 น. ณ อาคารอเนกประสงค์ เทศบาลตำบลบางจัก อำเภอวิเศษชัยชาญ จังหวัดอ่างทองพลเอก ประยุทธ จันทร์โอชา นายกรัฐมนตรี พร้อมด้วย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายฉัตรชัย พรหมเลิศ ปลัดกระทรวงมหาดไทย เดินทางลงพื้นที่เพื่อตรวจติดตามสถานการณ์อุทกภัยและพบปะ เยี่ยมเยียนประชาชนผู้ได้รับผลกระทบและความเดือดร้อนจากสถานการณ์อุทกภัย โดยมี ผู้ว่าราชการจังหวัดอ่างทอง หัวหน้าส่วนราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนร่วมต้อนรับเป็นจำนวนมาก
พลเอก ประยุทธ์ จันทร์โอชา นายกรัฐมนตรี กล่าวว่า สมเด็จพระเจ้าอยู่หัวพระราชทานความห่วงใยถึงประชาชน พร้อมมีพระราชกระแสรับสั่งให้รัฐบาลดูแลประชาชนให้ดีที่สุด โดยในขณะนี้มีพี่น้องประชาชนได้รับความเดือดร้อนทั่วประเทศกว่า 1 แสนครัวเรือน ซึ่งรัฐบาลได้บูรณาการทุกภาคส่วน ทั้งภาคราชการ เอกชน เครือข่ายประชารัฐ ร่วมกันดูแลช่วยเหลือพี่น้องประชาชนอย่างดีที่สุด และสำหรับสถานการณ์อุทกภัยที่เกิดขึ้นในปีนี้ รัฐบาลต้องขอขอบคุณพี่น้องประชาชนในพื้นที่ภาคกลางที่ยอมสละพื้นที่เป็นแก้มลิง และขอให้พี่น้องประชาชนจะต้องปรับตัวและเตรียมรับมือน้ำท่วมซึ่งเกิดขึ้นทุกปี ด้วยการวางแผนการใช้ชีวิตและการประกอบอาชีพเสริมอื่น ๆ เช่น การปลูกพืชอื่นชดเชยแทนการปลูกข้าว เป็นต้น รวมทั้งติดตามข่าวสารจากทางราชการอยู่เสมอ และขอเป็นกำลังใจพี่น้องประชาชนร่วมมือร่วมใจกัน เพื่อทำให้ชุมชนเข้มแข็ง มีภูมิคุ้มกันตนเอง อันจะส่งผลพลังทำให้ประเทศไทยมีความเข้มแข็งอย่างยั่งยืน
จากนั้น นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะ ได้ร่วมกันมอบถุงยังชีพให้กับประชาชน และเดินทางต่อไปยังหอประชุมองค์การบริหารส่วนตำบลโผงเผง อำเภอป่าโมก จังหวัดอ่างทอง เพื่อตรวจติดตามสถานการณ์อุทกภัยและพบปะเยี่ยมเยียนประชาชนผู้ได้รับผลกระทบและความเดือดร้อนจากสถานการณ์อุทกภัยในพื้นที่.
ครั้งที่ 158/2560
ฝ่ายเผยแพร่การประชาสัมพันธ์
กองสารนิเทศ สำนักงานปลัดกระทรวงมหาดไทย

ที่มา : http://www.thaigov.go.th/news/contents/details/7684
