รัฐบาลไทย-ข่าวทำเนียบรัฐบาล-ก.อุตฯ ย้ำการพิจารณาอนุญาตคำขอตามกฎหมายว่าด้วยแร่ สามารถดำเนินการได้อย่างต่อเนื่อง ในช่วงเปลี่ยนผ่าน พ.ร.บ.แร่ วันที่ 29 สิงหาคม นี้

วันจันทร์ที่ 28 สิงหาคม 2560
ก.อุตฯ ย้ำการพิจารณาอนุญาตคำขอตามกฎหมายว่าด้วยแร่ สามารถดำเนินการได้อย่างต่อเนื่อง ในช่วงเปลี่ยนผ่าน พ.ร.บ.แร่ วันที่ 29 สิงหาคม นี้
กระทรวงอุตสาหกรรม ย้ำการพิจารณาอนุญาตคำขอตามกฎหมายว่าด้วยแร่ สามารถดำเนินการได้อย่างต่อเนื่อง ในช่วงเปลี่ยนผ่าน พระราชบัญญัติแร่ พ.ศ.  2560 วันที่ 29 สิงหาคม นี้
กระทรวงอุตสาหกรรม ชี้แจงว่า ในช่วงเวลาเปลี่ยนผ่านที่พระราชบัญญัติแร่ พ.ศ. 2560 จะมีผลใช้บังคับ นั้น  บรรดาคำขอประทานบัตรและคำขอต่ออายุประทานบัตรที่ได้ยื่นไว้ก่อนหน้าย่อมไม่เสียไป เนื่องจาก พระราชบัญญัติแร่ พ.ศ. 2560 กำหนดรับรองสถานะให้เป็นคำขออย่างต่อเนื่องกันโดยไม่ขาดตอน ตามมาตรา 188 ซึ่งกำหนดให้คำขอทุกประเภทที่ได้ยื่นไว้ก่อนที่กฎหมายใช้บังคับ ให้ถือว่าเป็นคำขอตามกฎหมายนี้ และเจ้าหน้าที่สามารถพิจารณาอนุญาตคำขอที่ได้ยื่นไว้เดิมได้
.
นายสมชาย หาญหิรัญ ปลัดกระทรวงอุตสาหกรรม  เปิดเผยว่า การจัดทำพระราชบัญญัติแร่ พ.ศ. 2560 นี้ ถือเป็นความพยายามของกรมอุตสาหกรรมพื้นฐานและการเหมืองแร่ (กพร.) ที่ต้องการปรับปรุงและพัฒนากฎหมายว่าด้วยแร่ให้สอดรับกับเทคโนโลยีด้านวิศวกรรมเหมืองแร่ที่พัฒนาจากเดิมมาก และสอดรับกับบริบทของสังคมและสิ่งแวดล้อมที่เปลี่ยนแปลงไปในปัจจุบัน  กพร. เริ่มยกร่างพระราชบัญญัติแร่ฉบับใหม่นี้ ตั้งแต่ปี พ.ศ. 2548 ตามแผนพัฒนากฎหมายของกระทรวงอุตสาหกรรม และดำเนินการอย่างต่อเนื่องจนกระทั่งได้รับความเห็นชอบจากสภานิติบัญญัติแห่งชาติ เมื่อวันที่ 8 ธันวาคม 2559 และประกาศในราชกิจจานุเบกษาเมื่อวันที่ 2 มีนาคม 2560  โดยกฎหมายแร่ใหม่กำหนดระยะเวลาเพื่อเตรียมความพร้อม 180 วัน และจะมีผลใช้บังคับในวันที่ 29 สิงหาคม 2560 นี้
.
พระราชบัญญัติแร่ พ.ศ. 2560 ฉบับนี้ ยังคงหลักการโดยรวมของกฎหมายแร่ฉบับเดิมไว้ และเพิ่มเติมหลักการสำคัญให้สอดคล้องและเหมาะสมกับสถานการณ์ปัจจุบัน เพื่อพัฒนาอุตสาหกรรมเหมืองแร่ให้เป็นไปอย่างสมดุลทั้งด้านเศรษฐกิจ สังคม และสิ่งแวดล้อม  รวมทั้งเพื่อสร้างมูลค่าเพิ่มภายในประเทศให้เกิดประโยชน์สูงสุด  ให้เกิดการพัฒนาอย่างยั่งยืน  กระจายประโยชน์อย่างเป็นธรรม  สร้างกลไกเพื่อคุ้มครองสุขอนามัยของประชาชน กำหนดมาตรการและเครื่องมือเยียวยาความเสียหายที่อาจจะเกิดขึ้นจากการทำเหมือง สำรวจหรือขุดค้นแร่อันเป็นทรัพยากรธรรมชาติ  รวมทั้งส่งเสริมการมีส่วนร่วมของชุมชนในการบริหารจัดการทรัพยากรแร่ และสร้างสมดุลของสิทธิ หน้าที่และความรับผิดชอบของผู้ประกอบการ
.
ทั้งนี้ กฎหมายแร่ฉบับใหม่ กำหนดให้บริหารจัดการแร่อย่างเป็นระบบ กำหนดให้มีแผนแม่บทการบริหารจัดการแร่  กำหนดเขตแหล่งแร่เพื่อการทำเหมืองให้ชัดเจน โดยคำนึงถึงผลกระทบที่มีต่อเศรษฐกิจ สังคม สิ่งแวดล้อมและชุมชน เป็นสำคัญ
.
กระทรวงอุตสาหกรรมคาดว่า ร่างแผนแม่บทการบริหารจัดการแร่จะเสร็จสมบูรณ์ เพื่อให้คณะกรรมการ นโยบายบริหารจัดการแร่แห่งชาติ (คนร.) พิจารณา และเสนอคณะรัฐมนตรี ภายในเดือนธันวาคม ศกนี้
.
อนึ่ง ในช่วงเวลาเปลี่ยนผ่านสู่การใช้พระราชบัญญัติแร่ พ.ศ. 2560  กระทรวงอุตสาหกรรม ยังคงดำเนินการคำขอประทานบัตร  คำขอต่ออายุประทานบัตร  และตรวจสอบ ข้อมูล เอกสาร หลักฐานประกอบคำขอให้มีความถูกต้องสมบูรณ์ครบถ้วน ตามขั้นตอนการกลั่นกรองและปฏิบัติราชการ รวมทั้งกฎหมายที่เกี่ยวข้องเป็นปกติ  ซึ่งนับตั้งแต่พระราชบัญญัติแร่ พ.ศ. 2560 ประกาศในราชกิจจานุเบกษา กระทรวงอุตสาหกรรมได้พิจารณาอนุญาตโดยคำนึงถึงหลักการตามกฎหมายใหม่มาโดยตลอด รวมทั้งกำหนดเงื่อนไขการอนุญาตที่เหมาะสมเพื่อให้ผู้ประกอบการสามารถปฏิบัติตามเงื่อนไข ที่จะกำหนดในพระราชบัญญัติแร่ พ.ศ. 2560 ได้โดยเท่าเทียมกัน   คำขอที่ได้ยื่นไว้แล้วและครบถ้วนถูกต้อง กระทรวงอุตสาหกรรมสามารถดำเนินการต่อได้ โดยไม่ต้องยื่นคำขอใหม่
.
กระทรวงอุตสาหกรรมจะจัดตั้งคณะทำงานจากผู้ที่มีส่วนเกี่ยวข้องหลายภาคส่วน อาทิ ผู้แทนกระทรวงอุตสาหกรรม  กระทรวงทรัพยากรธรรมชาติและสิ่งแวดล้อม  สภาอุตสาหกรรมแห่งประเทศไทย  สภาการเหมืองแร่  และสมาคมอุตสาหกรรมย่อยหินไทย เป็นต้น เพื่อร่วมกันกำหนดแผนงานและจัดเตรียมข้อมูลในการสนับสนุนการดำเนินงานของคณะอนุกรรมการจัดทำยุทธศาสตร์ นโยบาย แผนแม่บทการบริหารจัดการแร่ กำกับ ติดตาม และประเมินผล ให้ดำเนินการให้สำเร็จลุล่วงโดยเร็ว
.
28 สิงหาคม 2560
.

ที่มา : http://www.dpim.go.th/dpimnews/article?catid=102&articleid=7970


ที่มา : http://www.thaigov.go.th/news/contents/details/6253
