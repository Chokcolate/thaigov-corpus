รัฐบาลไทย-ข่าวทำเนียบรัฐบาล-รมว.พม. ชื่นชมเด็กสาววัย 16 ปี เป็นเด็กเรียนดี มีความกตัญญู ช่วยแบ่งเบาภาระของครอบครัว ที่ จ.สิงห์บุรี

วันศุกร์ที่ 4 สิงหาคม 2560
รมว.พม. ชื่นชมเด็กสาววัย 16 ปี เป็นเด็กเรียนดี มีความกตัญญู ช่วยแบ่งเบาภาระของครอบครัว ที่ จ.สิงห์บุรี
รมว.พม. ชื่นชมเด็กสาววัย 16 ปี เป็นเด็กเรียนดี มีความกตัญญู ช่วยแบ่งเบาภาระของครอบครัว ที่ จ.สิงห์บุรี พร้อมเร่งช่วยเหลือครอบครัวผู้พิการ และประสบปัญหาทางสังคม ที่ จ.ตรัง
วันนี้ (4 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 685/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กสาววัย 16 ปี เป็นเด็กเรียนดีมีความกตัญญู ครอบครัวมีฐานะยากจน แต่สู้ชีวิตช่วยแบ่งเบาภาระของครอบครัว ด้วยการช่วยเหลืองานทุกอย่าง ทั้งขายของ ดูแลยายแก่ชรา และน้อง  อาศัยอยู่กับแม่บุญธรรม เนื่องจากแม่แท้ๆ เสียชีวิตไปตั้งแต่อายุเพียง 1 เดือน ส่วนตาและยายแก่ชราและป่วยต้องรักษาตัวอยู่โรงพยาบาล รวมทั้งน้องชายอีก 1 คน ซึ่งทั้ง 5 ชีวิตอาศัยในกระท่อมสภาพเก่าทรุดโทรม ใช้แผ่นผ้าใบเป็นฝาผนัง ที่ อำเภอเมือง จังหวัดสิงห์บุรี นั้น ตนขอชื่นชมในความขยันหมั่นเพียร กตัญญู มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นเยาวชนที่น่ายกย่องและเป็นแบบอย่างที่ดี ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดสิงห์บุรี (พมจ.สิงห์บุรี) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กทั้งหมดในระยะยาว และช่วยเหลือดูแลในเรื่องการรักษาพยาบาลของผู้สูงอายุ นอกจากนี้ ให้ความช่วยเหลือในเรื่องสวัสดิการสังคมตามความเหมาะสม
พลตำรวจเอก อดุลย์ กล่าวเพิ่มเติมว่า สำหรับกรณีครอบครัวยากจนอาศัยอยู่รวมกัน 3 ชีวิต โดยมีพ่อแก่ชราวัย 62 ปี พิการขาด้วนและเป็นโรคมะเร็งในช่องปาก แม่แก่ชราวัย 60 ปี มีอาการแขนขวาอ่อนแรง และลูกชายวัย 38 ปีที่พิการทางสมองและเป็นใบ้ตั้งแต่กำเนิดทั้ง 3 ชีวิตอาศัยในบ้านสภาพเก่าทรุดโทรม ไม่มีห้องน้ำใช้ อาศัยเพียงเบี้ยยังชีพคนพิการและผู้สูงอายุใช้ประทังชีวิต ที่ อำเภอรัษฎา จังหวัดตรัง นั้น ตนได้กำชับให้พัฒนาสังคมและความมั่นคงของมนุษย์จังหวัดตรัง (พมจ.ตรัง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุและคนพิการของกระทรวง พม. พร้อมมอบสิ่งของเครื่องใช้  ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการของผู้ป่วยอย่างต่อเนื่อง และการปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคง นอกจากนี้ ให้คำแนะนำในเรื่องสวัสดิการสังคม เพื่อขอรับสิทธิตามกฎหมายและความเหมาะสม พร้อมทั้งร่วมกันหาแนวทางการช่วยเหลือในระยะยาวต่อไป

ที่มา : http://www.thaigov.go.th/news/contents/details/5725
