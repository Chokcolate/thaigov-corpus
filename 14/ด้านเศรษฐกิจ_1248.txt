รัฐบาลไทย-ข่าวทำเนียบรัฐบาล-กรมการขนส่งทางบกเชิญชวนผู้สนใจประมูลหมายเลขทะเบียนรถเลขสวยกรุงเทพมหานคร หมวดอักษร 5 กก มหาสุข จำนวน ๓๐๑ หมายเลข ระหว่างวันที่ 9 - 10 กันยายน 2560

วันพุธที่ 13 กันยายน 2560
กรมการขนส่งทางบกเชิญชวนผู้สนใจประมูลหมายเลขทะเบียนรถเลขสวยกรุงเทพมหานคร หมวดอักษร 5 กก มหาสุข จำนวน ๓๐๑ หมายเลข ระหว่างวันที่ 9 - 10 กันยายน 2560
นายสนิท  พรหมวงษ์  อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) กำหนดจัดประมูลหมายเลขทะเบียนรถกรุงเทพมหานคร หมวดพิเศษ 5 กก มหาสุข
“ได้ให้ สุขใจ ปลอดภัย ยิ่งใหญ่ ร่ำรวย” จำนวน 301 หมายเลข ระหว่างวันที่ 9 - 10 กันยายน 2560 ณ อาคาร 6 ชั้น 7 ขบ. เขตจตุจักร ซึ่งแผ่นป้ายทะเบียนทุกป้ายได้ผ่านพิธีเสริมบารมีและเพิ่มความเป็นสิริมงคล “ไคกวง” จากหลวงจีนธรรมรัตจีนประจักษ์ รักษาการเจ้าอาวาสวัดเล่งเน่ยยี่ ทำพิธีและเขียนยันต์จีน เพื่อความเป็นสิริมงคลแก่ผู้ครอบครองป้ายทะเบียนรถ นอกจากนี้ ผู้ร่วมประมูลจะได้ร่วมในการช่วยเหลือสังคม สร้างคุณภาพชีวิตที่ดี และสนับสนุนอุปกรณ์ช่วยเหลือผู้ได้รับผลกระทบจากอุบัติเหตุทางถนน
ผู้ร่วมประมูลจะได้รับหมายเลขทะเบียนรถที่ต้องการ พร้อมแผ่นป้ายทะเบียนประมูลรูปแบบพิเศษ เป็นแผ่นป้ายกราฟิกที่มีลวดลายพื้นหลังเป็นเอกลักษณ์สถานที่สำคัญของกรุงเทพมหานคร เช่น รูปวัดพระแก้ว อนุสาวรีย์ประชาธิปไตย สะพานพระราม 8 เป็นต้น ซึ่งเป็นลักษณะเฉพาะสำหรับแผ่นป้ายทะเบียนประมูล และเป็นกรรมสิทธิ์ของผู้ชนะการประมูล สามารถมอบเป็นของขวัญ หรือซื้อ - ขาย โอนเปลี่ยนแปลงกรรมสิทธิ์ให้บุคคลอื่นได้
ทั้งนี้ ขบ. จะนำรายได้จากการประมูลทะเบียนรถเลขสวยทั้งหมดเข้า กปถ. เพื่อรณรงค์ป้องกันและลดอุบัติเหตุทางถนน และจัดกิจกรรมปลูกจิตสำนึกด้านการขับขี่ที่ปลอดภัย อาทิ โครงการ Happiness for All ความสุขทั่วไทย ส่งความปลอดภัยให้ทุกคน โครงการศึกษาพฤติกรรมและความตระหนักต่อการสวมหมวกนิรภัยของผู้ใช้รถจักรยานยนต์ และช่วยเหลือผู้พิการจากการประสบภัยในการใช้รถใช้ถนน ด้วยการจัดสรรงบประมาณด้านอุปกรณ์ที่จำเป็นต่อการยังชีพแก่ผู้พิการ ได้แก่ แขนขาเทียม รถเข็นธรรมดา รถเข็นไฟฟ้า เตียงนอน เบาะรองนั่งป้องกันแผลกดทับ ซึ่งที่ผ่านมาได้ช่วยเหลือผู้พิการไปแล้วทั้งสิ้นกว่า 14,000 ราย เป็นเงินกว่า 658 ล้านบาท
ผู้สนใจเข้าร่วมประมูลทะเบียนรถ หมวดพิเศษ 5 กก มหาสุข “ได้ให้ สุขใจ ปลอดภัย ยิ่งใหญ่ ร่ำรวย” สามารถประมูลด้วยตนเอง มอบอำนาจให้ผู้อื่นประมูลแทน หรือประมูลทางโทรศัพท์/ระบบอินเทอร์เน็ตทาง www.tabienrod.com หรือประมูลด้วยวิธีกำหนดราคาขั้นสูง (Maximum Bid) สามารถสอบถามข้อมูลเพิ่มเติมได้ที่ สำนักงานกองทุนเพื่อความปลอดภัยในการใช้รถใช้ถนน อาคาร 2 ชั้น 5 ขบ. โทร. 0 2272 5937 หรือ Call Center 1584

ที่มา : http://www.thaigov.go.th/news/contents/details/6606
