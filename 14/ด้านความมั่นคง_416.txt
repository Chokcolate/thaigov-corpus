รัฐบาลไทย-ข่าวทำเนียบรัฐบาล-มหาดไทยประชุมบูรณาการทุกหน่วยงานเตรียมความพร้อมเปิดตัวตลาดประชารัฐ 5 ธันวาคม พร้อมกันทั่วประเทศ เผยยอดประชาชนลงทะเบียนผู้ค้าแล้วกว่า 5.2 หมื่นราย

วันอังคารที่ 21 พฤศจิกายน 2560
มหาดไทยประชุมบูรณาการทุกหน่วยงานเตรียมความพร้อมเปิดตัวตลาดประชารัฐ 5 ธันวาคม พร้อมกันทั่วประเทศ เผยยอดประชาชนลงทะเบียนผู้ค้าแล้วกว่า 5.2 หมื่นราย
มหาดไทยประชุมบูรณาการทุกหน่วยงานเตรียมความพร้อมเปิดตัวตลาดประชารัฐ 5 ธันวาคม พร้อมกันทั่วประเทศ เผยยอดประชาชนลงทะเบียนผู้ค้าแล้วกว่า 5.2 หมื่นราย
วันนี้ (21 พ.ย.60) เวลา 13:00 น. ณ ห้องประชุมราชสีห์ อาคารศาลาว่าการกระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานการประชุมหารือเตรียมความพร้อมการจัดแถลงข่าวและเปิดตัวโครงการตลาดประชารัฐ โดยมี ผู้แทนส่วนราชการ ผู้แทนหน่วยงาน และผู้เกี่ยวข้อง เข้าร่วมการประชุม
นายนิสิตฯ กล่าวว่า การประชุมในครั้งนี้ กระทรวงมหาดไทยและหน่วยงานที่เกี่ยวข้อง ได้ร่วมกันหารือเพื่อเตรียมความพร้อมในการแถลงข่าวเปิดตัวตลาดประชารัฐ ในวันที่ 1 ธันวาคม 2560 เวลา 10:00 น. ณ ศูนย์แถลงข่าว ตึกนารีสโมสร ทำเนียบรัฐบาล และการจัดพิธีเปิดงาน "ตลาดประชารัฐ สร้างโอกาส สร้างอาชีพ สร้างรายได้" ในวันอังคารที่ 5 ธันวาคม 2560 เวลา 10:00 น. ณ บริเวณตลาดคลองผดุงกรุงเกษม ข้างทำเนียบรัฐบาล โดย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประประธานในพิธี และในวันเดียวกันนี้ จะมีการเปิดตัวตลาดประชารัฐในส่วนภูมิภาค พร้อมกันทั่วประเทศ อย่างน้อยจังหวัดและอำเภอละ 1 แห่ง โดยมี ผู้ว่าราชการจังหวัด และนายอำเภอ เป็นประธานเปิดตลาดประชารัฐในพื้นที่อีกด้วย
นายนิสิตฯ กล่าวเพิ่มเติมว่า สำหรับยอดสะสมของผู้ลงทะเบียนตลาดประชารัฐ ณ ศูนย์ดำรงธรรมทั่วประเทศ และสำนักงานเขตในกรุงเทพมหานครทั้ง 50 เขต ตั้งแต่วันที่ 10-20 พฤศจิกายน 2560 มีพี่น้องประชาชนลงทะเบียนทั้งสิ้น 52,557 ราย โดยตลาดที่ได้รับความนิยมสูงสุด คือ 1. ตลาดประชารัฐคนไทยยิ้มได้ 32,475 ราย 2. ตลาดประชารัฐท้องถิ่นสุขใจ 26,001 ราย และ 3. ตลาดประชารัฐของดีจังหวัด 12,557 ราย
ในส่วนของประเภทสินค้าที่ประชาชนจะนำมาจำหน่าย 3 ลำดับแรก ได้แก่ 1. สินค้าเกษตร 12,430 ราย 2. อาหารพร้อมรับประทาน ข้าวแกง 12,072 ราย และ 3. ผัก ผลไม้ปลอดภัย 9,998 ราย
ในด้านประเภทของผู้ประกอบการ 3 ลำดับแรก ได้แก่ 1. พ่อค้า/แม่ค้า 24,798 ราย 2. เกษตรกร 12,363 ราย และ 3. ผู้มีรายได้น้อย 5,760 ราย
สำหรับพื้นที่/จังหวัดที่มีผู้มาลงทะเบียนสูงสุด 3 อันดับ คือ 1. กรุงเทพมหานคร 3,683 ราย 2. จังหวัดศรีสะเกษ 2,891 ราย และ 3. จังหวัดนครราชสีมา 2,776 ราย.
ครั้งที่ 177/2560

ที่มา : http://www.thaigov.go.th/news/contents/details/8260
