รัฐบาลไทย-ข่าวทำเนียบรัฐบาล-กรมการขนส่งทางบก เผย!!! จากการตรวจสอบการแก้ไขดัดแปลงที่นั่งผู้โดยสารไม่เกิน 13 ที่นั่ง เฉพาะใน กทม. ภายในรอบ 1 สัปดาห์ (15-21 พ.ค. 60)

วันพฤหัสบดีที่ 25 พฤษภาคม 2560
กรมการขนส่งทางบก เผย!!! จากการตรวจสอบการแก้ไขดัดแปลงที่นั่งผู้โดยสารไม่เกิน 13 ที่นั่ง เฉพาะใน กทม. ภายในรอบ 1 สัปดาห์ (15-21 พ.ค. 60)
ตามมาตรการด้านความปลอดภัยและคุ้มครองสิทธิผู้โดยสาร พบได้รับความร่วมมือจากผู้ประกอบการและเจ้าของรถตู้ในการแก้ไขการจัดวางที่นั่ง ซึ่งในต่างจังหวัดดำเนินการแล้วมากกว่า 95 เปอร์เซ็นต์ เฉพาะรถตู้ร่วม ขสมก. ในกรุงเทพฯ ดำเนินการแล้วมากกว่า 80 เปอร์เซ็นต์
ส่วนที่ยังอยู่ในระหว่างการปรับปรุง ขอให้เร่งดำเนินการโดยเร็วเพื่อให้เป็นไปตามมาตรฐานความปลอดภัยเดียวกันทั่วประเทศ
นายสนิท พรหมวงษ์ อธิบดีกรมการขนส่งทางบก เปิดเผยถึงผลการติดตามความคืบหน้ามาตรการเพิ่มความปลอดภัยในรถโดยสารสาธารณะในการปรับปรุงแก้ไขการจัดวางที่นั่งในรถตู้โดยสารสาธารณะทุกประเภทให้มีจำนวนที่นั่งผู้โดยสารไม่เกิน 13 ที่นั่ง โดยเริ่มดำเนินการบังคับใช้กฎหมายแบบเป็นขั้นตอน ตั้งแต่วันที่ 15 พฤษภาคม 2560 เป็นต้นมา ควบคู่กับการตรวจสอบความปลอดภัยและคุณภาพการให้บริการของรถตู้อย่างรอบด้าน พบว่าในรอบสัปดาห์แรก (วันที่ 15 - 21 พฤษภาคม 2560) ผู้ประกอบการและเจ้าของรถตู้ส่วนใหญ่ให้ความร่วมมือเป็นอย่างดีในการปฏิบัติตามข้อกำหนดเพื่อเพิ่มความปลอดภัยในการให้บริการ มีการแก้ไขปรับปรุงจำนวนที่นั่งให้เป็นไปตามที่ทางราชการกำหนด ซึ่งในต่างจังหวัดดำเนินการแล้วมากกว่าร้อยละ 95 และเฉพาะรถตู้ร่วม ขสมก. ในกรุงเทพฯ ดำเนินการแล้วมากกว่าร้อยละ 80 ส่วนที่ยังอยู่ในระหว่างการปรับปรุง ขอให้เร่งดำเนินการโดยเร็ว ทั้งนี้ จากการตรวจสอบร่วมกับเจ้าหน้าที่ทหารและตำรวจ บริเวณจุดจอดรถตู้ในกรุงเทพมหานคร อาทิ สถานีขนส่งผู้โดยสารทั้ง 3 แห่ง อนุสาวรีย์ชัยสมรภูมิ ตลาดมีนบุรี ฟิวเจอร์พาร์ครังสิต และใต้ทางด่วนบางนา พบรถตู้กระทำความผิดรวมทั้งสิ้น 132 ราย เป็นความผิดฐานไม่ดำเนินการแก้ไขจำนวนที่นั่ง 33 ราย (เพิ่มขึ้นจากสถิติ 3 วัน เพียง 3 ราย) โดยได้เปรียบเทียบปรับในอัตราขั้นต่ำ 500 บาท พร้อมกำชับให้ดำเนินการให้ถูกต้อง และแจ้งมาตรการบังคับใช้กฎหมายซึ่งจะมีความเข้มข้นขึ้นกับรถตู้ที่กระทำความผิดซ้ำ นอกจากนี้ ยังตรวจสอบพบความผิดอื่นๆ ประกอบด้วย ไม่นำรถเข้าตรวจสภาพตามรอบที่กำหนดจำนวน 24 ราย ไม่มีอุปกรณ์ส่วนควบตามที่กำหนด จำนวน 36 ราย บรรทุกผู้โดยสารเกินจำนวนที่นั่ง จำนวน 11 ราย ผิดเงื่อนไขใบอนุญาตประกอบการฯ เกี่ยวกับเส้นทางเดินรถ จำนวน 1 ราย และความผิดอื่นๆ อีก 27 ราย ดำเนินการเปรียบเทียบปรับตามข้อหาความผิดทุกราย และบันทึกประวัติการกระทำความผิดไว้ที่ศูนย์ข้อมูลประวัติผู้ขับรถสาธารณะ
อธิบดีกรมการขนส่งทางบก กล่าวเพิ่มเติมว่า มาตรการเพิ่มความปลอดภัยในรถโดยสารสาธารณะกำหนดให้รถตู้โดยสารสาธารณะทุกคันทุกเส้นทางต้องปรับปรุงแก้ไขการจัดวางที่นั่งผู้โดยสารในรถตู้โดยสารสาธารณะทุกประเภทให้มีที่นั่งไม่เกิน 13 ที่นั่ง โดยจัดวางรูปแบบที่นั่งแถวหลังสุดให้มีช่องทางเดิน ขนาดความกว้างไม่น้อยกว่า 20 เซนติเมตร เพื่อใช้เป็นทางเดินออกประตูด้านท้ายของรถได้สะดวกขึ้น และประตูหลังต้องสามารถเปิดออกจากภายในตัวรถได้ในกรณีที่มีเหตุจำเป็นหรือเกิดอุบัติเหตุ หากประตูหลังไม่สามารถเปิดได้จากภายในหรืออาจเปิดได้โดยไม่สะดวก ต้องจัดให้มีค้อนทุบกระจกเพิ่มเติม นอกจากนี้ต้องติดป้ายข้อความ “ทางออกฉุกเฉิน” ติดอยู่เหนือบริเวณที่เปิดปิดประตู หรือบริเวณขอบประตูด้านบนทางออกฉุกเฉินให้สามารถมองเห็นได้อย่างชัดเจน สำหรับผู้ประกอบการและเจ้าของรถตู้ที่ปรับปรุงแก้ไขจำนวนที่นั่งผู้โดยสารแล้ว ให้นำรถเข้ารับการตรวจสภาพและแก้ไขรายการทางทะเบียนตามเงื่อนไขและระยะเวลาที่กำหนด สำหรับรถตู้โดยสารประเภทประจำทางในเส้นทางหมวด 2 (เส้นทางกรุงเทพ-ต่างจังหวัด) และหมวด 3 (เส้นทางระหว่างจังหวัด) ให้ดำเนินการภายในวันที่ 5 มิถุนายน 2560 รถตู้ในเส้นทางหมวด 1 (เส้นทางในเมือง) และหมวด 4 (เส้นทางภายในจังหวัด) ให้ดำเนินการภายในวันที่ 5 กรกฎาคม 2560 และรถตู้โดยสารประเภทไม่ประจำทาง (รถเช่าเหมา) ให้ดำเนินการภายในวันที่ 5 สิงหาคม 2560 ทั้งนี้ หากพบการฝ่าฝืนมีมาตรการลงโทษทุกกรณีความผิด รวมถึงในทุกประเด็นความปลอดภัยและคุณภาพการให้บริการ พบรถตู้โดยสารไม่ปลอดภัย ถูกเอาเปรียบ แจ้ง 1584 ตลอด 24 ชั่วโมง

ที่มา : http://www.thaigov.go.th/news/contents/details/4010
