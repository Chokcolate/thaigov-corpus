รัฐบาลไทย-ข่าวทำเนียบรัฐบาล-สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 22 ธันวาคม 2560

วันเสาร์ที่ 23 ธันวาคม 2560
สรุปประเด็นนายกรัฐมนตรีกล่าวในรายการศาสตร์พระราชา สู่การพัฒนาอย่างยั่งยืน  วันศุกร์ที่ 22 ธันวาคม 2560
พลเอก ประยุทธ์ จันทร์โอชา นายกรัฐมนตรี ได้กล่าวกับประชาชนผ่านรายการ “ศาสตร์พระราชา” ทางสถานีโทรทัศน์รวมการเฉพาะกิจแห่งประเทศไทย ในวันศุกร์ที่ 22 ธันวาคม 2560 เวลา 20.15 น.
ในประเด็นต่าง ๆ ซึ่งสรุปสาระสำคัญได้ดังนี้
ช่วงนี้ ใกล้เทศกาลปีใหม่ ซึ่งเป็นเทศกาลที่คนไทยนิยม “ส่งความสุข” ถึงกันและอำนวยอวยพร
ซึ่งกันและกันให้พบแต่สิ่งดี ๆ ในโอกาสนี้ นายกรัฐมนตรีได้กล่าวอวยพรขอให้พี่น้องชาวไทยทุกคน มีแต่ “ความสุขที่ยั่งยืน” พร้อมมีหลักคิดบนพื้นฐานของเหตุและผลที่เป็นวิทยาศาสตร์ และใช้อดีตเป็นบทเรียนสอนใจ พร้อมทั้งเป็นกำลังใจให้แก่กันตลอดไป
สัปดาห์หน้าจะเป็นวันสิ้นสุดโครงการ “ก้าวคนละก้าว เพื่อ 11 โรงพยาบาล ทั่วประเทศ” ของตูน บอดี้สแลมและทีมงาน นายกรัฐมนตรีได้อวยพรขอให้ประสบความสำเร็จโดยสวัสดิภาพ และขอบคุณที่นำความสุขและรอยยิ้มมาสู่คนไทยทั้งประเทศ และขอขอบคุณที่สอนให้คนไทยรักสุขภาพ และจากจุดนี้ก็ขอให้คนไทยก้าวคนละก้าว แต่จะเป็นการก้าวไปพร้อม ๆ กัน เพื่อวันข้างหน้าที่ดีกว่าวันนี้ยิ่ง ๆ ขึ้นไป และจะเป็น “ก้าวย่างที่มั่นคง” ตลอดไป
รัฐบาลและ คสช. ไม่ได้เพียงคำนึงถึงของขวัญปีใหม่ สำหรับคนไทยเฉพาะช่วงเทศกาลปีใหม่ในแต่ละปีเท่านั้น เพราะจะเป็นเพียงความสุขชั่วคราว ชั่วข้ามคืน แต่นายกรัฐมนตรีปรารถนานำพาบ้านเมืองก้าวต่อไป เพื่อเป็น ของขวัญสำหรับลูกหลานในวันข้างหน้า ซึ่งจะเป็นความสุขที่ยั่งยืน ด้วยการน้อมนำหลักปรัชญาของ “เศรษฐกิจพอเพียง” ของในหลวงรัชกาลที่ 9 มาประยุกต์ใช้ รวมทั้ง นำมาเป็นแนวทางในการจัดทำยุทธศาสตร์ชาติ 20 ปี พร้อมการปฏิรูปประเทศในทุกมิติ และหลังช่วงเทศกาลปีใหม่ผ่านไปแล้วก็ขอให้คนไทยทุกคนเตรียมความพร้อมสำหรับการเปลี่ยนแปลงที่กำลังจะมาถึง โดยจะเป็นการเปลี่ยนแปลงที่คนไทยทุกคนได้ร่วมกันสร้างขึ้นซึ่งตลอดระยะเวลา 3 ปี บ้านเมืองก็มีสิ่งดี ๆ จากการทำงานร่วมกันของทุกภาคส่วน โดยการขับเคลื่อนกลไก “ประชารัฐ”
อย่างไรก็ตามปัญหาต่าง ๆ ที่ประเทศเคยประสบอยู่ก็ได้รับการแก้ไขโดยต่อเนื่องและแก้ไขไปในทิศทางที่ดี อย่างยั่งยืน ได้แก่ การแก้ปัญหาการค้างาช้างภายในประเทศ ตามอนุสัญญาไซเตส (CITES)  การ “ปลดธงแดง” ขององค์การการบินพลเรือนระหว่างประเทศ (ICAO) และการต่อสู้กับการค้ามนุษย์โดยกำหนดให้เป็น “วาระแห่งชาติ” จนสามารถลดระดับความรุนแรงของสถานการณ์การค้ามนุษย์ ซึ่งตามรายงาน TIP Report ของสหรัฐฯ ส่งผลให้หลุดจาก “ระดับ 2 ที่ถูกจับตามอง” (Tier 2 Watch list) ด้วย
การแก้ปัญหาการประมงผิดกฎหมาย (IUU) ซึ่งมีความคืบหน้าไปมาก และล่าสุดได้แจ้งให้ทาง EU ทราบความคืบหน้าในการดำเนินการที่ผ่าน ๆ มา เมื่อวันที่ 5 ธันวาคม  2560 ซึ่งจะช่วยให้ได้รับการ “ปลดธงเหลือง” โดยให้ความสำคัญกับการตรวจสอบย้อนกลับ การบังคับใช้กฎหมาย และการดำเนินคดีกับเรือประมงนอกน่านน้ำ อีกทั้งมีการบูรณาการเพื่อช่วยเหลือชาวประมงที่ได้รับความเดือดร้อน โดยใช้ทั้งหลักนิติศาสตร์ รัฐศาสตร์ และเศรษฐศาสตร์ ตลอดจนผลการประกาศสถานะการคุ้มครองทรัพย์สินทางปัญญาของประเทศไทย ที่สหรัฐฯ ได้เผยแพร่ออกมาล่าสุด โดยถอดประเทศไทยออกจาก “กลุ่มประเทศที่ต้องจับตามองเป็นพิเศษ”  (Priority Watch List-PWL) ให้อยู่ใน “กลุ่มบัญชีจับตาธรรมดา” (Watch List : WL) ทั้งนี้ รัฐบาลได้ประกาศสงครามกับการละเมิดทรัพย์สินทางปัญญาทุกรูปแบบอย่างจริงจังส่งผลให้สหรัฐฯ ยอมรับในการทำงานดังที่กล่าวมาของรัฐบาลซึ่งจับต้องได้ เห็นผลเป็นรูปธรรม โดยในครั้งนี้สหรัฐฯ ได้พิจารณาทบทวนเป็นกรณีพิเศษ (Out Of Cycle Review) เฉพาะประเทศไทยเพียงแห่งเดียวเท่านั้น
การก้าวสู่ศักราชใหม่ นายกรัฐมนตรีขอให้คนไทยทุกคนมองปัญหาแบบใหม่ ๆ โดย “แปลงปัญหาเป็นโอกาส” ที่ทุกภาคส่วนจะได้ร่วมแรง ร่วมใจกัน สานพลัง “ประชารัฐ” ผลักดันให้ร่วมกันต่อสู้กับปัญหาน้อยใหญ่ เช่น จังหวัดกาฬสินธุ์ที่มีรายได้น้อย แต่รายล้อมด้วยจังหวัดต่าง ๆ ที่มีรายได้สูง ก็ต้องจัดทำยุทธศาสตร์ภาคและกลุ่มจังหวัดร่วมกัน โดยไม่ทิ้งกาฬสินธุ์ไว้ข้างหลัง สร้างความเชื่อมโยงให้ได้ในทุกกิจกรรม ซึ่งจะเสริมสร้างความเข้มแข็งร่วมกันได้อย่างยั่งยืน
ขณะเดียวกันรัฐบาลได้มียุทธศาสตร์ในการบริหารประเทศในภาพรวม ตามนโยบาย “ไทยแลนด์ 4.0” เช่น การนำเทคโนโลยีและนวัตกรรมมาสนับสนุนการพัฒนาประเทศและการให้บริการประชาชน หรือ “โปลิศ ไอ เลิ้ท ยู” (Police i lert u) โดยสำนักงานตำรวจแห่งชาติ ซึ่งได้ขยายพื้นที่ปฏิบัติการเดิมเฉพาะในกรุงเทพฯ และปริมณฑลไปสู่ทุกจังหวัดทั่วประเทศแล้ว ปัจจุบันมียอดประชาชนดาว์นโหลด “แอปฯ ช่วยชีวิต” นี้ไปใช้แล้ว จำนวนกว่า 2 แสนราย ซึ่งนายกรัฐมนตรีขอแนะนำให้เด็ก ผู้หญิง คนชรา ผู้บกพร่องทางร่างกาย ได้มีไว้ใช้ยามฉุกเฉินหรือเกิดเหตุร้าย ซึ่งไม่อาจคาดการณ์ได้ล่วงหน้า หรือเกิดอุบัติเหตุจากกรณีที่มีการสัญจรทางถนนที่คับคั่ง พร้อมทั้งมี “ศูนย์กลางแอปพลิเคชันภาครัฐ” (GAC) ซึ่งเน้นให้บริการประชาชน โดยตอบสนองความต้องการในการใช้ชีวิตประจำวันเป็นหลัก
การขับเคลื่อนประเทศไทยด้วย 10 อุตสาหกรรมเป้าหมาย เป็นอีกส่วนสำคัญของ “ไทยแลนด์ 4.0” โดยระเบียงเศรษฐกิจพิเศษภาคตะวันออก (EEC) นำร่องอีก 10 เขตพัฒนาเศรษฐกิจพิเศษในอนาคต สะท้อนให้เห็นลู่ทางที่สดใส โดยในระยะ 3 ปีที่ผ่านมานี้ของรัฐบาลเศรษฐกิจมีการขับเคลื่อนโดยต่อเนื่องอีกครั้ง มีการขอรับการส่งเสริมการลงทุน ทั่วประเทศแล้ว กว่า 6,300 โครงการ คิดเป็นมูลค่าเงินลงทุนกว่า  2.7 ล้านล้านบาท เฉพาะในพื้นที่ EEC อีกเกือบ 1,700 โครงการ คิดเป็นมูลค่าเงินลงทุน 1.3 ล้านล้านบาท หรือคิดเป็น 1 ใน 3 ของโครงการทั่วประเทศ ทั้งนี้ มีมูลค่าเกือบครึ่งที่ขอรับการส่งเสริมการลงทุนจากสำนักงานคณะกรรมการส่งเสริมการลงทุน (BOI)
ทั้งนี้ ผลของการขับเคลื่อนเศรษฐกิจดังกล่าว สืบเนื่องมาจากความมีเสถียรภาพทางการเมือง การมีนโยบายที่ชัดเจน และการบริหารประเทศอย่างมียุทธศาสตร์ ส่งผลให้นักลงทุนต่างชาติมีความมั่นใจในการนำเงินจำนวนมากเข้ามาลงทุนในประเทศไทย ซึ่งความก้าวหน้าต่าง ๆ เหล่านั้น นายกรัฐมนตรีขอนำมาเล่าให้พี่น้องประชาชนได้รับทราบ และจะได้เตรียมความพร้อมสำหรับการเปลี่ยนแปลงของประเทศและของโลกในอนาคตอย่างรู้เท่าทันสถานการณ์โดยเฉพาะเยาวชน นักศึกษา แรงงาน จะได้มองเห็นโอกาสของงานและความมั่นคงของอนาคตด้วย
ประชาธิปไตยกับพี่น้องประชาชน เพื่อเป็นการแลกเปลี่ยนความเห็นซึ่งกันและกัน หากมองไปรอบ ๆ โลกจะเห็นว่าหลาย ๆ ประเทศในโลกประสบปัญหาทางการเมืองคล้าย ๆ กัน ซึ่งตลอด 20 ปีที่ผ่านมา มีคนออกไปใช้สิทธิ์เลือกตั้งน้อยลงอย่างต่อเนื่อง ไม่ว่าจะเป็นอังกฤษ ฝรั่งเศส เยอรมนี หรือแม้แต่สหรัฐอเมริกาเอง ที่เคยมีผู้ออกไปใช้สิทธิ์ เกือบร้อยละ 90 ในปี 1992 ลดลงมาเหลือ ประมาณ 66% ในปี 2012 ซึ่งอาจกล่าวได้ว่า “ประชาธิปไตยในรูปแบบของสภาผู้แทน” นั้น อาจหมดสมัยไปแล้ว กลายเป็นยุค “ประชาธิปไตยแบบมีส่วนร่วม” โดยมีหลัก 5 ประการที่ต้องคำนึงถึง ได้แก่ ความซื่อสัตย์ของนักการเมือง นับเป็นหลักการพื้นฐานสำคัญสุดในการสร้างศรัทธาจากประชาชน โดยการเลือกตั้งต้องโปร่งใส นักการเมืองต้องเปิดเผยและยุติธรรม มีความรับผิดชอบ (โดยประชาชน) คือ ต้องไม่สนับสนุนนักการเมืองที่เห็นแก่เงิน หรือใช้เงินในการลงทุนเพื่อเข้าสู่การเมือง และแสวงหาผลประโยชน์ในอนาคต รวมทั้งการพึ่งพาอาศัยกัน โดยช่วยกันสร้างชุมชนที่แข็งแรง มีกฎเกณฑ์ และมีกฎหมายที่มีคุณภาพสอดคล้องกับบทบาทขององค์กรภาคเอกชนที่มีมากขึ้น ตลอดจนการเข้าถึงจิตใจประชาชน โดยนักการเมือง รัฐบาล และข้าราชการสามารถแบ่งปัน พร้อมสร้างความเข้าใจกับประชาชนได้ง่ายขึ้น ผ่านเทคโนโลยี เช่น อินเตอร์เน็ต และมีความโปร่งใส ซึ่งจำเป็นจะต้องมีเพื่อเป็นการสร้างความเชื่อมั่นให้กับทุกภาคส่วน
การแก้ปัญหาความยากจนของผู้มีรายได้น้อย ซึ่งนายกรัฐมนตรีได้ขอทำความเข้าใจว่า ไม่มีใครสามารถทำได้ในเวลาอันรวดเร็ว ไม่ว่าจะเป็นนักการเมือง รัฐบาลเลือกตั้ง หรือไม่เลือกตั้ง เพราะว่าเป็นปัญหาเชิงโครงสร้างซึ่งหยั่งรากลึกมานาน จำเป็นต้องแก้ปัญหาในหลายด้านไปพร้อม ๆ กัน และต้องใช้เวลาซึ่งไม่น่าแปลกใจที่จะเห็นเศรษฐกิจเกือบทุกประเทศในโลก รวมถึงประเทศไทยผูกติดไว้กับผู้ประกอบการขนาดใหญ่ ซึ่งถือเป็นส่วนน้อย หรือ 1-10% ของประชากรของประเทศ และปัญหาความเหลื่อมล้ำนี้ที่ผ่านมานั้น เป็นผลมาจากส่วนแบ่งของผลประโยชน์จากการประกอบการของนักธุรกิจ ซึ่งคนเหล่านี้ก็ต้องแบกรับความเสี่ยงตามหลักการธุรกิจ ก็ควรได้ส่วนแบ่งจากกำไรมากที่สุด ขณะที่กำไรที่ถูกส่งลงมาสู่ลูกจ้างและแรงงาน จะมีสัดส่วนที่น้อยกว่าและต้องนำมาแบ่งสรรปันส่วนให้กับคนจำนวนมาก ที่รวมถึงผู้ผลิตขั้นต้น ผู้ปลูก เกษตรกร และแรงงาน ทั้งนี้ จึงมีความจำเป็นที่จะต้องเร่งให้เกิดการเรียนรู้ในเรื่องต่าง ๆ ให้ทั้งกฎระเบียบ ระบบการค้าเสรี และเทคโนโลยีดิจิทัล ซึ่ง 3 ปีที่ผ่านมา รัฐบาลได้พยายามอย่างเต็มที่ และให้ความสำคัญกับการวางรากฐานหรือวางโครงสร้าง ที่จะช่วยสร้างความยั่งยืนให้กับรายได้ของพี่น้องประชาชนใน 3 ด้านหลัก ได้แก่ การสร้างความเข้มแข็งให้กับพี่น้องเกษตรกรและชุมชน โดยยกระดับเป็น smart farmer ที่พึ่งพาตัวเองได้ และผลิตสินค้ามีคุณภาพ การทำเกษตรแปลงใหญ่ ที่มีเกษตรกรเป็นศูนย์กลาง โดยมีภาครัฐสนับสนุนและมีกลุ่มเกษตรกรที่มีการบริหารจัดการร่วมกัน เพื่อจัดหาปัจจัยการผลิตที่มีคุณภาพ ราคาเป็นธรรม รวมถึงการใช้กลไกการดำเนินงานของบริษัทประชารัฐเพื่อเพิ่มรายได้ให้กับชุมชน การเพิ่มขีดความสามารถทางการแข่งขัน โดยการพัฒนาเกษตรสมัยใหม่ การยกระดับนวัตกรรมและผลิตภาพ การส่งเสริม SMEs ทั้งในเรื่องการเข้าถึงแหล่งเงินทุน เพื่อพัฒนาศักยภาพและการถ่ายทอดทักษะ การบริหารจัดการจากบริษัทขนาดใหญ่ ในโครงการพี่ช่วยน้อง และการสร้างโอกาสให้กับเกษตรกรและผู้ประกอบการขนาดเล็ก ผ่านโครงการตลาดชุมชนในรูปแบบต่าง ๆ เพื่อให้เกษตรกรมีช่องทางในการเชื่อมโยงกับธุรกิจ เช่น ตลาดประชารัฐ ตลาดชุมชนเพื่อธุรกิจท้องถิ่น รวมถึงการส่งเสริม SMEs และ Start ups เพื่อให้ผู้ประกอบการสามารถเข้าสู่ตลาดต่างประเทศได้ดีขึ้น การพัฒนาศักยภาพของสินค้า OTOP และการพัฒนา E-Commerce ในการเป็นช่องทางขยายตลาดของเกษตรกรและ SMEs ขณะเดียวกันทุกกลุ่มทุกฝ่ายต้องช่วยกันคิด ช่วยกันทำ ช่วยกันแก้ปัญหาจากต้นตอ พร้อมสร้างการเรียนรู้ และรับรู้ถึงแนวทางที่ถูกที่ควรด้วย
นายกรัฐมนตรีกล่าวย้ำในต้อนท้ายอีกว่า ระบอบประชาธิปไตยและระบบการค้าเสรี อาจจะเป็นระบอบ
ที่ทุกคนคิดว่าดีที่สุด อย่างไรก็ตามทุกอย่างเมื่อมีดี ก็ต้องมีไม่ดี หรือมีผลข้างเคียงเกิดขึ้นด้วย แต่เมื่อตัดสินใจแล้วว่าจะเป็นประชาธิปไตย ก็ควรจะร่วมมือกันแก้ปัญหาด้วยประชาธิปไตย แบบมีส่วนร่วมกันให้มากขึ้น พร้อมฝากให้ทุกภาคส่วนช่วยกันคิดว่า มีสิ่งใดบ้างที่จะมาช่วยแก้ปัญหาเหล่านี้ได้รวดเร็วยิ่งขึ้น ซึ่งมีหลายประเด็นที่ต้องคิดถึงวิธีการนำมาประยุกต์ใช้ให้เหมาะสมกับสถานการณ์ การบริหารทรัพยากรให้เป็นประโยชน์อย่างเป็นธรรม การปรับระบบภาษี และเพิ่มการมีส่วนร่วมของประชาชนอย่างเป็นรูปธรรม ตลอดจนช่วยกันประคับประครองเพื่อนำไปสู่การสร้างประชาธิปไตยที่มั่นคงและยั่งยืนต่อไป
...............................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8956
