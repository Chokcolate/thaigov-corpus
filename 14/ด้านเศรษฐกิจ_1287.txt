รัฐบาลไทย-ข่าวทำเนียบรัฐบาล-รมว.อุตฯ ลงพื้นที่เยี่ยมชมบริษัท เม็กเท็ค แมนูแฟ็คเจอริ่ง คอร์ปอเรชั่น (ประเทศไทย) จำกัด หรือ MECTEC นิคมอุตสาหกรรมบางปะอิน จังหวัดพระนครศรีอยุธยา

วันจันทร์ที่ 18 กันยายน 2560
รมว.อุตฯ ลงพื้นที่เยี่ยมชมบริษัท เม็กเท็ค แมนูแฟ็คเจอริ่ง คอร์ปอเรชั่น (ประเทศไทย) จำกัด หรือ MECTEC นิคมอุตสาหกรรมบางปะอิน จังหวัดพระนครศรีอยุธยา
รมว.อุตฯ ลงพื้นที่เยี่ยมชมบริษัท เม็กเท็ค แมนูแฟ็คเจอริ่ง คอร์ปอเรชั่น (ประเทศไทย) จำกัด หรือ MECTEC นิคมอุตสาหกรรมบางปะอิน จังหวัดพระนครศรีอยุธยา
พระนครศรีอยุธยา : วันนี้ 18 กันยายน 2560 นายอุตตม สาวนายน รัฐมนตรีว่าการกระทรวงอุตสาหกรรม นำคณะผู้บริหารกระทรวงอุตสาหกรรมและสื่อมวลชนลงพื้นที่เยี่ยมชมบริษัท เม็กเท็ค แมนูแฟ็คเจอริ่ง คอร์ปอเรชั่น (ประเทศไทย) จำกัด หรือ MECTEC นิคมอุตสาหกรรมบางปะอิน จังหวัดพระนครศรีอยุธยา เป็นบริษัทร่วมทุนญี่ปุ่นและฮ่องกง  มีสถานะเป็นผู้นำรายใหญ่ที่สุดของโลกในการออกแบบ ผลิต และส่งมอบผลิตภัณฑ์แผงวงจรอิเล็กทรอนิกส์ชนิดยืดหยุ่นได้ (Flexible Printed Circuit Assembly) ที่ใช้ในสมาร์ทโฟนและอุปกรณ์เครื่องมือสื่อสาร (คิดเป็นร้อยละ 70 ของยอดขาย) ชิ้นส่วนยานยนต์ ชิ้นส่วนคอมพิวเตอร์ สมาร์ทการ์ดที่มีความปลอดภัยในระดับสูง (Security Cards) และเครื่องมือแพทย์ ตามลำดับ โดยบริษัทฯ ได้รับการส่งเสริมการลงทุนจาก สำนักงานคณะกรรมการส่งเสริมการลงทุน (BOI) จนถึงปัจจุบันบริษัทฯ ได้ลงทุนในไทยมูลค่ามากกว่า 10,000 ล้านบาท ส่งผลให้เกิดการจ้างงานทั้งระดับบริหารและระดับปฏิบัติการมากกว่า 6,500 คนต่อปี
ทั้งนี้ จากการศึกษาความเป็นไปได้ของตลาดที่จัดทำโดยบริษัทแม่ ผลิตภัณฑ์ของบริษัทจะมีอัตราความต้องการของลูกค้าเพิ่มขึ้นอย่างต่อเนื่อง และการประยุกต์ใช้กับสินค้าต่างๆ ในยุค IoT (Internet of Thing) น่าจะส่งผลในเชิงบวกยิ่งขึ้น
รัฐมนตรีว่าการกระทรวงอุตสาหกรรม กล่าวว่า บริษัท MECTEC เป็นความร่วมมือระหว่าง MEKTEC กับกระทรวงอุตสาหกรรม โดยสถาบันไฟฟ้าและอิเล็กทรอนิกส์ ในโครงการ Electronic Design Laboratory และการพัฒนาบุคลากรสำหรับอุตสาหกรรมอิเล็กทรอนิกส์อัจฉริยะ (Smart Electronics) รวมถึงการปรับปรุงหลักสูตรการเรียนการสอนของสถาบันการศึกษาเพื่อให้ตอบสนองได้ทันต่อการเปลี่ยนแปลงของเทคโนโลยี และทางกระทรวงจะเชิญ MEKTEC และบริษัทอื่น ๆ ที่เกี่ยวข้องเข้ามาเป็นพี่เลี้ยงร่วมพัฒนาบุคลากรภาคอุตสาหกรรมเพื่อรองรับ Industry 4.0 โดยอาศัยองค์ความรู้ของญี่ปุ่นผ่านโครงการ FlexCampus ซึ่งได้ร่วมลงนามความร่วมมือกับสภาอุตสาหกรรมของญี่ปุ่นในช่วงสัปดาห์ที่ผ่านมา ตลอดจนหารือปัญหาอุปสรรคและข้อจำกัดต่าง ๆ เช่น เรื่องพื้นที่ตั้ง แผนการบริหารความต่อเนื่อง (Business Continuity Plan) ของการนิคมอุตสาหกรรม การเชื่อมเส้นทางจราจรและปรับปรุงเส้นทางเข้าออกการนิคมอุตสาหกรรมบางปะอิน เป็นต้น

ที่มา : http://www.thaigov.go.th/news/contents/details/6760
