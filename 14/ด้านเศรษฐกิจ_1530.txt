รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ รับป้ายจัดงาน “ตลาดคลองผดุงกรุงเกษม : ตลาดเกษตรเกรดพรีเมี่ยม” พร้อมโชว์สินค้าเกษตรคุณภาพเยี่ยมจากเกษตรกรไทยทั่วประเทศ

วันพุธที่ 25 ตุลาคม 2560
กระทรวงเกษตรและสหกรณ์ รับป้ายจัดงาน “ตลาดคลองผดุงกรุงเกษม : ตลาดเกษตรเกรดพรีเมี่ยม” พร้อมโชว์สินค้าเกษตรคุณภาพเยี่ยมจากเกษตรกรไทยทั่วประเทศ
กระทรวงเกษตรและสหกรณ์ รับป้ายจัดงาน “ตลาดคลองผดุงกรุงเกษม : ตลาดเกษตรเกรดพรีเมี่ยม” พร้อมโชว์สินค้าเกษตรคุณภาพเยี่ยมจากเกษตรกรไทยทั่วประเทศ หวังเป็นทางเลือกใหม่ให้ผู้บริโภค และเพิ่มช่องทางการตลาดให้แก่เกษตรกร ในเดือนพฤศจิกายนนี้
เมื่อวันที่ 24 ตุลาคม 2560 รัฐบาล โดยสำนักเลขาธิการนายกรัฐมนตรี ได้จัดพิธีการส่งมอบการดำเนินการจัดงานตลาดคลองผดุงกรุงเกษม ระหว่าง สำนักงานกองทุนหมู่บ้านและชุมชนเมืองแห่งชาติ (สทบ.) และกระทรวงเกษตรและสหกรณ์ ณ บริเวณเวทีกลาง ตลาดคลองผดุงกรุงเกษม
นางสาวดุจเดือน ศศะนาวิน รองปลัดกระทรวงเกษตรและสหกรณ์ ในฐานะประธานคณะกรรมการอำนวยการจัดงานตลาดคลองผดุงกรุงเกษมของกระทรวงเกษตรและสหกรณ์ เปิดเผยว่า ตามที่นายกรัฐมนตรี
พลเอก ประยุทธ์ จันทร์โอชา ได้มอบหมายให้ส่วนราชการต่าง ๆ ดำเนินการจัดงานตลาดนัดสินค้าชุมชน บริเวณด้านข้างทำเนียบรัฐบาล ริมคลองผดุงกรุงเกษม เพื่อสร้างโอกาสให้เกษตรกรและผู้ประกอบการรายย่อยได้มีแหล่งจำหน่ายผลผลิต ประกอบกับรัฐบาลได้มีนโยบายมุ่งเน้นให้เกิดการใช้เทคโนโลยี นวัตกรรมในเชิงสร้างสรรค์ โดยผลักดันให้ภาคการเกษตรมีการพัฒนาที่เร็วขึ้น ผลผลิตมีคุณภาพ มีมาตรฐานตรงกับความต้องการของตลาด ก้าวสู่ยุคไทยแลนด์ 4.0 การจัดงานตลาดคลองผดุงกรุงเกษม ในเดือนพฤศจิกายนนี้ กระทรวงเกษตรและสหกรณ์ จึงได้ประสานความร่วมมือเป็นเจ้าภาพการจัดงาน “ตลาดคลองผดุงกรุงเกษม : ตลาดเกษตรเกรดพรีเมี่ยม” ระหว่างวันที่ 6 – 26 พฤศจิกายน 2560 ณ บริเวณเลียบคลองผดุงกรุงเกษม โดยมีวัตถุประสงค์เพื่อเผยแพร่ แนะนำสินค้าเกษตรคุณภาพ Quality Agriculture Products ซึ่งเป็นทางเลือกใหม่ให้กับผู้บริโภคที่ต้องการสินค้าเกษตรที่มีการคัดสรรมาอย่างพิเศษ เพิ่มช่องทางการตลาดและรายได้ให้แก่เกษตรกร ผู้ประกอบการที่ผลิตสินค้าเกษตร สินค้าอุปโภคบริโภคที่ได้มาตรฐาน
โดยกระทรวงเกษตรและสหกรณ์ ได้กำหนดรูปแบบการจัดงานภายใต้แนวคิดหลักแบ่งเป็น 3 สัปดาห์ คือ สัปดาห์แรก “เกษตรตามรอยเท้าพ่อ” เพื่อการพัฒนาการเกษตรอย่างยั่งยืน สัปดาห์ที่ 2 “จากรากหญ้าสู่เกษตรดิจิทัล” การเชื่อมโยงการส่งเสริมและพัฒนาภาคการเกษตร และสัปดาห์สุดท้าย “เกษตรรุ่นใหม่ ไทยแลนด์ 4.0”การเชื่อมโยงงานพัฒนาเกษตรกรปราดเปรื่อง Smart Farmer,Young Smart Farmer โดยภายในงานจะนำสินค้าเกษตรคุณภาพดีจากเกษตรกรไทยทั่วประเทศ ที่สามารถซื้อขายผ่านระบบ Internet Bangking, QR CODE และช่องทาง Online โดยจะแบ่งโซนต่างๆ ดังนี้ (1) โซน Young Smart Farmer และแปลงใหญ่ (2) โซน GAP Organic Thailand (3) โซน Q Food Court (4) โซนผักผลไม้ GAP Organic (5) โซนผู้ประกอบการ 4.0 (6) โซน Show Case (7) โซน Innovation (8) โซนแปลงใหญ่ Young Smart Farmer และเครือข่าย (9) โซนหม่อนไหม แปลงใหญ่ และ (10) โซนข้าวและผลิตภัณฑ์ข้าว พร้อมทั้งมีกิจกรรมร่วมสนุกอีกมากมาย
“นับเป็นโอกาสดีที่กระทรวงเกษตรและสหกรณ์ ได้รับมอบหมายในการจัดงานตลาดคลองผดุงกรุงเกษม      อีกครั้ง ซึ่งเป็นครั้งที่ 6 และพร้อมจะนำสินค้าเกษตรคุณภาพดี ทั้งผัก ผลไม้ เทคโนโลยีทางการเกษตร รวมถึงสินค้าแปรรูปจากวิสาหกิจชุมชนต่าง ๆ  และเกษตรแปลงใหญ่ มานำเสนอตลอดระยะเวลาในเดือนพฤศจิกายนนี้ ภายใต้ชื่อ “ตลาดคลองผดุงกรุงเกษม : ตลาดเกษตรเกรดพรีเมี่ยม” ระหว่างวันที่ 6 – 26 พฤศจิกายน 2560 ณ บริเวณเลียบคลองผดุงกรุงเกษม จึงขอเชิญชวนประชาชนผู้สนใจ เข้าร่วม ชม ชิม ช็อป สินค้าเกษตรคุณภาพดีของเกษตรกรไทยทั่วประเทศ เพื่อร่วมเป็นส่วนหนึ่งในการขับเคลื่อนสินค้าเกษตร สู่ความมั่นคง มั่งคั่ง อย่างยั่งยืน” นางสาวดุจเดือน กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th
www.facebook.com/kasetthai

ที่มา : http://www.thaigov.go.th/news/contents/details/7617
