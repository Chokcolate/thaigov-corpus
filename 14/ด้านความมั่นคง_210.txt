รัฐบาลไทย-ข่าวทำเนียบรัฐบาล-ก.แรงงาน เผย ยอดรับแจ้งต่างด้าว 4 วัน ทะลุ 1.5 แสนราย ย้ำ เปิดบริการไม่เว้นวันหยุด

วันพฤหัสบดีที่ 27 กรกฎาคม 2560
ก.แรงงาน เผย ยอดรับแจ้งต่างด้าว 4 วัน ทะลุ 1.5 แสนราย ย้ำ เปิดบริการไม่เว้นวันหยุด
“โฆษกแรงงาน”เผยตัวเลขสะสมศูนย์รับแจ้งฯ ตลอด 4 วัน นายจ้าง 47,511 ราย ลูกจ้างต่างด้าว 152,718 คน ย้ำ เปิดบริการปกติทุกวันไม่เว้นวันหยุด พบการแจ้งใช้แรงงานต่างด้าวในกิจการเกษตรและ
ปศุสัตว์มากสุด ก่อสร้าง ขายอาหารเครื่องดื่มตามมาติดๆ
“โฆษกแรงงาน”เผยตัวเลขสะสมศูนย์รับแจ้งฯ ตลอด 4 วัน นายจ้าง 47,511 ราย ลูกจ้างต่างด้าว 152,718 คน ย้ำ เปิดบริการปกติทุกวันไม่เว้นวันหยุด พบการแจ้งใช้แรงงานต่างด้าวในกิจการเกษตรและปศุสัตว์มากสุด ก่อสร้าง ขายอาหารเครื่องดื่มตามมาติดๆ ขณะที่กรุงเทพฯ ยังครองแชมป์ยื่นคำขอแจ้งการใช้แรงงานต่างด้าวมากสุด รองลงมาสมุทรปราการ ระยอง ตามลำดับ โดยแจ้งการใช้แรงงานสัญชาติเมียนมามากที่สุด
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เผยว่า ศูนย์เฉพาะกิจเพื่ออำนวยการบริหารจัดการการทำงานของคนต่างด้าว (ศฉต.) กระทรวงแรงงาน ได้รายงานผลการปฏิบัติงานประจำวันที่ 27 ก.ค.60 ซึ่งเป็นวันที่ 4 ของการเปิดศูนย์รับแจ้งการทำงานของคนต่างด้าวทั่วประเทศ 100 ศูนย์ โดยเป็นศูนย์รับแจ้งใน กทม. 11 ศูนย์ และส่วนภูมิภาค 89 ศูนย์ พบว่า ตัวเลขสะสมตั้งแต่วันที่ 24 – 27 ก.ค.60 (ข้อมูลวันที่ 27 ก.ค. ณ เวลา 16.30 น.) มีนายจ้างมาแจ้งการใช้แรงงานต่างด้าวแล้ว 47,511 ราย ลูกจ้างต่างด้าว 152,718 คน เฉพาะวันที่ 27 ก.ค.วันเดียว มีนายจ้างมายื่น 10,360 ราย ลูกจ้าง 31,409 คน และมีนายจ้างลงทะเบียนออนไลน์ 532 ราย ลูกจ้าง 1,186 คน ได้รับแจ้งการจ้างแรงงานต่างด้าวสัญชาติเมียนมามากที่สุด รองลงมากัมพูชา และลาวตามลำดับ เมื่อจำแนกตามประเภทกิจการ 3 อันดับแรก ได้แก่ เกษตรและปศุสัตว์ รองลงมากิจการก่อสร้าง และจำหน่ายอาหารและเครื่องดื่ม ตามลำดับ
นายอนันต์ชัย กล่าวต่อว่า จังหวัดที่มีการยื่นขอจ้างคนต่างด้าวมากที่สุด 5 จังหวัด ได้แก่ กรุงเทพมหานคร สมุทรปราการ ระยอง ปทุมธานี และเชียงใหม่ ทั้งนี้ กระทรวงแรงงาน ยืนยันว่า ศูนย์รับแจ้งการทำงานของคนต่างด้าวทั้ง 100 ศูนย์ทั่วประเทศจะเปิดให้บริการทุกวัน ตั้งแต่วันที่ 24 ก.ค. – 7 ส.ค.60 ไม่เว้นวันหยุดโดยเจ้าหน้าที่จะคอยอำนวยความสะดวกตั้งแต่เวลา 08.30 – 16.30 น.และสามารถแจ้งออนไลน์ได้ที่เว็บไซต์กรมการจัดหางาน ที่ https://wpfast.doe.go.th/fast11/user/ จึงขอเชิญชวนนายจ้างที่มีการใช้แรงงานต่างด้าวเฉพาะกลุ่มที่ไม่มีเอกสารการจ้างงาน ไม่มีใบอนุญาตทำงาน ให้รีบมาดำเนินการเพื่อเข้าสู่ระบบการจ้างแรงงานที่ถูกกฎหมาย เป็นไปตามขั้นตอนและทันตามเวลาที่กำหนด สอบถามเพิ่มเติมได้ที่สายด่วนกรมการจัดหางาน โทร.1694
------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ - ข่าว/
ศูนย์เฉพาะกิจเพื่ออำนวยการบริหารจัดการการทำงานของคนต่างด้าว - ข้อมูล/
27 กรกฎาคม 2560

ที่มา : http://www.thaigov.go.th/news/contents/details/5537
