รัฐบาลไทย-ข่าวทำเนียบรัฐบาล-รมว.ดิจิทัลฯ เป็นประธานเปิดการประชุม APEC TELWG ครั้งที่ 56

วันศุกร์ที่ 15 ธันวาคม 2560
รมว.ดิจิทัลฯ เป็นประธานเปิดการประชุม APEC TELWG ครั้งที่ 56
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดการประชุม “APEC Telecommunications and Information Working Group” (APEC TELWG) ครั้งที่ 56 โดยการประชุมฯ ครั้งนี้ จัดขึ้นระหว่างวันที่ 10-15 ธันวาคม 2560 ณ โรงแรมอนันตรา สยาม กรุงเทพฯ ซึ่งมีผู้แทนจากรัฐบาลของ 21 ประเทศ ในกลุ่มความร่วมมือด้านเศรษฐกิจภูมิภาคเอเชีย-แปซิฟิกเข้าร่วมการประชุมดังกล่าว ทั้งนี้ รัฐมนตรีว่าการกระทรวงดิจิทัลฯ ได้กล่าวถึงการดำเนินงานในการพัฒนาเศรษฐกิจดิจิทัลของประเทศไทย ซึ่งปัจจุบันมีพัฒนาอย่างก้าวกระโดดด้วยแรงขับเคลื่อนของคนรุ่นใหม่ผ่านการสนับสนุนจากภาครัฐ ภาคเอกชน รวมถึงผู้ที่มีส่วนเกี่ยวข้อง โดยการทำงานในปัจจุบัน ภาครัฐได้ให้ความสำคัญกับการจุดกระแสและเอื้อประโยชน์ต่อกลุ่มธุรกิจสตาร์ทอัพ เพื่อให้สังคมมีความตระหนักในเรื่องดังกล่าวเพราะถือเป็นสิ่งที่ทุกประเทศทั่วโลกกำลังให้ความสำคัญ ซึ่งเป็นการผลักดันประเทศไปสู่ยุค “ไทยแลนด์ 4.0” อย่างเป็นรูปธรรม เมื่อวันที่ 11 ธันวาคม 2560 ณ โรงแรมอนันตรา สยาม กรุงเทพฯ
*******************

ที่มา : http://www.thaigov.go.th/news/contents/details/8785
