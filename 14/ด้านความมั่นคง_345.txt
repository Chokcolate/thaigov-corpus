รัฐบาลไทย-ข่าวทำเนียบรัฐบาล-“บิ๊กบี้”สั่ง กกจ.เร่งเก็บ IRIS SCAN แรงงานต่างด้าวกิจการประมงและแปรรูปสัตว์น้ำ

วันพุธที่ 4 ตุลาคม 2560
“บิ๊กบี้”สั่ง กกจ.เร่งเก็บ IRIS SCAN แรงงานต่างด้าวกิจการประมงและแปรรูปสัตว์น้ำ
‘พล.อ.ศิริชัย’รมว.แรงงาน กำชับ กรมการจัดหางานเร่งรัดสแกนใบหน้าและม่านตาแรงงาน
ต่างด้าวในกิจการประมงและแปรรูปสัตว์น้ำ พร้อมเก็บข้อมูลต่างด้าวกว่า 2 แสนคน ให้แล้วเสร็จก่อน
1 พ.ย.60 หวังคลี่คลายปมการค้ามนุษย์ด้านแรงงาน
นายวิวัฒน์ จิระพันธุ์วานิช ผู้ตรวจราชการกระทรวงแรงงาน เปิดเผยว่า จากการที่ พล.อ.ประวิตร วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม กำชับให้ทุกกระทรวงสร้างการรับรู้เกี่ยวกับการแก้ไขปัญหาทำประมงผิดกฎหมาย ขาดการรายงาน และไร้การควบคุม (ไอยูยู) และปัญหาการค้ามนุษย์ให้เป็นไปในทิศทางเดียวกันเพราะถือเป็นวาระแห่งชาติ และได้มอบหมายให้กระทรวงแรงงานทำการเก็บข้อมูลด้านอัตลักษณ์ โดยการสแกนใบหน้าและม่านตา (Face and Iris Scan) แรงงานต่างด้าวในกิจการประมงและแปรรูปสัตว์น้ำต่อจากกรมเจ้าท่าโดยกระทรวงแรงงานได้รับเครื่องมือสแกนใบหน้าและม่านตา (Face and Iris Scan) จากกรมเจ้าท่าซึ่งมีการดำเนินการมาก่อนหน้านี้ ตั้งแต่วันที่ 18 กรกฎาคม - 28 กันยายน 2560 ได้จัดเก็บข้อมูลแรงงานต่างด้าวในกิจการประมงไปแล้ว 9,500 คนเพื่อมาดำเนินการต่อด้วยแล้วพร้อมกันนี้พล.อ.ศิริชัย ดิษฐกุล รัฐมนตรีว่าการกระทรวงแรงงาน ได้สั่งการให้กรมการจัดหางาน เร่งรัดทำการเก็บข้อมูลด้วยการสแกนใบหน้าและม่านตาแรงงานต่างด้าวในกิจการประมงและแปรรูปสัตว์น้ำที่คงเหลืออยู่ในระบบอีกกว่า 200,000 คนให้แล้วเสร็จภายในวันที่ 1 พฤศจิกายน 2560 ตามที่กำหนดและในระยะต่อไปจะดำเนินการกับแรงงานต่างด้าวทั้งหมดที่มีอยู่ในประเทศไทยกว่า 3.5 ล้านคน
นายวิวัฒน์ กล่าวต่อว่า ในการดำเนินงานให้สำเร็จตามเป้าหมายนั้น จะต้องขอความร่วมมือกับหน่วยงานอื่นโดยเฉพาะกรมการปกครองที่มีความชำนาญและถือว่าเป็นหน่วยงานหลักในการเก็บข้อมูลบุคคลอยู่แล้ว รวมทั้งสำนักงานตรวจคนเข้าเมืองที่มีระบบเก็บข้อมูลบุคคลชาวต่างชาติทุกประเทศที่เข้ามาในประเทศไทย ทั้งนี้ การที่จะดำเนินงานให้แล้วเสร็จโดยเร็วได้นั้นจะต้องอาศัยความพร้อมทั้งบุคลากรและเครื่องมือที่เพียงพออีกด้วย ซึ่งกระทรวงแรงงานจะได้ดำเนินการให้บรรลุเป้าหมายให้จงได้ต่อไป
------------------------------------
กลุ่มงานโฆษกและการข่าว/
กองเผยแพร่และประชาสัมพันธ์ - ข่าว/
4 ตุลาคม 2560

ที่มา : http://www.thaigov.go.th/news/contents/details/7174
