รัฐบาลไทย-ข่าวทำเนียบรัฐบาล-รอง นรม.สมคิดฯ เป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 2/2560

วันพฤหัสบดีที่ 7 ธันวาคม 2560
รอง นรม.สมคิดฯ เป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 2/2560
รอง นรม. พลเอกประวิตรฯ มอบหมาย รอง นรม. สมคิดฯ เป็นประธานการประชุมคณะกรรมการนโยบายปาล์มน้ำมันแห่งชาติ โดยมีมติเห็นชอบแนวทางการแก้ไขปัญหาปาล์มน้ำมันและน้ำมันปาล์มอย่างเป็นระบบและขับเคลื่อนอย่างเป็นรูปธรรม
วันนี้ (7 ธันวาคม 2560 2560) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร  วงษ์สุวรรณ รองนายกำรัฐมนตรี ได้มอบหมายให้นายสมคิด  จาตุศรีพิทักษ์ รองนายกรัฐมนตรี ปฏิบัติหน้าที่ในการเป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 2/2560 โดยมี นายสนธิรัตน์ สนธิจิรวงศ์ รัฐมนตรีว่าการกระทรวงพาณิชย์ และนายศิริ จิระพงษ์พันธ์ รัฐมนตรีว่าการกระทรวงพลังงาน ตลอดจนตัวแทนหัวหน้าส่วนราชการและผู้แทนกลุ่มเกษตรกรปาล์มน้ำมันตลอดจนผู้แทนกลุ่มอุตสาหกรรมน้ำมันปาล์มที่เกี่ยวข้องเข้าร่วมประชุม ซึ่งสรุปสาระสำคัญดังนี้
ที่ประชุม ได้พิจารณาและมีมติเห็นชอบแนวทางการแก้ไขปัญหาปาล์มน้ำมันและน้ำมันปาล์ม โดยการ ลดสต๊อกปาล์มน้ำมัน 200,000 ตัน ด้วยการให้ผู้ประกอบการลดสต๊อก และเร่งรัดการส่งออก ปริมาณ 100,000 ตัน และมอบหมายให้กระทรวงพลังงานนำไปผลิต ไบโอดีเซลปริมาณ 100,000 ตัน
นอกจากนี้ ที่ประชุมมอบหมายให้กระทรวงพาณิชย์ พิจารณาดำเนินการสนับสนุนสิ่งอำนวยความสะดวกการส่งออกน้ำมันปาล์ม เช่น การจัดท่าเรือ และรถบรรทุกน้ำมัน พร้อมสนับสนุนให้มีการส่งออกเพิ่มมากขึ้น ทั้งนี้ ในส่วนการช่วยเหลือกลุ่มเกษตรกรปาล์มน้ำมันนั้น ที่ประชุมมอบหมายให้องค์การคลังสินค้าดำเนินการไป หารือกับกลุ่มเกษตรกรและผู้ประกอบการดังกล่าว พร้อมกำหนดแนวทางการช่วยเหลือกลุ่มเกษตรกรเหล่านั้นให้ได้รับราคาปาล์มน้ำมันสูงขึ้น
ทั้งนี้ ที่ประชุมจะนำประเด็นสำคัญของมาตรการแก้ไขปัญหาน้ำมันปาล์มและปาล์มน้ำมันดังกล่าว เสนอที่ประชุมคณะรัฐมนตรีโดยด่วนต่อไป
.............................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8604
