รัฐบาลไทย-ข่าวทำเนียบรัฐบาล-กระทรวงดิจิทัลเพื่อเศรษฐกิจและสังคมชี้แจง ข้อเรียกร้องแก้ปัญหาผู้บริโภค

วันศุกร์ที่ 29 ธันวาคม 2560
กระทรวงดิจิทัลเพื่อเศรษฐกิจและสังคมชี้แจง ข้อเรียกร้องแก้ปัญหาผู้บริโภค
กระทรวงดิจิทัลเพื่อเศรษฐกิจและสังคมชี้แจง ข้อเรียกร้องแก้ปัญหาผู้บริโภค
วันที่ 27 ธันวาคม 2560 นาวาอากาศเอก สมศักดิ์ ขาวสุวรรณ์ รองปลัดกระทรวง ในฐานะโฆษกกระทรวง กระทรวงดิจิทัลเพื่อเศรษฐกิจและสังคม ชี้แจงกรณีข้อเรียกร้องแก้ปัญหาผู้บริโภค ตามที่นางนฤมล เมฆบริสุทธิ์ หัวหน้าศูนย์พิทักษ์สิทธิผู้บริโภค เผยสถานการณ์ปัญหาผู้บริโภคระหว่างเดือน ม.ค. – พ.ย. 60 มียอดร้องเรียนจำนวน 1,153 ราย ผ่านช่องทางต่าง ๆ ดังนี้
ในกรณีของการโฆษณาขายสินค้าผ่านระบบออนไลน์ ที่มีลักษณะหลอกลวงให้ผู้ซื้อหลงเชื่อ สำคัญผิดในคุณสมบัติ หรือ บรรยายสรรพคุณเกินจริง นั้น กระทรวงดิจิทัลเพื่อเศรษฐกิจและสังคม ได้มีการติดตามเฝ้าระวังการกระทำที่ผิดกฎหมายบนสื่อออนไลน์มาโดยตลอด หากตรวจสอบแล้วพบว่าเป็นความผิดจริง อาจเข้าข่ายเป็นความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม มาตรา 14 (1) อันเป็นการนำเข้าสู่ระบบคอมพิวเตอร์ซึ่งข้อมูลอันเป็นเท็จ โดยประการที่น่าจะเกิดความเสียหายแก่ประชาชน ซึ่งต้องระวางโทษจำคุกไม่เกิน 5 ปี หรือ ปรับไม่เกิน 100,000 บาท และศาลอาจสั่งให้ระงับการเข้าถึง หรือ ลบข้อมูลหลอกลวงนั้นออกจากระบบ หรือ ดำเนินการอื่น ๆ ตามที่ศาลเห็นสมควรได้ โดยกระทรวงฯ ได้ประสานงาน กับ สคบ. สตช. และหน่วยเกี่ยวข้อง เพื่อดำเนินการตามอำนาจหน้าที่มาโดยตลอด ซึ่งที่ผ่านมาได้มีการยื่นคำร้องต่อศาลเพื่อขอระงับการทำให้แพร่หลายซึ่งข้อมูลโฆษณาขายสินค้าที่มีลักษณะหลอกลวงมาอย่างต่อเนื่อง ตามที่ตรวจพบหรือที่ได้รับแจ้ง นอกจากนี้ ประชาชน ก็สามารถร่วมกันสอดส่องและแจ้งเบาะแสให้หน่วยงานรัฐ หรือ ผู้ให้บริการสื่อออนไลน์ต่าง ๆ ดำเนินการตรวจสอบได้อีกทางหนึ่ง เพื่อช่วยกันดูแลสิทธิของผู้บริโภคไม่ให้ถูกเอารัดเอาเปรียบจากผู้ขายหรือผู้ให้บริการ ซึ่งที่ผ่านมา กระทรวงฯ ได้ประชาสัมพันธ์ให้ประชาชนใช้ความระมัดระวังในการรับข่าวสาร และการทำธุรกรรมทางอิเล็กทรอนิกส์ ผ่านช่องทางออนไลน์ เช่น Facebook YouTube Twitter และ เว็บไซต์สังคมออนไลน์ต่าง ๆ อย่างต่อเนื่อง เพื่อลดความเสียหายที่จะเกิดขึ้นจากการหลอกลวงผ่านสื่อออนไลน์
-----------------------

ที่มา : http://www.thaigov.go.th/news/contents/details/9089
