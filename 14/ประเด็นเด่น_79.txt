รัฐบาลไทย-ข่าวทำเนียบรัฐบาล-กรมส่งเสริมอุตสาหกรรมชี้แจง แนวโน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ

วันอาทิตย์ที่ 10 ธันวาคม 2560
กรมส่งเสริมอุตสาหกรรมชี้แจง แนวโน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ
กรมส่งเสริมอุตสาหกรรมชี้แจง แนวโน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ
วันที่ 10 ธันวาคม 2560 นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม กรมส่งเสริมอุตสาหกรรม กระทรวงอุตสาหกรรม ชี้แจงประเด็นแนวโน้มเศรษฐกิจไทยในไตรมาสที่ 4 และมาตรการในการส่งเสริมธุรกิจสตาร์ทอัพ (Startup)  โดยมีสาระสำคัญ  ดังนี้
แนวโน้มเศรษฐกิจไทยในไตรมาสที่ 4 จากข้อมูลสถิติพบว่าในปี 2560 เศรษฐกิจไทยส่งสัญญาณของการฟื้นตัวขึ้นอย่างต่อเนื่อง โดยเฉพาะในไตรมาสที่ 3 และคาดว่าจะเศรษฐกิจจะขยายตัวต่อเนื่องในไตรมาสที่ 4 และในปี 2561 ด้วย ดังจะเห็นได้จากเศรษฐกิจของไทยในไตรมาสที่ 3 ขยายตัวร้อยละ 4.3 เร่งขึ้นจากการขยายตัวร้อยละ 3.8 ในไตรมาสก่อนหน้า ในขณะที่การส่งออกขยายตัวถึงร้อยละ 7.4 และดัชนีผลผลิตอุตสาหกรรมขยายตัวร้อยละ 3.96 และคาดว่าจะขยายตัวต่อเนื่องถึงร้อยละ 3.8 ในไตรมาสที่ 4  ซึ่งส่งผลให้ในภาพรวมคาดว่าเศรษฐกิจไทยในปี 2560 จะขยายตัวเฉลี่ยอยู่ที่ร้อยละ 3.9 - 4.0 ซึ่งถือว่าเป็นอัตราที่สูงที่สุดนับตั้งแต่ปี 2555 ซึ่งนอกจากการขยายตัวของภาคการส่งออกและภาคการผลิตแล้ว ยังได้รับผลจากการท่องเที่ยวเข้ามาช่วยสนับสนุนเพิ่มเติม รวมไปถึงนโยบายช้อบช่วยชาติของรัฐบาลที่เข้ามากระตุ้นกำลังซื้อที่จะช่วยเศรษฐกิจในไตรมาสที่ 4 ของปี 2560 ขยายตัวสูงขึ้นอีกด้วย
นอกจากนี้ การที่รัฐบาลได้ปรับปรุงกลไกภาครัฐ ไม่ว่าจะเป็นขั้นตอนการขออนุญาต การจดทะเบียน การชำระภาษี และการอำนวยความสะดวกในการดำเนินธุรกิจต่าง ๆ ยังส่งผลให้ ดัชนีรายงานความยากง่ายในการทำธุรกิจประจำปี 2561 หรือ  Ease of Doing Business 2018  ที่จัดทำโดย World Bank รายงานอันดับของไทยขยับขึ้นมาอยู่ในลำดับที่ 26 หรือไต่ขึ้นถึง  20 อันดับจากที่เคยอยู่ลำดับที่ 46 เมื่อปีที่แล้ว
ทั้งนี้ ในช่วงที่เหลือของปี 2560 และในปี 2561 รัฐบาลจะกำกับดูแลการส่งออกให้สามารถขยายตัวได้เต็มศักยภาพและต่อเนื่อง เพื่อสนับสนุนให้การผลิตภาคอุตสาหกรรมขยายตัวเร่งขึ้นและสนับสนุนการขยายตัวทางเศรษฐกิจได้มากขึ้น  รวมไปถึงการดำเนินการตามโครงการลงทุนที่สำคัญ การชักจูงนักลงทุนในสาขาเป้าหมาย และการสร้างความมั่นใจแก่นักลงทุนในความต่อเนื่องของนโยบายและมาตรการที่สำคัญในช่วงหลังการเปลี่ยนผ่านเข้าสู่การเลือกตั้ง โดยในส่วนของกระทรวงอุตสาหกรรมได้มีมาตรการที่ส่งเสริมการกระจายรายได้จากการท่องเที่ยวลงสู่ชุมชนและชนบทผ่านโครงการหมู่บ้านอุตสาหกรรมสร้างสรรค์  การขับเคลื่อนโครงการพัฒนาพื้นที่เศรษฐกิจพิเศษชายฝั่งทะเลภาคตะวันออก (EEC) และพื้นที่เขตเศรษฐกิจพิเศษชายแดน รวมถึงการสร้างความเข้มแข็งให้ SMEs และเศรษฐกิจฐานราก ทั้งในด้านการเพิ่มขีดความสามารถในการแข่งขัน การยกระดับและปรับเปลี่ยนรูปแบบการดำเนินธุรกิจให้มีความเข้มแข็งพร้อมรับการเข้าสู่ยุคประเทศไทย 4.0 และด้านการสนับสนุนทางการเงินเพื่อให้ผู้มีรายได้น้อย ผู้ประกอบการ SMEs และวิสาหกิจชุมชน สามารถเข้าถึงแหล่งทุนได้อย่างทั่วถึง รวมไปถึงการเตรียมความพร้อม ด้านกำลังแรงงานและคุณภาพแรงงานให้มีเพียงพอต่อการรองรับการขยายตัวของภาคการผลิตและการลงทุน อีกด้วย
มาตรการในการส่งเสริมธุรกิจสตาร์ทอัพ (Startup) ในด้านการส่งเสริมกลุ่มธุรกิจเริ่มต้น หรือ สตาร์ทอัพในภาพรวมนั้น รัฐบาลและหน่วยงานภาครัฐที่เกี่ยวข้องเห็นความสำคัญของกลุ่มธุรกิจนี้เป็นอย่างยิ่ง โดยได้แต่งตั้งคณะกรรมการส่งเสริมวิสาหกิจเริ่มต้นแห่งชาติ (National Start Up Committee) ซึ่งมีปลัดกระทรวงการคลังเป็นประธานกรรมการ ผู้อำนวยการสำนักนโยบายการออมและการลงทุน สำนักงานเศรษฐกิจการคลัง เป็นกรรมการและเลขานุการ และผู้แทนจากหน่วยงานที่เกี่ยวข้องอีก 19 คน เป็นกรรมการ เพื่อร่วมกันกำหนดยุทธศาสตร์หลัก (Grand Strategy) ในการส่งเสริมธุรกิจเริ่มต้น (Startups) ของประเทศ มีการจัดทำแผนการส่งเสริมวิสาหกิจเริ่มต้นของประเทศไทย (พ.ศ. 2559 – 2564) และขับเคลื่อนการดำเนินงานตามแผนดังกล่าวอย่างต่อเนื่อง โดยสรุปแยกผลการดำเนินงานได้ดังนี้
1) ด้านการปรับปรุงกฎหมายและกฎระเบียบที่เกี่ยวข้องกับการธุรกิจเริ่มต้น
1.1) การปรับปรุงร่างพระราชบัญญัติแก้ไขเพิ่มเติมประมวลกฎหมายแพ่งและพาณิชย์เพื่อให้เอื้อต่อการประกอบธุรกิจของ Startup ในประเทศไทยมากขึ้นใน 4 ประเด็น ได้แก่ การออกหุ้นกู้แปลงสภาพ (Convertible Debt) การทยอยให้หุ้น (Reverse Vesting) สิทธิที่จะซื้อหุ้นในราคาที่กำหนด (Employee Stock Option Plan) และหุ้นบุริมสิทธิ (Preferred Shares) โดยปัจจุบัน กระทรวงพาณิชย์ได้เสนอร่างพระราชบัญญัติแก้ไขเพิ่มเติมประมวลกฎหมายแพ่งและพาณิชย์ ดังกล่าว ให้คณะรัฐมนตรีพิจารณาแล้ว
1.2) การเสนอร่างพระราชบัญญัติส่งเสริมวิสาหกิจเริ่มต้น ซึ่งมุ่งสนับสนุน แก้ไขข้อจำกัดและอุปสรรคต่าง ๆ ที่ไม่เอื้อต่อการพัฒนาของระบบนิเวศเพื่อสนับสนุน Startup (Startup Ecosystem) โดยได้กำหนดขอบเขตคำนิยามของ Startup อย่างชัดเจน กำหนดให้มีคณะกรรมการเพื่อทำหน้าที่ศึกษา จัดทำ และเสนอแนะนโยบายส่งเสริมและพัฒนา Startup ของประเทศไทย มีการให้สิทธิประโยชน์ต่าง ๆ แก่ Startup และนักลงทุนใน Startup รวมทั้ง กำหนดให้มีศูนย์ทดสอบและพัฒนานวัตกรรมสำหรับ Startup ด้วย ซึ่งจะได้นำเสนอคณะรัฐมนตรีพิจารณาต่อไป
1.3) การปรับปรุงสิทธิประโยชน์ทางภาษีแก่ Startup และนักลงทุนใน Startup โดยสำนักงานเศรษฐกิจการคลังอยู่ในระหว่างการพิจารณาปรับปรุงสิทธิประโยชน์ทางภาษีที่ให้แก่นักลงทุนที่ลงทุนใน Startup ในระยะเริ่มต้น  (Angel Investor) และที่ให้แก่ Startup เพื่อให้สิทธิประโยชน์ดังกล่าวสอดคล้องกับความต้องการของ Startup อย่างแท้จริง
2) การสนับสนุนด้านการเงินแก่วิสาหกิจเริ่มต้น โดยคณะรัฐมนตรีได้มีมติเห็นชอบให้จัดตั้งกองทุนเพื่อร่วมลงทุนกับวิสาหกิจเริ่มต้น (Start Up) เพื่อสนับสนุนวิสาหกิจเริ่มต้นที่ไม่สามารถเข้าถึงแหล่งเงินทุนได้โดยง่ายและมีเป็นจำนวนมาก โดยให้ความช่วยเหลือในด้านแหล่งเงินทุนให้กับวิสาหกิจดังกล่าว โดยมีวงเงินลงทุน 6,000 ล้านบาท และมีแหล่งเงินทุนจากธนาคารออมสิน ธนาคารเพื่อการพัฒนาวิสาหกิจขนาดกลางและขนาดย่อมแห่งประเทศไทย และ ธนาคารกรุงไทยจำกัด (มหาชน) แห่งละ 2,000 ล้านบาท ซึ่งมีผู้มาติดต่อกองทุนร่วมลงทุนทั้ง 3 แห่ง ไม่น้อยกว่า 500 ราย และในจำนวนนี้ ได้รับอนุมัติหลักการเพื่อร่วมลงทุนแล้วจำนวน 25 ราย
3) การปลูกฝังและการส่งเสริมการเรียนการสอนเรื่องความเป็นผู้ประกอบการ (Entrepreneurial Education) โดยผลักดันกรอบหลักสูตรด้านความเป็นผู้ประกอบการรุ่นเยาว์สำหรับนักเรียนในระดับมัธยมศึกษาซึ่งเน้นเสริมสร้างทักษะ (Skill)  สร้างความตระหนักรู้ และสร้างจิตวิญญาณความเป็นผู้ประกอบการ ผ่านกิจกรรมการเรียนการสอนทั้งในห้องเรียนและนอกห้องเรียน นอกจากนี้ ยังทำโครงการนำร่องจัดตั้ง Startup Club ในโรงเรียนระดับมัธยมศึกษา/อาชีวศึกษา จำนวน 77 โรงเรียน (1 จังหวัด 1 โรงเรียน) โดยให้ประสานงานร่วมกับภาครัฐและภาคเอกชนที่มีศักยภาพในพื้นที่ต่าง ๆ อาทิ สำนักงานพัฒนาวิทยาศาสตร์และเทคโนโลยีแห่งชาติ สำนักงานนวัตกรรมแห่งชาติ สภาหอการค้าไทย สภาอุตสาหกรรมแห่งประเทศไทย และมหาวิทยาลัยต่าง ๆ เพื่อส่งเสริมให้เด็กรุ่นใหม่รู้จัก เข้าใจ การทำธุรกิจสมัยใหม่หรือ Startup เพิ่มมากขึ้น
4) การสร้างและพัฒนาขีดความสามารถในการแข่งขันให้วิสาหกิจเริ่มต้น โดยในปีงบประมาณ 2561 สำนักงานส่งเสริมวิสาหกิจขนาดกลางและขนาดย่อม (สสว.) ได้จัดทำงบประมาณบูรณาการเพื่อสร้างและพัฒนาวิสาหกิจเริ่มต้นและผู้ประกอบการรายใหม่จำนวน 1,266.54 ล้านบาท โดยบูรณาการการดำเนินงานร่วมกับ 10 หน่วยงาน  อาทิ กระทรวงอุตสาหกรรม กระทรวงวิทยาศาสตร์และเทคโนโลยี กระทรวงศึกษาธิการ เป็นต้น โดยมีกรอบการดำเนินงานที่ครอบคลุมตั้งแต่การเตรียมความพร้อมนักศึกษาสู่การเป็น SME รุ่นใหม่ การสร้างและพัฒนาวิสาหกิจเริ่มต้นและผู้ประกอบการรายใหม่ที่มีมูลค่าสูง การพัฒนาโครงสร้างพื้นฐานที่เกี่ยวข้อง การส่งเสริมธุรกิจนวัตกรรมรายใหม่ที่มีศักยภาพให้เติบโตได้ ทั้งนี้ ในส่วนของกระทรวงอุตสาหกรรมโดยกรมส่งเสริมอุตสาหกรรมได้จัดทำโครงการสร้างและพัฒนาผู้ประกอบการใหม่เชิงสร้างสรรค์และนวัตกรรมในปี 2561 มีเป้าหมายการสร้างและพัฒนาผู้ประกอบการใหม่จำนวน 880 ราย
5) การสร้างความตระหนักรู้และสร้างกระแสความตื่นตัวในเรื่องธุรกิจเริ่มต้น โดยกระทรวงวิทยาศาสตร์และเทคโนโลยีและหน่วยงานพันธมิตรได้เริ่มต้นจัดงาน Startup Thailand มาตั้งแต่ปี 2559 โดยในปี 2560 ได้จัดงาน Startup Thailand ขึ้นในระหว่างวันที่ 6 – 9 กรกฎาคม 2560 ที่ผ่านมา ณ ศูนย์การประชุมแห่งชาติสิริกิติ์ กรุงเทพฯ ภายใต้แนวคิด SCALE UP ASIA โดยในงานมีการประชุมสัมมนาให้ความรู้จากผู้เชี่ยวชาญเฉพาะด้าน การรวมตัวของเหล่า Startup จากทั่วประเทศ พร้อมนิทรรศการต่าง ๆ เช่น การสนับสนุนของภาครัฐเรื่องย่านนวัตกรรม (Innovation District) และพื้นที่ทํางานร่วมกัน (Co-working Space) ซึ่งจะนําไปสู่การสร้างเครือข่ายของ Startup Networking รวมไปถึง การแข่งขันของกลุ่มวิสาหกิจเริ่มต้น (Pitching) ทั้งในระดับมหาวิทยาลัย และระดับประเทศด้วย
-----------------------------------

ที่มา : http://www.thaigov.go.th/news/contents/details/8674
