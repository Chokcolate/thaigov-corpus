รัฐบาลไทย-ข่าวทำเนียบรัฐบาล-รองนายกรัฐมนตรีเปิดงานวันวัฒนธรรมไทยที่สาธารณรัฐคาซัคสถาน

วันอาทิตย์ที่ 13 สิงหาคม 2560
รองนายกรัฐมนตรีเปิดงานวันวัฒนธรรมไทยที่สาธารณรัฐคาซัคสถาน
เพื่อเป็นประธานร่วมในพิธีเปิดงานวันวัฒนธรรมไทย ในงานนิทรรศการโลก Astana Expo 2017
เมื่อวันที่ 12 สิงหาคม 2560 เวลา 09.00  น. (เวลาประเทศไทย) ที่กรุงอัสตานา สาธารณรัฐคาซัคสถาน พลเอก ธนะศักดิ์ ปฏิมาประกร รองนายกรัฐมนตรี และ พลอากาศเอก ประจิน จั่นตอง รองนายกรัฐมนตรี พร้อมด้วยคณะ ได้เดินทางไปยังสถานเอกอัครราชทูตไทยประจำกรุงอัสตานา เพื่อเข้าร่วมพิธีถวายพระพรเนื่องในโอกาสวันเฉลิมพระชนมพรรษา สมเด็จพระนางเจ้าฯ พระบรมราชินีนาถ ในพระบาทสมเด็จพระปรมินทรมหาภูมิพลอดุลยเดช บรมนาถบพิตร
จากนั้นในเวลา 13.00 น. พลเอก ธนะศักดิ์ ปฏิมาประกร รองนายกรัฐมนตรี และ พลอากาศเอก ประจิน จั่นตอง รองนายกรัฐมนตรี พร้อมด้วยคณะ ได้เดินทางไปยังอาคารศาลาไทยในงานนิทรรศการโลก Astana Expo 2017 เพื่อเป็นประธานร่วมในพิธีเปิดงานวันวัฒนธรรมไทย ณ ห้องนิทรรศการ 1 ด้วยการเข้าร่วมขบวนพาเหรดวัฒนธรรมไทยและตีกลองเป็นสัญลักษณ์ของการเปิดงาน โดยมีนายพิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม พลตำรวจโท วรศักดิ์ นพสิทธิพร ผู้ช่วยรัฐมนตรีประจำสำนักนายกรัฐมนตรี พลอากาศโท บรรจง คลายนสูตร์ ที่ปรึกษารองนายกรัฐมนตรี นายณัช ภิญโญวัฒนชีพ เอกอัครราชทูตไทยประจำกรุงอัสตานา และผู้แทนกระทรวงพลังงานกระทรวงวัฒนธรรม และกระทรวงดิจิทัลเพื่อเศรษฐกิจและสังคม เข้าร่วมพิธี จากนั้นจึงได้เยี่ยมชมนิทรรศการของหน่วยงานต่างๆ
ในการจัดงานนิทรรศการโลก Astana Expo 2017 ครั้งนี้กระทรวงพลังงานได้รับมอบหมายจากคณะรัฐมนตรีให้เป็นเจ้าภาพหลักในการจัดงาน  โดยมีประเทศต่าง ๆ เข้าร่วมจัดนิทรรศการกว่า 115ประเทศและกว่า 10 องค์กรระหว่างประเทศ
สำหรับการจัดนิทรรศการในอาคารศาลาไทยดังกล่าว มีการนำเสนอในรูปแบบ EDUTAINMENT หรือ การเรียนรู้ควบคู่ความสนุก ประกอบไปด้วย 3 ห้องนิทรรศการหลัก คือ ห้องวิถีเรา วิถีไทย (Our Ways, Our Thai) ห้องปลูกพลังงาน ปลูกอนาคต (Farming the Future Energy) และห้องสร้างพลังงาน สร้างพลังไทย (Energy Creation Lab) ซึ่งแต่ละห้องจะมีการเผยแพร่ข้อมูลพลังงานไทย การประชาสัมพันธ์เอกลักษณ์ วัฒนธรรม และการท่องเที่ยวของไทย ซึ่งได้รับความสนใจจากผู้เข้าชมเป็นจำนวนมากในแต่ละวัน ทั้งนี้การจัดงานนิทรรศการโลก Astana Expo 2017 จัดขึ้นระหว่างวันที่ 10 มิถุนายน ถึง 10 กันยายน 2560
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/5912
