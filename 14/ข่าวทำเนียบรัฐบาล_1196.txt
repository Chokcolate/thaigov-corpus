รัฐบาลไทย-ข่าวทำเนียบรัฐบาล-รองนายกรัฐมนตรีเตรียมลงพื้นที่จังหวัดกาฬสินธุ์ต้อนรับคณะของนายกรัฐมนตรี

วันอังคารที่ 12 ธันวาคม 2560
รองนายกรัฐมนตรีเตรียมลงพื้นที่จังหวัดกาฬสินธุ์ต้อนรับคณะของนายกรัฐมนตรี
รองนายกรัฐมนตรีเตรียมลงพื้นที่จังหวัดกาฬสินธุ์ต้อนรับคณะของ พลเอก ประยุทธ์ จันทร์โอชา นายกรัฐมนตรี
วันนี้ (12 ธันวาคม 2560) เวลา 16.50 น. พลอากาศเอก ประจิน จั่นตอง รองนายกรัฐมนตรีและรัฐมนตรีว่าการกระทรวงยุติธรรม ในฐานะรองนายกรัฐมนตรีที่กำกับติดตามการปฏิบัติราชการในภูมิภาค กลุ่มจังหวัดภาคตะวันออกเฉียงเหนือตอนกลาง ซึ่งประกอบด้วยจังหวัดกาฬสินธุ์ ขอนแก่น มหาสารคาม และร้อยเอ็ด ได้เดินทางไปยังจังหวัดกาฬสินธุ์ เพื่อประชุมหารือข้อราชการกับผู้ว่าราชการจังหวัดกาฬสินธุ์และหัวหน้าส่วนราชการ เพื่อเตรียมความพร้อมในการรับการลงพื้นที่จังหวัดกาฬสินธุ์ในการติดตามโครงการการแก้ไขปัญหาความยากจนอย่างยั่งยืนของ พลเอก ประยุทธ์ จันทร์โอชา นายกรัฐมนตรี ในวันที่ 13 ธันวาคม 2560
ทั้งนี้ ในวันที่ 13 ธันวาคม 2560 รองนายกรัฐมนตรีและรัฐมนตรีว่าการกระทรวงยุติธรรม จะได้ร่วมในคณะของนายกรัฐมนตรีไปตรวจราชการและเยี่ยมประชาชนที่หมู่บ้านโพน หมู่ที่ 5 ตำบลโพน อำเภอคำม่วง ศูนย์วัฒนธรรมภูไท และศูนย์ศิลปวัฒนธรรมผู้ไทยผ้าไหมแพรวา เฉลิมพระเกียรติฯ โดยนายกรัฐมนตรีจะได้มอบเครื่องจักรกลการเกษตร และมอบโค – กระบือ ตามโครงการธนาคารโค – กระบือ  ให้แก่ผู้แทนกลุ่มเกษตรกรด้วย จากนั้นจะเดินทางต่อไปยังอ่างเก็บน้ำลำพะยังตอนบน ตำบลสงเปลือย อำเภอเขาวง จังหวัดกาฬสินธุ์ เพื่อรับฟังการบรรยายสรุปและตรวจเยี่ยมโครงการลุ่มน้ำลำพะยังตอนบน อุโมงค์ผันน้ำลำพะยังภูมิพัฒน์ และโครงการฝายลำพะยังอันเนื่องมาจากพระราชดำริ แล้วจึงเดินทางกลับกรุงเทพมหานคร
.................................................................................
กลุ่มประชาสัมพันธ์และเผยแพร่ สำนักโฆษก
พลอากาศเอก มณฑล  สัชฌุกร
ข้อมูลโดย โฆษกประจำรองนายกรัฐมนตรี พลอากาศเอก ประจิน  จั่นตอง

ที่มา : http://www.thaigov.go.th/news/contents/details/8695
