รัฐบาลไทย-ข่าวทำเนียบรัฐบาล-พม. กำชับทีม One Home เร่งช่วยเหลือหญิงพิการทางสติปัญญาวัย 53 ปี ที่ต้องอยู่เพียงลำพังในกระต๊อบสภาพเก่า ไม่มีห้องน้ำใช้ ที่ จ.นครศรีธรรมราช

วันอังคารที่ 9 มกราคม 2561
พม. กำชับทีม One Home เร่งช่วยเหลือหญิงพิการทางสติปัญญาวัย 53 ปี ที่ต้องอยู่เพียงลำพังในกระต๊อบสภาพเก่า ไม่มีห้องน้ำใช้ ที่ จ.นครศรีธรรมราช
พม. กำชับทีม One Home เร่งช่วยเหลือหญิงพิการทางสติปัญญาวัย 53 ปี ที่ต้องอยู่เพียงลำพังในกระต๊อบสภาพเก่า ไม่มีห้องน้ำใช้ ที่ จ.นครศรีธรรมราช พร้อมเร่งช่วยเหลือผู้ด้อยโอกาสและประสบปัญหาทางสังคม
วันนี้ (9 ม.ค. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 17/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ
นางไพรวรรณ กล่าวว่า จากกรณีหญิงวัย 53 ปี มีสติไม่สมประกอบ เนื่องจากเคยถูกคนร้ายล่วงละเมิดทางเพศถึง 2 ครั้ง จนตั้งครรภ์ แต่มีคนใจบุญรับลูกไปเลี้ยง ซึ่งหญิงดังกล่าวอาศัยเพียงลำพังในกระต๊อบสังกะสีสภาพเก่าทรุดโทรมใกล้ผุพัง ไม่มีที่นอน ไม่มีห้องน้ำใช้ และอุปกรณ์อำนวยความสะดวก อีกทั้งยังไม่มีชื่อในทะเบียนราษฎร์ อาศัยขอข้าววัดกินประทังชีวิต ที่จังหวัดนครศรีธรรมราช นั้น ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) พร้อมทีม One Home จังหวัดนครศรีธรรมราช เร่งลงพื้นที่เยี่ยมเพื่อตรวจสอบข้อเท็จจริงและประเมินทางสังคม เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของหญิงดังกล่าว และติดตามเยี่ยมบ้านอย่างใกล้ชิด รวมทั้งการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และสิ่งอำนวยความสะดวก อาทิ ห้องน้ำ อีกทั้งพร้อมให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม
สำหรับกรณี 2 สามี-ภรรยาแก่ชราวัย 89 และ 80 ปี ประกอบอาชีพเผาถ่านขายหารายได้ประทังชีวิต ทั้ง 2 ชีวิตอาศัยในเพิงสังกะสีสภาพเก่าทรุดโทรม ไม่มีห้องน้ำใช้ อีกทั้งยังไม่เคยได้รับเบี้ยผู้สูงอายุหรือเงินสวัสดิการของรัฐ ที่อำเภอสามร้อยยอด จังหวัดประจวบคีรีขันธ์ และกรณีหญิงชราวัย 80 ปี พิการตาบอดทั้ง 2 ข้าง ต้องรับภาระเพียงลำพังเลี้ยงดูลูกสาววัย 43 ปี ที่ป่วยพิการทางสมอง ช่วยเหลือตัวเองไม่ได้ และหลานสาววัย 13 ปี ที่กำลังเรียนอยู่ชั้น ม.2 ครอบครัวมีฐานะยากจน ทั้ง 3 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ที่จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.ประจวบคีรีขันธ์ และ พมจ.นครราชสีมา พร้อมด้วยทีม One Home ทั้ง 2 จังหวัด ลงพื้นที่เพื่อตรวจสอบข้อเท็จจริงและประเมินทางสังคม เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ชิด และช่วยเหลือในเรื่องการศึกษาของเด็กหญิงดังกล่าวในระยะยาว รวมทั้งการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ เหมาะสำหรับคนพิการและผู้สูงอายุ นอกจากนี้ ให้ความช่วยเหลือในการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสมในระยะยาว และร่วมกันหาแนวทางช่วยเหลือในระยะยาว
นอกจากนี้ กรณีสื่อสังคมออนไลน์มีการแชร์เรื่องราวกรณีพบหญิงชราวัยประมาณ 70 ปี นำผ้าเช็ดหน้ามาขายริมทางเดิน เพื่อหารายได้ประทังชีวิต เป็นที่น่าเวทนาต่อผู้พบเห็นเป็นอย่างมาก ที่ย่านซอยวงศ์สว่าง 8 กทม. นั้น ตนได้กำชับหน่วยงานที่เกี่ยวข้องในสังกัดกระทรวง พม. ได้แก่ กรมกิจการผู้สูงอายุ (ผส.) เร่งลงพื้นที่เพื่อตรวจสอบข้อเท็จจริง และประเมินทางสังคมของหญิงชราดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงานที่เกี่ยวข้องในพื้นที่ช่วยเหลือดูแลในเรื่องให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริมการประกอบอาชีพ เพื่อสร้างรายได้ที่เพียงพอและมั่นคงต่อไป

ที่มา : http://www.thaigov.go.th/news/contents/details/9260
