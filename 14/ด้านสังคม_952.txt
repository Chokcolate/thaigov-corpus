รัฐบาลไทย-ข่าวทำเนียบรัฐบาล-พม. เดินหน้าประชารัฐดึงภาคเอกชนร่วมจัดงานวันคนพิการสากล ประจำปี 2560 และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2

วันจันทร์ที่ 4 ธันวาคม 2560
พม. เดินหน้าประชารัฐดึงภาคเอกชนร่วมจัดงานวันคนพิการสากล ประจำปี 2560 และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2
พม. เดินหน้าประชารัฐดึงภาคเอกชนร่วมจัดงานวันคนพิการสากล ประจำปี 2560 และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2 เพื่อร่วมขับเคลื่อนประเทศไทยสู่ “เมืองศูนย์กลางอารยสถาปัตย์แห่งประชาคมอาเซียน”
วันนี้ (1 ธ.ค. 60) เวลา 13.30 น. ที่ Hall 1-2 ศูนย์แสดงสินค้าและการประชุม อิมแพ็ค เมืองทองธานี ถนนแจ้งวัฒนะ จังหวัดนนทบุรี นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดงานวันคนพิการสากล ประจำปี 2560 ภายใต้ประเด็นหลัก "การเปลี่ยนผ่านสู่สังคม ที่ยั่งยืนสำหรับทุกคน” และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2 (Thailand Friendly Design Expo 2017) พร้อมมอบโล่ประกาศเกียรติคุณแก่คนพิการต้นแบบ หน่วยงานและองค์กรที่ให้การสนับสนุนงานคนพิการดีเด่น สถานที่ดีเด่นที่เอื้อต่อคนพิการ และการ มอบป้ายประกาศเกียรติคุณองค์กรส่งเสริมอารยสถาปัตย์แห่งปี รวมทั้งสิ้น 189 รางวัล โดยมีคณะผู้บริหารกระทรวง พม. ผู้แทนกระทรวงการท่องเที่ยวและกีฬา กระทรวงคมนาคม สมาคมสภาคนพิการทุกประเภท แห่งประเทศไทย และหน่วยงานที่เกี่ยวข้อง เข้าร่วมงาน จำนวนกว่า 1,000 คน
พลเอก อนันตพร กล่าวว่า องค์การสหประชาชาติ ได้ประกาศให้วันที่ 3 ธันวาคมของทุกปี เป็น "วันคนพิการสากล" เพื่อรำลึกถึงวันที่ 3 ธันวาคม 2525 ที่สมัชชาใหญ่แห่งองค์การสหประชาชาติรับรองแผนปฏิบัติการโลก ว่าด้วยเรื่องคนพิการ โดยสนับสนุนให้ประเทศต่างๆ เฉลิมฉลองวันคนพิการสากล เพื่อขับเคลื่อนการส่งเสริมและคุ้มครองสิทธิของคนพิการ อย่างต่อเนื่องทั่วโลก โดยเปิดโอกาสให้ทุกภาคส่วนมีส่วนร่วมในการจัดกิจกรรมรณรงค์ในการส่งเสริมและพัฒนาคุณภาพชีวิตคนพิการบนพื้นฐานของสิทธิอย่างเป็นรูปธรรมตามมาตรฐานสากล ทั้งนี้ รัฐบาลไทยได้ร่วมจัดกิจกรรมอย่างต่อเนื่องเป็นประจำทุกปี โดยปี 2560 ได้กำหนดประเด็นหลัก (Theme) "การเปลี่ยนผ่านสู่สังคมที่ยั่งยืนสำหรับทุกคน” (Transformation towards sustainable and resilient society for all) ซึ่งมีวัตถุประสงค์เพื่อรองรับการเปลี่ยนแปลงตามประเด็นที่เกี่ยวข้องกับการพัฒนาที่ยั่งยืน ภายใต้แนวคิด "ไม่ทิ้งใครไว้ข้างหลัง” (leave no one behind)
พลเอก อนันตพร กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ร่วมกับสมาคมสภาคนพิการแห่งประเทศไทย และมูลนิธิอารยสถาปัตย์ ได้ตระหนักถึงความสำคัญของคนพิการ จึงได้กำหนดจัดงานวันคนพิการสากลประจำปี 2560 พร้อมงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2 ขึ้น ระหว่างวันที่ 1-4 ธันวาคม 2560 ณ Hall 1-2 ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี ซึ่งเป็นการบูรณาการความร่วมมือระหว่างหน่วยงานภาครัฐและภาคเอกชน ในรูปแบบประชารัฐ เพื่อแสดงให้เห็นถึงความสำคัญของการพัฒนาศักยภาพ การคุ้มครอง การส่งเสริมสิทธิ และการจัดสวัสดิการด้านต่างๆ อย่างเสมอภาค ทั่วถึง และเป็นธรรม ในการลดความเหลื่อมล้ำ เสริมสร้างสังคมที่ปราศจากอุปสรรคในการเข้าถึงสภาพแวดล้อม ข้อมูลข่าวสาร และเทคโนโลยีสารสนเทศ ด้วยการให้เกียรติ โอกาส และกำลังใจซึ่งกันและกันในสังคม
"สำหรับการจัดงานในปีนี้ นับเป็นครั้งแรกที่มีการบูรณาการระหว่างงานวันคนพิการสากล โดยกระทรวง พม. และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2 โดยมูลนิธิอารยสถาปัตย์ ซึ่งภายในงานประกอบด้วยกิจกรรมสำคัญ ได้แก่ 1) การอ่านสาส์นวันคนพิการ 2) การมอบโล่รางวัลแก่คนพิการต้นแบบ จำนวน 78 รางวัล 2) หน่วยงานและองค์กรที่ให้การสนับสนุนงานคนพิการดีเด่น จำนวน 76 รางวัล 3) สถานที่ดีเด่นที่เอื้อต่อคนพิการ จำนวน 22 รางวัล 4) การมอบป้ายประกาศเกียรติคุณองค์กรส่งเสริมอารยสถาปัตย์แห่งปี จำนวน 13 รางวัล และ 5) การเปิดตัวสาวงามทูตอารยสถาปัตย์ นอกจากนี้ มีการแสดงสินค้า เทคโนโลยี นวัตกรรม การบริการ และการออกแบบอารยสถาปัตย์ (Friendly Design) เพื่อรองรับสังคมของคนพิการและผู้สูงวัย และการท่องเที่ยวเพื่อคนทั้งมวล ทั้งนี้ เพื่อบูรณาการความร่วมมือของภาคีเครือข่ายในรูปแบบประชารัฐ ขับเคลื่อนประเทศไทยสู่เป้าหมาย "เมืองศูนย์กลางอารยสถาปัตย์แห่งประชาคมอาเซียน” พลเอก อนันตพร กล่าวในตอนท้าย

ที่มา : http://www.thaigov.go.th/news/contents/details/8491
