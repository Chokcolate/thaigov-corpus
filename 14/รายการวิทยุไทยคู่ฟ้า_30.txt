รัฐบาลไทย-ข่าวทำเนียบรัฐบาล-รัฐบาลปลดล็อค ธอส. รองรับการให้สินเชื่อเพื่อผู้สูงอายุ

วันศุกร์ที่ 7 เมษายน 2560
รัฐบาลปลดล็อค ธอส. รองรับการให้สินเชื่อเพื่อผู้สูงอายุ
รัฐบาลแก้ไขกฎหมาย ธอส. ให้ประกอบกิจการได้มากขึ้น พร้อมทั้งสามารถออกสินเชื่อเพื่อผู้สูงอายุได้ นับเป็นมาตรการทางด้านสินเชื่อที่รองรับสังคมผู้สูงอายุอย่างเป็นรูปธรรม
ต่อจากนี้ไป ขอเชิญรับฟังไทยคู่ฟ้า ครับ
รัฐบาลเห็นชอบแก้ไข พ.ร.บ.ธนาคารอาคารสงเคราะห์ เพื่อขยายความสามารถในการประกอบกิจการของ ธอส. เช่น ให้สามารถออกและจำหน่ายสลากออมทรัพย์ ให้บริการเงินอิเล็กทรอนิกส์ เข้าถือหุ้นในกิจการประกันสินเชื่อที่อยู่อาศัย และปลดล็อคให้ ธอส. สามารถดำเนินการสินเชื่อเพื่อผู้สูงอายุ หรือ Reverse Mortgage ซึ่งนับเป็นจุดเริ่มต้นอย่างเป็นรูปธรรมที่สำคัญในการรองรับสังคมผู้สูงอายุ โดยให้ผู้สูงอายุที่ไม่มีเงินบำนาญและเงินออม แต่มีบ้านเป็นของตนเอง สามารถนำบ้านไปเปลี่ยนเป็นเงินสดเพื่อใช้จ่ายในชีวิตประจำวัน โดยผู้สูงอายุจะยังคงเป็นเจ้าของกรรมสิทธิ์บ้านพัก และธนาคารจะทยอยจ่ายเงินกู้ให้เป็นรายเดือน ทั้งนี้ รัฐบาลมุ่งหวังให้ผู้สูงอายุสามารถดำรงชีพอย่างเหมาะสมและยกระดับคุณภาพชีวิตหลังเกษียณให้มั่นคงมากขึ้น
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/2953
