รัฐบาลไทย-ข่าวทำเนียบรัฐบาล-คณะเยาวชนจากประเทศอิตาลีเข้าพบรองโฆษกประจำสำนักนายกรัฐมนตรี

วันพฤหัสบดีที่ 11 พฤษภาคม 2560
คณะเยาวชนจากประเทศอิตาลีเข้าพบรองโฆษกประจำสำนักนายกรัฐมนตรี
คณะเยาวชนจากประเทศอิตาลีเข้าพบรองโฆษกประจำสำนักนายกรัฐมนตรี
วันนี้ (11 พ.ค. 60) เวลา 09.30 น. คณะนักศึกษาปริญญาโท จำนวน 26 ราย จาก Gastronomic Sciences University ประเทศอิตาลี เข้าพบ พลโท วีรชน สุคนธปฏิภาค รองโฆษกประจำสำนักนายกรัฐมนตรี พร้อมด้วย ผู้อำนวยการสำนักเทศกิจ ผู้อำนวยการเขตสัมพันธวงศ์ ผู้แทนจากกระทรวงการต่างประเทศ และมูลนิธิไทย ในโอกาสการศึกษาดูงานเกี่ยวกับการบริหารจัดการอาหารริมทาง (Street Food) ของกรุงเทพฯ ณ ตึกนารีสโมสร ทำเนียบรัฐบาล สรุปสาระสำคัญดังนี้
รองโฆษกประจำสำนักนายกรัฐมนตรี กล่าวว่า อาหารริมทาง (Street food) ถือเป็นเสน่ห์และเอกลักษณ์ของประเทศไทยที่ดึงดูดนักท่องเที่ยวได้มาสัมผัสและเรียนรู้วิถีชีวิตแบบไทย ได้ลิ้มลองอาหารไทยที่มีรสชาติดี สะอาดและราคาไม่แพง ทั้งนี้กรุงเทพฯ นับเป็นเมืองที่มีอาหารริมทาง (Street Foods) ที่ดีที่สุดแห่งหนึ่งของโลก และได้รับความนิยมในหมู่นักท่องเที่ยวเป็นอย่างมาก รัฐบาลร่วมกับหน่วยงานที่เกี่ยวข้อง อาทิ กรุงเทพมหานคร สำนักเทศกิจ สำนักงานเขต ในการบริหารจัดการอาหารริมทางให้มีคุณภาพ ถูกสุขลักษณะ ทั้งในเรื่องความสะอาดของอาหารและสถานที่
ทั้งนี้คณะนักศึกษาฯ ได้สอบถามถึงกระแสข่าวที่สำนักข่าวต่างประเทศรายงานว่าประเทศไทยกำลังจะยกเลิกการขายอาหารริมทางนั้น รัฐบาลได้ยืนยันว่าข่าวดังกล่าวไม่เป็นความจริง เพียงแต่รัฐบาลได้มีแนวทางในการรณรงค์ให้ผู้ประกอบการอาหารริมทาง ดูแลและจัดวางแผงริมทางให้มีความเป็นระเบียบเรียบร้อย รักษาความสะอาด ไม่กีดขวางเส้นทางจราจร และการสัญจรของประชาชน
************

ที่มา : http://www.thaigov.go.th/news/contents/details/3682
