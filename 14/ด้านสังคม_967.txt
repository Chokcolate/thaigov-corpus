รัฐบาลไทย-ข่าวทำเนียบรัฐบาล-รมว.พม. กำชับทีม ONE HOME พร้อมศูนย์ช่วยเหลือสังคม 1300 เร่งช่วยเหลือเยียวยาจิตใจเด็กวัย 7 ขวบ ถูกล่ามโซ่ที่ข้อเท้าและตามตัวมีรอยฟกช้ำ ที่ จ.ภูเก็ต

วันพุธที่ 6 ธันวาคม 2560
รมว.พม. กำชับทีม ONE HOME พร้อมศูนย์ช่วยเหลือสังคม 1300 เร่งช่วยเหลือเยียวยาจิตใจเด็กวัย 7 ขวบ ถูกล่ามโซ่ที่ข้อเท้าและตามตัวมีรอยฟกช้ำ ที่ จ.ภูเก็ต
รมว.พม. กำชับทีม ONE HOME พร้อมศูนย์ช่วยเหลือสังคม 1300 เร่งช่วยเหลือเยียวยาจิตใจเด็กวัย 7 ขวบ ถูกล่ามโซ่ที่ข้อเท้าและตามตัวมีรอยฟกช้ำ ที่ จ.ภูเก็ต พร้อมเร่งช่วยเหลือผู้ด้อยโอกาสและประสบปัญหาทางสังคมที่ จ.สกลนคร และ จ.ลำปาง
วันนี้ (6 ธ.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 1/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลเอก อนันตพร กล่าวว่า จากกรณีเด็กหญิงวัย 7 ขวบ สัญชาติพม่า อาศัยอยู่กับพ่อ-แม่ และพี่ชาย วัย 9 ขวบ ในห้องเช่าสภาพเก่าทรุดโทรมและคับแคบ ถูกล่ามกับโซ่ล็อคแม่กุญแจที่ข้อเท้า และตามลำตัวมีรอยฟกช้ำ ซึ่งเด็กทั้ง 2 คน ไม่มีเอกสารประจำตัวใดๆ โดยผู้เป็นแม่อ้างถึงสาเหตุที่ต้องล่ามโซ่ว่าเด็กมีพฤติกรรมดื้อและชอบลักขโมยของ ที่จังหวัดภูเก็ต นั้น ตนได้กำชับให้ทีม ONE HOME ศูนย์ช่วยเหลือสังคม 1300 พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านเด็กของกระทรวง พม. อีกทั้ง เร่งเยียวยาฟื้นฟูสภาพจิตใจเด็กทั้ง 2 คนอย่างใกล้ชิดโดยด่วน เพื่อให้เด็กสามารถกลับไปใช้ชีวิตในสังคมได้อย่างปกติสุข และดูแลช่วยเหลือในเรื่องของการตรวจสุขภาพและการรักษาพยาบาลอาการบาดเจ็บของเด็กทั้ง 2 คน พร้อมให้คำแนะนำแก่ครอบครัวเรื่องการเลี้ยงดูเด็กอย่างถูกต้อง หากประเมินทางครอบครัวว่าไม่สามารถเลี้ยงดูเด็กได้ ทางกระทรวง พม. มีหน่วยงานในพื้นที่ คือ บ้านพักเด็กและครอบครัวจังหวัดภูเก็ต พร้อมรับเด็กเข้ามาดูแลและคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546
พลเอก อนันตพร กล่าวต่ออีกว่า สำหรับกรณีหญิงชราวัย 70 ปี ที่ร่างกายพิการ แต่ต้องรับภาระดูแลเหลนเล็กๆ ถึง 6 คน วัย 3-7 ขวบ ที่กำพร้าพ่อ-แม่ มีเพียงหลานชายวัย 30 ปี ที่ทำหน้าที่เป็นเสาหลักหารายได้จุนเจือครอบครัวเพียงคนเดียว ครอบครัวมีฐานะยากจน เมื่อสภาพอากาศหนาวเย็น ต้องรวมตัวกันผิงไฟ เพราะขาดแคลนเสื้อผ้าสวมใส่ ที่อำเภอเมือง จังหวัดสกลนคร นั้น ตนได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคม ของครอบครัวดังกล่าว เพื่อให้การช่วยเหลือเบื้องต้นตามภารกิจด้านเด็ก ผู้สูงอายุ และคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องช่วยเหลือดูแล ในเรื่องการศึกษาของเด็กทั้ง 6 คนในระยะยาว และการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ รวมทั้ง ให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม พร้อมให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป
พลเอก อนันตพร กล่าวเพิ่มเติมว่า จากกรณีเด็กหญิงวัย 10 ขวบ ถูกชายชราวัย 65 ปี บังคับล่อลวงไปล่วงละเมิดทางเพศจำนวนหลายครั้ง โดยแต่ละครั้งจะให้เงินครั้งละ 300-500 บาท และข่มขู่ไม่ให้บอกเรื่องนี้กับใคร ที่จังหวัดลำปาง นั้น ตนได้กำชับให้พัฒนาสังคมและความมั่นคงของมนุษย์จังหวัดลำปาง (พมจ.ลำปาง) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และให้การช่วยเหลือเยียวยาในเบื้องต้นตามภารกิจด้านเด็ก ของกระทรวง พม. อีกทั้ง ประสานหน่วยงานที่เกี่ยวข้องเร่งช่วยเหลือเยียวยาฟื้นฟูสภาพจิตใจเด็กหญิงอย่างใกล้ชิด โดยด่วน ขณะนี้ ทางกระทรวง พม. ได้รับตัวเด็กหญิงเข้ามาอยู่ในความดูแลของบ้านพักเด็กและครอบครัวจังหวัดลำปาง เรียบร้อยแล้ว เพื่อคุ้มครองสวัสดิภาพตามพระราชบัญญัติคุ้มครองเด็ก พ.ศ. 2546 ต่อไป

ที่มา : http://www.thaigov.go.th/news/contents/details/8576
