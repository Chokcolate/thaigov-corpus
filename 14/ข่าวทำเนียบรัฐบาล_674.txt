รัฐบาลไทย-ข่าวทำเนียบรัฐบาล-นายกรัฐมนตรีมีกำหนดการประชุมคณะรัฐมนตรีนอกสถานที่ ณ จังหวัดนครราชสีมา ระหว่างวันที่ 21-22 ส.ค. 2560

วันศุกร์ที่ 18 สิงหาคม 2560
นายกรัฐมนตรีมีกำหนดการประชุมคณะรัฐมนตรีนอกสถานที่ ณ จังหวัดนครราชสีมา ระหว่างวันที่ 21-22 ส.ค. 2560
นายกรัฐมนตรีมีกำหนดการประชุมคณะรัฐมนตรีนอกสถานที่ ณ จังหวัดนครราชสีมา ระหว่างวันที่ 21-22 ส.ค. 2560
นายกรัฐมนตรีและคณะรัฐมนตรีมีกำหนดการประชุมคณะรัฐมนตรีนอกสถานที่อย่างเป็นทางการ ณ จังหวัดนครราชสีมา ในวันที่ 21 - 22 ส.ค. 2560 โดยมีกำหนดการดังนี้
วันจันทร์ที่ 21 ส.ค. 2560 เวลา 07.00 น. นายกรัฐมนตรีและคณะเดินทางออกจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังจังหวัดนครราชสีมา ภายหลังจากเดินทางถึงนายกรัฐมนตรีจะไปสักการะอนุสาวรีย์ท้าวสุรนารีและเดินทางต่อไปยังศาลาอเนกประสงค์สวนสาธารณะเทศบาลตำบลหัวทะเล ต.หัวทะเล อ.เมือง จ.นครราชสีมา เพื่อพบปะกับประชาชนในจังหวัดนครราชสีมา และตอบข้อซักถามจากประชาชนในพื้นที่ พร้อมทั้งมอบเอกสารที่ดินทำกินตามโครงการของกระทรวงเกษตรและสหกรณ์และกระทรวงทรัพยากรธรรมชาติและสิ่งแวดล้อม
จากนั้นนายกรัฐมนตรีจะพบและรับประทานอาหารกลางวัน (Working Lunch) กับผู้ว่าราชการจังหวัด ผู้แทนภาคเอกชน และผู้บริหารท้องถิ่น ในภาคตะวันออกเฉียงเหนือ ณ หอประชุมเปรมติณสูลานนท์ ศาลากลางจังหวัดนครราชสีมา ในช่วงบ่าย นายกรัฐมนตรีและคณะออกจะเดินทางไปยังบึงกระโตน อ.ประทาย จ.นครราชสีมา เพื่อตรวจเยี่ยมการดำเนินการสร้างพื้นที่กักเก็บน้ำแบบแก้มลิง เพื่อแก้ไขปัญหาน้ำท่วม น้ำแล้งซ้ำซากของพื้นที่อำเภอประทายและพื้นที่ใกล้เคียง หลังจากนั้น นายกรัฐมนตรีและคณะจะเดินทางไปยังบ้านหนองขี้เหล็ก ต.วังหิน อ.โนนแดง จ.นครราชสีมา เพื่อตรวจเยี่ยมและติดตามการดำเนินโครงการภายใต้แผนพัฒนาชนบทเชิงพื้นที่ประยุกต์ตามพระราชดำริ และโครงการตามนโยบายสำคัญของรัฐบาล พร้อมเปิดโอกาสให้ชาวบ้านโนนแดงพบปะพูดคุยกับนายกรัฐมนตรี ณ หอประชุมเทศบาลตำบลวังหิน อ.โนนแดง จ.นครราชสีมา
สำหรับภารกิจในวันอังคารที่ 22 ส.ค. 2560 เวลา 9.00 น. นายกรัฐมนตรีเป็นประธานการประชุมคณะรัฐมนตรีนอกสถานที่อย่างเป็นทางการ ณ ห้องสุรนารี อาคารสุรสัมมนาคาร มหาวิทยาลัยเทคโนโลยีสุรนารี หลังจากเสร็จสิ้นการประชุมฯ นายกรัฐมนตรีจะแถลงข่าวผลการประชุมฯ และเดินทางกลับกรุงเทพฯ โดยนายกรัฐมนตรีและคณะจะเดินทางถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลา 14.30 น.

ที่มา : http://www.thaigov.go.th/news/contents/details/6028
