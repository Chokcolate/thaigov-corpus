รัฐบาลไทย-ข่าวทำเนียบรัฐบาล-ก.แรงงาน รับมอบผลิตภัณฑ์ปูนซีเมนต์ 300 ตัน พร้อมฝึกอาชีพให้ผู้มีรายได้น้อยทั่วประเทศ

วันศุกร์ที่ 19 พฤษภาคม 2560
ก.แรงงาน รับมอบผลิตภัณฑ์ปูนซีเมนต์ 300 ตัน พร้อมฝึกอาชีพให้ผู้มีรายได้น้อยทั่วประเทศ
ปลัดแรงงาน รับมอบผลิตภัณฑ์ปูนซีเมนต์ จำนวน 300 ตัน รวมมูลค่า 720,000 บาท
จากบริษัท ปูนซีเมนต์นครหลวง จำกัด (มหาชน) เพื่อนำไปฝึกอบรมช่างก่อสร้างป้อนตลาดแรงงานและบริการประชน พร้อมจับมือ 24 บริษัท กำหนดแนวทางจัดอบรมอาชีพสาขาช่างให้ชุมชน
หม่อมหลวงปุณฑริก สมิติ ปลัดกระทรวงแรงงาน เป็นประธานในพิธีรับมอบผลิตภัณฑ์ปูนซีเมนต์ จำนวน 300 ตัน โดยมี นายธีรพล ขุนเมือง อธิบดีกรมพัฒนาฝีมือแรงงาน ร่วมรับมอบผลิตภัณฑ์ปูนซีเมนต์ จากนายศิวะ มหาสันทนะ กรรมการและประธานเจ้าหน้าที่บริหาร บริษัทปูนซีเมนต์นครหลวง จำกัด (มหาชน) ณ ห้องประชุมปกรณ์ อังศุสิงห์ ชั้น 10 อาคารกรมพัฒนาฝีมือแรงงาน โดยได้กล่าวภายหลังจากเป็นประธานในพิธีว่า “บริษัทปูนซีเมนต์นครหลวง จำกัด (มหาชน) ถือเป็นพันธมิตรที่ยาวนานของกระทรวงแรงงาน โดยเฉพาะอย่างยิ่งการทำงานร่วมกับกรมพัฒนาฝีมือแรงงาน ในการสนับสนุนผลิตภัณฑ์ปูนซีเมนต์ทุกปี ปีละไม่ต่ำกว่า 300 ตัน มาตั้งแต่ปี พ.ศ. 2538 ซึ่งผลิตภัณฑ์ปูนซีเมนต์ที่ได้รับมอบนี้จะถูกนำไปใช้ในการฝึกอบรมพัฒนาช่างก่อสร้าง ป้อนเข้าสู่ตลาดแรงงาน เพื่อบริการประชาชนและสังคม รวมถึงนำไปสร้างสาธารณประโยชน์ ไม่ว่าจะเป็นวัด โรงเรียน ชุมชนต่างๆ นอกจากนี้ บริษัทฯ ยังสนับสนุนผลิตภัณฑ์ปูนซีเมนต์ในการแข่งขันฝีมือระดับชาติ และระดับนานาชาติอย่างต่อเนื่อง ความร่วมมือดังกล่าวถือเป็นการสร้างงาน สร้างอาชีพ สร้างรายได้ไปพร้อมๆ กัน เป็นการตอบสนองนโยบายของรัฐบาลที่จะขับเคลื่อนประเทศอย่างมั่นคง มั่งคั่ง และยั่งยืน เพื่อก้าวไปสู่ประเทศไทย 4.0”
ทั้งนี้ ความร่วมมือตามแนวทางประชารัฐในครั้งนี้ จะมีส่วนสำคัญในการพลิกชีวิตให้กับผู้มีรายได้น้อย  ได้มีอาชีพที่มั่นคง ยกระดับชีวิตให้ดีขึ้น สอดคล้องกับ 8 วาระปฏิรูปกระทรวงแรงงาน “ยกระดับคุณภาพชีวิตแรงงานนอกระบบ” ของพลเอก ศิริชัย ดิษฐกุล รัฐมนตรีว่าการกระทรวงแรงงาน โดยในวันที่ 26 พฤษภาคมนี้ จะมีการเชิญภาคเอกชนจำนวน 24 บริษัท รวมทั้งบริษัท ปูนซิเมนต์ฯ มาหารือแนวทางการขับเคลื่อนการจัดอบรมอาชีพสาขาช่างที่ตลาดแรงงาน แก่คนในชุมชนและผู้ลงทะเบียนผู้มีรายได้น้อยด้วย โดยตั้งเป้าฝึกอบรมทุกสาขา ไม่น้อยกว่า 10,000 คน ซึ่งในปี 2560 กรมพัฒนาฝีมือแรงงาน ได้มีการฝึกสาขาช่างต่างๆ ไปแล้วกว่า 6,215 คน โดยเฉพาะกลุ่มแรงงานนอกระบบและผู้มีรายได้น้อย
นอกจากนี้บริษัทสยามแอ็ดวานซ์เทค จำกัด ยังได้มอบเงินสนับสนุนงบประมาณในการแข่งขันฝีมือแรงงานนานาชาติ สาขาออกแบบวิศวกรรมเครื่องกลด้วยคอมพิวเตอร์ จำนวนเงิน 200,000 บาท ให้อีกด้วย
+++++++++++++++++++
กองเผยแพร่และประชาสัมพันธ์
ดาวนภา เนาวรังษี ข่าว
สมภพ ศีลบุตร ภาพ
19 พฤษภาคม 2560

ที่มา : http://www.thaigov.go.th/news/contents/details/3872
