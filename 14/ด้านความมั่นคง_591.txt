รัฐบาลไทย-ข่าวทำเนียบรัฐบาล-ทส. โดย ทช. เปิดเวทีระดับชาติ ระดมสมอง แลกเปลี่ยนความรู้ “เครือข่ายภาคีเพื่อการบริหารจัดการทรัพยากรทางทะเลและชายฝั่งแบบมีส่วนร่วม”

วันจันทร์ที่ 22 มกราคม 2561
ทส. โดย ทช. เปิดเวทีระดับชาติ ระดมสมอง แลกเปลี่ยนความรู้ “เครือข่ายภาคีเพื่อการบริหารจัดการทรัพยากรทางทะเลและชายฝั่งแบบมีส่วนร่วม”
ทส. โดย ทช. เปิดเวทีระดับชาติ ระดมสมอง แลกเปลี่ยนความรู้ “เครือข่ายภาคีเพื่อการบริหารจัดการทรัพยากรทางทะเลและชายฝั่งแบบมีส่วนร่วม”
ทรัพยากรทางทะเลและชายฝั่งเป็นหนึ่งในทรัพยากรที่สำคัญและมีคุณค่าอย่างยิ่ง เป็นทั้งแหล่งสร้างอาหาร แหล่งท่องเที่ยว และเส้นทางคมนาคม ที่ล้วนแล้วแต่สามารถสร้างรายได้ให้กับประเทศได้อย่างมหาศาล แต่ในช่วงหลายปีที่ผ่านมา พบว่ามีการใช้ประโยชน์จากทรัพยากรทางทะเลและชายฝั่งอย่างผิดวิธี เช่น การทิ้งขยะมูลฝอยลงในแหล่งน้ำ การทำประมงอย่างผิดวิธี ฯลฯ ทำให้ทรัพยากรถูกทำลายอย่างต่อเนื่องและรุนแรง
กระทรวงทรัพยากรธรรมชาติและสิ่งแวดล้อม โดย กรมทรัพยากรทางทะเลและชายฝั่ง จึงจัด “การประชุมเครือข่ายภาคีเพื่อการบริหารจัดการทรัพยากรทางทะเลและชายฝั่งแบบมีส่วนร่วม” ขึ้น เพื่อส่งเสริมเครือข่ายภาคีการอนุรักษ์ทรัพยากรทางทะเลและชายฝั่งระดับประเทศ ให้เกิดการแลกเปลี่ยนข้อมูลข่าวสาร สร้างเวทีการสื่อสารร่วมเพื่อพัฒนาข้อมูลความรู้ในทางนโยบาย ระเบียบ กฎหมาย ข้อมูลระดับพื้นที่ สภาพระบบนิเวศแหล่งทรัพยากรการจัดการทรัพยากรในท้องถิ่นของชุมชน เป็นฐานข้อมูลสำหรับพัฒนาระบบการบริหารจัดการทรัพยากรทางทะเลและชายฝั่งอย่างยั่งยืน การแลกเปลี่ยนองค์ความรู้ ประสบการณ์ และบุคลากร เพื่อพัฒนาความรู้ แนวคิดร่วมในการบริหารจัดการทรัพยากรทางทะเลและชายฝั่งอันจะส่งผลให้เกิดประสิทธิภาพในการบริหารจัดการทรัพยากรทางทะเลและชายฝั่งรวมทั้งป่าชายเลนของประเทศ และความเข้มแข็งของเครือข่ายภาคี โดยผนึกกำลัง ภาคประชาชน องค์กรภาครัฐ ภาคเอกชน และท้องถิ่น เข้ามามีส่วนร่วมในการดูแลรักษาทรัพยากร ซึ่งเป็นไปตามนโยบายของรัฐบาลที่ต้องการให้ภาคประชาชนเข้ามามีส่วนร่วมในการบริหารจัดการทรัพยากรของประเทศ
ทั้งนี้ การประชุมดังกล่าว จะจัดขึ้นทั้งหมด ๓ ครั้ง ที่จังหวัดระยอง จังหวัดสุราษฎร์ธานี และจังหวัดตรัง โดยในการประชุมครั้งนี้ มีขึ้นระหว่างวันที่ ๒๐ - ๒๑ มกราคม ๒๕๖๑ ณ โรงแรม สตาร์ คอนเวนชั่น ระยอง ซึ่งได้รับเกียรติจาก พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานในพิธีเปิดการประชุม พร้อมด้วยกรรมการผู้ทรงคุณวุฒิแห่งชาติ กรรมการผู้ทรงคุณวุฒิระดับจังหวัด และเครือข่ายภาคีทรัพยากรทางทะเลและชายฝั่ง ๑๑ จังหวัด จาก ๒๔ จังหวัดทะเลชายฝั่ง ประกอบด้วย ๑.ตราด ๒.จันทบุรี ๓.ระยอง ๔.ชลบุรี ๕.ฉะเชิงเทรา ๖.สมุทรปราการ ๗.กรุงเทพมหานคร ๘.สมุทรสาคร ๙.สมุทรสงคราม ๑๐.เพชรบุรี และ ๑๑.ประจวบคีรีขันธ์ พร้อมทั้งผู้แทนหน่วยงานและองค์กรที่เกี่ยวข้อง เข้าร่วมกว่า ๕๐๐ คน

ที่มา : http://www.thaigov.go.th/news/contents/details/9529
