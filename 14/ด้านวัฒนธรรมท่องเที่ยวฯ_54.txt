รัฐบาลไทย-ข่าวทำเนียบรัฐบาล-รมว.ดิจิทัลฯ นำคณะนายกรัฐมนตรีเวียดนามเยี่ยมเยือนชาวไทยเชื้อสายเวียดนามในจังหวัดนครพนม

วันพุธที่ 23 สิงหาคม 2560
รมว.ดิจิทัลฯ นำคณะนายกรัฐมนตรีเวียดนามเยี่ยมเยือนชาวไทยเชื้อสายเวียดนามในจังหวัดนครพนม
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ในฐานะรัฐมนตรีเกียรติยศ ได้เดินทางร่วมคณะ นายเหวียน ซวน ฟุก (Nguyen Xuan Phuc) นายกรัฐมนตรีสาธารณรัฐสังคมนิยมเวียดนาม พร้อมภริยา เพื่อเข้าสักการะและวางพวงมาลารูปปั้นประธานาธิบดีโฮจิมินห์ และปลูกต้นจำปีเป็นที่ระลึก ณ อนุสรณ์สถานประธานาธิบดีโฮจิมินห์ หมู่บ้านมิตรภาพไทย-เวียดนาม หมู่บ้านนาจอก ตำบลหนองญาติ อำเภอเมือง จังหวัดนครพนม พร้อมกันนี้ นายกรัฐมนตรีเวียดนาม ยังได้มีโอกาสพบปะกับประชาชนชาวไทยเชื้อสายเวียดนามจากจังหวัดต่างๆ ที่พร้อมกันแต่งกายด้วยชุดประจำชาติเวียดนามมาต้อนรับ โดยนายรัฐมนตรีเวียดนาม ได้ทักทายกับพี่น้องชาวไทยเชื้อสายเวียดนามตลอดการเยี่ยมเยือน จากนั้นได้เดินทางไปที่ศูนย์มิตรภาพนครพนม – ฮานอย ตำบลในเมือง อำเภอเมือง จังหวัดนครพนม เพื่อเยี่ยมชมการเรียนการสอนภาษาเวียดนามให้กับเด็กนักเรียนในจังหวัดนครพนม ส่งเสริมความร่วมมือในการสอนภาษาไทยและเวียดนาม ก่อนเดินทางกลับสาธารณรัฐสังคมนิยมเวียดนาม เมื่อวันที่ 19 สิงหาคม 2560
*************************

ที่มา : http://www.thaigov.go.th/news/contents/details/6147
