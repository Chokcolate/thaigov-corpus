รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2560

วันพฤหัสบดีที่ 27 กรกฎาคม 2560
นายกรัฐมนตรีเป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2560
นายกรัฐมนตรีเป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2560
วันนี้ (27 กรกฎาคม 2560) เวลา 07.00 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีเป็นประธานในพิธีทางศาสนามหามงคล 5 ศาสนา เนื่องในโอกาสวันเฉลิมพระชนมพรรษา 28 กรกฎาคม 2560 โดยมี รองศาสตราจารย์ นราพร จันทร์โอชา ภริยานายกรัฐมนตรี คณะรัฐมนตรีและคู่สมรส ประธานสภานิติบัญญัติแห่งชาติ ประธานศาลฎีกา ประธานศาลปกครองสูงสุด ประธานองค์กรตามรัฐธรรมนูญ ประธานกรรมการร่างรัฐธรรมนูญ และข้าราชการเข้าร่วมอย่างพร้อมเพรียง
โอกาสนี้ นายกรัฐมนตรีเปิดกรวยดอกไม้ธูปเทียนแพ ถวายราชสักการะเบื้องหน้าพระฉายาลักษณ์สมเด็จพระเจ้าอยู่หัว และกล่าวถวายราชสดุดีเฉลิมพระเกียรติ ความว่า “ขอพระราชทานกราบบังคมทูลพระกรุณาทรงทราบฝ่าละอองธุลีพระบาท ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี พร้อมด้วยผู้นำศาสนา คณะรัฐมนตรีและคู่สมรส ประธานสภานิติบัญญัติแห่งชาติ ประธานศาลฎีกา ประธานศาลปกครองสูงสุด ประธานองค์กรตามรัฐธรรมนูญ ประธานกรรมการร่างรัฐธรรมนูญ และข้าราชการ ที่มาชุมนุมพร้อมเพรียงกัน ณ ที่นี้ มีความปีติโสมนัสเป็นอย่างยิ่งที่ได้มาร่วมใจกันแสดงความจงรักภักดีในพิธีทางศาสนามหามงคล 5 ศาสนา ถวายเป็นพระราชกุศล เนื่องในโอกาสวันเฉลิมพระชนมพรรษา วันที่ 28 กรกฎาคม 2560 นี้
ข้าพระพุทธเจ้าทั้งหลายขอน้อมใจสมัครสมานกตัญญุตา และเทิดทูนในพระมหากรุณาธิคุณแห่งใต้ฝ่าละอองธุลีพระบาท ด้วยสำนึกในพระราชกรณียกิจน้อยใหญ่ทุกๆ ด้าน ที่ใต้ฝ่าละอองธุลีพระบาททรงปฏิบัติบำเพ็ญด้วยน้ำพระราชหฤทัยเปี่ยมล้นด้วยพระเมตตากรุณาก่อให้เกิดความสงบร่มเย็นต่อประเทศชาติและนำมาซึ่งความสุขแก่ประชาชนโดยแท้
ณ มหามงคลสมัยแห่งวันเฉลิมพระชนมพรรษา พุทธศักราช 2560 นี้  ข้าพระพุทธเจ้าทั้งหลายขอพระราชทานพระราชานุญาตน้อมเกล้าน้อมกระหม่อมถวายพระพรชัยมงคล ขออัญเชิญคุณพระศรีรัตนตรัยและอำนาจสรรพสิ่งศักดิ์สิทธิ์ทั่วสากลโลก โปรดอภิบาลประทานพรให้ใต้ฝ่าละอองธุลีพระบาท ทรงพระเจริญด้วยจตุรพิธพรชัย ทรงพระเกษมสวัสดี พระบุญญาบารมีแผ่ไพศาลทั่วทิศานุทิศ พระราชประสงค์จงสัมฤทธิ์ทุกประการ ทรงเป็นร่มฉัตรปกเกศคุ้มเกล้าปวงข้าพระพุทธเจ้า และเหล่าพสกนิกรตราบนิจนิรันดร์กาล เทอญ ด้วยเกล้าด้วยกระหม่อม
จากนั้น นายกรัฐมนตรี จุดธูปเทียนบูชาพระรัตนตรัย เริ่มพิธีทางศาสนา ประกอบด้วย พิธีเจริญพระพุทธมนต์ถวายพระราชกุศล (ศาสนาพุทธ) พิธีดุอาอ์ขอพร (ศาสนาอิสลาม) พิธีอธิษฐานภาวนาขอพร (ศาสนาคริสต์) พิธีสวดมนต์ถวายพระพร (ศาสนาพราหมณ์ – ฮินดู) พิธีสวดอัรดาสขอพรจากพระศาสดา (ศาสนาซิกข์) จบพิธีทางศาสนา นายกรัฐมนตรีกราบลาพระรัตนตรัย ถวายความเคารพเบื้องหน้าพระฉายาลักษณ์สมเด็จพระเจ้าอยู่หัว เป็นอันเสร็จพิธี
-----------------------------------------------

ที่มา : http://www.thaigov.go.th/news/contents/details/5501
