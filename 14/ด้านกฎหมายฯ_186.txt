รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่อำนวยความยุติธรรมให้กับประชาชนในพื้นที่ จ.ชัยภูมิ

วันอังคารที่ 22 สิงหาคม 2560
กระทรวงยุติธรรม ลงพื้นที่อำนวยความยุติธรรมให้กับประชาชนในพื้นที่ จ.ชัยภูมิ
ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงยุติธรรม  เป็นประธานการประชุมหัวหน้าหน่วยงานในสังกัดกระทรวงยุติธรรมในพื้นที่จังหวัดชัยภูมิ
เมื่อวันอาทิตย์ที่ ๒๐ สิงหาคม ๒๕๖๐ เวลา ๒๐.๐๐ น
ศาสตราจารย์พิเศษ วิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมหัวหน้าหน่วยงานในสังกัดกระทรวงยุติธรรมในพื้นที่จังหวัดชัยภูมิ
เพื่อรับฟังผลการดำเนินงานของหน่วยงานในพื้นที่ นำไปสู่การพัฒนาการให้บริการของกระทรวงยุติธรรม
ให้ตรงกับความต้องการของประชาชนและมีประสิทธิภาพมากยิ่งขึ้น
ปลัดกระทรวงยุติธรรม กล่าวว่า การลงพื้นที่จังหวัดชัยภูมิ เนื่องจากพบว่าประชาชนส่วนใหญ่ประสบปัญหา
ความเหลื่อมล้ำในการเข้าถึงความยุติธรรมเป็นจำนวนมาก
โดยเฉพาะปัญหาหนี้นอกระบบและการบุกรุกที่สาธารณะ
ซึ่งที่ผ่านมา มีประชาชนที่เดือดร้อนและไม่ได้รับความเป็นธรรมในพื้นที่ชัยภูมิ
มาติดต่อขอรับบริการด้านงานยุติธรรม ทั้งในส่วนของกองทุนยุติธรรม
รวมทั้งผู้เสียหายจากกระบวนการยุติธรรม ขอรับค่าตอบแทนผู้เสียหาย และค่าทดแทน และค่าใช้จ่ายแก่จำเลย   ในคดีอาญา พ.ศ.๒๕๔๔ (และที่แก้ไขเพิ่มเติม (ฉบับที่ ๒) พ.ศ.๒๕๕๙)
จึงขอให้หน่วยงานในพื้นที่วิเคราะห์สภาพปัญหา เพื่อพิจารณาให้ความช่วยเหลือร่วมกับส่วนราชการในพื้นที่
รวมทั้งให้ความสำคัญในมิติเชิงป้องกัน อาทิ การให้ความรู้ด้านกฎหมายแก่ประชาชน
ทั้งนี้ กระทรวงยุติธรรม เตรียมลงพื้นที่เพื่อรับฟังปัญหาความเดือดร้อนของประชาชน
ในจังหวัดพะเยา มุกดาหาร ระยอง และสระแก้ว

ที่มา : http://www.thaigov.go.th/news/contents/details/6107
