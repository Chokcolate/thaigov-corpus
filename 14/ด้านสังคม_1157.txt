รัฐบาลไทย-ข่าวทำเนียบรัฐบาล-พม. เป็นเจ้าภาพจัดประชุมเพื่อขับเคลื่อนการป้องกันและแก้ไขปัญหาการค้ามนุษย์ด้านสตรีและเด็ก ปี 2561

วันศุกร์ที่ 9 กุมภาพันธ์ 2561
พม. เป็นเจ้าภาพจัดประชุมเพื่อขับเคลื่อนการป้องกันและแก้ไขปัญหาการค้ามนุษย์ด้านสตรีและเด็ก ปี 2561
พม. เป็นเจ้าภาพจัดประชุมเพื่อขับเคลื่อนการป้องกันและแก้ไขปัญหาการค้ามนุษย์ด้านสตรีและเด็ก ปี 2561
วันนี้ (9 ก.พ. 61) เวลา 13.30 น. พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะอนุกรรมการด้านสตรีในการป้องกันและปราบปรามการค้ามนุษย์ ครั้งที่ 1/2561 เพื่อพิจารณาการปรับปรุงแผนปฏิบัติการตามมาตรการเร่งด่วนในการป้องกันและแก้ไขปัญหาการค้ามนุษย์ด้านสตรีและเด็ก ปี 2561 และทบทวนภารกิจของคณะอนุกรรมการด้านสตรีในการป้องกันและปราบปรามการค้ามนุษย์ โดยมี นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยผู้แทนจากหน่วยงานที่เกี่ยวข้อง ได้แก่ กระทรวงการต่างประเทศ กระทรวงมหาดไทย กระทรวงกลาโหม สำนักงานตำรวจแห่งชาติ กระทรวงยุติธรรม กระทรวงแรงงาน กระทรวงสาธารณสุข กระทรวงการท่องเที่ยวและกีฬา สำนักงานอัยการสูงสุด และมูลนิธิพัฒนาการคุ้มครองเด็ก เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
การประชุมในวันนี้ สืบเนื่องจากการประชุมคณะอนุกรรมการด้านสตรีในการป้องกันและปราบปรามการค้ามนุษย์ ครั้งที่ 2/2560 โดยที่ประชุมได้ร่วมกันหารือเรื่องแผนปฏิบัติการป้องกันและปราบปรามการค้ามนุษย์ด้านสตรีและเด็ก และจัดทำเอกสาร ภายใต้ชื่อ "มาตรการและแนวทางปฏิบัติในการแก้ไขปัญหาโสเภณีเด็ก” เพื่อส่งมาตรการดังกล่าว ถึงผู้ว่าราชการจังหวัด 76 จังหวัด และขอความร่วมมือมอบหมายผู้อำนวยการสำนักส่งเสริมและสนับสนุนวิชาการทุกแห่ง (สสว.) และพัฒนาสังคมและความมั่นคงของมนุษย์จังหวัด (พมจ.) ทุกจังหวัด ดำเนินการตามมาตรการและแนวทางปฏิบัติในการแก้ไขปัญหาโสเภณีเด็ก โดยให้รายงานผล ให้กระทรวง พม. ทราบต่อไป นอกจากนี้ มีการปรับปรุงแผนปฏิบัติการตามมาตรการเร่งด่วนในการป้องกันและแก้ไขปัญหาการค้ามนุษย์ด้านสตรีและเด็กขึ้นใหม่ โดยนำแผนปฏิบัติการฯ เดิม ควบรวมกับมาตรการและแนวทางปฏิบัติในการแก้ไขปัญหาโสเภณีเด็ก เป็นมาตรการเร่งด่วนในการป้องกันและแก้ไขปัญหาการค้ามนุษย์ด้านสตรีและเด็ก ภายใต้กรอบหลักสากล 5P เพื่อประโยชน์ในการติดตามผลการดำเนินงานของหน่วยงานที่เกี่ยวข้อง และสอดคล้องกับสถานการณ์ปัญหาการค้ามนุษย์ ข้อเสนอแนะของสหรัฐอเมริกา พร้อมทบทวนภารกิจของคณะอนุกรรมการด้านสตรีในการป้องกันและปราบปรามการค้ามนุษย์ อาทิ 1) พระราชบัญญัติป้องกันและปราบปรามการค้ามนุษย์ พ.ศ. 2551 ประกอบด้วยคณะกรรมการป้องกันและปราบปรามการค้ามนุษย์ (ปคม.) และคณะกรรมการประสานและกำกับการดำเนินงานป้องกันและปราบปรามการค้ามนุษย์ (ปกค.) 2) ระเบียบสำนักนายกรัฐมนตรีว่าด้วยมาตรการทางบริหารในการป้องกันเจ้าหน้าที่ของรัฐมิให้เกี่ยวข้องกับการค้ามนุษย์ พ.ศ. 2558 ให้มีคณะกรรมการป้องกันเจ้าหน้าที่ของรัฐมิให้เกี่ยวข้องกับการค้ามนุษย์ 3) คำสั่งสำนักนายกรัฐมนตรี ที่ 52/2558 เรื่อง แต่งตั้งคณะกรรมการนโยบายแก้ไขปัญหาการค้ามนุษย์และการทำประมงผิดกฎหมาย 4) คำสั่งคณะกรรมการนโยบายแก้ไขปัญหาการค้ามนุษย์และการทำประมงผิดกฎหมาย ที่ 1/2558 เรื่อง แต่งตั้งคณะอนุกรรมการขับเคลื่อนนโยบายแก้ไขปัญหาการค้ามนุษย์ และการทำประมงผิดกฎหมาย รวมทั้งการกำหนดนโยบาย ยุทธศาสตร์ และเป้าหมายในการแก้ไขปัญหาการค้ามนุษย์ และการทำประมงผิดกฎหมายให้เห็นเป็นรูปธรรมที่ชัดเจน
นอกจากนี้ ที่ประชุมยังได้รายงานความก้าวหน้าเรื่องสถานการณ์การค้ามนุษย์ ( Tip Report ) ประจำปี 2560 เพื่อเสนอต่อสหรัฐอเมริกา ได้แก่ 1) การจัดทำมาตรการและแนวทางปฏิบัติในการแก้ไขปัญหาโสเภณีเด็ก 2) การสร้างความตระหนักรู้เกี่ยวกับ การต่อต้านการค้ามนุษย์ โดยจัดการรณรงค์ "หยุดซื้อบริการทางเพศ หยุดการค้ามนุษย์” เพื่อยุติการแสวงหาประโยชน์ทางเพศกับสตรีและเด็ก 3) การจัดทำแบบจำลองคลินิกให้คำปรึกษาสำหรับหญิงไทยในสังคมพหุวัฒนธรรม และ 4) การจัดทำเว็บไซต์ www.yingthai.net และ Application หญิงไทย เพื่อเป็นข้อมูลแก่หญิงไทยที่ต้องการไปใช้ชีวิตในต่างประเทศ รวมทั้ง การจัดอบรมให้ความรู้ก่อนการเดินทางไปต่างประเทศ อีกทั้งกรมกิจการสตรีและสถาบันครอบครัว (สค.) ร่วมกับมูลนิธิเอ- ทเวนตี้วัน ได้ปรับปรุงหลักสูตรเพื่อการป้องกันและสร้างจิตสำนึกเพื่อป้องกันปัญหาการค้ามนุษย์ ซึ่งจะส่งผลให้ครอบครัวมีความรู้ และสามารถป้องกันบุตรหลานของตนจากขบวนการค้ามนุษย์ได้

ที่มา : http://www.thaigov.go.th/news/contents/details/9979
