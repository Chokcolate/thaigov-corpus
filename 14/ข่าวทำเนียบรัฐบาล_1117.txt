รัฐบาลไทย-ข่าวทำเนียบรัฐบาล-นายกรัฐมนตรีประชุมคณะกรรมการนโยบายการพัฒนา ระเบียงเศรษฐกิจพิเศษ ภาคตะวันออก ครั้งที่ 3/60 เห็นชอบประกาศเขตส่งเสริมเพื่อกิจการอุตสาหกรรมปี 60-แผนดำเนินงานปี 61

วันพุธที่ 22 พฤศจิกายน 2560
นายกรัฐมนตรีประชุมคณะกรรมการนโยบายการพัฒนา ระเบียงเศรษฐกิจพิเศษ ภาคตะวันออก ครั้งที่ 3/60 เห็นชอบประกาศเขตส่งเสริมเพื่อกิจการอุตสาหกรรมปี 60-แผนดำเนินงานปี 61
นายกรัฐมนตรีประชุมกนศ. ครั้งที่ 3/60 เห็นชอบประกาศเขตส่งเสริมเพื่อกิจการอุตสาหกรรมปี 60-แผนดำเนินงานปี 61 เตรียมประกาศเขตส่งเสริมนิคมอุตสาหกรรมอีก 9 แห่งรองรับการลงทุนพื้นที่ EEC เห็นชอบรับโครงการศูนย์ซ่อมบำรุงอากาศยานอู่ตะเภาเข้าใน EEC Project list
วันนี้ (22 พ.ย.60) เวลา 09.30 น. ณ ตึกสันติไมตรี (หลังใน) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการนโยบายการพัฒนาระเบียงเศรษฐกิจพิเศษภาคตะวันออก (กนศ.) ครั้งที่ 3/2560 ภายหลังการประชุม นายอุตตม สาวนายน รัฐมนตรีว่าการกระทรวงอุตสาหกรรม ได้แถลงผลการประชุม  กนศ. สรุปสาระสำคัญดังนี้
ที่ประชุมเห็นชอบ (ร่าง) แผนปฏิบัติการการพัฒนาบุคลากร การศึกษา การวิจัย และเทคโนโลยี (พ.ศ. 2560 – 2564) โดยแผนปฏิบัติการด้านการพัฒนาบุคคลากรฯ มี 4 ทิศทางหลัก คือ 1) เน้นการผลิตบุคลากร และสร้างความรู้ ตามความต้องการของตลาด โดยเฉพาะงานที่มีรายได้สูงสำหรับคนทั่วไป ซึ่งจะไม่ก่อให้เกิดปัญหาจบมาแล้วไม่มีงานทำหรือการทำงานต่างระดับ 2) ให้ผู้ประกอบการเอกชนประสานงานโดยตรงกับสถาบันการศึกษา โดยมีหน่วยงานของ รัฐคอยเป็นผู้ให้ความช่วยเหลือ 3) ระดมความร่วมมือกับสถาบันการศึกษาและศูนย์เทคโนโลยีชั้นนำทั่วโลกเพื่อร่วมมือกับสถาบันการศึกษาไทย และเชิญชวนผู้เชี่ยวชาญระดับโลกในด้านต่างๆ ที่ในประเทศไทยยังต้องการเข้ามาทำงานและฝึกอบรมบุคลากรไทย 4) ร่วมมือกับนักลงทุนเอกชนชั้นนำของโลก ผลิตบุคลากรสนองความต้องการของ ภูมิภาค โดยเฉพาะในด้านการบิน ระบบอัตโนมัติและหุ่นยนต์ การท่องเที่ยว และ การแพทย์
ทั้งนี้ กนศ. ได้อนุมัติงบประมาณจากงบกลาง ปี 2561 สำหรับโครงการเร่งด่วนที่มีความจำเป็นที่ต้องดำเนินการตามแผนปฏิบัติการพัฒนาบุคคลากรฯ ในกรอบวงเงิน 861.02 ล้านบาท โดยมีเป้าหมายสำคัญคือ ในปี 2561 ผลิตครูต้นแบบในอุตสาหกรรมเป้าหมายอย่างเร่งด่วนอย่างน้อย 150 คน จัดโครงการให้เด็กและเยาวชนได้รับความรู้ทางวิทยาศาสตร์ หุ่นยนต์ ระบบอัตโนมัติ และระบบสารสนเทศ จำนวนอย่างน้อย 40,000 คน  และจัดโครงการให้เกษตรกรอย่างน้อย 10,000 รายได้รับการถ่ายทอดเทคโนโลยีองค์ความรู้ใหม่จากสถาบันชั้นนำและมหาวิทยาลัย โดยที่ประชุมให้นำร่างแผนปฏิบัติการพัฒนาบุคคลากรฯ ไปรับความคิดเห็นจากประชาคมการศึกษาในพื้นที่ EEC เพื่อนำมาปรับปรุงแผนและโครงการในระยะปานกลาง (2562-64) โดยเร็ว
พร้อมกันนี้ ที่ประชุมรับทราบความก้าวหน้าเกี่ยวกับการชักจูงนักลงทุนรายสำคัญและการจัดเตรียมพื้นที่รองรับอุตสาหกรรมเป้าหมาย ดังนี้
การชักจูงนักลงทุนรายสำคัญ
1) รับทราบมูลค่าการลงทุนที่ขอการส่งเสริมการลงทุนตั้งแต่ มกราคม-กันยายน 2560 ในพื้นที่ EEC เป็นเงินลงทุนรวม 104,164 ล้านบาท เป็นอุตสาหกรรมเป้าหมาย 67,800 ล้านบาท
2) รับทราบความก้าวหน้าและแผนงานการลงทุนของโครงสำคัญที่ได้ยื่นข้อเสนอเพื่อร่วมกันพิจารณาแล้ว เช่น การบินไทย-แอร์บัส  ลาซาดา/อาลีบาบา แอร์เอเชีย เอสที แอร์โรสเปส  นิสสัน บีเอ็มดับเบิลยู  ไมเนอร์ฟูดกรุ๊ป  และขอให้เร่งทำให้เกิดการลงทุนโดยเร็วที่สุด  และให้รายงานให้ทราบโดยเร็วที่สุด
3) ขอให้เพิ่มอุตสาหกรรมเป้าหมาย จำนวน 1 อุตสาหกรรม คือ อุตสาหกรรมป้องกันประเทศเป็นอุตสาหกรรมที่ 11 โดยมอบหมายให้กระทรวงกลาโหม กระทรวงอุตสาหกรรม สำนักงานคณะกรรมการส่งเสริมการลงทุน และการนิคมอุตสาหกรรมไปพิจารณา
การประกาศเขตส่งเสริมเพื่อกิจการอุตสาหกรรม ที่ประชุมให้ความเห็นชอบการประกาศเขตส่งเสริมเพื่อกิจการอุตสาหกรรม ในปี 2560 และแผนการดำเนินงานในปี 2561 ดังนี้ ปี 2560 เห็นชอบให้นิคมอุตสาหกรรม Smart Park จังหวัดระยอง และนิคมอุตสาหกรรมเหมราช อีสเทิร์นซีบอร์ด 4 จังหวัดระยอง จำนวนรวมกัน 3,366 ไร่ เป็นเขตส่งเสริมเพื่อกิจการอุตสาหกรรม รองรับอุตสาหกรรมเป้าหมาย ครึ่งปีแรก ปี 2561 ที่ประชุมรับทราบแผนที่จะประกาศเขตส่งเสริมนิคมอุตสาหกรรม เพิ่มเติมอีก 9 แห่งรวมเป็นพื้นที่รวมกันกว่า 30,000 ไร่ เพื่อรอรับการขยายตัวของการลงทุนอุตสาหกรรมในพื้นที่ EEC
ทั้งนี้ ที่ประชุมยืนยันนโยบายที่จะขยายการลงทุนอุตสาหกรรมเฉพาะในเขตนิคมอุตสาหกรรมเท่านั้น และขอให้การนิคมเร่งประสานงานกับผู้ที่ประสงค์จะจัดตั้งนิคมอุตสาหกรรมใน EEC โดยเร็ว ให้ได้เท่ากับเป้าหมาย 50,000 ไร่ใน 5 ปี
พร้อมกับที่ประชุมรับทราบความก้าวหน้าเขตส่งเสริมอุตสาหกรรมและนวัตกรรมดิจิตัล (EECd) โดยรับทราบการพัฒนาดิจิทัลพาร์คไทยแลนด์ ดังนี้ 1) แผนผังการใช้พื้นที่ EECd ที่อำเภอศรีราชา จังหวัดชลบุรี  2) รูปแบบการลงทุนที่จะมีการร่วมทุนกับเอกชนชั้นนำของโลก 3) แผนการจัดตั้งสถาบันไอโอทีเพื่อพัฒนาอุตสาหกรรมดิจิทัลแห่งอนาคต ขนาดประมาณ 40,000 ตร.ม. รวมพื้นที่สนามทดสอบ รถยนต์ที่ขับได้เอง และ โดรน จำนวน 30 ไร่
ที่ประชุมเห็นชอบให้เขตส่งเสริมอุตสาหกรรมและนวัตกรรมดิจิทัล (EECd) เป็นโครงการ EEC Project List เพื่อดำเนินงานตามหลักเกณฑ์ วิธีการ เงื่อนไขและกระบวนการในการร่วมลงทุนกับเอกชนฯ ในการพัฒนาระเบียงเศรษฐกิจพิเศษภาคตะวันออก อย่างไรก็ตามขอให้ศึกษารายละเอียดแผนการร่วมทุนเพื่อดำเนินการโดยเร็ว
นอกจากนี้ ในเรื่องการติดตามงานโครงการพื้นฐานที่สำคัญ ที่ประชุมเห็นชอบให้รับโครงการศูนย์ซ่อมบำรุงอากาศยานอู่ตะเภา ซึ่งเป็นการร่วมมือระหว่าง กองทัพเรือ-บริษัทการบินไทย-บริษัทแอร์บัส เป็นโครงการเร่งด่วนและให้เป็นโครงการหนึ่งใน EEC Project list ที่จะเข้ากระบวนการการรัฐร่วมทุนกับเอกชนตามระเบียบของ EEC
ที่ประชุมยังรับทราบความก้าวหน้าของโครงการสำคัญด้านโครงสร้างพื้นฐานดังนี้
โครงการรถไฟความเร็วสูงเชื่อม 3 สนามบิน คาดว่าจะประกาศเชิญชวนเอกชนร่วมลงทุน ได้ภายในกุมภาพันธ์ 2561 คัดเลือกและเจรจาต่อรองกับเอกชนแล้วเสร็จ กรกฎาคม 2561 และเปิดให้บริการ 2566
กลุ่มโครงการเกี่ยวกับเมืองการบินภาคตะวันออก
โครงการเมืองการบินภาคตะวันออก คาดว่าจะประกาศเชิญชวนเอกชนร่วมลงทุนในเดือนพฤษภาคม 2561 คัดเลือกและเจรจาต่อรองกับเอกชนแล้วเสร็จในเดือนตุลาคม 2561 เปิดให้บริการ 2566
โครงการศูนย์ซ่อมบำรุงอากาศยานอู่ตะเภา ซึ่งเป็นการร่วมมือระหว่าง กองทัพเรือ-บริษัทการบินไทย-บริษัทแอร์บัส คาดว่าจะจัดทำรายละเอียดร่วมทุนกับภาคเอกชนได้ในเดือนมีนาคม 2561 เริ่มดำเนินธุรกิจได้ในปี 2564
โครงการพัฒนาศักยภาพท่าอากาศยานอู่ตะเภา ซึ่งเป็นการดำเนินการของ กองทัพเรือ ในการพัฒนาพื้นที่เตรียมพร้อมโครงการเมืองการบินภาคตะวันออก เช่นการก่อสร้างทางวิ่งที่ 2 การก่อสร้างทางขับ (Taxiway) เป็นต้น ซึ่งจะดำเนินการให้สอดคล้องกับการพัฒนาโครงการเมืองการบินภาคตะวันออก
กลุ่มที่เกี่ยวข้องกับท่าเรือ และ การขนส่งทางรางเพื่อเชื่อม 3 ท่าเรือ
โครงการท่าเรือแหลมฉบัง อยู่ในระหว่างการศึกษาสิ่งแวดล้อม คาดว่าจะประกาศเชิญชวนเอกชนร่วมลงทุน มิถุนายน 2561 คัดเลือกและเจรจาต่อรองกับเอกชนแล้วเสร็จ ตุลาคม 2561 และเปิดให้บริการ 2568
โครงการท่าเรืออุตสาหกรรมมาบตาพุด อยู่ในระหว่างการพิจารณาอนุมัติสิ่งแวดล้อม คาดว่าจะประกาศเชิญชวนเอกชนร่วมลงทุน มิถุนายน 2561 คัดเลือกและเจรจาต่อรองกับเอกชนแล้วเสร็จ กันยายน 2561 และเปิดให้บริการ 2567
โครงการท่าเรือพาณิชย์สัตหีบ อยู่ในระหว่างการก่อสร้างอาคารผู้โดยสารเรือเฟอร์รี่ คาดว่าจะเปิดให้บริการกุมภาพันธ์ 2562
โครงการรถไฟรางคู่เชื่อม 3 ท่าเรือ คาดว่าจะจัดทำรายงานการศึกษาแล้วเสร็จ ปี 2562 คัดเลือก ดำเนินการในปี 2563 และเปิดให้บริการ 2566
โครงการบริการขนส่งแบบไร้รอยต่อ (Seamless Operation)  ในชั้นต้นให้การท่าเรือแห่งประเทศไทยเป็นหน่วยงานหลักดำเนินการศึกษา และทำข้อเสนอจัดหาระบบโปรแกรมเชื่อมโยงข้อมูล คาดว่าจะติดตั้งระบบได้ในปี 2562
โครงการ ICD บริเวณฉะเชิงเทรา กนศ. ได้มีมติให้เริ่มการศึกษาเพื่อช่วยบรรเทาลดความคับคั่งของ ICD ที่ลาดกระบัง คาดว่าจะจัดจ้างที่ปรึกษาได้ไม่เกินเดือน ก.พ. 2561
โดยโครงการโครงสร้างพื้นฐานทุกโครงการให้เขียน TOR เพิ่มเรื่องการใช้ยางพาราเป็นองค์ประกอบในการก่อสร้าง
--------------------------
กลุ่มประชาสัมพันธ์และเผยแพร่ สำนักโฆษก
(ข้อมูลจากฝ่ายเลขานุการ กนศ.)

ที่มา : http://www.thaigov.go.th/news/contents/details/8274
