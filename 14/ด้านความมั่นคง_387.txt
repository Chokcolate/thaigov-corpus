รัฐบาลไทย-ข่าวทำเนียบรัฐบาล-รมว.มท. เป็นประธานพิธีถวายผ้าพระกฐินพระราชทานของกระทรวงมหาดไทย ประจำปี พ.ศ. 2560 ณ วัดราชสิทธาราม ราชวรวิหาร เขตบางกอกใหญ่ กรุงเทพมหานคร

วันศุกร์ที่ 3 พฤศจิกายน 2560
รมว.มท. เป็นประธานพิธีถวายผ้าพระกฐินพระราชทานของกระทรวงมหาดไทย ประจำปี พ.ศ. 2560 ณ วัดราชสิทธาราม ราชวรวิหาร เขตบางกอกใหญ่ กรุงเทพมหานคร
รมว.มท. เป็นประธานพิธีถวายผ้าพระกฐินพระราชทานของกระทรวงมหาดไทย ประจำปี พ.ศ. 2560
ณ วัดราชสิทธาราม ราชวรวิหาร เขตบางกอกใหญ่ กรุงเทพมหานคร
วันนี้ (2 พ.ย. 60) เวลา 14.00 น. ที่วัดราชสิทธาราม ราชวรวิหาร แขวงวัดอรุณ เขตบางกอกใหญ่ กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีถวายผ้าพระกฐินพระราชทานของกระทรวงมหาดไทย ประจำปี พ.ศ.2560 โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย และคณะผู้บริหารระดับสูงของกระทรวงมหาดไทย ข้าราชการ เจ้าหน้าที่จากหน่วยงานในสังกัดกระทรวงมหาดไทย ตลอดจนบริษัท ห้างร้าน และประชาชนผู้มีจิตศรัทธา เข้าร่วมในพิธีฯ
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า การถวายผ้าพระกฐิน หรือ การทอดกฐิน” เป็นประเพณีที่ปฏิบัติสืบต่อกันมาเป็นเวลานาน และควรที่จะอนุรักษ์และส่งเสริมให้คงอยู่สืบไปเพื่อเป็นการทำนุบำรุงพระพุทธศาสนา สำหรับปี พ.ศ. 2560 นี้ กระทรวงมหาดไทยได้รับพระมหากรุณาธิคุณ ทรงพระกรุณา
โปรดเกล้าโปรดกระหม่อมพระราชทานผ้าพระกฐินไปทอดถวายยังพระอารามหลวง ณ วัดราชสิทธาราม ราชวรวิหาร แขวงวัดอรุณ เขตบางกอกใหญ่ กรุงเทพมหานคร โดยพิธีถวายผ้าพระกฐินพระราชทานในวันนี้ ประกอบด้วย มีพิธีถวายเครื่องบริวารพระกฐินพระราชทาน ได้แก่ บาตร เครื่องอัฐบริขาร ตาลปัตรฯ และเครื่องไทยธรรม แด่พระสงฆ์รูปที่ครองผ้า และถวายเงินที่ผู้มีจิตศรัทธาร่วมโดยเสด็จพระราชกุศลแด่เจ้าอาวาสเพื่อถวายแด่พระภิกษุ สามเณร เพื่อนำไปบูรณปฏิสังขรณ์พระอาราม หรือทำนุบำรุงพระพุทธศาสนา และสนับสนุนกิจกรรมต่างๆ ของวัด พร้อมทั้งมอบเงินให้แก่โรงเรียนวัดราชสิทธาราม และโรงเรียนฤทธิณรงค์รอน เพื่อเป็นทุนบำรุงการศึกษาแก่นักเรียน
สำหรับประวัติและความเป็นมาของวัดราชสิทธาราม เป็นพระอารามหลวงชั้นโท ชนิดราชวรวิหาร เดิมชื่อว่า “วัดพลับ” ตั้งอยู่ริมคลองบางกอกใหญ่ แขวงวัดอรุณ เขตบางกอกใหญ่ กรุงเทพมหานคร เป็นวัดโบราณมีมาแล้วตั้งแต่สมัยกรุงศรีอยุธยา เมื่อพระบาทสมเด็จพระพุทธยอดฟ้าจุฬาโลกมหาราช ได้ทรงพระกรุณาโปรดเกล้าฯ ให้สร้างวัดขึ้นใหม่อีกแห่งหนึ่งซึ่งอยู่ติดกันกับวัดพลับ แล้วโปรดเกล้าฯ ให้รวมเป็นวัดเดียวกัน แต่ยังคงเรียกชื่อว่าวัดพลับเช่นเดิม และยังเป็นที่จำพรรษาของพระญาณสังวรเถร (สุก) พระราชาคณะฝ่ายวิปัสสนาธุระที่พระองค์ทรงเคารพเลื่อมใส และโปรดให้พระบรมวงศานุวงศ์มาศึกษากรรมฐานกับพระญาณสังวรเถร ทำให้วัดราชสิทธารามเป็นสำนักปฏิบัติธรรมที่สำคัญมาแต่ครั้งนั้น และต่อมาในรัชสมัยพระบาทสมเด็จพระนั่งเกล้าเจ้าอยู่หัว รัชกาลที่ 3 ทรงโปรดเกล้าฯ ให้บูรณะและสร้างเสนาสนะเพิ่มเติม เช่น พระอุโบสถ พระวิหารหลวง ศาลาการเปรียญ พระตำหนักเก๋งจีน และพระเจดีย์ รวมทั้งให้ทำการฉลองและพระราชทานนามใหม่ว่า “วัดราชสิทธาราม” ตั้งแต่ปีพ.ศ.2374 โดยเฉพาะพระเจดีย์ซึ่งต่อมาพระบาทสมเด็จพระจอมเกล้าเจ้าอยู่หัว รัชกาลที่ 4 ทรงโปรดให้บูรณะ และพระราชทานนามว่า “พระสิราศนเจดีย์” และสถาปนาพระเจดีย์ขึ้นอีกองค์หนึ่งที่มีรูปแบบเดียวกันสำหรับคู่กัน พระราชทานนามว่า “พระสิรจุมภฏเจดีย์”.
ครั้งที่ 161/2560

ที่มา : http://www.thaigov.go.th/news/contents/details/7775
