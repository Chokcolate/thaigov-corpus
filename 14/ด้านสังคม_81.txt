รัฐบาลไทย-ข่าวทำเนียบรัฐบาล-รมว.พม. เป็นประธานการประชุมคณะอนุกรรมการด้านสตรีในการป้องกันและปราบปรามการค้ามนุษย์

วันอังคารที่ 4 เมษายน 2560
รมว.พม. เป็นประธานการประชุมคณะอนุกรรมการด้านสตรีในการป้องกันและปราบปรามการค้ามนุษย์
รมว.พม. เป็นประธานการประชุมคณะอนุกรรมการด้านสตรีในการป้องกันและปราบปรามการค้ามนุษย์ ครั้งที่ 1/2560 เพื่อติดตามความก้าวหน้าในการดำเนินงานตามแผนขับเคลื่อนการป้องกันและแก้ไขปัญหาการค้ามนุษย์ด้านสตรีและเด็ก
วันนี้ (4 เม.ย. 60) เวลา 15.00 น. ที่ห้องประชุมชั้น 8 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ  พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังเป็นประธานการประชุมคณะอนุกรรมการด้านสตรีในการป้องกันและปราบปรามการค้ามนุษย์ ครั้งที่ 1/2560 ว่า การประชุมครั้งนี้ จัดขึ้นเพื่อติดตามความก้าวหน้าในการดำเนินงานตามแผนขับเคลื่อนการป้องกันและแก้ไขปัญหาการค้ามนุษย์ด้านสตรีและเด็ก ระหว่างเดือนธันวาคม 2559 จนถึงปัจจุบัน โดยรายงานสรุปผลการดำเนินงานของคณะอนุกรรมการด้านสตรีในการป้องกันและปราบปรามการค้ามนุษย์ ประจำปี 2559
พลตำรวจเอก อดุลย์ กล่าวว่า การประชุมในวันนี้ ที่ประชุมได้เน้นย้ำถึงความสำคัญของพระราชบัญญัติป้องกันและปราบปรามการค้ามนุษย์ (ฉบับที่ 3) พ.ศ. 2560 ที่มีผลบังคับใช้ เมื่อวันที่ 26 มกราคม 2560 ที่ผ่านมา เพื่อเพิ่มประสิทธิภาพในการดำเนินมาตรการป้องกันและปราบปรามการค้ามนุษย์ โดยมีการปรับปรุงแก้ไขประเด็นเพิ่มเติมนั้น หน่วยงานที่เกี่ยวข้องในฐานะผู้ปฏิบัติงานเกี่ยวกับการค้ามนุษย์ต้องมีความเข้าใจเกี่ยวกับพระราชบัญญัติป้องกันและปราบปรามการค้ามนุษย์ทุกฉบับรวมถึงหมายต่างๆ ที่เกี่ยวข้อง ต้องทันสมัย ทันต่อสถานการณ์ จึงสามารถแก้ไขปัญหาการค้ามนุษย์ได้อย่างมีประสิทธิภาพ อีกทั้ง ที่ประชุมได้รับรายงานว่า มูลนิธิเอ-ทเวนตี้วัน ซึ่งเป็นองค์กรภาคเอกชนที่ทำงานเพื่อต่อต้านการค้ามนุษย์ ขอความร่วมมือพิจารณาหลักสูตรว่าด้วยการป้องกันสำหรับนักเรียนชั้นประถมศึกษา เพื่อสอนนักเรียนในเรื่องคุณค่าของตนเองในฐานะที่เป็นมนุษย์คนหนึ่งและสร้างความเข้าใจว่า แม้จะเป็นเด็ก แต่ก็มีสิทธิที่จะตัดสินใจได้ด้วยตนเอง โดยองค์ประกอบในการสอนแบ่งเนื้อหาเป็น 3 ตอน คือ 1) คุณค่าและสิทธิเด็ก 2) การย้ายถิ่นอย่างปลอดภัย และ 3) การค้ามนุษย์ ทั้งนี้ ที่ประชุมเห็นชอบว่า หลักสูตรดังกล่าวมีประโยชน์ในการป้องกัน ไม่ให้เด็กตกเป็นเหยื่อการค้ามนุษย์ จึงมอบหมายให้ฝ่ายเลขาฯไปศึกษาข้อมูลแนวทางการพัฒนาหลักสูตรให้มีเนื้อหาครบถ้วน พร้อมทั้งประสานหน่วยงานที่เกี่ยวข้องเพื่อดำเนินงานดังกล่าว และนำข้อมูลแนวทางต่างๆ มานำเสนอต่อที่ประชุมต่อไป
“อย่างไรก็ตาม การประชุมครั้งนี้ ตนขอให้ทุกหน่วยงานรายงานผลการดำเนินงาน ปัญหา อุปสรรค และข้อท้าทายในการทำงาน เพื่อให้การแก้ไขปัญหาการค้ามนุษย์ด้านสตรีและเด็กมีประสิทธิภาพ โดยขอให้ทุกหน่วยงานมีการบูรณาการการทำงานร่วมกับภาคประชาสังคม เพื่อติดตามการดำเนินคดีอย่างต่อเนื่อง มีการบังคับใช้กฎหมายอย่างเคร่งครัด เพื่อเอาผิดกับเจ้าหน้าที่ของรัฐที่เกี่ยวข้องกับกระบวนการค้ามนุษย์ อีกทั้งขอให้ทุกหน่วยงานได้ส่งเสริมความรู้กับผู้ปฏิบัติงานด้านการค้ามนุษย์เกี่ยวกับ พ.ร.บ. หรือกฎหมาย กฎระเบียบที่เกี่ยวข้องกับการค้ามนุษย์อย่างต่อเนื่อง เพื่อทำให้การปฏิบัติหน้าที่ทันต่อสถานการณ์ และเป็นพลังที่สำคัญ
ในการขับเคลื่อนงานด้านป้องกันและปราบปรามการค้ามนุษย์ให้มีประสิทธิภาพมากยิ่งขึ้นต่อไป” พลตำรวจเอก อดุลย์กล่าวในตอนท้าย

ที่มา : http://www.thaigov.go.th/news/contents/details/2889
