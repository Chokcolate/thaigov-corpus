รัฐบาลไทย-ข่าวทำเนียบรัฐบาล-รอง นรม. พล.อ.ฉัตรชัยฯ ให้สัมภาษณ์ภายหลังการเข้าเยี่ยมคารวะของประธานสมาคมประมงแห่งประเทศไทยและคณะ

วันจันทร์ที่ 22 มกราคม 2561
รอง นรม. พล.อ.ฉัตรชัยฯ ให้สัมภาษณ์ภายหลังการเข้าเยี่ยมคารวะของประธานสมาคมประมงแห่งประเทศไทยและคณะ
โดยกล่าวย้ำว่าพร้อมให้ชาวประมงได้ทำการประมงอย่างยั่งยืนแต่ไม่ส่งผลกระทบต่อการแก้ปัญหา IUU
วันนี้ (22 มกราคม 2561) เวลา 12.00 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล   พลเอก ฉัตรชัย สาริกัลยะ รองนายกรัฐมนตรี ให้สัมภาษณ์ภายหลังการเข้าเยี่ยมคารวะของ นายมงคล สุขเจริญคณา ประธานสมาคมประมงแห่งประเทศไทยและคณะ เพื่อขอทราบรายละเอียดของการดำเนินงานในเรื่อง IUU
ทั้งนี้ ทางสมาคมประมงแห่งประเทศไทยขอให้ช่วยเหลือในเรื่องของแรงงาน ซึ่งมีการขาดแคลนแรงงานเป็นจำนวนมากในการที่จะออกทำประมงในทะเล โดยจะต้องมีการประชุมหารือกับทางกระทรวงแรงงานในเรื่องนี้โดยเร็ว
นอกจากนี้ ในขณะนี้ได้มีการออกเป็นคำสั่งของกระทรวงแรงงานในการจ่ายเงินให้กับลูกเรือประมงต้องผ่านทางธนาคาร โดยทางตู้ ATM เท่านั้น แต่ปัญหาคือมีการขาดแคลนตู้ ATM ในพื้นที่ที่ซึ่งมีน้อยมาก และไม่เพียงพอ ซึ่งทำให้ลูกเรือชาวประมงไม่สามารถไปกดเงินที่ตู้ ATM นั้นได้ โดยจะต้องมีการเจรจากับทางสมาคมธนาคารไทย และกระทรวงการคลังโดยด่วนต่อไป
อีกทั้ง มีการเสนอเรื่องการทำประมงชายฝั่ง โดยต้องหันกลับมาดูในเรื่องการเพาะเลี้ยงสัตว์น้ำเอง ซึ่งจะทำได้เกิดความยั่งยืน แล้วจะช่วยลดปัญหาการทำลายทรัพยากรธรรมชาติด้วย ซึ่งเรื่องนี้ก็เป็นนโยบายเดิมที่รัฐบาลเคยได้สนับสนุนไว้อยู่แล้ว แต่ก็ต้องไปดูเพราะส่งผลกระทบในหลายเรื่อง เช่น เรื่องทรัพยากรธรรมชาติ เรื่องน้ำเสีย หรือเรื่องอื่น ๆ ซึ่งทางรัฐบาลจะขอรับเรื่องไว้ โดยจะต้องไปหาแนวทาง และจะต้องไม่ทำให้การแก้ปัญหา IUU เกิดความเสียหาย แต่ในขณะเดียวกันทำให้ชาวประมงสามารถทำการประมงได้อย่างยั่งยืน และยังดำรงอาชีพได้ต่อไปด้วย
**********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9538
