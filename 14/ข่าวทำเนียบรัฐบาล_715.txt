รัฐบาลไทย-ข่าวทำเนียบรัฐบาล-รอง นรม.ฯ พล อ.อ. ประจินฯ เป็นประธานในพิธีเปิดงานฉลอง 25 ปี สกว. สร้างคน สร้างความรู้ สร้างอนาคต พร้อมต่อยอดงานวิจัยสู่ Thailand 4.0

วันเสาร์ที่ 26 สิงหาคม 2560
รอง นรม.ฯ พล อ.อ. ประจินฯ เป็นประธานในพิธีเปิดงานฉลอง 25 ปี สกว. สร้างคน สร้างความรู้ สร้างอนาคต พร้อมต่อยอดงานวิจัยสู่ Thailand 4.0
เรื่อง “ทิศทางและนโยบายการพัฒนาประเทศ โดยใช้องค์ความรู้จากงานวิจัย”
เมื่อวันที่ (25 สิงหาคม 2560) เวลา 13.30 น.ณ รอยัลพารากอนฮอลล์ 2 สยามพารากอน เขตปทุมวัน กรุงเทพฯ พลอากาศเอก ประจิน  จั่นตอง รองนายกรัฐมนตรีได้รับมอบหมาย จากพลเอกประยุทธ์  จันทร์โอชา นายกรัฐมนตรีมาเป็นประธานในพิธีเปิดงานฉลอง 25 ปี สกว.สร้างคน สร้างความรู้ สร้างอนาคต จัดโดย สำนักงานกองทุนสนับสนุนการวิจัย ซึ่งมีผู้เข้าร่วมงานประกอบด้วยตัวแทนหัวหน้าส่วนราชการที่เกี่ยวข้อง นักวิจัย คณาจารย์และสื่อมวลชนรวมทั้งสิ้นกว่า 600 คน
โอกาสนี้ รองนายกรัฐมนตรีได้กล่าวเปิดงานและปาฐกถานำ เรื่อง “ทิศทางและนโยบายการพัฒนาประเทศ โดยใช้องค์ความรู้จากงานวิจัย” รัฐบาลได้ให้ความสำคัญอย่างยิ่งในการผลิตงานวิจัยที่มีคุณภาพ รวมไปถึงการสร้างระบบการวิจัยของประเทศที่เข้มแข็ง จึงจัดทำยุทธศาสตร์การวิจัยของชาติ 20 ปีขึ้น มุ่งเน้นที่การปฏิรูประบบวิจัยของประเทศ มีหลักการของเป้าหมายการพัฒนาที่ยั่งยืน (Sustainable Development Goals-SDGs) ภายใต้วิสัยทัศน์ที่มุ่งให้ประเทศไทย เป็นประเทศที่พัฒนาบนพื้นฐานการวิจัยและนวัตกรรม มีผลงานวิจัยที่มีคุณภาพ นำองค์ความรู้และนวัตกรรมจากงานวิจัย ไปใช้ให้เกิดประโยชน์ได้จริงในด้านเศรษฐกิจและสังคม รวมถึงมีความพร้อมด้านโครงสร้างพื้นฐาน บุคลากรด้านการวิจัยและพัฒนาทั้งเชิงปริมาณและเชิงคุณภาพ เพื่อสนับสนุนการพัฒนาประเทศให้มั่นคง มั่งคั่งและยั่งยืน
รองนายกรัฐมนตรี ได้กล่าวย้ำว่าผลงานของ สกว. ในช่วง25 ปีที่ผ่านมานี้ เป็นข้อพิสูจน์อันดีว่าศักยภาพของบุคลากรการวิจัยของประเทศไทย สามารถผลิตงานวิจัยรวมถึงนวัตกรรมที่มีคุณภาพสูง และสามารถนำไปใช้ได้จริงนั้นมีอยู่จำนวนมาก แต่เพื่อจะขับเคลื่อนประเทศให้พัฒนาอย่าง มั่นคง มั่งคั่ง ยั่งยืน จะต้องอาศัยการผสานพลังวิจัยจากทุกภาคส่วนที่จะกระตุ้นให้เกิดผลงานวิจัยที่มีผลกระทบสูงได้
หลังจากนั้น รองนายกรัฐมนตรีได้ร่วมกับคณะผู้บริหาร สกว. กดปุ่มเปิดงานฯ อย่างเป็นทางการ พร้อมเยี่ยมชมนิทรรศการที่น่าสนใจ
อนึ่ง รัฐบาลจึงขอเชิญชวนประชาชนมาเยี่ยมชม นิทรรศการและผลงานวิจัยภายในงานดังกล่าว ซึ่งจัดถึงวันเสาร์ ที่ 26 สิงหาคม 2560 พร้อมมีของราวัลและของที่ระลึกมอบให้ผู้มาเยี่ยมชมงานอีกด้วย
…………………………………..
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6207
