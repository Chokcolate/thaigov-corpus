รัฐบาลไทย-ข่าวทำเนียบรัฐบาล-กระทรวงมหาดไทยจัดตั้งกลุ่มยุทธศาสตร์การพัฒนาภาค สนับสนุนการทำงานภาคและบูรณาการการจัดทำแผนในทุกระดับ

วันศุกร์ที่ 15 ธันวาคม 2560
กระทรวงมหาดไทยจัดตั้งกลุ่มยุทธศาสตร์การพัฒนาภาค สนับสนุนการทำงานภาคและบูรณาการการจัดทำแผนในทุกระดับ
กระทรวงมหาดไทยจัดตั้งกลุ่มยุทธศาสตร์การพัฒนาภาค สนับสนุนการทำงานภาคและบูรณาการการจัดทำแผนในทุกระดับ
วันนี้ (15 ธ.ค.60) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า สืบเนื่องจากคณะรัฐมนตรีได้มีมติเมื่อวันที่ 24 ตุลาคม 2560 ประกอบกับประกาศคณะกรรมการนโยบายการบริหารงานจังหวัดและกลุ่มจังหวัดแบบบูรณาการ เรื่อง การจัดตั้งกลุ่มจังหวัดและกำหนดจังหวัดที่เป็นศูนย์ปฏิบัติการของกลุ่มจังหวัด (ฉบับที่ 3) โดยจัดตั้งกลุ่มจังหวัด จำนวน 18 กลุ่มจังหวัด 6 ภาค และกำหนดจังหวัดที่เป็นศูนย์ปฏิบัติการของกลุ่มจังหวัด
ดังนั้น เพื่อให้การขับเคลื่อนยุทธศาสตร์การพัฒนาภาค การพัฒนาพื้นที่ของรัฐบาล และแผนพัฒนาเศรษฐกิจและสังคมแห่งชาติ เป็นไปด้วยความเรียบร้อย เกิดประสิทธิภาพ นายฉัตรชัย พรหมเลิศ ปลัดกระทรวงมหาดไทย ได้ลงนามคำสั่งสำนักงานปลัดกระทรวงมหาดไทย ที่ 1658/2560 ลงวันที่ 28 พฤศจิกายน 2560 จัดตั้งกลุ่มยุทธศาสตร์การพัฒนาภาค สำนักงานปลัดกระทรวงมหาดไทย โดยแบ่งเป็นจำนวน 6 กลุ่ม ได้แก่ 1) กลุ่มยุทธศาสตร์การพัฒนาภาคกลาง 2) กลุ่มยุทธศาสตร์การพัฒนาภาคใต้ 3) กลุ่มยุทธศาสตร์การพัฒนาภาคใต้ชายแดน 4) กลุ่มยุทธศาสตร์การพัฒนาภาคตะวันออก 5) กลุ่มยุทธศาสตร์การพัฒนาภาคตะวันออกเฉียงเหนือ และ 6) กลุ่มยุทธศาสตร์การพัฒนาภาคเหนือ มีอำนาจหน้าที่ 1. ประสานและบูรณาการการทำงานของภาคร่วมกับหน่วยงานกลางและคณะกรรมการหรือคณะทำงานที่เกี่ยวข้อง รวมทั้งส่วนราชการ กระทรวง กรม และส่วนราชการหรือภาคส่วนที่เกี่ยวข้องกับการพัฒนาในระดับพื้นที่ การรับฟังความคิดเห็นในระดับพื้นที่ เพื่อเชื่อมโยงบูรณาการและประสานการจัดทำแผนในทุกระดับ ทั้งยุทธศาสตร์การพัฒนาประเทศ แผนพัฒนาเศรษฐกิจและสังคมแห่งชาติ นโยบายสำคัญของรัฐบาล แผนพัฒนาภาค แผนพัฒนาจังหวัด/กลุ่มจังหวัด แผนพัฒนาอำเภอ แผนพัฒนาตำบล แผนพัฒนาชุมชน หมู่บ้าน และแผนพัฒนาองค์กรปกครองส่วนท้องถิ่น ในลักษณะ One Plan 2. ส่งเสริมและสนับสนุนการจัดทำและบริหารแผนพัฒนากลุ่มจังหวัด และแผนพัฒนาจังหวัดให้เป็นไปอย่างมีประสิทธิภาพ 3. ศึกษา วิเคราะห์ สังเคราะห์ เพื่อจัดทำระบบข้อมูลศักยภาพการพัฒนาภาค 4. ติดตามและประเมินผลการดำเนินงานตามแผนพัฒนาภาค และ 5. จัดทำข้อเสนอแนะเพื่อนำไปสู่การพัฒนากระบวนการจัดทำแผนพัฒนาภาค
รองปลัดกระทรวงมหาดไทย กล่าวเพิ่มเติมว่า การจัดตั้งกลุ่มยุทธศาสตร์การพัฒนาภาค สำนักงานปลัดกระทรวงมหาดไทยดังกล่าว จะเป็นกลไกในการบูรณาการการทำงานของหน่วยงานต่างๆ ทั้งในส่วนกลางและในระดับพื้นที่ เพื่อเชื่อมโยงการจัดทำแผนในระดับต่างๆ ให้เกิดประสิทธิภาพตอบสนองต่อการพัฒนาประเทศอย่างมั่งคง มั่งคั่ง  ยั่งยืนต่อไป.
ครั้งที่ 193/2560
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/8804
