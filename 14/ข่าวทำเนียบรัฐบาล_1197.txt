รัฐบาลไทย-ข่าวทำเนียบรัฐบาล-มติคณะรัฐมนตรีต่างประเทศของสหภาพยุโรป ปรับความสัมพันธ์กับประเทศไทย

วันอังคารที่ 12 ธันวาคม 2560
มติคณะรัฐมนตรีต่างประเทศของสหภาพยุโรป ปรับความสัมพันธ์กับประเทศไทย
มติคณะรัฐมนตรีต่างประเทศของสหภาพยุโรป ปรับความสัมพันธ์กับประเทศไทย
วันนี้ (12 ธันวาคม 2560) เวลา 13.30 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีตอบคำถามจากสื่อมวลชนภายหลังการประชุมคณะรัฐมนตรี กรณีคณะรัฐมนตรีต่างประเทศของสหภาพยุโรป ได้มีมติที่จะปรับความสัมพันธ์กับประเทศไทยในทุกระดับว่า เป็นเรื่องที่น่ายินดีที่ได้มีข้อตกลงการปรับความสัมพันธ์ เนื่องมาจากรัฐบาลมุ่งมั่นในการทำงานตลอดระยะเวลา 3 ปี รัฐบาลมุ่งเน้นที่จะปรับความเข้าใจกับสหภาพยุโรปทางด้านการบริหารราชการแผ่นดินและยุทธศาสตร์ชาติ อันจะนำไปสู่ทิศทางที่ดีในด้านต่างๆ อาทิ การค้า การลงทุน การอำนวยความสะดวก การแลกเปลี่ยนความร่วมมือกันระหว่างไทยกับสหภาพยุโรป เพื่อให้เกิดเสถียรภาพ เสรีภาพ อันแสดงให้เห็นว่าประเทศไทยได้ดำเนินไปตามแผน Road map อย่างไรก็ตามการเลือกตั้งที่จะมีขึ้นในปี 2561 จะต้องเป็นไปตามแผน Road map ที่วางไว้และมีความน่าเชื่อถือ
ในการนี้ นายกรัฐมนตรียังได้ตอบคำถามกรณีประเทศไทยได้ปฏิบัติตามมติของสหประชาชาติ เกี่ยวกับประเทศเกาหลีเหนือว่า ประเทศไทยได้มีการปฏิบัติตามมติของสหประชาชาติในการร่วมมือต่างๆ อาทิ ยุติการให้เรือของเกาหลีเหนือมาเทียบท่า ยุติการการค้าและการลงทุน ทั้งไทยและสมาคมประชาชาติแห่งเอเชียตะวันออกเฉียงใต้(อาเซียน) ได้ปฏิบัติตามมติของสหประชาชาติ ซึ่งเป็นไปตามถ้อยแถลงของอาเซียน

ที่มา : http://www.thaigov.go.th/news/contents/details/8699
