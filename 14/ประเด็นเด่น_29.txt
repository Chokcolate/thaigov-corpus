รัฐบาลไทย-ข่าวทำเนียบรัฐบาล-โฆษกกองทัพบกยืนยัน ดูแลสิทธิประโยชน์ทหารชายแดนภาคใต้อย่างดีที่สุด ตามนโยบายของกองทัพและผู้บัญชาการทหารบก

วันพฤหัสบดีที่ 2 พฤศจิกายน 2560
โฆษกกองทัพบกยืนยัน ดูแลสิทธิประโยชน์ทหารชายแดนภาคใต้อย่างดีที่สุด ตามนโยบายของกองทัพและผู้บัญชาการทหารบก
โฆษกกองทัพบกชี้แจง ผู้บังคับบัญชาให้ความสำคัญกรณีสิทธิประโยชน์ทหารชายแดนภาคใต้ เน้นย้ำให้ดำเนินการอย่างเป็นธรรมโปร่งใส ยืนยันดูแลทหารอย่างดีที่สุดตามนโยบายของกองทัพและผู้บัญชาการทหารบก
วันที่ 2 พ.ย.60 พ.อ.วินธัย สุวารี โฆษกกองทัพบก ชี้แจงกรณีการหักเงินเบี้ยเลี้ยงทหารชายแดนภาคใต้ ตามที่แฟนเพจ God Of War V.3 นำเสนอข้อมูลทหารไทยที่อยู่ใน 3 จังหวัดชายแดนใต้ หลังออกมาโพสต์ข้อความบนโซเชียลมีเดียว่า“ตลอดระยะเวลา 2 ปีที่ได้รับใช้ชาติ ถูกเอาเปรียบจากนายพลใหญ่ จนทำให้เหลือเงินเดือนเพียงหลักสิบและหลักร้อยบาทเท่านั้น" ขอเรียนว่า ปกติ เรื่องของเบี้ยเลี้ยง และเงินเดือนทหาร ในระดับหน่วยปฏิบัติส่วนใหญ่จะมีผู้บังคับบัญชา ในระดับพันโท พันเอก เป็นผู้รับผิดชอบ ไม่ใช่ในระดับชั้นนายพล ซึ่งที่ผ่านมาเรื่องสิทธิประโยชน์ของทหารทางผู้บังคับบัญชาให้ความสำคัญโดยเน้นย้ำให้มีการดำเนินการอย่างเป็นธรรมโปร่งใส
พ.อ.วินธัย กล่าวว่า ต่อกรณีดังกล่าว ต้องไปดูข้อมูลเพิ่มเติมว่ามีเกิดขึ้นจริงกับใคร หน่วยไหนอย่างไร เพราะในอดีตมีพบบ้างกรณีทหารเหลือรับเงินเดือนและเบี้ยเลี้ยงน้อยมากเมื่อถึงเวลาสิ้นเดือน แต่ก็มีหลักฐานพิสูจน์ได้ชัดเจนว่าเกิดจากพฤติกรรมการใช้จ่ายจริงของเจ้าตัวขณะอยู่ภายในหน่วย  ซึ่งกรณีนี้ถ้าดูจากบัญชีจ่ายเบี้ยเลี้ยงในภาพประกอบ  เหมือนดูยังไม่พบผิดปกติ  จะเห็นตัวเลขรับมาเท่าไร หักค่าใช้จ่ายอะไรไป เหลือเท่าไหร่ ก็ตามมาตรฐานเกณฑ์กติกาที่ยอมรับกัน
“ขอเรียนว่าสำหรับพลทหารที่ปฏิบัติงานใน จชต. จะได้รับค่าตอบแทนอยู่หลายส่วนนอกเหนือจากเบี้ยเลี้ยงแล้ว คือเงินเดือน เบี้ยเสี่ยงภัย เงินเพิ่มค่าครองชีพชั่วคราว รวมอีกราว 8,000-10,000 บาท  ซึ่งในประเด็นนี้อาจยังไม่ได้มีกล่าวถึง ซึ่งข้อมูลที่ถูกหยิบนำเสนอนั้นจึงอาจดูยังไม่ครบถ้วนเป็นเพียงเฉพาะส่วนของเบี้ยเลี้ยงอย่างเดียว ขอให้เชื่อว่าหน่วยดูแลทหารอย่างดีที่สุดตามนโยบายของกองทัพ และผู้บัญชาการทหารบก  และอย่างไรก็ตามต่อกรณีนี้ ทุกหน่วยก็จะได้มีการตรวจสอบ ว่าประเด็นที่มีการถูกหยิบมานำเสนอนั้น มีที่มาที่ไปอย่างไร  เกิดขึ้นกับใครหน่วยไหนจริงหรือไม่อย่างไร ยิ่งถ้าพบว่ามีการกระทำใด ๆ ที่ดูไม่เป็นธรรมกับกำลังพลระดับพลทหารจริง ทางผู้บังคับบัญชาที่รับผิดชอบ ตามลำดับชั้น คงจะต้องดำเนินเอาเรื่องให้อย่างแน่นอน”
---------------------

ที่มา : http://www.thaigov.go.th/news/contents/details/7762
