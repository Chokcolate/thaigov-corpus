รัฐบาลไทย-ข่าวทำเนียบรัฐบาล-พิธีบำเพ็ญกุศลทักษิณานุปทาน ในโอกาส 150 ปีชาตกาล และเนื่องในพิธีประกาศเกียรติคุณเจ้าพระยาพระเสด็จสุเรนทราธิบดี (หม่อมราชวงศ์เปีย มาลากุล) บุคคลสำคัญของโลก

วันพุธที่ 7 มิถุนายน 2560
พิธีบำเพ็ญกุศลทักษิณานุปทาน ในโอกาส 150 ปีชาตกาล และเนื่องในพิธีประกาศเกียรติคุณเจ้าพระยาพระเสด็จสุเรนทราธิบดี (หม่อมราชวงศ์เปีย มาลากุล) บุคคลสำคัญของโลก
ดร.กมล รอดคล้าย เลขาธิการสภาการศึกษา เปิดเผยว่า คณะกรรมการอำนวยการจัดวาระเฉลิมฉลองวาระครบ 150 ปี ชาตกาล เจ้าพระยาพระเสด็จสุเรนทราธิบดี (หม่อมราชวงศ์เปีย มาลากุล) บุคคลสำคัญของโลก และกระทรวงศึกษาธิการ
ได้กำหนดพิธีบำเพ็ญกุศลทักษิณานุปทาน ในโอกาส 150 ปีชาตกาล และเนื่องในพิธีประกาศเกียรติคุณเจ้าพระยาพระเสด็จสุเรนทราธิบดี (หม่อมราชวงศ์เปีย มาลากุล) บุคคลสำคัญของโลกด้านการศึกษา สังคมศาสตร์ และมนุษยศาสตร์ขององค์การศึกษา วิทยาศาสตร์ และวัฒนธรรมแห่งสหประชาชาติ     ในวันอาทิตย์ที่ 11 มิถุนายน 2560 ณ จุฬาลงกรณ์มหาวิทยาลัย
ดร.กมล รอดคล้าย กล่าวว่า คณะกรรมการอำนวยการฯ ได้กำหนดจัดกิจกรรมที่สำคัญ ดังนี้
● พิธีบำเพ็ญกุศลทักษิณานุปทาน จะเริ่มในเวลา 14.00 น. ที่อาคารมหาจุฬาลงกรณ์ จุฬาลงกรณ์มหาวิทยาลัย โดย รมว.ศึกษาธิการ (นพ.ธีระเกียรติ เจริญเศรษฐศิลป์) เป็นประธานในพิธีทอดผ้าไตรพระราชทาน ซึ่งสมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าฯ พระราชทานพระราชานุเคราะห์ผ้าไตร จำนวน 10 ไตร ไปในการบำเพ็ญกุศลทักษิณานุปทานในโอกาส 150 ปีชาตกาล และเนื่องในพิธีประกาศเกียรติคุณ
●    พิธีประกาศเกียรติคุณเจ้าพระยาพระเสด็จสุเรนทราธิบดี (หม่อมราชวงศ์เปีย มาลากุล) บุคคลสำคัญของโลกด้านการศึกษา สังคมศาสตร์ และมนุษยศาสตร์ขององค์การศึกษา วิทยาศาสตร์ และวัฒนธรรมแห่งสหประชาชาติ    ณ หอประชุมจุฬาลงกรณ์มหาวิทยาลัย       โดยสมเด็จพระเทพรัตนราชสุดาฯ สยามบรมราชกุมารี จะเสด็จพระราชดำเนินถึงหอประชุมในเวลา 17.00 น. จากนั้นจะเสด็จทอดพระเนตรนิทรรศการ
เมื่อเสร็จสิ้น        นพ.ธีระเกียรติ เจริญเศรษฐศิลป์    รมว.ศึกษาธิการ จะกราบบังคมทูลถวายรายงานความเป็นมา    แล้วเบิกผู้แทนองค์การศึกษา วิทยาศาสตร์ และวัฒนธรรมแห่งสหประชาชาติ (Mr Gwang Jo Kim) และผู้แทนรัฐบาลไทย (ม.ล.ปนัดดา ดิศกุล) อ่านประกาศเกียรติคุณบุคคลสำคัญของโลก และฉายวีดิทัศน์ "รอยรฦก เจ้าพระยาพระเสด็จสุเรนทราธิบดี"
จากนั้น    เลขาธิการสภาการศึกษา (นายกมล รอดคล้าย) จะเป็นผู้กราบบังคมทูลเบิกผู้มีอุปการคุณ 30  ราย เข้ารับพระราชทานของที่ระลึก พร้อมทั้งประธานกรรมการฝ่ายวิชาการ (ศาสตราจารย์พิเศษธงทอง จันทรางศุ) กราบบังคมทูลเบิกนายวิชิตวงศ์ ณ ป้อมเพชร ราชบัณฑิต แสดงปาฐกถา โดยมีนักศึกษาและนักเรียนจากสถาบันการศึกษาเครือข่ายเจ้าพระยาพระเสด็จสุเรนทราธิบดี สวดบทปูชนียสดุดี 150 ปี เจ้าพระยาพระเสด็จสุเรนทราธิบดี

ที่มา : http://www.thaigov.go.th/news/contents/details/4329
