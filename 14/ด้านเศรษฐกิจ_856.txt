รัฐบาลไทย-ข่าวทำเนียบรัฐบาล-งานแถลงข่าว “การจัดงาน Thailand Industry Expo 2017”

วันศุกร์ที่ 14 กรกฎาคม 2560
งานแถลงข่าว “การจัดงาน Thailand Industry Expo 2017”
รัฐมนตรีว่าการกระทรวงอุตสาหกรรม เป็นประธานแถลงข่าว “การจัดงาน Thailand Industry Expo 2017” กำหนดแนวคิดการจัดงาน คือ Thailand Industry 4.0 : One Transformation, Thousand Opportunities หรือปฏิรูปอุตสาหกรรม 4.0 สรรค์สร้างโอกาสอนาคตไทย
วันนี้ (14 กรกฎาคม 2560) นายอุตตม สาวนายน รัฐมนตรีว่าการกระทรวงอุตสาหกรรม เป็นประธานแถลงข่าว “การจัดงาน Thailand Industry Expo 2017” กำหนดแนวคิดการจัดงาน คือ Thailand Industry 4.0 : One Transformation, Thousand Opportunities หรือปฏิรูปอุตสาหกรรม 4.0 สรรค์สร้างโอกาสอนาคตไทย ซึ่งจัดขึ้นระหว่างวันที่ 25-30 กรกฎาคม 2560 ณ ชาเลนเจอร์ ฮอลล์ 1-3 อิมแพ็ค เมืองทองธานี ตั้งแต่เวลา 10.00 – 22.00 น. โดยมีนายสมชาย หาญหิรัญ ปลัดกระทรวงอุตสาหกรรม และนายพสุ โลหารชุน อธิบดีกรมส่งเสริมอุตสาหกรรม ร่วมแถลงข่าว ณ ห้องนิทรรศการ ชั้น 1 อาคารกรมส่งเสริมอุตสาหกรรม
รัฐมนตรีว่าการกระทรวงอุตสาหกรรม กล่าวว่า การจัดงาน Thailand Industry Expo ในปีนี้ มีการนำเสนอเทคโนโลยี นวัตกรรม สินค้าและบริการที่ทันสมัย รวมทั้งเป็นเวทีเปิดกว้างในการแสดงศักยภาพอุตสาหกรรมไทยที่หลากหลาย ครบวงจร พร้อมระดมสุดยอดผู้ประกอบการภาคอุตสาหกรรม ชั้นนำของประเทศทั้งภาครัฐและเอกชน อาทิ ผู้ประกอบการรายใหญ่กลุ่ม SMEs และวิสาหกิจชุมชน หรือ OTOP ทั่วประเทศกว่า 1,500 ราย ร่วมจัดแสดงนวัตกรรมหลากหลาย
กระทรวงอุตสาหกรรมยังเล็งเห็นถึงการขยายความร่วมมือไปยังกลุ่มธุรกิจ ภาคอุตสาหกรรมในต่างประเทศมากขึ้น โดยจัดพื้นที่โซน 4.0 International Business Matching Pavilion ขึ้นเป็นปีแรก เพื่อเปิดเวทีให้ผู้ประกอบการไทยได้มีโอกาสจับคู่ทางธุรกิจกับผู้ประกอบการจากต่างประเทศ พร้อมการจัดแสดงเทคโนโลยีและอุตสาหกรรมที่น่าสนใจจากประเทศชั้นนำและคู่ค้าสำคัญของไทยด้วย อาทิ ญี่ปุ่น จีน เกาหลี อินโดนีเซีย และมาเลเชีย เป็นต้น รวมผู้ประกอบการในโซนนี้กว่า 76 ราย  นอกจากนี้ภายในงาน ยังแบ่งโซนต่างๆ ได้แก่
โซน Royal Pavilion : นิทรรศการเทิดพระเกียรติฯสมเด็จพระเจ้าอยู่หัว และพระบรมวงศานุวงศ์ และการถวายพระพรสมเด็จพระเจ้าอยู่หัววชิราลงกรณ บดินทรเทพยวรางกูร เนื่องในโอกาสวันคล้ายวันพระราชสมภพ 28 กรกฎาคม
โซน Thailand Industry Innovation Showcase Pavilion : การนำเสนอพัฒนาการอุตสาหกรรมของประเทศไทยที่กำลังก้าวเข้าสู่ยุคThailand Industry 4.0 ทั้งในประเทศและต่างประเทศผ่านแนวคิด "Smart Farming, Smart Factory, และ Smart Life & People" เพื่อฉายภาพอนาคตและคุณภาพ ชีวิตที่ดีขึ้นในยุค Thailand 4.0
โซน Fashion Districts : การตกแต่งพื้นที่ที่ถ่ายทอดอัตลักษณ์ของแต่ละย่านการค้า จำนวน 8 ย่าน ได้แก่ ผ้าไหมปักธงชัย จ.นครราชสีมา ย่านการค้ามีนบุรี  ศูนย์การค้าเทอมินัล 21 ตลาดนัดสวนจตุจักร  ย่านการค้าสำเพ็ง สยามสแควร์ คริสตัล วิรันดา และผ้ามัดย้อม จ.สกลนคร
โซน Creative and Innovative Entrepreneur :  การนำเสนอผลิตภัณฑ์สินค้าและบริการที่มีความคิดสร้างสรรค์และมีนวัตกรรมโดดเด่น จากผู้ประกอบการที่ได้รับการคัดเลือก ได้แก่ ผู้ประกอบการ กลุ่มดิจิทัล เทคโนโลยีและอินเตอร์เน็ตเชื่อมต่อ กับผู้ประกอบการกลุ่มอาหาร เกษตร ชีวภาพ กว่า 15 ราย
โซน SMEs & OTOP Categories by product : ร้านของธุรกิจ SMEs และร้านของผลิตภัณฑ์โอท็อป และโซน Thailand Food Valley  บูธจำหน่ายสินค้าผลิตภัณฑ์อาหารและอาหารแปรรูป จากร้านค้าชั้นนำจากทั่วประเทศ กว่า 126 บูธ

ที่มา : http://www.thaigov.go.th/news/contents/details/5233
