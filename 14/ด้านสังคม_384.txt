รัฐบาลไทย-ข่าวทำเนียบรัฐบาล-พม. เน้นย้ำ อุ้มบุญ ผิดกฎหมาย

วันพุธที่ 28 มิถุนายน 2560
พม. เน้นย้ำ อุ้มบุญ ผิดกฎหมาย
พม. เน้นย้ำ อุ้มบุญ ผิดกฎหมาย
เมื่อวันที่ 27 มิ.ย. 60 เวลา 14.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมหารือแนวทางการแก้ไขปัญหาการรับจ้างอุ้มบุญในประเทศไทยผิดกฎหมาย โดยมี นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายวิทัศน์ เตชะบุญ อธิบดีกรมกิจการเด็กและเยาวชน (ดย.) และผู้ที่เกี่ยวข้อง เข้าร่วมประชุมดังกล่าว
นายณรงค์ กล่าวว่า การรับจ้างอุ้มบุญในประเทศไทยมีกระบวนการ ดังนี้ 1)ชาวต่างชาติที่ต้องการมีบุตรติดต่อนายหน้าเพื่อหาแพทย์/ผู้รับจ้างในไทย 2)นายหน้าจัดหาหญิงไทยเพื่อรับจ้างอุ้มบุญ 3)แพทย์/คลินิก เก็บเชื้ออสุจิฝ่ายชายส่งไปประเทศเพื่อนบ้าน 4)หญิงรับจ้างอุ้มบุญ/แพทย์ เดินทางไปฉีดเชื้อ ณ ประเทศเพื่อนบ้าน 5)หญิงรับจ้างอุ้มบุญเดินทางกลับไทยเพื่อดูแลครรภ์ และคลอด และ 6)ดูแลเด็กจนแข็งแรงแล้วจึงนำเด็กไปต่างประเทศ หรือนำเด็กไปต่างประเทศทันที ซึ่งกระบวนการดังกล่าวมีผู้ที่เกี่ยวข้อง อาทิ หญิงไทยผู้รับจ้างอุ้มบุญ คนกลาง/นายหน้า และแพทย์ผู้ให้บริการ การกระทำของบุคคลเหล่านี้ถือว่ามีความผิดตามพระราชบัญญัติคุ้มครองเด็กที่เกิดโดยอาศัยเทคโนโลยีช่วยการเจริญพันทางการแพทย์ พ.ศ. 2558 สำหรับกรณีหญิงไทยถูกหลอกหรือบังคับให้ทำการอุ้มบุญ หรือหญิงไทยรับจ้างอุ้มบุญ แล้วลูกที่คลอดมาถูกขายให้บุคคลที่ 3 จะมีความผิดตามพระราชบัญญัติป้องกันและปราบปรามการค้ามนุษย์ พ.ศ.2551 อีกด้วย
นายณรงค์ กล่าวเพิ่มเติมว่า พลตำรวจเอก อดุลย์ แสงสิงแก้ว รมว.พม. สั่งการให้ ปลัด พม. เน้นย้ำทุกหน่วยงานในสังกัดกระทรวง พม. รณรงค์ให้ความรู้ความเข้าใจแก่ประชาชนในเรื่องกฎหมายอุ้มบุญหรือพระราชบัญญัติคุ้มครองเด็กที่เกิดโดยอาศัยเทคโนโลยีช่วยการเจริญพันธุ์ทางการแพทย์ พ.ศ.2558 และให้ดำเนินการคุ้มครอง สนับสนุน ส่งเสริมเด็กที่เกิดจากการอุ้มบุญให้มีพัฒนาการที่สมวัย รวมถึงการเข้มงวดการพิจาณาการรับเด็กเป็นบุตรบุญธรรมของชาวต่างประเทศ ซึ่งกลุ่มเครือข่ายการอุ้มบุญอาจใช้เป็นช่องทางในการส่งเด็กออกนอกประเทศ ทั้งนี้ หากต้องการข้อมูลเพิ่มเติม สามารถติดต่อขอรับคำปรึกษาได้ที่กรมกิจการเด็กและเยาวชน หรือพบเห็นการกระทำความผิดหรือกลุ่มเสี่ยง สามารถแจ้งข้อมูลได้ที่ ศูนย์ช่วยเหลือสังคม สายด่วน 1300 บริการ 24 ชั่วโมง

ที่มา : http://www.thaigov.go.th/news/contents/details/4838
