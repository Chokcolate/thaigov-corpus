รัฐบาลไทย-ข่าวทำเนียบรัฐบาล-คปภ. ลงพื้นที่สกลนครช่วยน้ำท่วมเร่งรัดจ่ายสินไหมแก่ทายาทผู้เสียชีวิต พร้อมประชุมเครียดเตรียมรับมือน้ำท่วมระลอกใหม่

วันพฤหัสบดีที่ 3 สิงหาคม 2560
คปภ. ลงพื้นที่สกลนครช่วยน้ำท่วมเร่งรัดจ่ายสินไหมแก่ทายาทผู้เสียชีวิต พร้อมประชุมเครียดเตรียมรับมือน้ำท่วมระลอกใหม่
• เร่งผนึกภาคอุตสาหกรรมประกันภัยไทยร่วมใจเป็นหนึ่งเดียวช่วยเหลือประชาชนที่ประสบภัยน้ำท่วมจังหวัดสกลนคร
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า จากการลงพื้นที่เพื่อติดตามสถานการณ์น้ำท่วมในภาคตะวันออกเฉียงเหนืออย่างใกล้ชิด ล่าสุดเมื่อ  วันที่ 2 สิงหาคม 2560 ตนและคณะผู้บริหาร สำนักงาน คปภ. ได้ลงพื้นที่ตรวจเยี่ยมศูนย์บูรณาการช่วยเหลือด้านการประกันภัยแก่ประชาชนที่ได้รับผลกระทบจากภัยน้ำท่วม จังหวัดสกลนคร ในโอกาสนี้ได้ประชุมร่วมกับนายกสมาคมประกันวินาศภัยไทย ผู้อำนวยการบริหารสมาคมประกันชีวิตไทย และภาคอุตสาหกรรมประกันภัยในพื้นที่ ซึ่งได้ย้ำให้เตรียมมาตรการป้องกันภัยและการเยียวยาให้ความช่วยเหลือด้านการประกันภัย โดยเห็นควรให้นำแนวทาง "นครพนมโมเดลประกันภัย" มาใช้ ซึ่งจะเป็นมาตรการในการเตรียมการกรณีมีมรสุมลูกใหม่เข้ามาและช่วยเหลือประชาชนในการบริหารความเสี่ยงภัย รวมทั้งการเร่งรัดในการชดใช้ค่าสินไหมทดแทนที่รวดเร็ว ถูกต้องและเป็นธรรม ทั้งนี้ เพื่อสร้างความเชื่อมั่นด้านประกันภัยให้กับประชาชน
นอกจากนี้ตนและคณะฯได้ลงพื้นที่พบปะประชาชนที่ศาลาเอนกประสงค์ อบต.ด่านม่วงคำ อำเภอโคกศรีสุพรรณ เพื่อให้ความรู้ด้านการประกันภัยในการนำระบบประกันภัยมาบริหารความเสี่ยงภัย โดยเฉพาะในช่วงวิกฤติอุทกภัยในครั้งนี้ และได้ติดตามการจ่ายค่าสินไหมทดแทนในพื้นที่นาที่มีการประกันภัยข้าวนาปีและได้รับความเสียหาย พร้อมกันนี้ได้มอบเครื่องอุปโภค บริโภค และน้ำดื่มให้กับประชาชนผู้ประสบภัยน้ำท่วมที่มาร่วมในศาลาเอนกประสงค์ รวมทั้งยังได้เดินทางด้วยเรือเพื่อนำเครื่องอุปโภคบริโภคและน้ำดื่มนำไปแจกจ่ายให้กับประชาชนในหมู่บ้านที่บ้านเรือนถูกน้ำท่วม และเส้นทางสัญจรถูกตัดขาดโดยสิ้นเชิง
เลขาธิการ คปภ. กล่าวด้วยว่า ต่อจากนั้น ตนและคณะฯได้เดินทางมายังศาลากลางจังหวัดสกลนคร เพื่อมอบเงินช่วยเหลือจำนวน 450,000 บาท จากการร่วมใจกันบริจาคของคณะผู้บริหารและพนักงาน สำนักงาน คปภ. สมาคมประกันชีวิตไทย สมาคมประกันวินาศภัยไทย บมจ.เมืองไทยประกันชีวิต และบจ.ทีคิวเอ็ม อินชัวร์รันส์ โบรคเกอร์ โดยมีนายนภดล จารุพงศ์ ปลัดจังหวัดสกลนคร และคณะผู้บริหารของจังหวัดสกลนครเป็นผู้รับมอบ เพื่อนำไปช่วยเหลือประชาชนผู้ประสบภัยน้ำท่วมในพื้นที่ต่อไป อีกทั้งตนและปลัดจังหวัดสกลนครยังได้ร่วมกันเป็นสักขีพยาน ในการที่ บมจ.กรุงเทพประกันชีวิต มอบเงินสินไหมทดแทน จำนวน 180,000 บาท ให้กับทายาทโดยธรรมของผู้เสียชีวิตจากเหตุการณ์น้ำท่วมในพื้นที่จังหวัดสกลนครครั้งนี้อีกด้วย
สำนักงาน คปภ. มีความห่วงใยพี่น้องประชาชนที่ได้รับผลกระทบจากน้ำท่วมในครั้งนี้เป็นอย่างมาก  จึงอยากให้ประชาชนให้ความสำคัญกับการนำระบบประกันภัยมาบริหารความเสี่ยงภัยที่ไม่คาดคิด ทั้งนี้ เพื่อบรรเทาความเสียหายที่อาจจะเกิดขึ้นได้ หากมีข้อสงสัย ต้องการสอบถามข้อมูลเพิ่มเติมที่สายด่วน คปภ.1186

ที่มา : http://www.thaigov.go.th/news/contents/details/5660
