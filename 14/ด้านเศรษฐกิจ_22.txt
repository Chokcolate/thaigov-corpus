รัฐบาลไทย-ข่าวทำเนียบรัฐบาล-ก.อุตฯ ขึ้นค่าธรรมเนียมจดทะเบียนเครื่องจักร ชี้ของเก่าใช้มานาน ไม่สะท้อนสภาพเศรษฐกิจ เล็งอนุญาตเอกชนร่วมตรวจสอบภายในปี 60 แนะนำเอสเอ็มอีผันเครื่องจักรเป็นทุนเติมสภาพคล่อง

วันจันทร์ที่ 20 มีนาคม 2560
ก.อุตฯ ขึ้นค่าธรรมเนียมจดทะเบียนเครื่องจักร ชี้ของเก่าใช้มานาน ไม่สะท้อนสภาพเศรษฐกิจ เล็งอนุญาตเอกชนร่วมตรวจสอบภายในปี 60 แนะนำเอสเอ็มอีผันเครื่องจักรเป็นทุนเติมสภาพคล่อง
ปลัดกระทรวงอุตสาหกรรม เผยว่า ได้มีการออกกฎกระทรวง กำหนดค่าธรรมเนียมเกี่ยวกับการจดทะเบียนเครื่องจักร พ.ศ.2560 โดยยกเลิกกฎกระทรวงที่เกี่ยวข้องเดิม ซึ่งใช้มาตั้งแต่ปี 2532 และกำหนดค่าธรรมเนียมใหม่เพิ่มขึ้นร้อยละ 20
นายสมชาย หาญหิรัญ ปลัดกระทรวงอุตสาหกรรม เปิดเผยว่า ได้มีการออกกฎกระทรวง กำหนดค่าธรรมเนียมเกี่ยวกับการจดทะเบียนเครื่องจักร พ.ศ.2560 โดยยกเลิกกฎกระทรวงที่เกี่ยวข้องเดิม ซึ่งใช้มาตั้งแต่ปี 2532 และกำหนดค่าธรรมเนียมใหม่เพิ่มขึ้นร้อยละ 20 หลังไม่ได้ปรับมาเป็นเวลา 28 ปี เพื่อให้มีความเหมาะสมกับสภาพเศรษฐกิจและภาระต้นทุนการให้บริการ ที่ในอนาคตจะอนุญาตให้เอกชน (เติร์ดปาร์ตี้) เข้ามาช่วยตรวจสอบเครื่องจักร โดยก่อนออกกฎกระทรวงดังกล่าว ได้ผ่านการทำประชาพิจารณ์กับผู้มีส่วนได้ส่วนเสียทุกกลุ่มเรียบร้อยแล้ว
ตัวอย่างค่าธรรมเนียมใหม่ เช่น ค่าจดทะเบียนกรรมสิทธิ์เครื่องจักร สำหรับเครื่องจักรซึ่งมีมูลค่าเกินห้าแสนบาท คิดเครื่องละ 750 บาท ถ้าจดทะเบียนหลายเครื่อง จัดเก็บสูงสุดไม่เกินเพดาน 12,000 บาท (จากเดิมเครื่องละ 500 บาท หลายเครื่องเก็บสูงสุดไม่เกิน 10,000 บาท)  ค่าจดทะเบียนการจำนอง หรือขายฝากเครื่องจักร คิดพันละ 1 ของจำนวนเงินที่จำนองหรือขายฝาก สูงสุดไม่เกิน 120,000 บาท (จากเดิม 100,000 บาท) ค่าจดทะเบียนโอนกรรมสิทธิ์เครื่องจักร เครื่องละ 100 บาท หากมีหลายเครื่องในคราวเดียว ไม่เกิน 2,000 บาท (จากเดิมคิดต่อเล่มๆ ละ 100 บาท) เป็นต้น
“ผู้ประกอบการสามารถแปลงเครื่องจักรเป็นหลักทรัพย์เพื่อนำไปขอกู้เงินจากธนาคารได้ หากมีการจดทะเบียนกรรมสิทธิ์เครื่องจักรไว้ โดยสามารถยื่นได้ที่สำนักงานอุตสาหกรรมจังหวัดทุกจังหวัด (สอจ.) หรือกรมโรงงานอุตสาหกรรม (กรอ.) ถ้าเอกสารครบถ้วนกระบวนการจะใช้เวลาไม่เกิน 10 วันทำการเท่านั้น ก็จะสามารถนำเอาหลักฐานไปติดต่อกับธนาคารได้  โรงงานในไทยมีเครื่องจักรถึง 10 ล้านเครื่อง ที่ผ่านมาเพิ่งมีการจดทะเบียนจำนองเครื่องจักรไปได้เกือบ 9 แสนเครื่องโดยมีวงเงินประมาณ 5.8 ล้านล้านบาท ในวงเงินจำนวนนี้เป็นเครื่องจักรของผู้ประกอบการรายใหญ่ที่จดจำนอง คิดเป็นมูลค่าร้อยละ 80 และของเอสเอ็มอีมูลค่าเพียงร้อยละ 20” นายสมชาย กล่าว
ปลัดกระทรวงอุตสาหกรรม กล่าวอีกว่า ขอประชาสัมพันธ์เชิญชวนให้เอสเอ็มอีนำเครื่องจักรในโรงงานมาจดทะเบียน เพื่อเป็นหลักทรัพย์ในการขอสินเชื่อ โดยเครื่องจักรยังสามารถประกอบการผลิตได้เหมือนเดิม คิดค่าจดทะเบียนจำนองเพียงพันละ 1 ถูกกว่าการใช้ที่ดินค้ำประกันที่คิดอัตราร้อยละ 1
“กระทรวงฯ โดยกรมโรงงานอุตสาหกรรม มีโครงการแปลงเครื่องจักรเป็นทุนและการปรับเปลี่ยนเครื่องจักรสำหรับผู้ประกอบการเอสเอ็มอี ภายใต้งบประมาณ 13 ล้านบาท ในการช่วยอำนวยความสะดวกเอสเอ็มอีด้วยการเข้าไปตรวจสอบจดทะเบียนเครื่องจักรเพื่อนำไปขอกู้เงินจากแบงก์ ตั้งเป้าหมายให้ได้ปีละ 500 ราย และ เปิดรับสมัครให้เอสเอ็มอีที่ต้องการขอกู้ นำไปปรับปรุงเครื่องจักรเก่าใน 5 ด้าน ได้แก่ เพิ่มประสิทธิภาพการผลิต/ ประหยัดพลังงาน/ สามารถใช้พลังงานทดแทน/ ลดผลกระทบต่อสิ่งแวดล้อม/ มีนวัตกรรมใหม่ ตั้งเป้าหมายให้ได้ปีละ 1,000 ราย ซึ่งเป็นโครงการต่อเนื่องตั้งแต่ปี 2559-2561 สนใจติดต่อได้ที่ สอจ. และ กรอ. หรือ โทร. 0 2202 4062-5
ส่วนร่างกฎกระทรวงว่าด้วยการอนุญาตผู้ตรวจสอบเครื่องจักรเอกชน คาดว่าจะประกาศได้ภายในปี 2560 เพื่อเป็นทางเลือกผู้ประกอบการที่ต้องการความรวดเร็ว โดยระหว่างนี้ได้มีการอบรมหลักเกณฑ์ตามกฎกระทรวงฉบับใหม่แล้ว เพื่อเป็นการเตรียมความพร้อมให้กับผู้ตรวจสอบเอกชน จำนวน 120 ราย ซึ่งเมื่อประกาศใช้จะได้ดำเนินการได้ทันที” นายสมชาย กล่าว
ทั้งนี้ ในปีงบประมาณ 2559 มียอดจดทะเบียนกรรมสิทธิ์เครื่องจักร 1,681 ราย จำนวน 9,402 เครื่อง ยอดจดทะเบียนจำนองเครื่องจักร 892 ราย จำนวน 13,543 เครื่อง โดยมีวงเงินจำนอง 739,962 ล้านบาท ในปีงบประมาณ 2560 ผ่านมา 5 เดือนมียอดจดทะเบียนกรรมสิทธิ์เครื่องจักร 489 ราย จำนวน 2,545 เครื่อง ยอดจดทะเบียนจำนองเครื่องจักร 117 ราย 2,369 เครื่อง วงเงินจำนอง 120,949 ล้านบาท

ที่มา : http://www.thaigov.go.th/news/contents/details/2509
