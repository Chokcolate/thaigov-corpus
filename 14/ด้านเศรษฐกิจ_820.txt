รัฐบาลไทย-ข่าวทำเนียบรัฐบาล-กรมธนารักษ์เปิดจองเหรียญกษาปณ์ที่ระลึกเฉลิมพระเกียรติสมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เนื่องในโอกาสพระราชพิธีฉลองพระชนมายุ 5 รอบ 4 กรกฎาคม 2560

วันศุกร์ที่ 7 กรกฎาคม 2560
กรมธนารักษ์เปิดจองเหรียญกษาปณ์ที่ระลึกเฉลิมพระเกียรติสมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เนื่องในโอกาสพระราชพิธีฉลองพระชนมายุ 5 รอบ 4 กรกฎาคม 2560
กรมธนารักษ์เปิดจองเหรียญกษาปณ์ที่ระลึกเฉลิมพระเกียรติสมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เนื่องในโอกาสพระราชพิธีฉลองพระชนมายุ 5 รอบ 4 กรกฎาคม 2560
กรมธนารักษ์เปิดจองเหรียญกษาปณ์ที่ระลึกเฉลิมพระเกียรติสมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เนื่องในโอกาสพระราชพิธีฉลองพระชนมายุ 5 รอบ 4 กรกฎาคม 2560 เพื่อเป็นการเฉลิมพระเกียรติและสำนึกในพระกรุณาคุณ ตลอดจนเผยแพร่พระปรีชาด้านวิทยาศาสตร์ ซึ่งทรงศึกษาค้นคว้าเกี่ยวกับสารเคมีก่อมะเร็งและพิษวิทยาสิ่งแวดล้อม ทรงก่อตั้งและทรงเป็นประธานมูลนิธิจุฬาภรณ์ และทรงมีพระดำริให้จัดตั้งโรงพยาบาลจุฬาภรณ์ขึ้นเพื่อช่วยเหลือราษฎรที่เจ็บป่วยด้วยโรคมะเร็ง โดยเฉพาะผู้ป่วยยากไร้และอาศัยอยู่ในท้องถิ่นห่างไกล ให้ได้รับการบำบัดรักษาอย่างมีคุณภาพ โดยทรงมุ่งหวังให้เป็นศูนย์การศึกษาวิจัยและรักษาโรคมะเร็งของประเทศไทย
วันนี้ (6 กรกฎาคม 2560) ณ กรมธนารักษ์ นายพชร อนันตศิลป์ อธิบดีกรมธนารักษ์ เปิดเผยว่า กรมธนารักษ์ได้จัดทำเหรียญกษาปณ์ที่ระลึกเฉลิมพระเกียรติสมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เนื่องในโอกาสพระราชพิธีฉลองพระชนมายุ 5 รอบ 4 กรกฎาคม 2560 โดยจัดทำเหรียญกษาปณ์ที่ระลึกเฉลิมพระเกียรติ ประกอบด้วย เหรียญกษาปณ์ที่ระลึกทองคำขัดเงา ชนิดราคา 16,000 บาท จำหน่ายราคาเหรียญละ 30,000 บาท ผลิตไม่เกิน 5,000 เหรียญ เหรียญกษาปณ์ที่ระลึกเงินขัดเงา ชนิดราคา 800 บาท จำหน่ายราคาเหรียญละ 1,600 บาท ผลิตไม่เกิน 50,000 เหรียญ และเหรียญกษาปณ์ที่ระลึกโลหะสีขาว (ทองแดงผสมนิกเกิล) ชนิดราคา 50 บาท จ่ายแลกราคาเหรียญละ 50 บาท ผลิตไม่เกิน 1,000,000 เหรียญ โดยมีลวดลาย ด้านหน้า กลางเหรียญมีพระรูปสมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี ทรงฉลองพระองค์ชุดสากล ภายในวงขอบเหรียญเบื้องล่างมีข้อความว่า “สมเด็จพระเจ้า ลูกเธอ เจ้าฟ้าจุฬาภรณวลัยลักษณ์ อัครราชกุมารี” ด้านหลัง กลางเหรียญมีอักษรพระนาม “จภ” ภายใต้พระเกี้ยว ภายในวงขอบเหรียญเบื้องบนมีข้อความว่า “ฉลองพระชนมายุ 5 รอบ 4 กรกฎาคม 2560” เบื้องล่างมีข้อความบอกราคาว่า “16,000 บาท” “800 บาท” “50 บาท” ตามลำดับ และข้อความว่า “ประเทศไทย” โดยมีจุดกลมคั่นระหว่างข้อความเบื้องบนกับเบื้องล่างทั้งสองข้าง
นายพชร กล่าวต่อว่า ผู้ที่ประสงค์จะขอแลกเหรียญกษาปณ์ที่ระลึกเฉลิมพระเกียรติ สามารถสั่งจอง และสอบถามรายละเอียดเพิ่มเติมได้ที่ สำนักการคลัง กรมธนารักษ์ ซอยอารีย์สัมพันธ์ กรุงเทพฯ โทร. 0 2278 5446 หน่วยรับและจ่ายแลกเหรียญกษาปณ์ กรมธนารักษ์ ถนนจักรพงษ์ กรุงเทพฯ โทร. 0 2282 4109 หน่วยรับและจ่ายแลกเหรียญกษาปณ์ สำนักบริหารเงินตรา ถนนพหลโยธิน จังหวัดปทุมธานี โทร. 0 2565 7900 สำนักงานธนารักษ์พื้นที่ 76 พื้นที่ ทุกจังหวัดทั่วประเทศ และให้นำบัตรประจำตัวประชาชนมาด้วย นอกจากนี้ ยังสามารถสั่งจองผ่านเว็บไซต์ https://www.thailandpostmart.com บริษัท ไปรษณีย์ไทย จำกัด โทร. 1545 โดยสามารถคีย์เลขที่บัตรประชาชนเพื่อดำเนินการสั่งจอง
อธิบดีกรมธนารักษ์กล่าวเพิ่มเติมอีกว่า สามารถสั่งจองเหรียญกษาปณ์ที่ระลึกเฉลิมพระเกียรติต่อ 1 สิทธิ์บัตรประชาชน ดังนี้ เหรียญกษาปณ์ที่ระลึกทองคำขัดเงา จำนวน 1 เหรียญ เหรียญกษาปณ์ที่ระลึกเงินขัดเงา จำนวน 1 เหรียญ และเหรียญกษาปณ์ที่ระลึกโลหะสีขาว (ทองแดงผสมนิกเกิล) จำนวน 4 เหรียญ (1 ชุด) สำหรับผู้ที่สั่งจองผ่านระบบเว็บไซต์ https://www.thailandpostmart.com จะมีค่าธรรมเนียมในการจอง ดังนี้ เหรียญกษาปณ์ที่ระลึกทองคำขัดเงา ค่าธรรมเนียมสั่งจอง 831 บาท เหรียญกษาปณ์ที่ระลึกเงินขัดเงา ค่าธรรมเนียมสั่งจอง 65 บาท เหรียญกษาปณ์ที่ระลึกโลหะสีขาว (ทองแดงผสมนิกเกิล) ค่าธรรมเนียมสั่งจอง 45 บาท
ทั้งนี้ จะเปิดจองเหรียญกษาปณ์ที่ระลึกเฉลิมพระเกียรติ ตั้งแต่วันที่ 14 กรกฎาคม – 15 สิงหาคม 2560 และสามารถรับเหรียญกษาปณ์ที่ระลึกเฉลิมพระเกียรติที่จองไว้ ได้ตั้งแต่วันที่ 1 ตุลาคม 2560 เป็นต้นไป

ที่มา : http://www.thaigov.go.th/news/contents/details/5088
