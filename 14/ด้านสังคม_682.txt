รัฐบาลไทย-ข่าวทำเนียบรัฐบาล-พม. จัดพิธีมอบเงินช่วยเหลือเยียวยาด้านการเงินตามหลักมนุษยธรรม จากเหตุการณ์ความรุนแรงทางการเมือง พ.ศ. 2556-2557 ครั้งที่ 3

วันศุกร์ที่ 22 กันยายน 2560
พม. จัดพิธีมอบเงินช่วยเหลือเยียวยาด้านการเงินตามหลักมนุษยธรรม จากเหตุการณ์ความรุนแรงทางการเมือง พ.ศ. 2556-2557 ครั้งที่ 3
พม. จัดพิธีมอบเงินช่วยเหลือเยียวยาด้านการเงินตามหลักมนุษยธรรม จากเหตุการณ์ความรุนแรงทางการเมือง พ.ศ. 2556-2557 ครั้งที่ 3
วันนี้ (22 ก.ย. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคง ของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) เป็นประธานในพิธีมอบเงินช่วยเหลือเยียวยาด้านการเงินตามหลักมนุษยธรรมจากเหตุการณ์ความรุนแรงทางการเมือง พ.ศ. 2556 - 2557 ครั้งที่ 3 โดยมีวัตถุประสงค์เพื่อช่วยเหลือเยียวยาให้ ผู้ได้รับผลกระทบจากเหตุการณ์ทางการเมืองและครอบครัว สามารถเข้าถึงสิทธิและโอกาสในการช่วยเหลือเยียวยาจากรัฐโดยทั่วถึง ณ บริเวณโถง ชั้น 1 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มีความมุ่งหวังในการสร้างความปรองดองสมานฉันท์และลดความขัดแย้งในสังคมไทย ซึ่งคณะรัฐมนตรีได้มีมติ เมื่อวันที่ 8 กันยายน 2558 เห็นชอบหลักเกณฑ์และวิธีการให้ความช่วยเหลือเยียวยาด้านการเงินตามหลักมนุษยธรรมแก่ผู้ได้รับผลกระทบจากเหตุการณ์ความรุนแรงทางการเมือง พ.ศ. 2556 - 2557 และได้อนุมัติงบประมาณรายจ่ายประจำปี พ.ศ. 2558 งบกลาง รายการเงินสำรองจ่ายฉุกเฉินหรือจำเป็นวงเงิน 120,000,000 บาท เพื่อเป็นค่าใช้จ่ายในการดำเนินการ และมอบหมายให้กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) เป็นหน่วยงานรับผิดชอบในการให้ความช่วยเหลือและเบิกจ่ายเงินเยียวยาฯ เงินฟื้นฟูสมรรถภาพและเงินยังชีพ โดยมีคณะอนุกรรมการช่วยเหลือเยียวยาด้านการเงินตามหลักมนุษยธรรมแก่ผู้ได้รับผลกระทบจากเหตุการณ์ความรุนแรงทางการเมืองปี 2556 - 2557 เป็นผู้พิจารณาตามหลักเกณฑ์
พลตำรวจเอก อดุลย์ กล่าวต่อไปว่า กระทรวง พม. โดย พส. ได้เปิดรับคำร้องจากผู้ได้รับผลกระทบ ทั่วประเทศ เมื่อวันที่ 17 กุมภาพันธ์ ถึงวันที่ 17 มีนาคม 2559 ปรากฏว่ามีจำนวนผู้ยื่นคำร้องทั้งสิ้น จำนวน 820 คน ซึ่งคณะอนุกรรมการช่วยเหลือเยียวยาฯ ได้พิจารณาคุณสมบัติและหลักเกณฑ์ครบถ้วนแล้ว มีผู้ผ่านการพิจารณาได้รับการช่วยเหลือรวมทั้งสิ้น 328 ราย โดยที่ผ่านมาในปี พ.ศ. 2559 ได้จัดพิธีมอบเงินช่วยเหลือเยียวยาแก่ผู้ได้รับผลกระทบจากเหตุการณ์ความรุนแรงทางการเมือง ปี 2556 - 2557 จำนวน 2 ครั้ง ซึ่งมีผู้ผ่านการพิจารณา จำนวน 301 คน สำหรับในปี 2560 คณะอนุกรรมการฯ ได้ประชุมพิจารณาคุณสมบัติของผู้มีสิทธิได้รับเงินเยียวยา มีผู้ผ่านเกณฑ์การพิจารณาในครั้งที่ 3 รวมทั้งสิ้น จำนวน 21 ราย ประกอบด้วย 1) กรณีบาดเจ็บสาหัส 4 ราย 2) กรณีบาดเจ็บ 1 ราย และ 3) กรณีบาดเจ็บเล็กน้อย 16 ราย เป็นเงินงบประมาณทั้งสิ้น 686,800 บาท และอยู่ระหว่างรอการจัดสรรงบประมาณจากสำนักงบประมาณ อีก 6 ราย
"ทั้งนี้ รัฐบาล โดยกระทรวง พม. และคณะอนุกรรมการช่วยเหลือเยียวยาด้านการเงินตามหลักมนุษยธรรมแก่ ผู้ได้รับผลกระทบทางการเมือง ปี 2556 - 2559 ตรวจสอบคุณสมบัติด้วยความรอบคอบ เพื่อให้ผู้มีสิทธิได้รับ เงินเยียวยาตามหลักเกณฑ์อย่างทั่วถึง เป็นธรรม และต่อเนื่อง ทั้งนี้ สามารถติดต่อสอบถามรายละเอียดเพิ่มเติมได้ที่กองคุ้มครองสวัสดิภาพและเสริมสร้างคุณภาพชีวิต พส. โทร 02-659-6536 หรือสายด่วนศูนย์ช่วยเหลือสังคม สายด่วน 1300 บริการ 24 ชั่วโมง และทางเว็บไซต์ www.dsdw.go.th” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6887
