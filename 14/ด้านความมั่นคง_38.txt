รัฐบาลไทย-ข่าวทำเนียบรัฐบาล-ทส.ร่วมกับภาคีเครือข่าย จัดงานวันคุ้มครองโลก 2560 (Earth Day) ภายใต้แนวคิด

วันเสาร์ที่ 22 เมษายน 2560
ทส.ร่วมกับภาคีเครือข่าย จัดงานวันคุ้มครองโลก 2560 (Earth Day) ภายใต้แนวคิด
ทส.จัดงานวันคุ้มครองโลก ปี 2560 ภายใต้แนวคิด "ผนึกพลังไทยทั้งชาติ ลดก๊าซเรือนกระจก ลดโลกร้อน" เพื่อเสริมสร้างความรับรู้ ความเข้าใจ และตระหนักถึงความสำคัญของวันคุ้มครองโลก (Earth Day)
วันนี้ 21 เมษายน 2560 กระทรวงทรัพยากรธรรมชาติและสิ่งแวดล้อม โดย สำนักงานปลัดกระทรวงทรัพยากรธรรมชาติและสิ่งแวดล้อม สำนักงานนโยบายและแผนทรัพยากรธรรมชาติและสิ่งแวดล้อม กรมควบคุมมลพิษ กรมส่งเสริมคุณภาพสิ่งแวดล้อม องค์การบริหารจัดการก๊าซเรือนกระจก (องค์การมหาชน) ร่วมจัดงานวันคุ้มครองโลก ปี 2560 ภายใต้แนวคิด "ผนึกพลังไทยทั้งชาติ ลดก๊าซเรือนกระจก ลดโลกร้อน" เพื่อเสริมสร้างความรับรู้ ความเข้าใจ และตระหนักถึงความสำคัญของวันคุ้มครองโลก (Earth Day) ซึ่งจะนำมาซึ่งการมีส่วนร่วมของทุกภาคส่วนในการลดก๊าซเรือนกระจก
โอกาสนี้ พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ให้เกียรติเป็นประธานเปิดงานพร้อมทั้งแสดงเจตนารมณ์เชิญชวนคนไทย มีส่วนร่วมลดโลกร้อน ซึ่งแนวทางในการดำเนินงานให้ประชาชนเป็นศูนย์กลางบนฐานการพัฒนาที่เป็นมิตรกับสิ่งแวดล้อม อย่างสมดุลและยั่งยืนนั้น ทั้งนี้ ในการดำเนินงานให้ทุกภาคส่วนน้อมนำปรัชญาเศรษฐกิจพอเพียงในพระบาทสมเด็จพระปรมินทรมหาภูมิพลอดุลยเดชเป็นหลักและแนวทางในการดำเนินการลดก๊าซเรือนกระจก ตลอดจนส่งเสริมให้ทุกภาคส่วนร่วมสนับสนุนการบริโภคและการผลิตที่ยั่งยืน อีกทั้งส่งเสริมส่งเสริมให้มีการปลูกป่าในเมืองและเพิ่มพื้นที่ป่าไม้ของประเทศ ทั้งนี้เพื่อให้บรรลุเป้าประสงค์ที่ประเทศไทยจะมีส่วนร่วมลดก๊าซเรือนกระจกลงร้อยละ 20 ถึง 25 ภายในปี พ.ศ. 2573
สำหรับกิจกรรมภายในงานมีดังนี้
1. ข้าราชการ พนักงาน เจ้าหน้าที่ในสังกัดกระทรวงฯ เดินรณรงค์ลดโลกร้อน โดยเริ่มต้นจากด้านหน้าอาคารกระทรวงทรัพยากรธรรมชาติและสิ่งแวดล้อม ถึง กรมส่งเสริมคุณภาพสิ่งแวดล้อม
2. การนำเสนอบทเพลงเทิดพระเกียรติ "พ่อแห่งแผ่นดิน” เพลง "ใต้เงาไม้แห่งแผ่นดิน” "แม่แห่งแผ่นดิน” เพลง "สายน้ำของแผ่นดิน”
3. การมอบรางวัลชนะเลิศการประกวดเรียงความในหัวข้อ "คนไทยจะช่วยกันลดก๊าซเรือนกระจก ลดโลกร้อนได้อย่างไร”
4. การประกวดภาพถ่ายในหัวข้อ "มหันตภัยโลกร้อนกับวิถีพอเพียง” ให้แก่เด็กนักเรียนระดับประถมศึกษาตอนปลายและมัธยมศึกษา
5. การแสดงเจตนารมณ์และบทบาทในการมีส่วนร่วมลดโลกร้อนจากผู้แทนภาคเอกชน เมือง และองค์กรปกครองส่วนท้องถิ่น

ที่มา : http://www.thaigov.go.th/news/contents/details/3212
