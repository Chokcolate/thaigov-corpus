รัฐบาลไทย-ข่าวทำเนียบรัฐบาล-ประธานสภาธุรกิจสหรัฐอเมริกา-อาเซียนเข้าเยี่ยมคารวะรองนายกรัฐมนตรี

วันพุธที่ 21 มิถุนายน 2560
ประธานสภาธุรกิจสหรัฐอเมริกา-อาเซียนเข้าเยี่ยมคารวะรองนายกรัฐมนตรี
ประธานสภาธุรกิจสหรัฐอเมริกา-อาเซียนเข้าเยี่ยมคารวะรองนายกรัฐมนตรี
วันนี้ (21 มิถุนายน 2560) เวลา 14.30 น. ณ ทำเนียบรัฐบาล นายอเล็กซานเดอร์ ซี เฟล์แมน ประธานสภาธุรกิจสหรัฐอเมริกา-อาเซียน (United States - ASEAN Business Council : USABC) เข้าเยี่ยมคารวะรองนายกรัฐมนตรี (พลเอก ธนะศักดิ์  ปฏิมาประกร) สรุปสาระสำคัญดังนี้
รองนายกรัฐมนตรีและประธานสภาธุรกิจสหรัฐอเมริกา-อาเซียนกล่าวยินดีที่ได้พบ โดยรองนายกรัฐมนตรียินดีที่ความร่วมมือด้านเศรษฐกิจระหว่างไทยและสหรัฐมีพลวัตอย่างต่อเนื่อง โดยนักธุรกิจทั้งไทยและสหรัฐมีความใกล้ชิด ซึ่ง USABC มีส่วนสำคัญอย่างมากที่ช่วยผลักดันนักธุรกิจสหรัฐฯให้มาลงทุนในประเทศไทยอย่างต่อเนื่อง
ประธานสภาธุรกิจสหรัฐอเมริกา-อาเซียน กล่าวย้ำถึงความพร้อมให้การสนับสนุนรัฐบาลไทยในการเดินหน้าประเทศอย่างเต็มที่ และขอบคุณสำหรับการสนับสนุนอย่างดีที่ผ่านมาจากรัฐบาล ซึ่งรัฐบาลชุดปัจจุบันของสหรัฐฯให้ความสนใจกับภูมิภาคเอเชียตะวันออกเฉียงใต้เป็นอย่างมาก ซึ่งจะยิ่งมีส่วนทำให้ความสัมพันธ์ทางเศรษฐกิจระหว่างสองประเทศแน่นแฟ้นและเป็นรูปธรรมมากยิ่งขึ้น
โดยในตอนท้าย ทั้งสองฝ่ายกล่าวย้ำความพร้อมที่จะสานต่อความร่วมมือ โดยเฉพาะอย่างยิ่งในด้านเศรษฐกิจและการท่องเที่ยว
*****************************

ที่มา : http://www.thaigov.go.th/news/contents/details/4691
