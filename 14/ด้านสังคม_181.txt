รัฐบาลไทย-ข่าวทำเนียบรัฐบาล-ก.ดิจิทัลฯ ร่วมฉลองวัน “International Girls in ICT Day” เปิดตัวโครงการฝึกอบรมเยาวสตรีไทย ส่งเสริมการเรียนรู้สู่การประกอบอาชีพด้านไอซีที

วันพุธที่ 3 พฤษภาคม 2560
ก.ดิจิทัลฯ ร่วมฉลองวัน “International Girls in ICT Day” เปิดตัวโครงการฝึกอบรมเยาวสตรีไทย ส่งเสริมการเรียนรู้สู่การประกอบอาชีพด้านไอซีที
กระทรวงดิจิทัลเพื่อเศรษฐกิจและสังคม จัดกิจกรรมเฉลิมฉลองวัน International Girls in ICT Day พร้อมประกาศเปิดตัวโครงการฝึกอบรมเยาวสตรีไทยฯ
กระทรวงดิจิทัลเพื่อเศรษฐกิจและสังคม จัดกิจกรรมเฉลิมฉลองวัน International Girls in ICT Day พร้อมประกาศเปิดตัวโครงการฝึกอบรมเยาวสตรีไทย มุ่งส่งเสริมเด็กหญิงและเยาวสตรีให้สนใจศึกษาและประกอบอาชีพด้านไอซีที เน้นการใช้ความคิดสร้างสรรค์ในการออกแบบซอฟต์แวร์ สื่อดิจิทัล และโปรแกรมประยุกต์ เพื่อนำไปใช้ในการประกอบอาชีพหรือจ้างงานในอนาคต ย้ำความร่วมมือระหว่างไทยและ ITU ตามแผนพัฒนาดิจิทัลเพื่อเศรษฐกิจและสังคม
นางสาวรัจนา เนตรแสงทิพย์ ผู้ตรวจราชการกระทรวงดิจิทัลเพื่อเศรษฐกิจและสังคม (ดีอี) เปิดเผยภายหลังเป็นประธานในพิธีเปิดกิจกรรมเพื่อร่วมเฉลิมฉลองวัน “International Girls in ICT Day” และประกาศเปิดตัวโครงการฝึกอบรมเยาวสตรีไทย ภายใต้หัวข้อ “Girls in ICT Day 2017 : Digital Skills for Girls – Target Employment” ณ ห้องประชุมชั้น 9 กระทรวงดิจิทัลเพื่อเศรษฐกิจและสังคม อาคารรัฐประศาสนภักดี ศูนย์ราชการเฉลิมพระเกียรติฯ แจ้งวัฒนะ ในวันที่ 27 เมษายน 2560 ว่า สำนักงานภูมิภาคเอเชียและแปซิฟิก ของสหภาพโทรคมนาคมระหว่างประเทศ (ITU) ได้เริ่มจัดกิจกรรม International Girls in ICT Day ครั้งแรกเมื่อปี 2557 เพื่อชี้ให้เห็นถึงความสำคัญในเรื่องการส่งเสริมความเสมอภาคหญิงชายและเสริมสร้างศักยภาพสตรี โดยกำหนดให้วันพฤหัสบดีสัปดาห์สุดท้ายของเดือนเมษายนของทุกปีเป็นวัน International Girls in ICT Day สำหรับในปี 2560 นี้ ประเทศไทย โดยกระทรวงดิจิทัลเพื่อเศรษฐกิจและสังคม ซึ่งเป็นสมาชิกของ ITU ได้ร่วมกับ ITU และหน่วยงานพันธมิตร จัดกิจกรรมเฉลิมฉลองวันดังกล่าวขึ้น เพื่อส่งเสริมและสนับสนุนเด็กหญิงและเยาวสตรีให้มีความสนใจในการศึกษาและประกอบอาชีพด้านเทคโนโลยีสารสนเทศและการสื่อสาร (ICT/ไอซีที) นอกจากนี้ยังเป็นการส่งเสริมโอกาสแก่เด็กหญิงและเยาวชนสตรีให้ใช้ความคิดสร้างสรรค์ในการออกแบบโปรแกรมซอฟต์แวร์ สื่อดิจิทัล และโปรแกรมประยุกต์
การจัดโครงการฝึกอบรมเยาวสตรีไทย ภายใต้หัวข้อ “Girls in ICT Day 2017 : Digital Skills for Girls – Target Employment” มีจำนวนทั้งสิ้น 3 หลักสูตร ประกอบด้วย (1) หลักสูตร AgriTech entrepreneurship using ICTs จัดโดยกระทรวงดิจิทัลฯ ร่วมกับองค์การอาหารและการเกษตรแห่งสหประชาชาติ (Food and Agriculture Organization of the United Nations: FAO) และ ITU (2) หลักสูตร CCNA Security จัดโดยบริษัท ซิสโก้ ซีสเต็มส์ (ประเทศไทย) จำกัด (CISCO) และ (3) หลักสูตร Code your first website จัดโดยไมโครซอฟท์ (ประเทศไทย) (Microsoft) ซึ่งการจัดฝึกอบรมครั้งนี้มีกลุ่มเป้าหมาย คือ เยาวสตรีไทยระดับอุดมศึกษา จำนวน 100 คน กำหนดจัดการอบรมฯ ระหว่างวันที่ 17-21 กรกฎาคม 2560 ณ สถาบันวิชาการทีโอที ถนนงามวงศ์วาน จังหวัดนนทบุรี ทั้งนี้ การจัดอบรมทั้ง 3 หลักสูตร มุ่งเน้นให้ความสำคัญกับโอกาสที่ผู้เข้ารับการอบรมจะนำไปต่อยอดในการประกอบอาชีพในอนาคตได้ โดยจะเริ่มดำเนินการประชาสัมพันธ์หลักสูตรและเปิดรับลงทะเบียนสำหรับผู้ที่สนใจเข้าร่วมการฝึกอบรมฯ ในช่วงเดือนพฤษภาคม 2560
“การจัดกิจกรรมวัน International  Girls in ICT Day และการจัดฝึกอบรมเยาวชนสตรีดังกล่าว นอกจากจะเป็นการส่งเสริมความร่วมมือระหว่างประเทศไทยและ ITU แล้ว ยังเป็นการดำเนินงานตามยุทธศาสตร์ที่ 5 เรื่องการพัฒนากำลังคนให้พร้อมเข้าสู่ยุคเศรษฐกิจและสังคมดิจิทัล ของแผนพัฒนาดิจิทัลเพื่อเศรษฐกิจและสังคมอีกด้วย” นางสาวรัจนาฯ กล่าว
**********************

ที่มา : http://www.thaigov.go.th/news/contents/details/3473
