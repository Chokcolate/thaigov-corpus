รัฐบาลไทย-ข่าวทำเนียบรัฐบาล-รัฐมนตรีว่าการกระทรวงการคลัง เป็นประธานในพิธีเปิดตลาดคลองผดุงกรุงเกษม “ตลาดของดี SMEs เกษตรกรไทย”

วันศุกร์ที่ 4 สิงหาคม 2560
รัฐมนตรีว่าการกระทรวงการคลัง เป็นประธานในพิธีเปิดตลาดคลองผดุงกรุงเกษม “ตลาดของดี SMEs เกษตรกรไทย”
เพื่อช่วยพี่น้องเกษตรกรไทย สร้างแหล่งท่องเที่ยวใหม่ให้คนกรุงเทพ 4 - 27 ส.ค. 60 ณ ตลาดคลองผดุงกรุงเกษม ข้างทำเนียบรัฐบาล
วันนี้ (4 สิงหาคม 2560) เวลา 13.30 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นายอภิศักดิ์ ตันติวรวงศ์ รัฐมนตรีว่าการกระทรวงการคลัง เป็นประธานในพิธีเปิดงานตลาดคลองผดุงกรุงเกษม โดยมี นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง และนายสุรพงศ์ นิลพันธุ์        รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ตลอดจนคณะผู้บริหารและตัวแทนหัวหน้าส่วนราชการและรัฐวิสาหกิจที่เกี่ยวข้องเข้าร่วมงาน ซึ่งการจัดงานในครั้งนี้จัดขึ้นภายใต้แนวคิด “ตลาดของดี SMEs เกษตรกรไทย” ซึ่งจัดขึ้นระหว่างวันที่ 4 – 27 สิงหาคม 2560 ระหว่างเวลา 09.00 – 19.00 น. ทุกวันไม่เว้นวันหยุดราชการและวันหยุดราชการและวันหยุดนักขัตฤกษ์
โอกาสนี้ นายสุรพงศ์ นิลพันธุ์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ได้กล่าวรายงานว่า ธ.ก.ส. พร้อมดำเนินนโยบายเกษตรยุคใหม่ตามแนวประชารัฐ ของพลเอกประยุทธ์        จันทร์โอชา นายกรัฐมนตรี ในการผลักดัน SMEs ไทยสู่ยุค 4.0 ขับเคลื่อนนวัตกรรมการผลิตอย่างพิถีพิถันด้วยภูมิปัญญาของคนไทย โดย ธ.ก.ส. นำสินค้าคุณภาพจากผู้ผลิตส่งตรงถึงผู้บริโภค ในงานตลาดของดี SMEs เกษตรกรไทย ซึ่งจัดขึ้นในวันที่ 4 – 27 สิงหาคม 2560 ณ ตลาดคลองผดุงกรุงเกษม ข้างทำเนียบรัฐบาล โดยจัดร้านค้าภายในงานสัปดาห์ละ 135 บูธ สลับหมุนเวียนจำหน่ายสินค้ากว่า 500 ร้านค้า ตลอดระยะเวลา      4 สัปดาห์ ประกอบด้วย ลูกค้า SMEs เกษตร ลูกค้าประชารัฐ และเครือข่ายส่วนงานภายนอก ได้แก่ บริษัท ไปรษณีย์ไทย จำกัด และ บริษัท อาคเนย์ ประกันชีวิต จำกัด (มหาชน) พร้อมเสริมความรู้ด้านการตลาดให้แก่ลูกค้า SMEs โดยผู้ทรงคุณวุฒิ จาก ธ.ก.ส.
สำหรับรูปแบบการจัดงานจะแบ่งออกเป็น 4 สัปดาห์ สัปดารห์แรก ระหว่างวันที่ 4 – 9 สิงหาคม 2560 จัดงานในธีม SMEs สู่เศรษฐกิจไทย โดย นำเสนอ โซนจัดแสดงร้านค้า ลูกค้า SMEs เกษตรของ ธ.ก.ส ที่มีระบบแฟรนไชส์ สัปดาห์ที่สอง ระหว่างวันที่ 10 - 15 สิงหาคม 2560 จัดงานในธีม Gift for Mom ของขวัญวันแม่ นำเสนอโซนสินค้าที่สามารถนำไปเป็นของขวัญวันแม่ได้ อาทิ ผ้าไหม เครื่องประดับ สินค้าหัตถกรรม และสมุนไพร เป็นต้น สัปดาห์ที่สาม ระหว่างวันที่ 16 – 21 สิงหาคม 2560 จัดงานในธีม Thai Idea Gift Fest แกะกล่องไอเดียไทย ก้าวไกลสู่อนาคต นำเสนอโซนจำหน่ายสินค้า SMEs เกษตร ที่มีนวัตกรรมและสามารถนำไปเป็นของฝากได้ อาทิ สินค้าที่ Package สวยงาม ขนมอบแห้ง และสินค้า Premium ต่าง ๆ เป็นต้น และในสัปดาห์สุดท้าย และสัปดาห์ที่สี่ ระหว่างวันที่ 22 – 27 สิงหาคม 2560    จัดงานในธีม Fruit Fun Fresh ช้อป เพลินผลไม้ดี วิถีไทย นำเสนอโซนการจำหน่ายสินค้าเด่นจากแต่ละท้องถิ่น ผลไม้สดจากจังหวัดชายแดนภาคใต้ และผลไม้แปรรูปที่มี Package สวยงามสามารถนำไปเป็นของฝากได้
อีกทั้ง กิจกรรมภายในงาน นอกจากจำหน่ายสินค้า SMEs เกษตรและอาหารแล้ว ยังมีกิจกรรมให้ความรู้ แก่ผู้ประกอบการ SMEs ผู้ร่วมงาน และประชาชนทั่วไป เช่น ความรู้ทางการเงินและความรู้ด้านการประกอบอาชีพ กิจกรรมส่งเสริมการขาย โปรโมชั่นสินค้าราคาพิเศษ บูธให้คำปรึกษาสินเชื่อจากธนาคารพิเศษตลอดงาน และยังรวมไปถึงการให้บริการรับ – ส่งของขวัญวันแม่ภายในงาน แจกการ์ด และถ่ายภาพเพื่อจัดทำ ตราไปรษณียากรพิเศษให้แก่คู่แม่ลูกที่เข้าร่วมกิจกรรม จาก บริษัท ไปรษณีไทย จำกัด นอกจากนั้น บริษัทอาคเนย์ ประกันชีวิต จำกัด (มหาชน) อีกทั้งมีการตรวจสุขภาพให้แก่คุณแม่ในช่วงวันแม่ฟรี ระหว่างวันที่     12 – 13 สิงหาคม 2560 อีกด้วย
จากนั้น รัฐมนตรีว่าการกระทรวงการคลัง ได้กล่าวเปิดงานว่า ธ.ก.ส. ด้วยความร่วมมือของสำนักเลขาธิการนายกรัฐมนตรี ได้สนองนโยบาย พลเอกประยุทธ์ จันทร์โอชา นายกรัฐมนตรี ที่ได้มีดำริให้สำนักเลขาธิการนายกรัฐมนตรี ดำเนินการบูรณการต่างๆ ทั้งภาครัฐและเอกชน ส่งเสริมให้มีตลาดนัดชุมชน ซึ่งถือเป็นการสร้างแหล่งท่องเที่ยวใหม่ให้กับคนกรุงเทพ และปริมณฑล อีกทั้งยังเป็นการอนุรักษ์วิถีความเป็นไทยและยังช่วยส่งเสริมการต่อยอดธุรกิจในการนำเสนอสินค้าและบริการผ่านองค์กรในหน่วยงานของรัฐ รวมถึงยังเป็นเวทีถ่ายทอดองค์ความรู้สู่การใช้ประโยชน์แก่ประชาชน สร้างรายได้ และความมั่นคง มั่นคั่ง ยั่งยืน ให้แก่พี่น้องประชาชน ซึ่งในเดือนสิงหาคม 2560 รัฐบาลได้ให้ความสำคัญในการพัฒนาช่องทางการตลาดสินค้าต่าง ๆ ตามแนวคิดของนายกรัฐมนตรี โดยที่ผ่านมามีหน่วยงานต่าง ๆ ร่วมจัดงานบริเวณริมคลองผดุงกรุงเกษม ข้างทำเนียบรัฐบาล ด้วยดีเสมอมา ดังนั้นทาง ธ.ก.ส. ซึ่งจะเป็นเจ้าภาพหลักในเดือนสิงหาคม 2560 ภายใต้กรอบแนวคิด “ยกระดับ SMEs ไทยก้าวไกล สู้สากล” จัดขึ้นวันที่ 4 – 27 สิงหาคม 2560 เปิดให้ชม ชิม ช้อปได้  ตั้งแต่เวลา 09.00 – 19.00 น.
ตอนท้ายของการเปิดงานตลาดคลองผดุงกรุงเกษม ดังกล่าว รองเลขาธิการนายกรัฐมนตรีฝ่ายการเมือง ได้กล่าวเชิญชวนพี่น้อง ประชาชนมาเที่ยว ชม ชิม ช้อป “ตลาดของดี SMEs เกษตรกรไทย”       เพื่อร่วมกันสร้างกำลังใจให้กับพี่น้องผู้ผลิต และผู้ประกอบการ SMEs เกษตร เพื่อเป็นการสนับสนุนเศรษฐกิจ
ในระดับฐานราก ในระหว่างวันที่ 4 – 27 สิงหาคม 2560 ระหว่างเวลา 9.00 – 19.00 น. ทุกวันไม่เว้นวันหยุดราชการและวันหยุดนักขัตฤกษ์ ณ ตลาดคลองผดุงกรุงเกษม ข้างทำเนียบรัฐบาล
...............................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5730
