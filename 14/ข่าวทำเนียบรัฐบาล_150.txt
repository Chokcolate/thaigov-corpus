รัฐบาลไทย-ข่าวทำเนียบรัฐบาล-ครม.กำหนดให้วันที่ 26 ตุลาคม 2560 เป็นวันหยุดราชการ เพื่อให้ประชาชนทุกหมู่เหล่าได้มีส่วนร่วมในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช

วันอังคารที่ 25 เมษายน 2560
ครม.กำหนดให้วันที่ 26 ตุลาคม 2560 เป็นวันหยุดราชการ เพื่อให้ประชาชนทุกหมู่เหล่าได้มีส่วนร่วมในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช
คณะรัฐมนตรีมีมติเห็นชอบกำหนดให้วันพฤหัสบดีที่ 26 ตุลาคม 2560 เป็นวันหยุดราชการ  ซึ่งเป็นวันพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช เพื่อให้ประชาชนทุกหมู่เหล่าได้มีส่วนร่วมในงานพระราชพิธีฯ
วันนี้ (25 เม.ย. 60) เวลา 12.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี ได้มอบหมายให้ พลเอก ประวิตร  วงษ์สุวรรณ เป็นประธาน พันเอก อธิสิทธิ์ ไชยนุวัติ ผู้ช่วยโฆษกประจำสำนักนายกรัฐมนตรี  ได้เปิดเผยว่า คณะรัฐมนตรีมีมติเห็นชอบกำหนดให้วันพฤหัสบดีที่ 26 ตุลาคม 2560 เป็นวันหยุดราชการ  ซึ่งเป็นวันพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ตามที่สำนักงานปลัดสำนักนายกรัฐมนตรี (สปน.) เสนอ  เพื่อให้ประชาชนมีส่วนร่วมในงานพระราชพิธี ฯ
สาระสำคัญของเรื่อง
สปน. รายงานว่า ที่ประชุมคณะกรรมการอำนวยการจัดงานพระราชพิธีถวายพระเพลิงพระบรมศพ
พระบาทสมเด็จพระปรมินทรมหาภูมิพลอดุลยเดช ครั้งที่ 1/2560 เมื่อวันพุธที่ 1 มีนาคม 2560 ได้พิจารณาร่างหมายกำหนดการพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช   ตั้งแต่การพระราชกุศลออกพระเมรุมาศเชิญพระบรมศพไปพระเมรุมาศ ถวายพระเพลิงพระบรมศพ  เก็บพระบรมอัฐิ  พระราชกุศลพระบรมอัฐิเลี้ยงพระ  เชิญพระโกศพระบรมอัฐิขึ้นประดิษฐานพระวิมาน และบรรจุพระบรมราชสรีรางคาร  โดยกำหนดวันที่ตามหมายกำหนดการพระราชพิธีฯ จำนวน 5 วัน ระหว่างวันที่ 25-29 ตุลาคม 2560 รวมทั้งพิจารณาการจัดสร้างซุ้มถวายดอกไม้จันทน์ของประชาชนเพื่อให้ประชาชนทั้งที่อยู่ในส่วนกลาง ในส่วนภูมิภาค  และในต่างประเทศได้มีส่วนร่วมในการถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช  ซึ่งซุ้มถวายดอกไม้จันทน์ให้จัดทำภาพประดับโดยเป็นภาพพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดชพร้อมภาพพระบรมโกศ  และขอพระราชทานพระราชานุญาตการบันทึกภาพพระบรมโกศบนพระที่นั่งดุสิตมหาปราสาทเพื่อนำภาพมาประกอบร่วมกับภาพพระบรมฉายาลักษณ์ ซึ่งกรมศิลปากรรับผิดชอบการออกแบบให้สง่างามและสมพระเกียรติ ตลอดจนพิจารณาให้มีการจัดนิทรรศการภายหลังงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช เพื่อเปิดโอกาสให้ประชาชนได้ศึกษาเกี่ยวกับศิลปวัฒนธรรมเครื่องประกอบพระเมรุมาศด้านช่างสิบหมู่และชมความงดงามของสิ่งปลูกสร้างและส่วนประกอบทั้งหลายที่ใช้ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช      โดยกำหนดจัดนิทรรศการ จำนวน 30 วัน ระหว่างวันที่ 1-30 พฤศจิกายน 2560  ซึ่งกระทรวงวัฒนธรรมเป็นหน่วยงานหลักในการดำเนินงาน ได้รับแจ้งจากสำนักราชเลขาธิการว่าได้นำความกราบบังคมทูลพระกรุณาทรงทราบฝ่าละอองธุลีพระบาทแล้ว ทรงพระกรุณาโปรดเกล้าฯ ให้เป็นไปตามมติที่ประชุมฯ และพระราชทานตามที่ขอรับพระมหากรุณา
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3281
