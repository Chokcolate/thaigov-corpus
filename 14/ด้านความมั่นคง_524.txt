รัฐบาลไทย-ข่าวทำเนียบรัฐบาล-“บิ๊กอู๋” แจกของขวัญปีใหม่ชื่นมื่น ส่งท้ายปีเก่า

วันพุธที่ 27 ธันวาคม 2560
“บิ๊กอู๋” แจกของขวัญปีใหม่ชื่นมื่น ส่งท้ายปีเก่า
รมว.แรงงาน มอบของขวัญแก่เจ้าหน้าที่กระทรวงแรงงาน เนื่องในกิจกรรม “ส่งความสุขในวาระดิถีขึ้นปีใหม่ พ.ศ. 2561 จากสมาคมแม่บ้านแรงงาน” สร้างขวัญและกำลังใจ ส่งท้ายปีเก่าต้อนรับปีใหม่
พลตำรวจเอกอดุลย์  แสงสิงแก้ว รัฐมนตรีว่าการกระทรวงแรงงาน เป็นประธานการจับรางวัล  ผู้โชคดีในกิจกรรม “ส่งความสุขในวาระดิถีขึ้นปีใหม่ พ.ศ. 2561 จากสมาคมแม่บ้านแรงงาน” พร้อมด้วยนายจรินทร์  จักกะพาก ปลัดกระทรวงแรงงาน และ รศ.ดร. รัตนา จักกะพาก นายกสมาคมแม่บ้านแรงงาน ณ บริเวณชั้นล่าง อาคารกระทรวงแรงงาน วันนี้ (27 ธ.ค. 60) โดยสมาคมแม่บ้านแรงงานมีวัตถุประสงค์ในการจัดกิจกรรมดังกล่าวเพื่อสร้างขวัญกำลังใจในการทำงานและส่งความสุขผ่านของขวัญให้แก่พนักงานราชการ ลูกจ้างประจำ พนักงานรักษาความปลอดภัยและพนักงานทำความสะอาด ที่มีเงินเดือนไม่เกิน 18,000 บาท ที่ได้ทุ่มเทแรงกายแรงใจในการทำงานอย่างเต็มความสามารถให้กับกระทรวงแรงงานมาโดยตลอด
การมอบรางวัลในครั้งนี้ ประกอบด้วย รางวัลที่ 1 ได้แก่ ทีวีสียี่ห้อชาร์ป ขนาด 42 นิ้ว จำนวน ๑ รางวัล รางวัลที่ 2 ได้แก่ ตู้เย็นยี่ห้อพานาโซนิค ขนาด 5.2 คิว จำนวน 2 รางวัล รางวัลที่ 3 ได้แก่ จักรยาน ยี่ห้อเทอร์โบ จำนวน 3 รางวัล และรางวัลที่ 4 ได้แก่ ไมโครเวฟ ยี่ห้อชาร์ป จำนวน 3 รางวัล และรางวัลอื่นๆ รวมทั้งสิ้น 276 รางวัล นอกจากนี้ยังมีรางวัลพิเศษจาก รมว.แรงงาน เป็นรางวัลเงินสด 10,000 บาท 1 รางวัล รางวัลเงินสด 5,000 บาท 1 รางวัล และรางวัลเงินสด 3,000 บาท 1 รางวัล สร้างความปลาบปลื้มยินดีแก่เจ้าหน้าที่กระทรวงแรงงานเป็นอย่างยิ่ง
+++++++++++++++++++

ที่มา : http://www.thaigov.go.th/news/contents/details/9072
