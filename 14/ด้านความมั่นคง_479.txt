รัฐบาลไทย-ข่าวทำเนียบรัฐบาล-ก.แรงงาน พร้อมสร้างอาชีพแก่ผู้มีรายได้น้อยทั่วประเทศ

วันพฤหัสบดีที่ 14 ธันวาคม 2560
ก.แรงงาน พร้อมสร้างอาชีพแก่ผู้มีรายได้น้อยทั่วประเทศ
รมว.แรงงาน เปิดงาน KICK – OFF โครงการพัฒนาฝีมือให้แก่กลุ่มรัฐวิสาหกิจและผู้มีรายได้น้อย เน้นเพิ่มทักษะฝีมือ สามารถสร้างอาชีพที่มั่นคง มุ่งหวังลดความเหลื่อมล้ำทางสังคม
พลตำรวจเอกอดุลย์  แสงสิงแก้ว รัฐมนตรีว่าการกระทรวงแรงงาน เป็นประธานในพิธีเปิดงาน KICK – OFF โครงการพัฒนาฝีมือให้แก่กลุ่มรัฐวิสาหกิจชุมชนและผู้มีรายได้น้อย พร้อมด้วยนายจรินทร์ จักกะพาก ปลัดกระทรวงแรงงาน และคณะผู้บริหารกระทรวงแรงงานเข้าร่วมในพิธีเปิดงานดังกล่าว ณ บริเวณด้านหน้าอาคารกรมพัฒนาฝีมือแรงงาน กระทรวงแรงงาน วันนี้ (๑๔ ธ.ค. ๖๐) โดย พล.ต.อ.อดุลย์ฯ กล่าวว่า รัฐบาลมีนโยบายสำคัญคือการลดความเหลื่อมล้ำทางสังคม สร้างโอกาสการเข้าถึงบริการของรัฐอย่างเสมอภาคเท่าเทียม เพิ่มโอกาสให้แก่กลุ่มผู้ที่มีรายได้น้อย ซึ่งทางกระทรวงแรงงานได้ริเริ่มโครงการพัฒนาฝีมือให้แก่กลุ่มรัฐวิสาหกิจและผู้มีรายได้น้อย โดยมอบหมายให้กรมพัฒนาฝีมือแรงงาน (กพร.) ประสานความร่วมมือกับทุกหน่วยงาน ทั้งภาครัฐและภาคเอกชนในพื้นที่ รวมถึงการประสานความร่วมมือกับผู้นำชุมชน เพื่อร่วมกันคัดเลือกกลุ่มเป้าหมายและสำรวจความต้องการด้านอาชีพ ซึ่งขณะนี้มีเป้าหมายดำเนินการทั่วประเทศทั้งหมด ๖๑,๘๔๐ คน และได้ตั้งเป้าฝึกอบรมเพิ่มเติมอีกกว่า ๓๘,๐๐๐ คน
“การขับเคลื่อนโครงการพัฒนาฝีมือให้แก่กลุ่มรัฐวิสาหกิจชุมชนและผู้มีรายได้น้อยทั่วประเทศเป็นการตอบโจทย์การพัฒนากลุ่มเป้าหมายที่มีฐานะยากจนหรือผู้ว่างงานที่ขาดทักษะ ให้สามารถนำความรู้ที่ได้รับไปใช้ในการประกอบอาชีพในอนาคต สำหรับหลักสูตรที่ใช้ในการอบรมเป็นหลักสูตรระยะสั้น ใช้เวลาอบรมเพียง ๑๘ – ๓๐ ชั่วโมง อาทิ การทำเฟอร์นิเจอร์ไม้ การชงกาแฟ การทำเครื่องเบญจรงค์ เป็นต้น ซึ่งกิจกรรมเหล่านี้จะเป็นการถ่ายทอดความรู้ด้านอาชีพ สร้างโอกาสในการมีงานทำ เกิดการสร้างรายได้ในชุมชน และเป็นคนที่มีคุณค่าในสังคม เพื่อให้ประเทศชาติมีความมั่นคง มั่งคั่ง ยั่งยืนต่อไป” พล.ต.อ.อดุลย์ฯ กล่าวในท้ายที่สุด
+++++++++++++++++++++++

ที่มา : http://www.thaigov.go.th/news/contents/details/8761
