รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือครอบครัวหญิงชราสู้ชีวิตวัย 63 ปี ป่วยเป็นโรคเบาหวาน ตระเวนหาของเก่าขาย เพื่อเลี้ยงดูสามีที่พิการทางจิตใจ ย่านลาดพร้าว

วันพุธที่ 19 กรกฎาคม 2560
พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือครอบครัวหญิงชราสู้ชีวิตวัย 63 ปี ป่วยเป็นโรคเบาหวาน ตระเวนหาของเก่าขาย เพื่อเลี้ยงดูสามีที่พิการทางจิตใจ ย่านลาดพร้าว
พม. โดยศูนย์ช่วยเหลือสังคม สายด่วน 1300 เร่งลงพื้นที่ช่วยเหลือครอบครัวหญิงชราสู้ชีวิตวัย 63 ปี ป่วยเป็นโรคเบาหวาน ต้องตระเวนหาของเก่าขาย เพื่อหาเงินเลี้ยงดูสามีที่พิการทางจิตใจ และหลาน 2 คน ที่ย่านลาดพร้าว กรุงเทพฯ
วันที่ 18 ก.ค. 60 เวลา 15.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 บริการ 24 ชั่วโมง และหน่วยงานที่เกี่ยวข้อง ลงพื้นที่ให้ความช่วยเหลือ กรณีครอบครัวหญิงชราวัย 63 ปี ป่วยเป็นโรคเบาหวาน ต้องรับภาระเลี้ยงดูสามีที่พิการด้านจิตใจ เนื่องจากประสบอุบัติเหตุถูกรถจักรยานยนต์ชนจนต้องผ่าตัดสมอง และหลานอีก 2 คน อายุ 7 และ 6 ขวบ ครอบครัวมีฐานะยากจน ต้องอาศัยอยู่ในบ้านเช่าสภาพเก่าทรุดโทรม ย่านลาดพร้าว กรุงเทพฯ
นางนภา กล่าวว่า จากกรณีหญิงชราวัย 63 ปี ป่วยเป็นโรคเบาหวาน ต้องรับภาระเพียงลำพังเลี้ยงดูสามีที่พิการด้านจิตใจ เนื่องจากประสบอุบัติเหตุถูกรถจักรยานยนต์ชนจนต้องผ่าตัดสมอง ซึ่งในเวลากลางคืนจะมีพฤติกรรมเดินไปมาในที่สาธารณะจนต้องติดตามกลับบ้านเป็นประจำ และหลานสาวอีก 2 คน วัย 7 ขวบ และ 6 ขวบ โดยหญิงดังกล่าวต้องตระเวนเก็บของเก่าขายเพื่อหารายได้ ครอบครัวมีฐานะยากจน บางวันต้องขอข้าวสารและอาหารจากวัด โดยอาศัยอยู่ในบ้านเช่าสภาพเก่าทรุดโทรมใกล้ผุพัง ภายในซอยลาดพร้าว 47 เขตวังทองหลาง กรุงเทพฯ นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 บริการ 24 ชั่วโมง และหน่วยงานในสังกัดกระทรวง พม. ได้แก่ กรมกิจการผู้สูงอายุ (ผส.) กรมส่งเสริมและพัฒนาคุณภาพชีวิตคนพิการ (พก.) และกรมกิจการเด็กและเยาวชน (ดย.) รวมทั้งหน่วยงานที่เกี่ยวข้อง ได้ลงพื้นที่เยี่ยมครอบครัวหญิงดังกล่าว เพื่อตรวจสอบข้อเท็จจริงและประเมินทางสังคม อีกทั้งเร่งดำเนินการช่วยเหลือในเบื้องต้นตามภารกิจกระทรวงการพัฒนาสังคมฯ
นางนภา กล่าวต่อไปว่า ในเบื้องต้น หน่วยงานสังกัดกระทรวง พม. ได้ดำเนินการช่วยเหลือครอบครัวหญิงดังกล่าว อาทิ การมอบเงินสงเคราะห์ครอบครัวยากจนและเครื่องอุปโภคบริโภคที่จำเป็น รวมทั้งอุปกรณ์การเรียนสำหรับเด็ก การประสานความร่วมมือไปยังศูนย์บริการสาธารณสุขในพื้นที่ติดตามดูแลและให้คำแนะนำเรื่องโรคเบาหวานและความพิการทางด้านจิตใจ และการประสานอาสาสมัครพัฒนาสังคมและความมั่นคงของมนุษย์ (อพม.) ในพื้นที่ เพื่อลงพื้นที่เยี่ยมบ้านและเฝ้าระวังเป็นระยะอย่างต่อเนื่อง ทั้งนี้ สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. จะร่วมกันหาแนวทางช่วยเหลือดูแลในเรื่องการจัดสวัสดิการสังคมที่เหมาะสมให้กับครอบครัวหญิงดังกล่าว เพื่อพัฒนาคุณภาพชีวิตที่ดีอย่างมั่นคง อาทิ 1) พก. ให้ความช่วยเหลือในการติดตามเรื่องการกู้ยืมเงินกองทุนคนพิการเพื่อนำมาประกอบอาชีพ 2) ดย. ให้ความช่วยเหลือเด็กตามระเบียบกองทุนคุ้มครองเด็กในด้านทุนการศึกษา พร้อมประสานความร่วมมือกับมูลนิธิพุทธรักษา ซึ่งเป็นองค์การสาธารณกุศลในพื้นที่ให้การสนับสนุนในเรื่องการดูแลเด็ก โดยเฉพาะด้านการศึกษาอย่างต่อเนื่อง และ 3) ผส. ให้ความช่วยเหลือในเรื่องการปรับปรุงสภาพที่อยู่อาศัยให้เหมาะสม มั่นคง และถูกสุขลักษณะ เหมาะสำหรับผู้สูงอายุและผู้ป่วย นอกจากนี้ ได้แนะนำให้คำปรึกษาในเรื่องการส่งเสริมการประกอบอาชีพแก่หญิงดังกล่าว เพื่อสร้างรายได้ที่มั่นคงและเพียงพอ สามารถเลี้ยงดูครอบครัวในระยะยาวได้
"ทั้งนี้ สำหรับประชาชนที่พบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม สายด่วน 1300  บริการ 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย

ที่มา : http://www.thaigov.go.th/news/contents/details/5306
