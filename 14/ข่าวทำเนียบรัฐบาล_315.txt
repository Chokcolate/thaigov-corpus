รัฐบาลไทย-ข่าวทำเนียบรัฐบาล-รอง นรม.วิษณุฯ เป็นประธานการประชุมคณะกรรมการพัฒนาการบริหารงานยุติธรรมแห่งชาติ ครั้งที่ 2/2560

วันจันทร์ที่ 5 มิถุนายน 2560
รอง นรม.วิษณุฯ เป็นประธานการประชุมคณะกรรมการพัฒนาการบริหารงานยุติธรรมแห่งชาติ ครั้งที่ 2/2560
ประชุมได้พิจารณาและมีมติเห็นชอบเรื่องกรอบทิศทางการจัดทำร่างแผนแม่บทการบริหารงานยุติธรรมแห่งชาติ ฉบับที่ 3 (พ.ศ. 2562-2565)
วันนี้ (6 มิถุนายน 2560) เวลา 13.30 น. ณ ห้องประชุมคณะรัฐมนตรี (เดิม) ชั้น 2 อาคารสำนักเลขาธิการคณะรัฐมนตรี ทำเนียบรัฐบาล นายวิษณุ  เครืองาม รองนายกรัฐมนตรี เป็นประธานการประชุมคณะกรรมการพัฒนาการบริหารงานยุติธรรมแห่งชาติ ครั้งที่ 2/2560 ซึ่งสรุปสาระสำคัญ ดังนี้
ที่ประชุมได้พิจารณาและมีมติเห็นชอบเรื่องกรอบทิศทางการจัดทำร่างแผนแม่บทการบริหารงานยุติธรรมแห่งชาติ ฉบับที่ 3 (พ.ศ. 2562-2565) โดยมีทิศทางการจัดทำ ดังนี้
1.ลักษณะของร่างแผนแม่บทฯฉบับที่ 3 โดยมีการกำหนดผลสำเร็จระยะสั้น (Quick win) 2. สอดคล้องกับแนวนโยบายด้านกระบวนการยุติธรรมตามรัฐธรรมนูญแห่งราชอาณาจักรไทย ฉบับใหม่ ยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 และข้อเสนอสภาขับเคลื่อนปฏิรูปด้านกฏหมายและกระบวนการยุติธรรม แผนแม่บทบูรณาการปฏิรูปกฎหมาย และกระบวนการยุติธรรม  3. สอดคล้องกับสถานการณ์อาชญากรรมสำคัญ แนวโน้มกระบวนการยุติธรรมไทย สภาวะทางเศรษฐกิจและสังคมที่เปลี่ยนแปลงไป และนำแนวคิดทางเศรษฐศาสตร์สังคม (socio-economic) มาเป็นพื้นฐานการเชื่อมโยงเพื่อทำความเข้าใจในองค์รวม  4. ภายใต้กรอบทิศทางการจัดทำแผนแม่บทฯ ดังกล่าว กระบวนการยุติธรรม โดยดำเนินการพัฒนาในประเด็นหลักสำคัญ 4 ด้าน โดยมีระบบเทคโนโลยีสารสนเทศเป็นกลไกสนับสนุนในการดำเนินงาน ได้แก่ (1) การป้องกันการกระทำผิดกฎหมาย (Prevention)  (2) กระบวนการยุติธรรมทางเลือก (Alternative Justice) (3) การคุ้มครองโดยบังคับตามกฎหมาย (Protection) และ (4) การฟื้นฟูผู้กระทำผิด (Rehabilitative) โดยปรับปรุงระบบการลงโทษให้สอดคล้องกับมาตรฐานขั้นต่ำ สร้างการยอมรับผู้กระทำผิดเข้าสู่สังคม นำเทคโนโลยีมาสนับสนุนการทำงาน เช่น EM ฐานข้อมูลประวัติอาชญากรรม
โดยที่ประชุมได้มอบหมายให้ ฝ่ายเลขานุการฯ นำร่างแผนแม่บทฯ ไปประกอบการยกร่างแผนบทแม่บทการบริหารงานยุติธรรมแห่งชาติ ฉบับที่ 3 พ.ศ. (2562-2565) ต่อไป
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4290
