รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี ครั้งที่ 3/2560

วันพุธที่ 3 พฤษภาคม 2560
รอง นรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี ครั้งที่ 3/2560
รอง นรม. พล.อ.อ.ประจินฯ เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี ครั้งที่ 3/2560
วันนี้ (3 พฤษภาคม 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล พลอากาศเอก ประจิน จั่นตอง รองนายกรัฐมนตรี เป็นประธานการประชุมคณะกรรมการกำหนดนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี ครั้งที่ 3/2560 ซึ่งสรุปประเด็นสำคัญได้ ดังนี้
ที่ประชุมได้รับทราบแผนการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี (พสวท. 4.0) ปี พ.ศ. 2560 - 2564 โดยมีการดำเนินงานตามแผนแบ่งออกมาเป็น 2 ช่วง คือ
(1) แผนการดำเนินงานการพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี ปี พ.ศ. 2559 – 2560 ในช่วงเปลี่ยนผ่าน หรือระยะปฏิรูป (ตามช่วงเวลาระหว่างแผนพัฒนาฯ ฉบับที่ 11 ต่อเนื่องถึงฉบับที่ 12) โดยเน้นการเพิ่มจำนวนทรัพยากรมนุษย์ให้มีคุณภาพและมีประสิทธิภาพสูงสำหรับสายงานนักวิทยาศาสตร์และนักวิจัยที่มีฐานความรู้แน่นในเนื้อหาวิทยาศาสตร์ เพื่อเกิดการสร้างแรงจูงใจให้นักเรียน นิสิต นักศึกษา สนใจเรียน และเลือกงานสายอาชีพ ในด้านวิทยาศาสตร์ให้มากขึ้น โดยเฉพาะในสาขาที่ยังมีความขาดแคลนและเป็นที่ต้องการของประเทศ ทั้งนี้ ยังมีส่วนช่วยเพิ่มโอกาสทางการศึกษาลงไปในท้องถิ่นต่าง ๆ อีกด้วย โดยตั้งเป้าหมายในการผลิตนักวิทยาศาสตร์ปีละ 180 คน
(2) แผนการดำเนินการพัฒนาและส่งเสริมผู้มีความสามารถพิเศษทางเทคโนโลยี ปี พ.ศ. 2561 - 2564 (ตามช่วงเวลาดำเนินการในแผนพัฒนาฯ ฉบับที่ 12) โดยเน้นการสร้างสังคมนวัตกรรม ส่งเสริมการศึกษา STEM ผลิตกำลังคนในสาขาที่ขาดแคลน และให้บุคลากรที่ทำงานการวิจัยในภาครัฐสามารถทำงานในภาคเอกชนได้ ทั้งนี้ จะเพิ่มการพัฒนาโครงสร้างพื้นฐานทางวิทยาศาสตร์และเทคโนโลยี การวิจัยพัฒนา และนวัตกรรม โดยเป้าหมายหลักของ พสวท. 4.0 จะมุ่งเน้นการสร้างนักวิทยาศาสตร์พื้นฐานและวิทยาศาสตร์ประยุกต์ เพื่อเป็นฐานรองรับและสนับสนุนการพัฒนาองค์ความรู้ด้านวิทยาศาสตร์ เทคโนโลยี การวิจัยพัฒนา และการสร้างสรรค์นวัตกรรมที่เป็นประโยชน์ต่อการเพิ่มศักยภาพการแข่งขันในเวทีโลก ซึ่งสอดรับกับวิสัยทัศน์ประเทศไทย 4.0 ของรัฐบาล
จากนั้น ที่ประชุมได้พิจารณาและมีมติเห็นชอบร่างยุทธศาสตร์การพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยีของประเทศ ปี พ.ศ. 2560 -2579 เพื่อกำหนดทิศทางการพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยี โดยให้มีความสอดคล้องกับแผนพัฒนากำลังคนเพื่อพัฒนาประเทศไทยเข้าสู่ Thailand 4.0 ตามที่ รองนายกรัฐมนตรี (พลอากาศเอกประจิน จั่นตอง) ในฐานะประธานกรรมการ ได้มีมติมอบหมายให้สถาบันส่งเสริมการสอนวิทยาศาสตร์และเทคโนโลยี (สสวท.) เป็นหน่วยงานหลักในการประสานงานการจัดทำยุทธศาสตร์การพัฒนา และส่งเสริมผู้มีความสามารถพิเศษทางวิทยาศาสตร์และเทคโนโลยีของประเทศ
ทั้งนี้ จุดประสงค์หลักของร่างดังกล่าวคือ การสรรหา การพัฒนา และการส่งเสริมผู้ที่มีความสามารถพิเศษด้านวิทยาศาสตร์ คณิตศาสตร์และเทคโนโลยี ให้ได้รับการพัฒนาด้านการศึกษาอย่างเต็มศักยภาพและมีความต่อเนื่อง ตั้งแต่แรกเกิดจนถึงระดับการศึกษาสูงสุด ตลอดจนส่งเสริมให้มีโอกาสในการค้นคว้า วิจัย ทางวิทยาศาสตร์ คณิตศาสตร์และเทคโนโลยี เพื่อการพัฒนาตนเองให้มีศักยภาพสูงขึ้น นำไปสู่การเป็นนักวิจัยในระดับชั้นนำของประเทศ ซึ่งสามารถสร้างองค์ความรู้ ด้านผลิตภัณฑ์ และนวัตกรรม สนองตอบความต้องการของประเทศได้อย่างแท้จริง
ตอนท้ายของการประชุม รองนายกรัฐมนตรีฝากถึงแผนงานนโยบายการดำเนินงานพัฒนาและส่งเสริมผู้มีความสามารถพิเศษทางวิทยาศาสตร์และเทคโนโลยีว่า ทุกหน่วยงานจะต้องช่วยกันสร้างกลไกและกระบวนการต่าง ๆ ให้ชัดเจน โดยให้แต่ละหน่วยงานจำเป็นต้องแบ่งงานให้ชัดเจนว่าแต่ละหน่วยงานทำหน้าที่อย่างไร และที่สำคัญต้องเขียนแผนงานและเป้าหมายของการดำเนินงานให้ชัดเจนว่าเป้าหมายที่จะเดินไปในอนาคตข้างหน้ามีอะไรบ้าง ก็เพื่อจะได้ต่อยอดความสำเร็จในปัจจุบันไปจนถึงเป้าหมายในอนาคตที่วางไว้ได้ และรองนายกรัฐมนตรีได้กล่าวทิ้งท้ายว่า “วิทยาศาสตร์เป็นพื้นฐานของานวิจัยทั้งหมด”
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3486
