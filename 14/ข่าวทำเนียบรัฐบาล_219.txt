รัฐบาลไทย-ข่าวทำเนียบรัฐบาล-ผลการประชุมคณะกรรมการขับเคลื่อนและปฏิรูปด้านการท่องเที่ยว วัฒนธรรม และการกีฬา ครั้งที่ 1/2560

วันจันทร์ที่ 15 พฤษภาคม 2560
ผลการประชุมคณะกรรมการขับเคลื่อนและปฏิรูปด้านการท่องเที่ยว วัฒนธรรม และการกีฬา ครั้งที่ 1/2560
ผลการประชุมคณะกรรมการขับเคลื่อนและปฏิรูปด้านการท่องเที่ยว วัฒนธรรม และการกีฬา ครั้งที่ 1/2560
วันนี้ (15 พฤษภาคม 2560) เวลา 10.00 น. ณ ห้องประชุมคณะรัฐมนตรี ชั้น 2 สำนักเลขาธิการคณะรัฐมนตรี ทำเนียบรัฐบาล พลเอก ธนะศักดิ์ ปฏิมาประกร รองนายกรัฐมนตรี เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 6 คณะกรรมการขับเคลื่อนและปฏิรูปด้านการท่องเที่ยว วัฒนธรรม และการกีฬา ครั้งที่ 1/2560 ร่วมกับหน่วยงานที่เกี่ยวข้อง ภายหลังเสร็จสิ้นการประชุม รองนายกรัฐมนตรี นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา และนายวีระ โรจน์  พจนรัตน์ รัฐมนตรีว่าการกระทรวงวัฒนธรรม ได้ร่วมกันแถลงผลการประชุม ซึ่งสรุปสาระสำคัญ ดังนี้
ที่ประชุมรับทราบความคืบการขับเคลื่อนและปฏิรูปด้านการท่องเที่ยว วัฒนธรรม และการกีฬา ครั้งที่ 1/2560 ซึ่งผลการดำเนินงานที่ผ่านมามีความคืบหน้าเป็นอย่างมาก โดยเฉพาะศักยภาพด้านการท่องเที่ยวของประเทศไทยมีศักยภาพที่สูงในด้านวัฒนธรรม ประเพณีอันงดงาม และมรดกทางธรรมชาติที่สวยงาม โดยจะมีการนำการกีฬามาผสมผสานร่วมกันในเรื่องของการท่องเที่ยวให้กลายเป็น Sport Tourism ซึ่งจะมีส่วนช่วยในการสร้างความมั่นคง สร้างรายได้ และช่วยเพิ่มศักยภาพของการท่องเที่ยวในท้องถิ่น
นอกจากนี้ ที่ประชุมยังได้มีมติเห็นชอบเรื่อง การจัดเกณฑ์มาตรฐานคุณธรรมแห่งชาติ และร่างพระราชกฤษฎีกาจัดตั้งศูนย์คุณธรรม (องค์การมหาชน) (ฉบับที่ ....) พ.ศ. .... ซึ่งวัตถุประสงค์เพื่อต้องการพัฒนาเกณฑ์มาตรฐานคุณธรรมแห่งชาติ เพื่อช่วยส่งเสริม สนับสนุน ให้คำปรึกษาแก่ภาครัฐ ภาคเอกชน และภาคประชาสังคม เพื่อจะได้นำเกณฑ์มาตรฐานดังกล่าวไปสู่การปฏิบัติได้จริง โดยเกณฑ์มาตรฐานในการพิจารณานั้น จะใช้เกณฑ์มาตรฐานต่าง ๆ เช่น เกณฑ์รางวัลคุณภาพแห่งชาติ (Thailand Quality Award : TQA) เกณฑ์มาตรฐานองค์กรส่งเสริมคุณธรรมโดยคณะกรรมการผู้ตรวจประเมิน และเกณฑ์มาตรฐานกลางขององค์กรคุณธรรม
รวมทั้งเห็นชอบการจัดตั้งสถาบันวิทยาศาสตร์การกีฬาแห่งประเทศไทย (Thailand Institute of Sports Science : TISS) ซึ่งจะเป็นหน่วยงานหลักในการทำหน้าที่ในการศึกษาวิจัยพัฒนาองค์ความรู้ด้านวิทยาศาสตร์การกีฬา รวมถึงการรวบรวมข้อมูลองค์ความรู้เพื่อเผยแพร่ให้ทุกภาคส่วนที่เกี่ยวข้องในทุกช่องทาง ร่วมถึงแนวทางการปฏิบัติสำหรับประชาชนทุกกลุ่มในการออกกำลังกาย เช่น ข่าวสารทางวิชาการ องค์ความรู้ รูปแบบการเล่นกีฬา การออกกำลังอย่างถูกวิธีเพื่อให้เหมาะกับวัย เพศ และอายุของแต่ละคนอีกด้วย
*********************************
กลุ่มประชาสัมพันธ์แบะเผยแพร่ สำนักโฆษก

ที่มา : http://www.thaigov.go.th/news/contents/details/3742
