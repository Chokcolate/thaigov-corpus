รัฐบาลไทย-ข่าวทำเนียบรัฐบาล-รมว.ดิจิทัลฯ นำคณะผู้แทนไทยร่วมประชุม “รัฐมนตรีอาเซียนด้านความมั่นคงปลอดภัยทางสารสนเทศ ครั้งที่ 2” ที่สิงคโปร์

วันพฤหัสบดีที่ 21 กันยายน 2560
รมว.ดิจิทัลฯ นำคณะผู้แทนไทยร่วมประชุม “รัฐมนตรีอาเซียนด้านความมั่นคงปลอดภัยทางสารสนเทศ ครั้งที่ 2” ที่สิงคโปร์
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) นำคณะผู้แทนประเทศไทยเข้าร่วมการประชุม “รัฐมนตรีอาเซียนด้านความมั่นคงปลอดภัยทางสารสนเทศ ครั้งที่ 2 (The 2nd ASEAN Ministerial Conference on Cybersecurity)” ณ สาธารณรัฐสิงคโปร์ โดยมี ดร.ยาคอบ อิบราฮิม รัฐมนตรีว่าการกระทรวงสื่อสารและสารสนเทศของสาธารณรัฐสิงคโปร์ เป็นประธานการประชุมฯ ซึ่งมีวัตถุประสงค์เพื่อหารือเรื่องการลดความเหลื่อมล้ำด้านนโยบาย การพัฒนาศักยภาพด้านความมั่นคงปลอดภัยทางไซเบอร์ในอาเซียน และความท้าทายในการสร้างความมั่นคงและความพร้อมรับมือบนโลกของไซเบอร์ โดยเป็นการประชุมระดับรัฐมนตรีที่มีหน้าที่ดูแลความมั่นคงปลอดภัยทางสารสนเทศจากกลุ่มประเทศอาเซียน 10 ประเทศ พร้อมด้วยตัวแทนจากประเทศออสเตรเลีย จีน ญี่ปุ่น นิวซีแลนด์ และสหรัฐอเมริกา เข้าร่วมด้วย นอกจากนั้น ดร. พิเชฐฯ ยังได้มีโอกาสหารือทวิภาคีร่วมกับ นายร็อบ จอยซ (Mr.Rob Joyce) ผู้เชี่ยวชาญพิเศษของประธานาธิบดีสหรัฐอเมริกา ด้านความมั่นคงปลอดภัยทางไซเบอร์ ประจำทำเนียบขาว สหรัฐอเมริกา เกี่ยวกับการตระหนักถึงความมั่นคงปลอดภัยทางไซเบอร์ที่เอื้อต่อสภาพแวดล้อมในการดำเนินธุรกิจ เพื่อสร้างความเชื่อมั่นต่อนักลงทุน โดยเฉพาะการปกป้องโครงสร้างพื้นฐานที่มีความสำคัญต่อภาครัฐและภาคเอกชน เมื่อวันที่ 18 กันยายน 2560 ณ สาธารณรัฐสิงคโปร์
*************************

ที่มา : http://www.thaigov.go.th/news/contents/details/6843
