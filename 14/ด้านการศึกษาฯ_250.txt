รัฐบาลไทย-ข่าวทำเนียบรัฐบาล-รมว.ศธ."ธีระเกียรติ" เปิดการสัมมนาผู้บริหารโรงเรียนไทยรัฐวิทยา ครั้งที่ 36 ที่อุบลราชธานี

วันศุกร์ที่ 21 กรกฎาคม 2560
รมว.ศธ."ธีระเกียรติ" เปิดการสัมมนาผู้บริหารโรงเรียนไทยรัฐวิทยา ครั้งที่ 36 ที่อุบลราชธานี
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ บรรยายพิเศษภายหลังเป็นประธานเปิดการสัมมนาผู้บริหารโรงเรียนไทยรัฐวิทยา ครั้งที่ 36 ภายใต้แนวคิด "Thairath Vithaya 4.0"
ข่าวสำนักงานรัฐมนตรี 382/2560
รมว.ศธ."ธีระเกียรติ" เปิดการสัมมนาผู้บริหารโรงเรียนไทยรัฐวิทยา ครั้งที่ 36 ที่อุบลราชธานี
จังหวัดอุบลราชธานี - นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ บรรยายพิเศษภายหลังเป็นประธานเปิดการสัมมนาผู้บริหารโรงเรียนไทยรัฐวิทยา ครั้งที่ 36 ภายใต้แนวคิด "Thairath Vithaya 4.0" เมื่อวันพฤหัสบดีที่ 20 กรกฎาคม 2560 ณ โรงแรมลายทอง อำเภอเมืองอุบลราชธานี โดยมีผู้มีเกียรติเข้าร่วมจำนวนมาก อาทิ นายมานิจ สุขสมจิตร กรรมการบริหารมูลนิธิไทยรัฐและบรรณาธิการอาวุโสหนังสือพิมพ์ไทยรัฐ, นายสมศักดิ์ จังตระกุล ผู้ว่าราชการจังหวัดอุบลราชธานี, นายกมล รอดคล้าย เลขาธิการสภาการศึกษา, นางสาวดุริยา อมตวิวัฒน์ ศึกษาธิการภาค 13, นายชาญชัย รสจันทร์ ศึกษาธิการจังหวัดอุบลราชธานี คณะผู้บริหารการศึกษาในพื้นที่จังหวัดอุบลราชธานี รวมทั้งผู้บริหารโรงเรียนไทยรัฐวิทยาทั่วประเทศ 101 โรงเรียน
● ข้อมูลพื้นฐานระบบการศึกษาของประเทศ (Education in THAILAND)
นพ.ธีระเกียรติ เจริญเศรษฐศิลป์  กล่าวว่า หากพิจารณาจากข้อมูลสนับสนุนเชิงประจักษ์ (Evidence-based Policy) ที่ได้อ้างอิงจากผลประเมินจากการทดสอบ PISA (Programme for International Student Assessment) จัดโดยองค์กรความร่วมมือและพัฒนาทางเศรษฐกิจ หรือที่เรียกว่า OECD (Organization for Economic Cooperation and Development) ซึ่งเปรียบเสมือนเป็นปรอทวัดอุณหภูมิการศึกษาที่สำคัญของโลก ในวิชาที่เป็นหัวใจของการพัฒนา 3 วิชา คือ คณิตศาสตร์ วิทยาศาสตร์ และการอ่าน โดยทำการประเมินทุก ๆ 3 ปี เพื่อเปรียบเทียบผลการจัดการศึกษาสำหรับเด็กอายุ 15 ปี ในประเทศตนเองและกับประเทศอื่น ๆ
ปี พ.ศ.2543 (ค.ศ.2000) เป็นปีที่ประเทศไทยเริ่มมีการปฏิรูปการศึกษาครั้งใหญ่ของประเทศ และเป็นปีที่ไทยเข้าร่วม PISA ซึ่งผลคะแนนของการทดสอบ PISA ทุก ๆ 30 คะแนนที่ห่างจากค่าเฉลี่ย PISA จะเท่ากับ 1 ปีการศึกษา นั่นก็คือผลสอบปีล่าสุด พบว่าเด็กไทยอายุ 15 ปีที่เข้ารับการทดสอบ PISA มีความรู้ใน 3 วิชาดังกล่าว ห่างจากประเทศที่พัฒนาแล้วโดยเฉลี่ยเกือบ 3 ปีการศึกษา หรือยังคงอยู่ห่างจากสิงคโปร์ 5 ปีการศึกษา นอกจากนี้ ข้อมูลการสอบ PISA ในช่วงเวลา 16 ปีที่ผ่านมาก็พบด้วยว่า เด็กที่ติดอันดับสูงสุดของไทย 10% ได้คะแนนเฉลี่ยเกือบ 550 คะแนน แต่เด็กที่อ่อนที่สุดได้คะแนนเฉลี่ย 350 คะแนน ซึ่งเท่ากับว่าเราห่างกันเอง 200 คะแนน มากกว่าเราห่างจากสิงคโปร์ สะท้อนให้เห็นว่าทิศทาง 16 ปีที่ผ่านมา วิธีการและการลงทุนในการปฏิรูปการศึกษาด้านต่าง ๆ ของไทยล้มเหลว เพราะช่องว่างทางการศึกษาไม่ได้ลดลง
ทั้งนี้ เมื่อวิเคราะห์กลุ่มโรงเรียนที่เข้ารับการทดสอบ PISA ของไทย พบว่าโรงเรียนสังกัดกรุงเทพมหานคร (กทม.) ได้คะแนนต่ำที่สุด ถัดมาตามลำดับคือโรงเรียนในสังกัด อบต./อบจ., โรงเรียนขยายโอกาสทางการศึกษา, โรงเรียนเอกชน, โรงเรียนมัธยมศึกษาทั่วไป, โรงเรียนสาธิต จนถึงกลุ่มที่ได้คะแนนสูงที่สุดซึ่งเป็นกลุ่มโรงเรียนชั้นนำ เช่น เตรียมอุดมศึกษา สวนกุหลาบวิทยาลัย และกลุ่มโรงเรียนวิทยาศาสตร์ คือ จุฬาภรณราชวิทยาลัย และมหิดลวิทยานุสรณ์ ตามลำดับ ส่วนคะแนนการสอบของโรงเรียนขยายโอกาสฯ ทำให้เห็นว่าไม่ได้มีคุณภาพต่ำไปกว่าโรงเรียนมัธยมศึกษาทั่วไป
สิ่งเหล่านี้ เป็นความจำเป็นที่รัฐบาลและกระทรวงศึกษาธิการ ต้องให้ความสนใจในการปฏิรูปการศึกษาครั้งนี้ เพื่อแก้ปัญหาใน 2 เรื่องหลัก คือ "ความเหลื่อมล้ำทางการศึกษา" และ "ยกระดับคุณภาพการศึกษา"เพื่อต้องการยกระดับเส้นล่างสุดของคะแนนสอบ PISA ให้ขึ้นมา ในขณะที่โรงเรียนชั้นนำ เช่น มหิดลวิทยานุสรณ์ ซึ่งสูงติดอันดับต้นของโลก และสูงกว่าสิงคโปร์ ก็ไม่น่าห่วงโรงเรียนเหล่านี้
ดังนั้น กระทรวงศึกษาธิการจึงได้ให้ความสำคัญกับการพัฒนา และการจัดสรรทรัพยากรให้แก่โรงเรียนที่อยู่ในพื้นที่ห่างไกลและอยู่ในระดับล่างสุด แต่ในขณะเดียวผลการวิเคราะห์ยังพบว่า "จนแล้ว ไม่จำเป็นต้องมีผลการเรียนตามความยากจน" ซึ่งตัวอย่างที่ดีคือประเทศมาเก๊า ฮ่องกง เวียดนาม และเอสโตเนีย ที่ได้อันดับ PISA ติดอันดับต้นของโลก โดยเฉพาะเด็กยากจนที่สุดของเวียดนามสามารถเอาชนะเด็กที่มีความพร้อมหรือเด็กรวยที่สุดของ OECD ที่อยู่ในกลุ่มประเทศยุโรปได้ ทำให้เห็นบทเรียนสำคัญของเวียดนามที่ทำให้ประสบความสำเร็จ คือ การส่งเสริมให้เด็กอยากที่จะเรียนหนังสือ (Mindset) เพราะสถิติพบว่าเด็กเวียดนามตื่นเต้นกับการเรียนหนังสืออยู่ตลอดเวลา โดยในจำนวนเด็ก 100 คนจะพบเด็กอยากเรียนหนังสือมากถึง 77 คน ส่วนเด็กไทยที่อยากเรียนหนังสือใน 100 คนจะพบเพียง 18 คน
● การปฏิรูปหลักของกระทรวงศึกษาธิการ
นพ.ธีระเกียรติ เจริญเศรษฐศิลป์  กล่าวว่า จากปัญหาความเหลื่อมล้ำและคุณภาพการศึกษาของไทย กระทรวงศึกษาธิการจึงได้หยิบยกประเด็นปัญหาสำคัญมาปฏิรูปการศึกษา คือ การพัฒนาครูทั้งระบบ, Education to Employment (E-to-E), ภาษาอังกฤษ, การบริหารราชการของกระทรวงศึกษาธิการในภูมิภาค, STEMและเรื่องอื่น ๆ เช่น การแต่งตั้งคณะกรรมการอิสระเพื่อการปฏิรูปการศึกษา การจัดการศึกษาระดับปฐมวัย การเพิ่มวิชาภูมิศาสตร์และ ICT เป็นต้น (ตามภาพล่าง)
การพัฒนาครูทั้งระบบ  มีแนวทางดำเนินการ เช่น
การปรับระบบสอบคัดครู โดยใช้ข้อสอบกลาง เพื่อเป็นมาตรฐานเดียวกันทั้งประเทศ
เปิดรับครูเก่งในครูสาขาขาดแคลน
ครูคืนถิ่น
การให้งบประมาณเพื่อการฝึกอบรมพัฒนาครูจานวน 10,000บาท/คน/ปี (ครูสมัครแล้ว 200,000 คน)
การปรับเปลี่ยนเกณฑ์วิทยฐานะครูทั้งระบบ
การจัดตั้งสถาบันคุรุพัฒนา
Education to Employment (E-to-E) มีแนวทางดำเนินการ เช่น
โครงการค่ายอาชีวะฤดูร้อน (Vocational Boot Camp) เช่น เปลี่ยนโรงงานเป็นโรงเรียน (Education to Employment) ใช้ Short Enhancement Courses มากขึ้น และผู้เรียนได้รับเครดิต เอกชนร่วม 1,500 บริษัท ผู้เข้าร่วมอบรม 80,000 คน เป็นต้น
ทวิภาคีแนวใหม่ให้ภาคเอกชนเป็นผู้นำ เช่น MOU กับ บริษัท บิ๊กซี ซุปเปอร์เซ็นเตอร์ จำกัด (มหาชน) ใน 4 สาขาวิชา โดยมีนักศึกษาอาชีวศึกษาจำนวน 5,000 คน ฝึกงานใน 100 สาขาบิ๊กซี รถไฟฟ้าความเร็วสูง กรุงเทพ-หนองคาย ร่วมฝึกอบรมนักเรียนนักศึกษาและเน้นการถ่ายทอดเทคโนโลยี เป็นต้น
ภาษาอังกฤษ มีแนวทางดำเนินการ เช่น
เพิ่มชั่วโมงเรียนภาษาอังกฤษเป็น 5 ชั่วโมงต่อสัปดาห์ในระดับประถมศึกษาที่ 1-3
English CEFR Thai
English Boot Camp
Echo English/Echo Hybrid/Echo Vocational
English Boot Camp 12 regional centres (กำลังขยายเป็น 18 regional centres regional centres ให้ครูผ่านการอบรม 20,000 คน)
การบริหารราชการของกระทรวงศึกษาธิการในภูมิภาค มีแนวทางดำเนินการ เช่น
ตั้งสำนักงานศึกษาภาค (ศธภ.) และสำนักงานศึกษาธิการจังหวัด (ศธจ.) รวมทั้งคณะกรรมการศึกษาธิการจังหวัด (กศจ.)
ตั้งคณะอนุกรรมการ 3 คณะ ใน กศจ. คือ คณะอนุกรรมการบริหารงานบุคคล คณะอนุกรรมการเกี่ยวกับการพัฒนาคุณภาพการศึกษา และคณะอนุกรรมการบริหารราชการเชิงยุทธศาสตร์
STEM มีแนวทางดำเนินการ เช่น
เปลี่ยนวิธีการพัฒนาครู STEM การใช้ศูนย์ STEM และวิธีการประเมิน STEM โดยให้ สสวท. เป็นผู้ประเมิน
เปลี่ยนหลักสูตร คณิตศาสตร์และวิทยาศาสตร์
เพิ่มวิชา ICT
จัดตั้ง PISA Center
จัดตั้ง Regional STEM SEAMEO Center
การเรียนการสอนแบบ LAB และ พัฒนาห้อง LAB ในโรงเรียน
● การดำเนินการตามนโยบาย Thailand 4.0
นพ.ธีระเกียรติ เจริญเศรษฐศิลป์  กล่าวว่า โลกได้มีการปฏิวัติอุตสาหกรรม (Industrial Revolution) มาแล้ว 4 ครั้ง นับตั้งแต่ครั้งแรกที่ได้เป็นการปฏิวัติอุตสาหกรรมระบบกลไก (Mechanical) ครั้งที่ 2 เป็นการปฏิวัติอุตสาหกรรมไฟฟ้า (Electrical) ครั้งที่ 3 การปฏิวัติอุตสาหกรรมดิจิทัล (Digital) และครั้งที่ 4 ในเวลานี้ คือ การปฏิวัติอุตสาหกรรมแบบบูรณาการ (Integral) ซึ่งส่งผลให้ระบบสมอง ทั้งสมองมนุษย์ สมองเทียม สมองกล ประมวลผลจนมีความรวดเร็วมากยิ่งขึ้นเรื่อย ๆ และมีการใช้สมองกลควบคุมเครื่องจักรกลโดยอัตโนมัติมากขึ้น เช่น โครงการSmart City ในหลายนครชั้นนำของโลก
สำหรับนโยบาย Thailand 4.0 คือ โมเดลในการพัฒนาเศรษฐกิจของรัฐบาล ซึ่งเป็นการขับเคลื่อนเศรษฐกิจด้วยนวัตกรรม โดยนำเอาความคิดสร้างสรรค์เป็นแรงผลักดัน และนำนวัตกรรมเข้ามาช่วย เปลี่ยนจากการผลิตสินค้าไปสู่การบริการมากขึ้นที่จะมีกลุ่มอุตสาหกรรมใหม่ (New S-Curve) เพิ่มเข้ามา
กระทรวงศึกษาธิการจึงมีส่วนสำคัญต่อการขับเคลื่อนประเทศ ให้สังคมไทยเป็นสังคมที่สมดุล มีคุณภาพ มีการผลิตกำลังคนเพื่อสนองตอบความต้องการกำลังคน ทั้งสาขาวิชา First S-Curve และ New S-Curve รวมทั้งการน้อมนำศาสตร์พระราชาเข้าสู่การพัฒนา Thailand 4.0 มีโครงการโรงเรียนคุณธรรมเกิดขึ้น โดยครูรุ่นใหม่จะต้องสร้างระบบการศึกษาและเรียนรู้ที่เน้นให้เด็กคิดวิเคราะห์มากขึ้น เพื่อให้สังคมไทยมีความเท่าเทียม ลดความเหลื่อมล้ำ และมุ่งไปสู่การพัฒนาคุณภาพการศึกษาในทุกระดับทุกประเภท
อย่างไรก็ตาม การปฏิรูปการศึกษาที่ผ่านมาล้มเหลว ก็เพราะเรามักจะมีแต่คำสั่ง Top-Down หรือสั่งการจากส่วนกลางลงไป แต่ความสำคัญของการปฏิรูปควรอยู่ที่ทิศทาง (Direction) ที่ชัดเจน เห็นภาพไกล ๆ ได้ ดังจะเห็นได้ว่านับตั้งแต่การปฏิรูปการศึกษาครั้งแรก (พ.ศ.2543) จนถึงปัจจุบัน มีรัฐมนตรีว่าการกระทรวงศึกษาธิการ 20 คน ซึ่งส่งผลให้นโยบายทางการศึกษาขาดความต่อเนื่อง จึงต้องการให้นำเรื่องการศึกษาออกจากการเมือง นักเลือกตั้งที่เข้ามาต้องไม่ทำลายสิ่งดี ๆ ทางการศึกษาที่วางไว้ ไม่เช่นนั้นประเทศจะถอยหลังลงไปอีก กระทรวงศึกษาธิการในสมัยนี้จึงต้องการรับฟังความคิดเห็นจากครูและผู้บริหาร เพราะต้องการให้ครูเป็นผู้กำหนดชะตาชีวิตด้วยตนเอง
บัลลังก์ โรหิตเสถียร: สรุป/รายงาน
นวรัตน์ รามสูต: ถ่ายภาพ

ที่มา : http://www.thaigov.go.th/news/contents/details/5379
