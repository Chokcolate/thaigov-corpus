รัฐบาลไทย-ข่าวทำเนียบรัฐบาล-ปลัด พม. นำหลักกัลยาณมิตร บูรณาการเร่งขับเคลื่อนงานด้านการป้องกันปัญหาการค้ามนุษย์

วันศุกร์ที่ 10 พฤศจิกายน 2560
ปลัด พม. นำหลักกัลยาณมิตร บูรณาการเร่งขับเคลื่อนงานด้านการป้องกันปัญหาการค้ามนุษย์
ปลัด พม. นำหลักกัลยาณมิตร บูรณาการเร่งขับเคลื่อนงานด้านการป้องกันปัญหาการค้ามนุษย์
วันนี้ (10 พ.ย. 60) เวลา 11.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ในฐานะเลขานุการคณะกรรมการป้องกันและปราบปรามการค้ามนุษย์ ร่วมประชุมหารือการดำเนินงานด้านการป้องกันปัญหาการค้ามนุษย์ โดยมีพลเอกมงคล เผ่าพงษ์คล้าย ประธานที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานการประชุม พร้อมด้วยผู้แทนหน่วยงานที่เกี่ยวข้อง อาทิ กระทรวงแรงงาน โดยกรมสวัสดิการและคุ้มครองแรงงาน กรมการจัดหางาน กระทรวงการต่างประเทศ โดยกรมการกงสุล กรมอเมริกาและแปซิฟิกใต้ กรมองค์การระหว่างประเทศ กระทรวงเกษตรและสหกรณ์ โดยกรมประมง และศูนย์บัญชาการแก้ไขปัญหาการทำการประมงผิดกฎหมาย (ศปมผ.) เข้าร่วมหารือ ซึ่งบรรยากาศเป็นแบบเรียบง่ายและเป็นกันเอง จากนั้นได้รับประทานอาหารกลางวันร่วมกัน เพื่อสร้างความสัมพันธ์อันดีระหว่างการดำเนินงาน ณ ห้องรับรอง ชั้น 9 กระทรวง พม. สะพานขาว กรุงเทพฯ
นายพุฒิพัฒน์ กล่าวว่า สำหรับการหารือในวันนี้ ได้หารือถึงการดำเนินงานด้านการป้องกันปัญหาการค้ามนุษย์ในประเด็นปัญหา ข้อขัดข้อง และความร่วมมือในการทำงานโดยเฉพาะด้านแรงงาน อีกทั้ง ในเรื่องข้อเสนอแนะของสหรัฐอเมริกา ในรายงาน Tip Report ประจำปี 2560 ด้านการป้องกัน เช่น การฝึกอบรมทีมสหวิชาชีพ และพนักงานตรวจแรงงาน เพื่อเพิ่มประสิทธิภาพการตรวจเรือประมง ซึ่งจะนำไปสู่การคัดแยกผู้เสียหายและการคุ้มครองช่วยเหลือ การดำเนินคดีกับผู้กระทำผิด นอกจากนี้ กระทรวง พม. ยังได้จัดตั้งศูนย์ปฏิบัติการต่อต้านการค้ามนุษย์ เพื่อขับเคลื่อนงานให้มีประสิทธิภาพยิ่งขึ้น
"ทั้งนี้ กระทรวง พม. พร้อมบูรณาการร่วมกับหน่วยงานที่เกี่ยวข้องขับเคลื่อนงานด้านการป้องกันและแก้ไขปัญหาการค้ามนุษย์อย่างเต็มที่ เพื่อร่วมกันแก้ปัญหาดังกล่าวซึ่งเป็นวาระแห่งชาติ และมีความมุ่งมั่นในการดำเนินงานเกี่ยวกับการคุ้มครองช่วยเหลือผู้เสียหายจากการค้ามนุษย์ตามมาตรฐานสากล โดยคำนึงถึงหลักสิทธิมนุษยชนและศักดิ์ศรีความเป็นมนุษย์ของผู้เสียหายจากการค้ามนุษย์เป็นสำคัญ” นายพุฒิพัฒน์ กล่าวในตอนท้าย

ที่มา : http://www.thaigov.go.th/news/contents/details/7988
