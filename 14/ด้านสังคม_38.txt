รัฐบาลไทย-ข่าวทำเนียบรัฐบาล-รมว.พม. ชื่นชมเด็กเรียนดีสู้ชีวิตสองคน แต่ครอบครัวยากจน ที่จังหวัดนครศรีธรรมราช และสุโขทัย

วันอังคารที่ 28 มีนาคม 2560
รมว.พม. ชื่นชมเด็กเรียนดีสู้ชีวิตสองคน แต่ครอบครัวยากจน ที่จังหวัดนครศรีธรรมราช และสุโขทัย
รมว.พม. ชื่นชมเด็กเรียนดีสู้ชีวิตสองคน แต่ครอบครัวยากจน ที่จังหวัดนครศรีธรรมราช และสุโขทัย พร้อมกำชับเจ้าหน้าที่
เร่งช่วยเหลือครอบครัว หนุ่ม รปภ. ที่เสียชีวิตจากการระงับเหตุทะเลาะวิวาท บริเวณหน้าสนามมวยลุมพินี
วันนี้ (28 มี.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 601/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กหญิงวัย 13 ปี นักเรียนชั้น ป.6 โรงเรียนแห่งหนึ่งใน จังหวัดนครศรีธรรมราช เป็นเด็กเรียนดี ทำคะแนนสอบโอเน็ตวิชาเลขได้เต็ม 100 คะแนน แต่ครอบครัวมีฐานะยากจน อาศัยอยู่กับพ่อและแม่ที่มีอาชีพรับจ้างทั่วไป และพี่สาวอีกหนึ่งคน ซึ่งทั้ง 4 คน อาศัยในบ้านที่คับแคบมีสภาพเก่าทรุดโทรม ที่อำเภอท่าศาลา จังหวัดนครศรีธรรมราช และกรณีเด็กหนุ่มวัย 18 ปี เพิ่งจบการศึกษาชั้น ม.6 โรงเรียนแห่งหนึ่งใน จังหวัดสุโขทัย เป็นเด็กเรียนดี สอบติดโควตาคณะครุศาสตร์ของมหาวิทยาลัยแห่งหนึ่งใน จังหวัดอุตรดิตถ์ แต่ครอบครัวมีฐานะยากจน  ทำให้ไม่มีเงินส่งเสียให้เรียนต่อ  โดยทุกวันเด็กหนุ่มจะช่วยแบ่งเบาภาระของครอบครัว ด้วยการเก็บผักสวนครัวไปขาย มีรายได้วันละ 60-70 บาท ที่ อำเภอบ้านด่านลานหอย จังหวัดสุโขทัย นั้น  ตนขอชื่นชมในความตั้งใจและความขยันหมั่นเพียรของเด็กทั้งสองคน ที่มีความประพฤติดีและไม่ย่อท้อต่อความยากลำบากในชีวิต  เป็นแบบอยางที่ดีให้กับเยาวชนในปัจจุบัน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) และพัฒนาสังคมและความมั่นคงของมนุษย์จังหวัดสุโขทัย (พมจ.สุโขทัย) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมบ้าน พร้อมตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและเยาวชนของกระทรวงการพัฒนาสังคมฯ อีกทั้งมอบสิ่งของเครื่องใช้ที่จำเป็น นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแลในเรื่องการศึกษาเล่าเรียนของเด็กทั้งสองอย่างต่อเนื่อง และปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ
พลตำรวจเอก อดุลย์ กล่าวเพิ่มเติมว่า สำหรับกรณีชายหนุ่มวัย 26 ซึ่งเป็นเจ้าหน้าที่รักษาความปลอดภัย ถูกคนร้ายใช้อาวุธปืนยิงเสียชีวิต หลังพยายามเข้าระงับเหตุการณ์ทะเลาะวิวาท บริเวณหน้าสนามมวยลุมพินี ภายหลังการตรวจสอบพบว่า ชายหนุ่มคนดังกล่าวเป็นคนตั้งใจทำงาน ขยัน อีกทั้งยังต้องรับภาระเลี้ยงดูลูกวัย 4 เดือน และแม่วัยชราที่พิการตาบอด ที่อาศัยอยู่ อำเภอกุดรัง จังหวัดมหาสารคาม นั้น ตนขอแสดงความเสียใจกับครอบครัวผู้เสียชีวิตจากเหตุการณ์ดังกล่าว ทั้งนี้ ได้กำชับให้พัฒนาสังคมและความมั่นคงของมนุษย์จังหวัดมหาสารคาม (พมจ.มหาสารคาม) ลงพื้นที่เยี่ยมบ้านพร้อมตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวงการพัฒนาสังคมฯ โดยเฉพาะการเยียวยาฟื้นฟูสภาพจิตใจครอบครัวอย่างใกล้ชิด และแนะนำบริการสิทธิสวัสดิการที่เหมาะสมตามกฎหมาย
“กรณีเด็กชายวัย 7 ขวบ ป่วยหลายโรครุมเร้า ทั้งพิการทางสมองตั้งแต่กำเนิด โรคกล้ามเนื้อชักเกร็ง ปอดติดเชื้ออย่างรุนแรง และหายใจเองไม่ได้ ต้องเจาะคอเพื่อให้อาหารทางสายยาง ไม่สามารถช่วยเหลือตัวเองได้ ขณะนี้ นอนรักษาตัวอยู่ที่โรงพยาบาลแห่งหนึ่งในจังหวัดพิษณุโลก โดยมีผู้เป็นแม่วัย 20 ปี เฝ้าดูแลตลอดเวลา ซึ่งในระหว่างเฝ้าไข้เด็กหญิง ผู้เป็นแม่จะนั่งทำกิ๊บติดผมและที่คาดผม โพสต์ขายในเฟซบุ๊ก เพื่อเก็บเงินซื้อเครื่องช่วยหายใจ ที่มีราคาสูงกว่า 2 แสนบาท นั้น  ตนได้กำชับให้พัฒนาสังคมและ  ความมั่นคงของมนุษย์จังหวัดพิษณุโลก (พมจ.พิษณุโลก) ลงพื้นที่เยี่ยมบ้านพร้อมตรวจสอบข้อเท็จจริงและประเมินทางสังคม     ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้พิการของกระทรวงการพัฒนาสังคม อีกทั้ง     มอบสิ่งของเครื่องใช้ที่จำเป็นสำหรับเด็ก นอกจากนี้ ประสานความร่วมมือกับหน่วยงานที่เกี่ยวข้องในพื้นที่ให้การช่วยเหลือดูแล   ในเรื่องการรักษาพยาบาลของเด็กในระยะยาวต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/2694
