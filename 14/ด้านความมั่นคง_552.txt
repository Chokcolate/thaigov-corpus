รัฐบาลไทย-ข่าวทำเนียบรัฐบาล-กระทรวงมหาดไทย เดินหน้าเร่งพัฒนาประสิทธิภาพการทำงานบุคลากรในสังกัด เน้นย้ำ “คนมหาดไทย” ต้องเตรียมพร้อมรับการเปลี่ยนแปลง และเรียนรู้ตลอดชีวิต

วันอังคารที่ 9 มกราคม 2561
กระทรวงมหาดไทย เดินหน้าเร่งพัฒนาประสิทธิภาพการทำงานบุคลากรในสังกัด เน้นย้ำ “คนมหาดไทย” ต้องเตรียมพร้อมรับการเปลี่ยนแปลง และเรียนรู้ตลอดชีวิต
กระทรวงมหาดไทย เดินหน้าเร่งพัฒนาประสิทธิภาพการทำงานบุคลากรในสังกัดเน้นย้ำ “คนมหาดไทย” ต้องเตรียมพร้อมรับการเปลี่ยนแปลง และเรียนรู้ตลอดชีวิต
วันนี้ (8 ม.ค. 61) เวลา 08.30 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย เป็นประธานในพิธีเปิดการอบรม “หลักสูตรการเพิ่มประสิทธิภาพในการทำงานสำหรับข้าราชการระดับต้น” ซึ่งจัดโดยสถาบันดำรงราชานุภาพ สำนักงานปลัดกระทรวงมหาดไทย เพื่อพัฒนาบุคลากรในสังกัดให้มีความรู้ ความเข้าใจในบริบทโลก รู้ทิศทางการพัฒนาประเทศและความเป็นกระทรวงมหาดไทย เพื่อพัฒนาสมรรถนะให้สามารถปฏิบัติงานในหน้าที่ได้อย่างมีประสิทธิภาพ โดยมีกลุ่มเป้าหมายได้แก่ ข้าราชการในสังกัดสำนักงานปลัดกระทรวงมหาดไทยทั้งในส่วนกลางและภูมิภาค (สำนักงานจังหวัด)
ใช้ระยะเวลาอบรม 5 วัน ระหว่างวันที่ 8 -12 มกราคม 2561 ณ กรุงเทพมหานคร และโรงแรมสีดารีสอร์ท จังหวัดนครนายก
โอกาสนี้ นายนิสิต จันทร์สมวงศ์ รองปลัดกระทรวงมหาดไทย ได้มอบนโยบายและแนวทางการปฏิบัติงานให้แก่ผู้เข้ารับการอบรม โดยกล่าวว่า กระทรวงมหาดไทยอยากเห็นข้าราชการในสังกัดได้มีการอบรมเพิ่มเติมความรู้ให้ก้าวทันวิทยาการใหม่ๆ โดยทุกวันนี้โลกเปลี่ยนแปลงเร็ว มีองค์ความรู้ใหม่ๆ เกิดขึ้นตลอดเวลา หากบุคลากรไม่ได้รับการพัฒนาเพิ่มเติมองค์ความรู้ จะทำให้ไม่สามารถก้าวทันสภาวะโลกที่เปลี่ยนแปลงไป และในวันนี้นับเป็นโอกาสดีที่สถาบันดำรงราชานุภาพได้จัดหลักสูตร “การเพิ่มประสิทธิภาพในการทำงานสำหรับข้าราชการระดับต้น” ขึ้น จึงขอให้ผู้เข้ารับการอบรมทุกคนได้ตั้งใจศึกษาวิชาความรู้ พึ่งตระหนักและภูมิใจว่าพวกเราเป็นกลไกสำคัญกลไกหนึ่งในการบริหารงานราชการ ซึ่งการฝึกอบรมในครั้งนี้จะทำให้พวกเราทุกคนได้มีความรู้ความเข้าใจเกี่ยวกับทิศทางการพัฒนาประเทศ นโยบายผู้บริหารและผู้นำองค์กร รวมทั้งนโยบายต่างๆ ของหน่วยงานรอบข้างในพื้นที่ ทำให้สามารถบูรณาการการทำงานร่วมกันได้ และปฏิบัติงานในหน้าที่ได้อย่างมีประสิทธิภาพ สามารถเป็นกำลังในการขับเคลื่อนงานตามภารกิจหน้าที่ได้อย่างสมบูรณ์มากยิ่งขึ้น ซึ่งปัจจุบันโลกมีการเปลี่ยนแปลงสูง โดยเฉพาะวิวัฒนาการของนวัตกรรมและเทคโนโลยีสมัยใหม่ เราจึงต้องก้าวตามให้ทันซึ่งยังรวมถึงการบริหารอารมณ์ผู้ใช้บริการ (ความต้องการของประชาชน) การบริหารจัดการในภาวะฉุกเฉิน และการเปลี่ยนแปลงใหม่ๆ เช่น การเข้าสู่ยุคThailand 4.0 การบริหารงานจังหวัดและกลุ่มจังหวัดแบบบูรณาการ การจัดทำยุทธศาสตร์การพัฒนาภาค เป็นต้น นอกจากนี้ยังมีปัญหาต่างๆ ที่อาจเกิดขึ้นในพื้นที่ เช่น แรงงานต่างด้าว การค้ามนุษย์ สาธารณภัย ซึ่งปัญหาเหล่านี้เมื่อเกิดขึ้นในพื้นที่การแก้ไขปัญหาจำเป็นต้องบูรณาการการทำงานร่วมกัน ซึ่งสำนักงานจังหวัดจะต้องทำหน้าที่บูรณาการหน่วยงานต่างๆ ในพื้นที่ให้ได้ เพื่อ “บำบัดทุกข์ บำรุงสุข” ให้กับพี่น้องประชาชน
ท้ายนี้ รองปลัดกระทรวงมหาดไทย ได้กล่าวย้ำว่า “คนมหาดไทย” ต้องเตรียมพร้อมรับการเปลี่ยนแปลง และเรียนรู้ตลอดชีวิต โดยเฉพาะผู้ปฏิบัติงานในจังหวัด ต้องรู้จักมองภาพกว้าง มองอย่างบูรณาการ รู้ขั้นตอนการปฏิบัติงานในแต่ละด้าน รู้ปัญหาที่เกิดขึ้นอย่างแท้จริงว่าเป็นงานของหน่วยงานใด เพื่อให้การแก้ไขปัญหาสำเร็จลุล่วง  และขอให้เชื่อว่า “ทำดีต้องได้ดี” โดยยืนหยัดการดำรงชีวิตและการทำงานตามหลักปรัชญาของเศรษฐกิจพอเพียง ขอให้ยึดมั่นในคุณงามความดี มีความซื่อสัตย์สุจริต รู้จักการพัฒนาตนเองอย่างสม่ำเสมอ สามารถปรับตัวให้เข้ากับสภาวะสังคมที่เปลี่ยนแปลงไป เพื่อประโยชน์สุขของประชาชนและประเทศชาติ
ครั้งที่ 4/2561
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/9253
