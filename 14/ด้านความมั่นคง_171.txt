รัฐบาลไทย-ข่าวทำเนียบรัฐบาล-กระทรวงดิจิทัลฯ แจง “ศูนย์ปฏิบัติการความมั่นคงปลอดภัยทางไซเบอร์” มีมาตั้งแต่ปี 54 เพื่อดูแลประชาชนในการใช้งานอินเทอร์เน็ต

วันพฤหัสบดีที่ 29 มิถุนายน 2560
กระทรวงดิจิทัลฯ แจง “ศูนย์ปฏิบัติการความมั่นคงปลอดภัยทางไซเบอร์” มีมาตั้งแต่ปี 54 เพื่อดูแลประชาชนในการใช้งานอินเทอร์เน็ต
กระทรวงดิจิทัลฯ
กระทรวงดิจิทัลฯ ชี้แจงกรณีแฟนเพจ “พลเมืองต่อต้าน Single Gatewayฯ” เปิดประเด็นกระทรวงดิจิทัลฯ ใช้งบประมาณ 10 ล้านบาท ตั้ง “ศูนย์ความมั่นคงไซเบอร์” เพื่อเฝ้าติดตามกลุ่มตรงข้ามรัฐบาล ไม่เป็นความจริง ยืนยันกระทรวงฯ จัดตั้ง “ศูนย์ปฏิบัติการความมั่นคงปลอดภัยทางไซเบอร์” มาตั้งแต่ปี 2554 เพื่อดูแลความปลอดภัยการใช้อินเทอร์เน็ตของประชาชนเท่านั้น ฝากประชาชนใช้วิจารณญาณในการรับข้อมูลข่าวสาร
น.อ.สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากกรณีที่มีกระแสข่าวการจัดตั้ง “ศูนย์ความมั่นคงไซเบอร์” โดยกระทรวงดิจิทัลฯ บนแฟนเพจ “พลเมืองต่อต้าน Single Gateway เพื่อเสรีภาพและความยุติธรรม #opsinglegateway” ที่เปิดประเด็นว่า กระทรวงดิจิทัลฯ ใช้เงินงบประมาณ 10 ล้านบาท จัดตั้งศูนย์ดังกล่าว เพื่อเฝ้าระวังผู้กระทำความผิดบนสื่อออนไลน์ โดยมีการวิจารณ์และโน้มน้าวให้ผู้ติดตามแฟนเพจ เห็นว่าเป็นความพยายามของรัฐบาลไทยที่จะติดตามความเคลื่อนไหวของกลุ่มตรงข้ามรัฐบาล
จากกรณีที่กล่าวมานี้ กระทรวงดิจิทัลฯ ขอชี้แจงว่า “ศูนย์ปฏิบัติการความมั่นคงปลอดภัยทางไซเบอร์” (Cyber Security Operation Center : CSOC) กระทรวงฯ จัดตั้งมาตั้งแต่ปี พ.ศ. 2554 เพื่อรองรับภารกิจในการติดตาม ตรวจสอบ รวบรวมวิเคราะห์พยานหลักฐาน และป้องกันภัยคุกคามที่อาจเกิดขึ้นจากการกระทำความผิดตาม พระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 รวมถึงการให้ความช่วยเหลือและให้ข้อแนะนำที่ถูกต้องแก่ประชาชน เพื่อให้สามารถใช้งานอินเทอร์เน็ตได้อย่างปลอดภัยและสร้างสรรค์ โดยมีเจ้าหน้าที่ปฏิบัติงานควบคุมดูแลตลอด 24 ชั่วโมง
ทั้งนี้ การปฏิบัติงานของศูนย์ฯ ดังกล่าว จะเน้นการปฏิบัติต่อกรณีที่เป็นผลกระทบต่อสาธารณะ มิได้มีวัตถุประสงค์เพื่อติดตาม หรือ ลิดรอนสิทธิ์ในการใช้งานอินเทอร์เน็ตของกลุ่มใด โดยเฉพาะจากประเด็นที่เกิดขึ้น จึงอยากฝากประชาชนผู้รับข้อมูลผ่านช่องทางต่างๆ โดยเฉพาะสื่อสังคมออนไลน์ โปรดใช้วิจารณญาณก่อนเชื่อทุกครั้ง
*************************

ที่มา : http://www.thaigov.go.th/news/contents/details/4874
