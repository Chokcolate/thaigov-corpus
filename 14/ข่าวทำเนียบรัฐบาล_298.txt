รัฐบาลไทย-ข่าวทำเนียบรัฐบาล-ประธานสมาคมผู้นำเข้าสาธารณรัฐเกาหลีใต้เข้าเยี่ยมคารวะรองนายกรัฐมนตรี

วันศุกร์ที่ 2 มิถุนายน 2560
ประธานสมาคมผู้นำเข้าสาธารณรัฐเกาหลีใต้เข้าเยี่ยมคารวะรองนายกรัฐมนตรี
ประธานสมาคมผู้นำเข้าสาธารณรัฐเกาหลีใต้เข้าเยี่ยมคารวะรองนายกรัฐมนตรี
วันนี้(2 มิ.ย. 2560) เวลา 10.00 น. นายชิน มยอง-จิน (Mr. Shin Myoung-Jin) ประธานสมาคมผู้นำเข้าสาธารณรัฐเกาหลีใต้ (Korea Importers Association : KOIMA) เคยเข้าเยี่ยมคารวะนายสมคิด จาตุศรีพิทักษ์ รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
ประธานสมาคมผู้นำเข้าฯกล่าวแสดงความยินดีที่ได้มีโอกาสหารือกับรองนายกรัฐมนตรีในวันนี้ และกล่าวว่าโดยส่วนตัวรู้สึกประทับใจกับประเทศไทย เพราะเมื่อประมาณเกือบ 40 ปีที่แล้วได้มีโอกาสมาเยือนไทยเพื่อทำธุรกิจนำเข้ายางพาราจากไทยไปเกาหลีใต้เพื่อผลิตเป็นยางรถยนต์และรองเท้า และเมื่อได้มีโอกาสกลับมาไทยครั้งนี้ก็รู้สึกประทับใจที่ได้เห็นประเทศไทยมีความเจริญเติบโตอย่างมาก พร้อมกล่าวชื่นชมรัฐบาลไทยที่ได้นำพาประเทศให้มีความก้าวหน้า นอกจากนี้ เมื่อวันที่ 31 พ.ค. 2560 ยังได้มีโอกาสเข้าเยี่ยมชมงานแสดงสินค้าอาหารประจำปี 2560 (THAIFEX 2017) ทำให้เห็นว่า ประเทศไทยมีความเชี่ยวชาญอย่างมากในอุตสาหกรรมอาหาร จึงสนใจอย่างยิ่งที่จะแสวงหาความร่วมมือทางการค้าในอุสาหกรรมอาหารกับไทยให้มากขึ้น และในกลางปีหน้ามีแผนที่จะนำคณะนักธุรกิจผู้นำเข้าจากเกาหลีใต้มาเยือนไทยเพื่อกระชับความร่วมมือด้านการค้ากับไทย หวังว่ารัฐบาลไทยจะช่วยสนับสนุนให้เกิดความร่วมมือทางการค้าระหว่างไทยและเกาหลีใต้เพิ่มมากขึ้น
ด้านรองนายกรัฐมนตรีได้กล่าวว่า ได้มีโอกาสไปเยือนเกาหลีใต้เมื่อปีที่ผ่านมาเพื่อกระชับความร่วมมือทางด้านเศรษฐกิจไทยและเกาหลีใต้ รู้สึกประทับใจในความก้าวหน้าทางเทคโนโลยีของเกาหลีใต้ โดยเฉพาะด้านนวัตกรรมและเศรษฐกิจสร้างสรรค์ ซึ่งสอดคล้องกับนโยบายของรัฐบาลที่ต้องการสนับสนุนเรื่องนี้ จึงต้องการให้ทั้งสองฝ่ายขยายความร่วมมือมากขึ้น รองนายกรัฐมนตรีกล่าวว่า ขณะนี้เกาหลีใต้มีรัฐบาลใหม่ รัฐบาลไทยจึงอยากสานต่อความร่วมมือกับเกาหลีในเรื่องการค้าและการลงทุนที่ยังคั่งค้างอยู่ รวมถึงเร่งรัดกรอบความร่วมมือในรูปแบบคณะกรรมการร่วม (Joint Committee) ให้มีการประชุมกันอย่างสม่ำเสมอ เพื่อหารือมาตรการต่างๆ ในการส่งเสริมและการแลกเปลี่ยนทางการค้า และการลงทุนระหว่างกัน นอกจากนี้ ภูมิภาคอาเซียนและเอเชียใต้กำลังเจริญเติบโตอย่างมาก ประเทศไทยยินดีให้เกาหลีใต้ใช้ไทยเป็นศูนย์กลางในการเชื่อมโยงไปยังประเทศอื่นๆในอาเซียนและเอเชียใต้

ที่มา : http://www.thaigov.go.th/news/contents/details/4222
