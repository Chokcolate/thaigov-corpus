รัฐบาลไทย-ข่าวทำเนียบรัฐบาล-พาณิชย์ เปิดงานมหกรรมธงฟ้าขับเคลื่อนเศรษฐกิจภูมิภาค ลดค่าครองชีพเพิ่มช่องทางการจำหน่ายสินค้า กระตุ้นเศรษฐกิจ

วันอังคารที่ 5 กันยายน 2560
พาณิชย์ เปิดงานมหกรรมธงฟ้าขับเคลื่อนเศรษฐกิจภูมิภาค ลดค่าครองชีพเพิ่มช่องทางการจำหน่ายสินค้า กระตุ้นเศรษฐกิจ
“พาณิชย์”เปิดงาน “มหกรรมธงฟ้าขับเคลื่อนเศรษฐกิจภูมิภาคจังหวัดนครราชสีมา” นำสินค้าที่จำเป็นต่อชีวิตประจำวันจำหน่ายราคาถูกกว่าท้องตลาด 20-40% ให้ประชาชนมาจับจ่ายใช้สอย ตั้งแต่ 2-6 ก.ย.นี้ ที่ตลาดเทิดไท (ตาลคู่)
คาดช่วยลดค่าครองชีพให้ประชาชนกว่า 5 ล้านบาท
นายสนธิรัตน์ สนธิจิรวงศ์ รัฐมนตรีช่วยว่าการกระทรวงพาณิชย์ เปิดเผยว่า กระทรวงพาณิชย์       โดยกรมการค้าภายใน ได้ร่วมกับจังหวัดนครราชสีมา องค์กรปกครองส่วนท้องถิ่น และผู้ประกอบการภาคเอกชน จัดงาน “มหกรรมธงฟ้าขับเคลื่อนเศรษฐกิจภูมิภาคจังหวัดนครราชสีมา" ระหว่างวันที่ 2–6 กันยายน 2560 ตั้งแต่เวลา 09.00–21.00 น. ณ บริเวณตลาดเทิดไท (ตาลคู่) อำเภอเมือง จังหวัดนครราชสีมา เพื่อจัดจำหน่ายสินค้าอุปโภคบริโภคที่จำเป็นต่อการครองชีพในราคาต่ำกว่าท้องตลาดทั่วไปช่วยเหลือประชาชน ลดค่าครองชีพ รวมทั้งเป็นการเพิ่มช่องทางการจำหน่ายสินค้าให้กับผู้ประกอบการ เพื่อเพิ่มรายได้และกระตุ้นเศรษฐกิจภายในประเทศ ตามแนวทางประชารัฐของรัฐบาล
โดยในการจัดแสดงและจำหน่ายสินค้าธงฟ้าครั้งนี้ มีผู้ประกอบการนำสินค้าเข้าร่วมกว่า 300 คูหา โดยมีสินค้าอุปโภคบริโภคราคาประหยัด และสินค้าเกษตรจากผู้ผลิตและฟาร์มโดยตรง รวมทั้งอาหารสำเร็จรูปในราคาพิเศษถูกกว่าท้องตลาดทั่วไปประมาณร้อยละ 20–40 มาจำหน่ายให้กับประชาชน จำนวน  4 กลุ่ม ได้แก่  กลุ่มสินค้าอุปโภคบริโภคที่จำเป็นต่อการครองชีพ เช่น ข้าวสาร ไข่ไก่ น้ำมันพืช น้ำตาลทราย เนื้อสัตว์ สบู่ ยาสีฟัน ผงซักฟอก แชมพู อาหารสำเร็จรูป เครื่องนุ่งห่ม เป็นต้น ซึ่งจะมีการนำมาลดราคาเป็นพิเศษเพื่อช่วยเหลือผู้มีรายได้น้อย กลุ่มอาหารปรุงสำเร็จราคาประหยัดจากร้านอาหารหนูณิชย์ ราคาไม่เกิน 25-35 บาท  กลุ่มสินค้าเกษตรและเกษตรแปรรูปจากเกษตรกร และศูนย์จำหน่ายสินค้าเกษตรชุมชน (Farm Outlet) เช่น  ผัก ผลไม้ ผลิตภัณฑ์เกษตรแปรรูป เป็นต้น และกลุ่มสินค้า OTOP ได้แก่ อาหาร ผลิตภัณฑ์หัตถกรรมและสมุนไพรพื้นบ้าน เป็นต้น
นอกจากนี้ ในแต่ละวันจะมีสินค้าไฮไลท์ โดยลดราคาถูกเป็นพิเศษ เช่น ข้าวสาร ไข่ไก่ น้ำมันพืช น้ำตาลทราย เนื้อสัตว์ เป็นต้น มาจำหน่ายให้กับประชาชนด้วย
“การจัดงานธงฟ้าในครั้งนี้ เป็นไปตามนโยบาย่ของรัฐบาลและกระทรวงพาณิชย์ที่ต้องการช่วยลดภาระด้านค่าครองชีพให้กับประชาชน โดยคาดว่าจะสามารถลดค่าครองชีพให้กับประชาชนผู้มีรายได้น้อย ประมาณ 5 ล้านบาท”นายสนธิรัตน์กล่าว
ทั้งนี้ ในปีงบประมาณ 2560 กระทรวงพาณิชย์ ได้กำหนดจัดงานธงฟ้าระดับภูมิภาค เพื่อจัดจำหน่ายสินค้าอุปโภคบริโภคที่จำเป็นต่อการครองชีพราคาประหยัดเพื่อช่วยเหลือผู้มีรายได้น้อยในการลดค่าครองชีพ จำนวน 8 จังหวัด ได้แก่ จังหวัดพระนครศรีอยุธยา จันทบุรี ตาก กระบี่ ชุมพร เชียงราย อุบลราชธานี และนครราชสีมา
หลังจากนั้น รัฐมนตรีช่วยว่าการกระทรวงพาณิชย์ได้เดินทางไปติดตามการดำเนินงานของร้านธงฟ้าประชารัฐ ณ ร้านวงศ์มังกร และร้านไฟว์สตาร์มาร์โค  อำเภอเมือง จังหวัดนครราชสีม

ที่มา : http://www.thaigov.go.th/news/contents/details/6428
