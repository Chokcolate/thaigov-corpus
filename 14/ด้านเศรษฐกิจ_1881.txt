รัฐบาลไทย-ข่าวทำเนียบรัฐบาล-ติวเข้มพาณิชย์จังหวัดทั่วประเทศเพื่อขับเคลื่อนเศรษฐกิจฐานรากตามแนวทางประชารัฐ เน้นการทำงานบูรณาการระดับพื้นที่ สร้างผลงานที่เป็นรูปธรรม

วันพฤหัสบดีที่ 21 ธันวาคม 2560
ติวเข้มพาณิชย์จังหวัดทั่วประเทศเพื่อขับเคลื่อนเศรษฐกิจฐานรากตามแนวทางประชารัฐ เน้นการทำงานบูรณาการระดับพื้นที่ สร้างผลงานที่เป็นรูปธรรม
นางนันทวัลย์ ศกุนตนาค ปลัดกระทรวงพาณิชย์เปิดเผยว่า จากการที่รองนายกรัฐมนตรี (ดร. สมคิด จาตุศรีพิทักษ์) ได้มอบนโยบายการทำงานของกระทรวงพาณิชย์ในช่วง 1 ปีข้างหน้า
ว่า พาณิชย์จังหวัดจะเป็นกลไกสำคัญในท้องถิ่นของกระทรวงในการสร้างความแข็งแกร่งให้เศรษฐกิจฐานราก โดยเฉพาะการขับเคลื่อนนโยบายสู่ภาคปฏิบัติ รัฐมนตรีว่าการกระทรวงพาณิชย์ (นายสนธิรัตน์ สนธิจิรวงศ์) จึงมอบหมายให้จัดการประชุมเชิงปฏิบัติการ (Workshop) เพื่อจัดทำแนวทางขับเคลื่อนเศรษฐกิจภูมิภาคระหว่างวันที่ 21-22 ธันวาคม 2560 ณ กระทรวงพาณิชย์ โดยในช่วงแรกจะเป็นการมอบนโยบายทิศทางการทำงานของพาณิชย์จังหวัดในช่วงปีข้างหน้า พร้อมจัดประชุมเชิงปฏิบัติการเพื่อกำหนดแผนการขับเคลื่อนเศรษฐกิจภูมิภาคตามนโยบายของรัฐบาล และในวันถัดไปจะเป็นการประชุมร่วมกันระหว่างพาณิชย์จังหวัดกับหน่วยงานระดับพื้นที่ของกระทรวงเกษตรและสหกรณ์ ได้แก่ เกษตรจังหวัด และเกษตรและสหกรณ์จังหวัด จากทุกจังหวัดทั่วประเทศ โดยมีรัฐมนตรีว่ากระทรวงพาณิชย์และรัฐมนตรีว่าการกระทรวงเกษตรและสหกรณ์เป็นประธานร่วมกัน
“การประชุมร่วมกันระหว่างกระทรวงพาณิชย์กับกระทรวงเกษตรและสหกรณ์  ทั้งผู้บริหารและเจ้าหน้าที่ระดับพื้นที่ในครั้งนี้ เป็นนิมิตหมายใหม่ของการทำงานแบบบูรณาการอย่างใกล้ชิดระหว่างหน่วยงานที่ดูแลภาคการผลิตสินค้าเกษตรและหน่วยงานด้านการตลาด จึงมั่นใจว่า จะส่งผลให้การบริหารจัดการสินค้าเกษตรเป็นไปอย่างมีเสถียรภาพยิ่งขึ้นทั้งด้านราคาและตลาด” นางนันทวัลย์ กล่าว
ปลัดกระทรวงพาณิชย์ยังกล่าวเพิ่มเติมด้วยว่า ในโอกาสนี้ ได้มอบนโยบายการปฏิบัติงานให้แก่พาณิชย์จังหวัด  โดยพาณิชย์จังหวัดจะต้องมีบทบาทในฐานะทีมเศรษฐกิจของจังหวัดร่วมกับหน่วยงานที่เกี่ยวข้อง เพื่อเร่งขับเคลื่อนงานสำคัญของรัฐบาล อาทิ การบูรณาการหน่วยงานระดับพื้นที่เพื่อขับเคลื่อนนโยบายเศรษฐกิจฐานราก โดยเฉพาะการดูแลรักษาเสถียรภาพทางราคาและการหาช่องการตลาดให้พืชผลทางการเกษตร พร้อมทั้งเชื่อมโยงต่อยอดเกษตรกรในพื้นที่เป็น Smart Farmer อีกทั้งพัฒนาผู้ประกอบการด้าน e-Commerce ผ่านหลักสูตรการดำเนินธุรกิจและการค้าออนไลน์ เพื่อสนองนโยบายประเทศไทย 4.0 และการแก้ไขปัญหาความยากจนให้แก่พี่น้องประชาชนภายใต้โครงการประชารัฐสวัสดิการ การขับเคลื่อนเศรษฐกิจชุมชนโดยทำงานร่วมกับพันธมิตรทั้งภาครัฐและเอกชนภายใต้แนวคิดประชารัฐ  การสร้างอาชีพ อาทิ การส่งเสริมการทำเฟรนไชส์  การพัฒนาร้านค้าโชห่วยในพื้นที่  การพัฒนาศักยภาพสินค้าและบริการภายใต้ Creative Economy ทั้งพัฒนาผลิตภัณฑ์ การแปรรูป บรรจุภัณฑ์ รวมทั้งสำนักงานพาณิชย์จังหวัดจะต้องเป็นศูนย์บริการประชาชน โดยเฉพาะด้านธุรกิจการค้า การให้คำปรึกษาทางธุรกิจ ข้อมูลด้านการตลาด และกฎกติกาด้านการประกอบธุรกิจการค้า ตลอดจนการทำงานด้วยความซื่อสัตย์สุจริต โปร่งใส และสามารถตรวจสอบได้ (MOC Zero Corruption)
สำหรับสาระสำคัญการจัดประชุมเชิงปฏิบัติการของพาณิชย์จังหวัดในครั้งนี้ เพื่อระดมความคิดหาแนวทางต้นแบบในการดำเนินภารกิจและบริหารจัดการ เพื่อนำไปประยุกต์ใช้ในการดำเนินกิจกรรมโครงการในพื้นที่ให้เกิดผลสัมฤทธิ์ ทั้งนี้ ประเด็นที่จะระดมความคิดเห็น อาทิ การพัฒนาภาคบริการ (ธุรกิจบริการ/ท่องเที่ยว/สปา) การดูแลค่าครองชีพ (ลดรายจ่าย เพิ่มรายได้) การพัฒนาตลาดท้องถิ่น ( อาทิ ตลาดต้องชม ตลาดประชารัฐ ฟาร์มเอาท์เล็ท และตลาดสีเขียว) การส่งเสริมการตลาดสินค้าต่างๆ อาทิ สินค้าเกษตร OTOP สินค้าชุมชน สินค้าเกษตรอินทรีย์ และสินค้า GI ตลอดจนการส่งเสริมการตลาดแก่กลุ่มผู้ประกอบการรายย่อย ผู้ประกอบการชุมชน/ท้องถิ่น และ Start up
ทั้งนี้ ผลที่คาดว่าได้รับจากการประชุม คือ การมีต้นแบบการบริหารจัดการในประเด็นที่เป็นนโยบายสำคัญของรัฐบาล เพื่อให้สำนักงานพาณิชย์จังหวัดสามารถนำไปขยายผลต่อไป ส่งผลให้เกิดการยกระดับศักยภาพการทำงานของพาณิชย์จังหวัดในการขับเคลื่อนเศรษฐกิจฐานราก ผลักดันการปฏิบัติงานในพื้นที่และกำกับดูแลให้เกิดผลที่เป็นรูปธรรมและบรรลุเป้าหมาย เป็นกำลังสำคัญในการพัฒนาเศรษฐกิจภูมิภาคตามนโยบายรัฐบาล

ที่มา : http://www.thaigov.go.th/news/contents/details/8918
