รัฐบาลไทย-ข่าวทำเนียบรัฐบาล-แอร์พอร์ต เรล ลิงก์ เข้มงวดมาตรการรักษาความปลอดภัยภายหลังเกิดเหตุวางระเบิดโรงพยาบาลพระมงกุฎเกล้า

วันพฤหัสบดีที่ 25 พฤษภาคม 2560
แอร์พอร์ต เรล ลิงก์ เข้มงวดมาตรการรักษาความปลอดภัยภายหลังเกิดเหตุวางระเบิดโรงพยาบาลพระมงกุฎเกล้า
รถไฟฟ้าแอร์พอร์ต เรล ลิงก์ เน้นย้ำมาตรการรักษาความปลอดภัย ภายหลังเกิดเหตุการณ์ลอบวางระเบิดโรงพยาบาลพระมงกุฎเกล้าจนทำให้มีผู้บาดเจ็บหลายราย เมื่อช่วงเช้าวันที่ 22 พฤษภาคม 2560 ที่ผ่านมา
นายวิสุทธิ์ จันมณี กรรมการ และรักษาการกรรมการผู้อำนวยการใหญ่บริษัท รถไฟฟ้า ร.ฟ.ท. จำกัด หรือผู้ให้บริการรถไฟฟ้าแอร์พอร์ต เรล ลิงก์ เปิดเผยว่า ภายหลังจากเมื่อช่วงเช้าวันที่ 22 พฤษภาคม 2560 ได้เกิดเหตุการณ์ระเบิดภายในโรงพยาบาลพระมงกุฎเกล้าจนทำให้มีผู้บาดเจ็บหลายราย บริษัทฯจึงได้เน้นย้ำเจ้าหน้าที่ทุกฝ่ายที่เกี่ยวข้องกับความปลอดภัยให้ปฏิบัติตามมาตรการรักษาความปลอดภัยสูงสุด ซึ่งบริษัทฯได้ปฏิบัติมาโดยตลอดในการให้บริการแก่ผู้โดยสารในระบบรถไฟฟ้าแอร์พอร์ต เรล ลิงก์ อย่างเคร่งครัด เพื่อสร้างความมั่นใจให้แก่ประชาชนในการใช้บริการโดยมีมาตรการ ได้แก่
1. การเพิ่มความเข้มงวดในการตรวจสอบสัมภาระผู้โดยสารบริเวณสถานีรถไฟฟ้าทุกสถานี
2. การเพิ่มความเข้มงวดในการตรวจสอบบุคคลและวัตถุต้องสงสัยที่เข้าสู่ระบบรถไฟฟ้า
3. การประสานงานชุดสุนัขตรวจวัตถุระเบิด (K9) , เจ้าหน้าที่ตำรวจรถไฟ และเจ้าหน้าที่รักษาความปลอดภัย ลงพื้นที่ตรวจร่วมในระบบรถไฟฟ้า
4.การเพิ่มการตรวจใต้ท้องรถยนต์และท้ายรถยนต์ที่จะเข้ามาในลานจอดรถสถานีรถไฟฟ้ามักกะสัน
หากผู้ใดพบเห็นสิ่งผิดปกติ สิ่งของหรือบุคคลต้องสงสัยหรือไม่น่าไว้วางใจให้รีบแจ้งเจ้าหน้าที่ประจำสถานีโดยทันที หรือ Call Center 1690

ที่มา : http://www.thaigov.go.th/news/contents/details/4012
