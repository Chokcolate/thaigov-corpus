รัฐบาลไทย-ข่าวทำเนียบรัฐบาล-ปลัดแรงงาน เน้นเครือข่ายอาสาสมัครแรงงาน ให้บริการรวดเร็วทั่วถึง พร้อมติดดาวช่างไฟฟ้าภายในอาคาร จ.มหาสารคาม

วันพฤหัสบดีที่ 25 พฤษภาคม 2560
ปลัดแรงงาน เน้นเครือข่ายอาสาสมัครแรงงาน ให้บริการรวดเร็วทั่วถึง พร้อมติดดาวช่างไฟฟ้าภายในอาคาร จ.มหาสารคาม
ปลัดกระทรวงแรงงาน มอบนโยบายเครือข่าย อสร. จังหวัดมหาสารคาม มุ่งมั่นตั้งใจทำงาน เพื่อพี่น้องประชาชนในพื้นที่ให้ได้รับบริการด้านแรงงานอย่างรวดเร็วและทั่วถึง พร้อมติดดาวผู้ผ่านการทดสอบมาตรฐานฝีมือแรงงานแห่งชาติ สาขาอาชีพช่างไฟฟ้าภายในอาคารจำนวน ๒๗ คน
หม่อมหลวงปุณฑริก สมิติ ปลัดกระทรวงแรงงาน เป็นประธานเปิดโครงการประชุมเชิงปฏิบัติการเพื่อมอบนโยบายแก่เครือข่ายอาสาสมัครแรงงาน จังหวัดมหาสารคาม ณ ศูนย์ราชการกระทรวงแรงงานจังหวัดมหาสารคาม วันนี้ (25 พ.ค.60) โดยกล่าวว่า อาสาสมัครแรงงาน เป็นผู้ที่มีความสำคัญในการช่วยสนับสนุนภารกิจของกระทรวงให้สำเร็จลุล่วง ซึ่งเป็นผู้เชื่อมโยงการทำงานระหว่างกระทรวงและชุมชนที่มีคุณภาพ อาสาสมัครแรงงานซึ่งมีความจำเป็นอย่างยิ่งที่จะต้องรอบรู้ในภารกิจของกระทรวง สามารถนำเสนอความต้องการด้านแรงงานของประชาชน เพื่อขอรับงบประมาณสนับสนุนจากภาครัฐไม่ว่าจะเป็นหน่วยงานในสังกัดของกระทรวง หรือหน่วยงานอื่นๆ ทั้งการจ้างงานเร่งด่วน การฝึกทักษะฝีมือแรงงาน การรณรงค์ให้ประชาชนวัยแรงงานเข้าสู่ระบบประกันตนตามมาตรา ๔๐ หรือวางแผนการแก้ไขปัญหาด้านแรงงานในพื้นที่ โดยการมีส่วนร่วมในการผลักดันแผนงานด้านแรงงานให้บรรจุในแผนองค์กรบริหารส่วนท้องถิ่น ซึ่งเป็นการนำบริการของกระทรวงเข้าไปแก้ปัญหาให้แก่ประชาชนในพื้นที่ได้อย่างแท้จริงและเกิดประสิทธิภาพสูงสุด และต้องขอบคุณอาสาสมัครแรงงานจังหวัดมหาสารคามทุกท่านที่มีจิตอาสามุ่งมั่นตั้งใจทำงาน เพื่อพี่น้องประชาชนในพื้นที่ให้ได้รับบริการด้านแรงงานอย่างรวดเร็วและทั่วถึง ซึ่งในจังหวัดมหาสารคามมีอาสาสมัครแรงงานระดับตำบลครอบคลุมทุกตำบลรวม ๑๓๓ ตำบล ๑๓๓ คน และมีเครือข่ายอาสาสมัครแรงงานระดับหมู่บ้าน ๗๕๗ คน โดยในปี ๒๕๖๔ สำนักงานแรงงานจังหวัด ตั้งเป้าจะขยายเครือข่ายอาสาสมัครแรงงานระดับหมู่บ้านให้ครอบคลุมทุกพื้นที่ ๑,๙๔๔ หมู่บ้าน
ในโอกาสนี้ ปลัดกระทรวงแรงงาน ยังได้มอบเครื่องหมายดาวเงินแก่ผู้ผ่านการทดสอบมาตรฐานฝีมือแรงงานแห่งชาติ สาขาอาชีพช่างไฟฟ้าภายในอาคารจำนวน ๒๗ คน ตามโครงการแรงงานติดดาว เพื่อยกระดับฝีมือแรงงานให้ได้มาตรฐานสู่ระดับสากล พร้อมส่งเสริมให้กลุ่มแรงงานเข้าสู่กระบวนการทดสอบมาตรฐานฝีมือแรงงานมากยิ่งขึ้น และได้รับอัตราค่าจ้างตามมาตรฐานฝีมือแรงงานโดยไม่ยึดกับอัตราค่าจ้างขั้นต่ำ ซึ่งถือเป็นนโยบายของรัฐบาล และ พลเอกศิริชัย ดิษฐกุล รัฐมนตรีว่าการกระทรวงแรงงาน ที่ได้เน้นย้ำให้ดำเนินการพัฒนาฝีมือแรงงานของช่างไทยให้ได้ทั้งปริมาณและคุณภาพ และเพิ่มศักยภาพให้ได้มาตรฐานเป็นที่ยอมรับทั้งในระดับชาติและระดับสากลพร้อมแข่งขันได้ในระดับโลก ด้วยกลไกลประชารัฐเป็นตัวขับเคลื่อนภายใต้นโยบายและยุทธศาตร์การพัฒนากำลังคนของประเทศ ๒๐ ปี และ ๘ วาระปฏิรูป ซึ่งกระทรวงแรงงาน โดยกรมพัฒนาฝีมือแรงงานได้จัดตั้งสถาบันนำร่องเทคโนโลยีชั้นสูงรองรับอุตสาหกรรมแห่งอนาคต ๑๒ แห่งทั่วประเทศ
##################
กองเผยแพร่และประชาสัมพันธ์ / ๒๕ พฤษภาคม ๒๕๖๐ / กัณติภณ คูสมิทธิ์ ข่าว สมภพ ศีลบุตร ภาพ

ที่มา : http://www.thaigov.go.th/news/contents/details/4029
