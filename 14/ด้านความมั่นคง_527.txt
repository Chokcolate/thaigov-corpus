รัฐบาลไทย-ข่าวทำเนียบรัฐบาล-“บิ๊กอู๋” ปล่อยคาราวานคลินิกช่าง เช็ครถฟรี! ช่วงปีใหม่ 77 จุดทั่วไทย

วันพฤหัสบดีที่ 28 ธันวาคม 2560
“บิ๊กอู๋” ปล่อยคาราวานคลินิกช่าง เช็ครถฟรี! ช่วงปีใหม่ 77 จุดทั่วไทย
ก.แรงงาน จัดโครงการคลินิกช่าง ร่วมรณรงค์ป้องกันและลดอุบัติเหตุทางถนนช่วงเทศกาลปีใหม่ 2561 บริการตรวจเช็คสภาพรถยนต์ จักรยานยนต์ และส่วนประกอบความพร้อมของรถ ระหว่างวันที่ 29 ธ.ค.60 -4 ม.ค.61
ก.แรงงาน จัดโครงการคลินิกช่าง ร่วมรณรงค์ป้องกันและลดอุบัติเหตุทางถนนช่วงเทศกาลปีใหม่ 2561 บริการตรวจเช็คสภาพรถยนต์ จักรยานยนต์ และส่วนประกอบความพร้อมของรถ ระหว่างวันที่ 29 ธ.ค.60 -4 ม.ค.61 ณ เส้นทางสายหลักและสายรองที่มีการจราจรคับคั่ง และนักท่องเที่ยวสัญจรเป็นจำนวนมาก รวมทั้งจุดบริการที่จังหวัดกำหนดรวม 77 จุดทั่วประเทศ ฟรี!
พล.ต.อ.อดุลย์ แสงสิงแก้ว รัฐมนตรีว่าการกระทรวงแรงงาน เป็นประธานในพิธีเปิดโครงการคลินิกช่าง กรมพัฒนาฝีมือแรงงาน ร่วมรณรงค์ป้องกันและลดอุบัติเหตุทางถนนช่วงเทศกาลปีใหม่ประจำปี 2561 (Kick Off)” ณ บริเวณสถานีบริการน้ำมันปตท. สาขาเพื่อสวัสดิการ ร.1 รอ. ถนนวิภาวดีรังสิต โดยกล่าวว่า ตามที่รัฐบาลกำหนดให้แต่ละกระทรวงได้มอบของขวัญปีใหม่ให้แก่ประชาชนนั้น โครงการคลินิกช่าง บริการตรวจเช็คสภาพรถฟรีทั่วประเทศ เป็น 1 ในของขวัญ 9 ชิ้นของกระทรวงแรงงาน โดยจะให้บริการตรวจเช็คสภาพรถ ลมยาง น้ำกลั่น เบรก คลัตช์ ระบบไฟฟ้า เปลี่ยนถ่ายน้ำมันเครื่อง หลอดไฟสัญญาณ และส่วนประกอบอื่นๆ รวมทั้งให้บริการสอบถามข้อมูลเส้นทางการเดินทาง บริการอาหารว่างและเครื่องดื่มให้แก่ประชาชนที่เดินทางเป็นจำนวนมากในช่วงเทศกาลปีใหม่ ณ เส้นทางสายหลักและสายรองที่มีการจราจรคับคั่ง และนักท่องเที่ยวสัญจรเป็นจำนวนมาก รวมทั้งจุดบริการที่จังหวัดกำหนดรวม 77 จุดทั่วประเทศ โดยเริ่มให้บริการตั้งแต่วันที่ 29 ธ.ค.60 - 4 ม.ค.61 เพื่อให้ประชาชนเดินทางสะดวกปลอดภัย
พล.ต.อ.อดุลย์ฯ กล่าวต่อว่า สาเหตุการเกิดอุบัติเหตุบนท้องถนนส่วนใหญ่มาจากปัจจัยสำคัญ อาทิความพร้อมของคนขับต้องไม่ดื่มสุราและพักผ่อนให้เพียงพอ ความพร้อมของสภาพรถยนต์ สภาพแวดล้อมของถนน เป็นต้น วันนี้กระทรวงแรงงานได้มอบความสุขให้พี่น้องแรงงานและประชาชนทั่วไปที่จะเดินทางในช่วงเทศกาลด้วยความสะดวกและปลอดภัย ซึ่งโครงการคลินิกช่างเป็นนโยบายที่ได้มอบให้ประชาชนเป็นของขวัญปีใหม่ ทั้งนี้ ได้บูรณาการทำงานร่วมกันตามแนวทางประชารัฐกับหลายหน่วยงาน อาทิ ทหาร ตำรวจ กระทรวงมหาดไทย กรุงเทพมหานคร บริษัท ปตท.จำกัด (มหาชน) เป็นต้น  รมว.แรงงาน ยังได้เน้นย้ำให้ประชาชนที่จะเดินทางในช่วงเทศกาลขับขี่รถด้วยความระมัดระวัง เคารพกฎจราจร และตรวจเช็คสภาพรถยนต์และจักรยานยนต์ให้มีความพร้อมก่อนออกเดินทางเพื่อความปลอดภัยอีกด้วย
-------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
ปริยรณ พรหมสาขา ณ สกลนคร – ภาพ/
28 ธันวาคม 2560

ที่มา : http://www.thaigov.go.th/news/contents/details/9097
