รัฐบาลไทย-ข่าวทำเนียบรัฐบาล-กระทรวงวิทย์ฯ พร้อมขับเคลื่อนวิทยาศาสตร์ เทคโนโลยีและนวัตกรรม ยกระดับผลิตภัณฑ์อาหารและผลผลิตการเกษตร ในภูมิภาคชายแดนใต้

วันศุกร์ที่ 14 กรกฎาคม 2560
กระทรวงวิทย์ฯ พร้อมขับเคลื่อนวิทยาศาสตร์ เทคโนโลยีและนวัตกรรม ยกระดับผลิตภัณฑ์อาหารและผลผลิตการเกษตร ในภูมิภาคชายแดนใต้
ประชุมเชิงปฏิบัติการจัดทำแผนวิทยาศาสตร์ เทคโนโลยีและนวัตกรรม (วทน.) สู่ภูมิภาค (ปีงบประมาณ พ.ศ. 2561 – 2564) : กลุ่มภาคใต้ชายแดน
13 กรกฎาคม 2560 / นายปฐม สวรรค์ปัญญาเลิศ รองปลัดกระทรวงวิทยาศาสตร์และเทคโนโลยี เป็นประธานเปิดการประชุมเชิงปฏิบัติการจัดทำแผนวิทยาศาสตร์ เทคโนโลยีและนวัตกรรม (วทน.) สู่ภูมิภาค (ปีงบประมาณ พ.ศ. 2561 – 2564) : กลุ่มภาคใต้ชายแดน จัดโดยสำนักส่งเสริมและถ่ายทอดเทคโนโลยี สำนักงานปลัดกระทรวงวิทยาศาสตร์และเทคโนโลยี เพื่อกำหนดกรอบแนวทางการขับเคลื่อนงานด้าน วทน. สู่การพัฒนาภูมิภาค รวมถึงกำหนดแผนงานและโครงการในระยะ 4 ปี ตาม Value Chain ซึ่งในภาคใต้ชายแดนประกอบด้วย 2 Value Chain หลัก ได้แก่ 1) การพัฒนาการผลิตผลไม้พื้นที่ภาคใต้ชายแดน (ลองกองและผลไม้ตามอัตตลักษณ์พื้นที่) และ 2) การพัฒนาการผลิตข้าวพื้นที่ภาคใต้ชายแดน และ โครงการตาม Agenda base คือ การยกระดับผลิตภัณฑ์โอทอป โดยมีผู้เข้าร่วมประชุมประกอบด้วย อาจารย์และเจ้าหน้าที่คลินิกเทคโนโลยีเครือข่ายในภาคใต้ชายแดน คณะทำงานพิจารณาข้อเสนอโครงการถ่ายทอดเทคโนโลยีและเจ้าหน้าที่หน่วยงานในสังกัด วท. จำนวนประมาณ 50 คน ณ ห้องประชุม Conference Hall ศูนย์ประชุมนานาชาติฉลองศิริราชสมบัติครบ 60 ปี มหาวิทยาลัยสงขลานครินทร์ อ.หาดใหญ่ จ.สงขลา
นายปฐม สวรรค์ปัญญาเลิศ กล่าวว่า จากการดำเนินงานของเครือข่ายการถ่ายทอดเทคโนโลยี ที่มีการขยายตัวครอบคลุมเกือบทุกจังหวัด รวมถึงศูนย์ประสานงานของกระทรวงวิทยาศาสตร์ฯ ประจำภูมิภาค หรือ ศวภ. นั้น นับว่าเป็นกลไกที่สำคัญในการนำ วทน. ลงพื้นที่ ซึ่งเชื่อมต่องานในส่วนกลางและพื้นที่ ให้พร้อมรับกับรูปแบบการบริหารราชการของประเทศที่ปรับไปสู่การดำเนินงานแบบบูรณาการมากขึ้น และการเข้าสู่ประชาคมเศรษฐกิจอาเซียน หรือ AEC ที่เน้นความสําคัญของงานด้าน วทน. ที่มีส่วนเกี่ยวข้องโดยตรงกับการพัฒนาศักยภาพของประเทศในหลากหลายมิติทั้งการพัฒนาในภาคการเกษตรและอุตสาหกรรม นำพาประเทศไปสู่การมีความสามารถในการแข่งขันในภาคเศรษฐกิจ และการพัฒนาอย่างยั่งยืนบนเวทีโลก
สำนักงานปลัดกระทรวงวิทยาศาสตร์และเทคโนโลยี โดยสำนักส่งเสริมและถ่ายทอดเทคโนโลยี ได้ดำเนินงานด้านการถ่ายทอดเทคโนโลยีสู่ชุมชนและท้องถิ่นทั่วประเทศ ร่วมกับสถาบันการศึกษาและหน่วยงานในสังกัดกระทรวงวิทยาศาสตร์ฯ เพื่อนำ วทน. ไปเพิ่มมูลค่าผลิตภัณฑ์ ลดค่าใช้จ่ายการผลิต และรายจ่ายครัวเรือน เพิ่มรายได้ และพัฒนาคุณภาพชีวิต โดยอาศัยความร่วมมือการถ่ายทอดเทคโนโลยีในรูปแบบเครือข่ายคลินิกเทคโนโลยี ซึ่งดำเนินการมาตั้งแต่ปี พ.ศ.2546 โดยมีพัฒนาการอย่างต่อเนื่องเป็นลำดับ ได้แก่
ช่วงแรก พ.ศ. 2546 - 2550 พัฒนาเครือข่ายการดำเนินงาน โดยรวบรวมความเชี่ยวชาญเทคโนโลยีด้านต่างๆ และสร้างอาสาสมัครวิทยาศาสตร์และเทคโนโลยี หรือ อสวท.
ช่วงที่ 2 พ.ศ. 2550 - 2555 นำกลุ่มเทคโนโลยีและความเชี่ยวชาญมาตอบโจทย์นโยบายรัฐบาล เช่น เรื่องเทคโนโลยีสารกรองสนิมเหล็ก Biogas และเริ่มขับเคลื่อนงานหมู่บ้านวิทยาศาสตร์และเทคโนโลยี
ช่วงที่ 3 พ.ศ. 2555 - 2558  จัดตั้งศูนย์ประสานงานกระทรวงวิทยาศาสตร์และเทคโนโลยีประจำภูมิภาคขึ้น 5 แห่ง พร้อมทำบันทึกความร่วมมือกับกระทรวงมหาดไทย ในการพัฒนาจังหวัดด้วยวิทยาศาสตร์ เทคโนโลยี และนวัตกรรม” โดยทำงานร่วมกับรองผู้ว่าราชการจังหวัดในฐานะเป็นผู้บริหารวิทยาศาสตร์จังหวัดระดับสูง หรือ Provincial Chief Science Officer (PCSO) เพื่อช่วยให้การขับเคลื่อน วทน. ไปสู่การพัฒนาจังหวัด ชุมชน และท้องถิ่น เป็นรูปธรรมและมีประสิทธิภาพมากยิ่งขึ้น
ปัจจุบัน กระทรวงวิทยาศาสตร์และเทคโนโลยี (วท.) มีเครือข่ายคลินิกเทคโนโลยี จำนวน 140 แห่ง ใน 70 จังหวัด มีสมาชิกเครือข่าย อสวท. มากกว่า 13,500 คน ใน 67 จังหวัด และหมู่บ้านวิทยาศาสตร์ฯ จำนวน 354 แห่ง ใน 289 อำเภอ 68 จังหวัด ทั้งนี้ เฉพาะในภาคใต้มีเครือข่ายคลินิกเทคโนโลยี จำนวน 19 แห่ง ใน 11 จังหวัด ยกเว้น 3 จังหวัดที่ยังไม่มีเครือข่าย ได้แก่ กระบี่ พังงา และระนอง ทั้งนี้ สำนักส่งเสริมและถ่ายทอดเทคโนโลยี ได้ปรับรูปแบบการดำเนินงานขับเคลื่อน วทน. ลงสู่พื้นที่ ให้ตรงกับยุทธศาสตร์การพัฒนารายภูมิภาค สอดรับยุทธศาสตร์ 20 ปี ภายใต้แผนพัฒนาเศรษฐกิจและสังคมแห่งชาติ ฉบับที่ 12 โดยจัดทำห่วงโซ่คุณค่า หรือ Value Chain ตามอัตลักษณ์ภูมิภาคและกลุ่มจังหวัด จำนวน 10Valuechain ซึ่งผ่านการพิจารณาจากเวทีประชุมร่วมกับกระทรวงมหาดไทย และการระดมความเห็นกับหน่วยงานในสังกัด วท. เพื่อนำใช้เป็นกรอบแนวทางในการกำหนดแผนงานโครงการคลินิกเทคโนโลยี ในระยะ 4 ปี
นอกจากนี้ สำนักงานปลัดกระทรวงวิทยาศาสตร์และเทคโนโลยี โดยศูนย์ประสานงานกระทรวงวิทยาศาสตร์ฯ  ภาคใต้ (ศวภ.3) ยังร่วมแสดงนิทรรศการ วิทยาศาสตร์และเทคโนโลยี สู่ภูมิภาค เพื่อการพัฒนาอย่างยั่งยืน ในงาน “WORLD HAPEX 2017” ขึ้น ภายใต้ชื่องาน MOST Station @World Hapex 2017 เพื่อเผยแพร่และประชาสัมพันธ์ผลงานด้าน วทน. ของกระทรวงวิทยาศาสตร์และเทคโนโลยี (วท.) ทั้งในส่วนของหน่วยงานในสังกัด วท. และคลินิกเทคโนโลยีเครือข่าย เพื่อสร้างการรับรู้ การใช้ประโยชน์ และเข้าถึงบริการด้าน วทน. ให้กับกลุ่มเป้าหมายในภาคใต้ชายแดน โดยมีการจัดแสดงผลงานของ วท. แบ่งเป็น 7 โซน ดังนี้
1. โซนเทคโนโลยี เรื่อง ข้าว ได้แก่ (1) เมล็ดพันธุ์ข้าว เช่น ข้าวพันธุ์หอมชลสิทธิ์ทนน้ำท่วมฉับพลัน, ข้าวพันธุ์ กข6 ต้นเตี้ย ต้านทานโรคไหม้และโรคขอบใบแห้ง และ ข้าวพันธุ์ “ธัญสิริน” ต้านทานโรคไหม้ เป็นต้น (2) สารชีวภัณฑ์ ได้แก่ ควบคุมแมลงศัตรูพืชอย่างมีประสิทธิภาพด้วย “บิวเวอเรีย”และผลิตภัณฑ์ไวรัสเอ็นพีวีควบคุมหนอนกระทู้หอม และ (3) โรงเรือนพลาสติกคัดกรองแสงเพื่อการผลิตพืชคุณภาพ
2. โซนเทคโนโลยี เรื่อง สมุนไพร ได้แก่ ผลิตภัณฑ์จากการแปรรูป ขมิ้นชัน, ไพล, ลูกประคบ และน้ำแร่
3. โซนเทคโนโลยี เรื่อง ผลไม้ ได้แก่ ผลิตภัณฑ์จากการแปรรูป มังคุด, เงาะ, ลองกอง และมังคุด
4. โซนเทคโนโลยี เครื่องมือ/เครื่องจักร ได้แก่ (1) เครื่องสีข้าวขนาดเล็ก รุ่น NANO 3 (2) เครื่องหั่นกล้วย (3) เครื่องหั่นมัน (4) เครื่องผลิต Biodiesel จากปาล์ม (5) อุปกรณ์สอยมะม่วงและมะละกอ (6) มีดกรีดยาง และ (7) ชุดตรวจปริมาณน้ำมันของปาล์มน้ำมันทะลาย
5. โซนนวัตกรรม ได้แก่ (1) กระบวนการผลิต Multi-Grains Cake (2) น้ำมันโอเมก้าผงและโปรตีนผงเข้มข้นจากเมล็ดดาวอินคาไทย (3) ข้าวต้มมัดไส้มะม่วงและข้าวต้มมัดไส้ทุเรียนและเครื่องบรรจุข้าวต้มมัดสูญญากาศอัตโนมัติ และ (4) ครีมรองพื้นสูตรน้ำผสมอนุภาคนาโนของสารสกัดสมุนไพรเปลือกทับทิบและบัวบก
6. โซนบริการด้านวิทยาศาสตร์ เทคโนโลยี และนวัตกรรม (Most service)
7. โซนนิทรรศการแสดงผลงานของคลินิกเทคโนโลยีเครือข่ายภาคใต้ชายแดน และหน่วยงานพันธมิตรกระทรวงวิทยาศาสตร์และเทคโนโลยี
ภายในงานครั้งนี้ กระทรวงวิทยาศาสตร์ฯ ยังได้จัดกิจกรรมฝึกอบรมสาธิตเทคโนโลยีการผลิต/แปรรูปผลผลิตทางการเกษตร 5 หลักสูตร หลักสูตรละ 25 คน สำหรับประชาชนทั่วไปที่สนใจ ดังนี้
1. วันที่ 14 ก.ค. 60 เวลา 9.00 – 12.00 น. การแปรรูปผลิตภัณฑ์จากข้าวลูกปลา “ข้าวห่อสาหร่าย”
2. วันที่ 14 ก.ค. 60 เวลา 13.00 – 16.00 น. การแปรรูปผลิตภัณฑ์จากข้าวลูกปลา “เมี่ยงสำเร็จข้าวลูกปลา”
3. วันที่ 15 ก.ค. 60 เวลา 9.00 – 12.00 น. การแปรรูปมะม่วงเบาเป็นผลิตภัณฑ์แยมมะม่วงเบาและน้ำพร้อมดื่ม
4. วันที่ 15 ก.ค. 60 เวลา 13.00 – 16.00 น. แปรรูปผลไม้ในท้องถิ่น “สละลอยแก้ว แยมสละ”
5. วันที่ 16 ก.ค. 60 เวลา 9.00 – 12.00 น. ผลิตภัณฑ์สมุนไพรสำหรับผิวหนัง แก้แมลงกัดต่อย และผลิตภัณฑ์สำหรับไล่ยุง

ที่มา : http://www.thaigov.go.th/news/contents/details/5217
