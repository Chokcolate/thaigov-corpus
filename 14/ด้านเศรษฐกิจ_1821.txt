รัฐบาลไทย-ข่าวทำเนียบรัฐบาล-งาน “สุดยอด SME ส่งสุข ส่งท้าย  ส่งความประทับใจตลาดคลองผดุงกรุงเกษม 2560”

วันอังคารที่ 12 ธันวาคม 2560
งาน “สุดยอด SME ส่งสุข ส่งท้าย  ส่งความประทับใจตลาดคลองผดุงกรุงเกษม 2560”
เปิดแล้ว มหกรรมของดี ราคาถูก ส่งท้ายปี ยกทัพสินค้าดีจากผู้ผลิตกว่า 400 รายทั่วประเทศมาให้ช้อป 16 วันเต็ม ในงาน “สุดยอด SME ส่งสุข ส่งท้าย  ส่งความประทับใจตลาดคลองผดุงกรุงเกษม 2560” ตั้งแต่ 12-27 ธันวาคมนี้ คาดเงินสะพัดไม่ต่ำกว่า  50 ล้านบาท
ห้ามพลาด...สุดยอดของดีราคาถูก จากSMEs และ Otop ทั่วไทย  จัดเต็มโปรโมชั่นสุดคุ้ม SMEsนาทีถูก ส่งความสุขลดค่าครองชีพประชาชน เช่น ไข่ไก่ 3 แผง 100 บาท ไข่เค็ม 5 ฟอง 20 บาท น้ำมันปาล์ม  2 ขวด 50 บาท กระดาษทิชชู 8 ม้วน 50 บาท จำหน่ายเหรียญกษาปณ์ที่ระลึกวาระต่างๆจากกรมธนารักษ์  จำหน่ายกระเช้าของขวัญราคาพิเศษ บริการห่อของขวัญฟรี ฝึกอาชีพฟรีจากหน่วยงานต่างๆ มุมความรู้เพื่อให้คำปรึกษาด้านเงินทุน บริการสินเชื่อโปรโมชั่น 7-1-0 อนุมัติด่วนภายใน 7 วัน เบิกจ่ายฉับไวใน 1 วัน ค่าธรรมเนียม 0 บาท ร่วมประมูลของดีมีคุณค่า นำรายได้สมทบ รพ.ทหารผ่านศึก เปิดรับสมัครร่วมงานกับ SME Development Bank โดยจะคัดเลือกเบื้องต้นภายในงานทันที และสินค้าราคาถูกๆพิเศษจากผู้ประกอบการขนมาลดราคาส่งท้ายปี ก่อนจะส่งมอบพื้นที่คืนให้แก่ทำเนียบรัฐบาล
(12 ธันวาคม 2560 ) นายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง เป็นประธานเปิดงาน “สุดยอด SME ส่งสุข ส่งท้าย  ส่งความประทับใจตลาดคลองผดุงกรุงเกษม 2560” ตลาดนัดของดีจากทั่วถิ่นไทย สุดยอดสินค้าคุณภาพในราคาสุดพิเศษ ตลอด 16 วันเต็ม
นายวิสุทธิ์ ศรีสุพรรณ รัฐมนตรีช่วยว่าการกระทรวงการคลัง ประธานในพิธี กล่าวว่า ตลาดคลองผดุงกรุงเกษม เป็นนโยบายจาก พล.อ.ประยุทธ์ จันทร์โอชา นายกรัฐมนตรี ดำเนินงานโครงการตลาดคลองผดุงกรุงเกษม มีเป้าหมายเพื่อสร้างโอกาสให้เกษตรกรและผู้ประกอบการรายย่อยได้มีแหล่งจำหน่ายสินค้าเชื่อมโยงการตลาดจากผู้ผลิตสู่ผู้บริโภคโดยตรง และที่สำคัญยังเป็นการอนุรักษ์และสืบสานมรดกของแผ่นดินจากท้องถิ่นให้กลับมามีคุณค่า รักษาภูมิปัญญาท้องถิ่น ช่วยสร้างงาน สร้างรายได้สู่ชุมชนอย่างยั่งยืนผ่านตลาดคลองผดุงกรุงเกษม ตลาดริมคลองวิถีไทย  โดยจัดมาตั้งแต่ปี 2558 จนถึงปัจจุบัน จัดมาแล้ว 37ครั้งผลัดเปลี่ยนหมุนเวียนเจ้าภาพมีหน่วยงานทั้งภาครัฐและเอกชนต่างๆ รวม 24 หน่วยงาน  และครั้งนี้ครั้งที่ 38 มอบหมายให้ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank) เป็นเจ้าภาพจัดงาน  ภายใต้ชื่อ “สุดยอด SME ส่งสุข ส่งท้าย ส่งความประทับใจตลาดคลองผดุงกรุงเกษม 2560”
นายวิสุทธิ์ กล่าวเสริมว่า ตลาดคลองผดุงกรุงเกษม พิเศษกว่าตลาดนัดทั่วไปที่นอกเหนือจากการจำหน่ายสินค้าดี ของเด็ดของดังทั่วไทยแล้ว ตลาดนี้ยังเป็นตัวกลางกระจายสินค้า เพิ่มคุณค่าทำให้เป็นที่รู้จักของตลาดในวงกว้าง เกิดการต่อยอดทางธุรกิจ ช่วยกระตุ้นเศรษฐกิจฐานราก ผลักดันเป็นตลาดชุมชนสำหรับเกษตรกรผู้ประกอบการรายย่อย ทั้งกลุ่มเกษตรกร วิสาหกิจชุมชน และเอสเอ็มอี ได้มีแหล่งจำหน่ายสินค้า ตามนโยบายสร้างรายได้จากฐานราก หรือ Local Economy ดังนั้น งาน“ สุดยอด SME ส่งสุข ส่งท้าย  ส่งความประทับใจตลาดคลองผดุงกรุงเกษม 2560”  นับเป็นโอกาสดีส่งท้ายปีของพี่น้องประชาชนจะได้พบกับสินค้าดี โดดเด่น หลากหลายในพื้นที่ทั่วประเทศมาให้เลือกซื้อโดยไม่ต้องเดินทางไปถึงแหล่งผลิต
นายมงคล ลีลาธรรม กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Development Bank)  กล่าวต่อว่า  สำหรับการจัดงาน “สุดยอด SMEs ส่งสุข ส่งท้าย  ส่งความประทับใจ ตลาดคลองผดุงกรุงเกษม 2560” โดย SME Development Bank คาดจะมีผู้เที่ยวงาน 8,000-10,000 คนต่อวัน หรือกว่า 1 แสนคนตลอดการจัดงาน คาดก่อให้เกิดเงินสะพัดภายในงานไม่ต่ำกว่า  50 ล้านบาท และที่สำคัญถือเป็นการกระจายรายได้ถึงมือผู้ผลิตโดยตรง
ภายในงาน รวบรวมสินค้าดีมีมาตรฐานจากผู้ประกอบการที่มีศักยภาพทั่วประเทศกว่า 400 ราย ทั้งเอสเอ็มอี โอทอป กลุ่มเกษตรกร ผู้ประกอบการรายย่อย วิสาหกิจชุมชน และท่องเที่ยวชุมชน แบ่งรูปแบบการจัดงานเป็น 2 สัปดาห์ คือ สัปดาห์ที่ 1 ตั้งแต่วันที่ 12-18 ธันวาคม 2560 ใช้รูปแบบ “SMEs สินค้าดี 4.0 ท่องเที่ยวชุมชน” รวบรวมสินค้ามาตรฐานเยี่ยม มีนวัตกรรมจากเอสเอ็มอี โอทอป และธุรกิจเกี่ยวเนื่องกับการท่องเที่ยวชุมชน เช่น แพคเกจท่องเที่ยวไทยปี 2561  สินค้าที่ระลึกจากท้องถิ่น เป็นต้น และในสัปดาห์ที่ 2 ตั้งแต่วันที่ 19-27 ธันวาคม 2560 ใช้รูปแบบ “ของดี ของดัง ของขวัญปีใหม่” คัดสรรสินค้าคุณภาพดีเหมาะซื้อหาเป็นของขวัญในเทศกาลส่งท้ายปีเก่าต้อนรับปีใหม่
นอกจากนั้น ยังมีกิจกรรมมอบความสุขแก่ผู้มาเที่ยวงานอีกมากมาย เช่น ช่วง SMEsนาทีถูก นำสินค้าจากผู้ประกอบการที่มาบูธขายราคาพิเศษ   ช่วงส่งความสุขลดค่าครองชีพ  เช่น ไข่ไก่ 3 แผง 100 บาท ไข่เค็ม 5 ฟอง 20 บาท น้ำมันปาล์ม  2 ขวด 50 บาท และกระดาษทิชชู 8 ม้วน 50 บาท จำหน่ายเหรียญกษาปณ์ที่ระลึกวาระต่างๆจากกรมธนารักษ์  จำหน่ายกระเช้าของขวัญราคาพิเศษ บริการห่อของขวัญฟรี ฝึกอาชีพฟรีจากหน่วยงานต่างๆ มีมุมความรู้เพื่อให้คำปรึกษาด้านเงินทุน บริการสินเชื่อโปรโมชั่น 7-1-0 อนุมัติด่วนภายใน 7 วัน เบิกจ่ายฉับไวใน 1 วัน ค่าธรรมเนียม 0 บาท ร่วมประมูลของดีมีคุณค่า นำรายได้สมทบ รพ.ทหารผ่านศึก และพิเศษสุด เปิดรับสมัครร่วมงานกับ SME Development Bank โดยจะมีการคัดเลือกเบื้องต้นภายในงานทันที
“งาน ‘สุดยอด SMEs ส่งสุข ส่งท้าย  ส่งความประทับใจ ตลาดคลองผดุงกรุงเกษม 2560’ คือ ตลาดนัดส่งความสุขให้คนไทยส่งท้ายปี ชม ชิม ช้อบ ของดี สินค้าคุณภาพเด่นทั่วไทย จัดระหว่างวันที่ 12-27 ธันวาคมนี้ ขอเชิญชวนพี่น้องชาวไทยมาเที่ยวตลาดคลองผดุงกรุงเกษม ข้างทำเนียบรัฐบาล จับจ่ายสินค้าคุณภาพดี ราคาบ้านๆเป็นของขวัญ ของฝาก มอบแทนใจให้กันและกันในเทศกาลปีใหม่นี้” นายมงคล กล่าวทิ้งท้าย
ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม โทร. 085-980-7861,02-265-4404

ที่มา : http://www.thaigov.go.th/news/contents/details/8705
