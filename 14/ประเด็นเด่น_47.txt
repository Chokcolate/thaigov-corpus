รัฐบาลไทย-ข่าวทำเนียบรัฐบาล-มท.ชี้แจงภาครัฐให้ความสำคัญในการดูแลด้านการดำรงชีพ ฟื้นฟูบูรณะทรัพย์สินของประชาชน สิ่งสาธารณประโยชน์-การดำรงชีวิตของประชาชนที่อยู่ในพื้นที่ประสบอุทกภัย

วันเสาร์ที่ 11 พฤศจิกายน 2560
มท.ชี้แจงภาครัฐให้ความสำคัญในการดูแลด้านการดำรงชีพ ฟื้นฟูบูรณะทรัพย์สินของประชาชน สิ่งสาธารณประโยชน์-การดำรงชีวิตของประชาชนที่อยู่ในพื้นที่ประสบอุทกภัย
ปลัดกระทรวงมหาดไทย ชี้แจงสาเหตุการเสียชีวิตของนางทองคำ ไกรวาส เกิดจากโรคหลอดเลือดแดงใหญ่โป่งพองฉีกขาด โดย จ.พระนครศรีอยุธยาได้ให้ความช่วยเหลือด้านมนุษยธรรมในเบื้องต้นรวมเป็นเงิน 20,000 บาท
วันที่ 10 พฤศจิกายน 2560  นายฉัตรชัย  พรหมเลิศ ปลัดกระทรวงมหาดไทย ชี้แจงกรณี แฟนเพจ “พลเมืองต่อต้าน Single Gateway เพื่อเสรีภาพและความยุติธรรม” มีการเผยแพร่ภาพนางทองคำ ไกรวาส หญิงชราวัย 82 ปี นอนเสียชีวิตอยู่ภายในเรือ ภายหลังจากมีการพายเรือ  ไปเก็บฟืนที่ลอยมากับน้ำ เพื่อนำมาประกอบอาหาร พร้อมระบุว่าสาเหตุเกิดจากบ้านนางทองคำ เป็นพื้นที่รับน้ำใน จ.พระนครศรีอยุธยา และต้องใช้ชีวิตอย่างยากลำบาก ขณะที่ผู้ใช้โซเชียลมีเดีย มีการวิจารณ์รัฐบาลกรณีการจ่ายเงินช่วยเหลือหรือชดเชยความเสียหายให้ครอบครัวละ 3,000 บาท สะท้อนว่าไม่มีความเท่าเทียม และไม่เป็นธรรม เพราะทุกพื้นที่ไม่ว่าจะท่วมมากหรือน้อย ระยะเวลาสั้นหรือยาว ความเดือดร้อนไม่เท่ากันแต่กลับได้รับเงินช่วยเหลือเท่ากันหมด นอกจากนี้ยังมีการวิจารณ์รัฐบาลว่าไม่ให้ความสนใจหรือเหลียวแลกลุ่มคนที่ต้องเสียสละเป็นพื้นที่รับน้ำจนกระทั่งมีการเสียชีวิตของประชาชนเกิดขึ้น นั้น
จากกรณีดังกล่าว นายสุจินต์  ไชยชุมศักดิ์ ผวจ.พระนครศรีอยุธยา ได้ให้ข้อเท็จจริง ดังนี้
1. สาเหตุการเสียชีวิตของ นางทองคำ ไกรวาส ได้รับการยืนยันจากแพทย์จากสถาบันนิติวิทยาศาสตร์ กระทรวงยุติธรรม โรงพยาบาลธรรมศาสตร์เฉลิมพระเกียรติ ว่าเกิดจาก โรคหลอดเลือดแดงใหญ่โป่งพองฉีกขาด จึงไม่สามารถจ่ายเงินช่วยเหลือหรือชดเชยได้ตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2556 และที่แก้ไขเพิ่มเติม (ฉบับที่ 2) พ.ศ. 2559
2. จังหวัดได้ให้ความช่วยเหลือด้านมนุษยธรรมแก่ผู้เสียชีวิตในเบื้องต้น รวมเป็นเงิน 20,000 บาท ประกอบด้วย กาชาดจังหวัดพระนครศรีอยุธยา จำนวน 5,000 บาท สำนักงานพัฒนาสังคมและความมั่นคงของมนุษย์จังหวัดพระนครศรีอยุธยา จำนวน 2,000 บาท และเงินบริจาคผ่านจังหวัด จำนวน 13,000 บาท
3. วันนี้ (10 พ.ย. 2560) นายภาณุวัฒน์ สุพิมพานนท์ นายอำเภอบางบาล เป็นผู้แทนวางพวงหรีดและมอบเงินช่วยเหลือดังกล่าว ให้แก่ครอบครัว นางทองคำ ไกรวาส ณ วัดโบสถ์ล่าง อ.เสนา จ.พระนครศรีอยุธยา
4. จังหวัดจะได้สำรวจความเสียหายและดูแลให้การสงเคราะห์ครอบครัวของ นางทองคำ ไกรวาส เพิ่มเติมต่อไป
ทั้งนี้ ทางราชการได้ให้ความสำคัญในการดูแลด้านการดำรงชีพ การฟื้นฟูบูรณะทรัพย์สินของประชาชนและสิ่งสาธารณประโยชน์ รวมถึงการดำรงชีวิต ของพี่น้องประชาชน ที่อยู่ในพื้นที่ประสบอุทกภัย และผู้ได้รับความเสียหาย ด้วยความรวดเร็ว ทั่วถึง และเป็นธรรม
----------------------------

ที่มา : http://www.thaigov.go.th/news/contents/details/8007
