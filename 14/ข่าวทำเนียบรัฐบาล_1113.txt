รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยนายกรัฐมนตรีและคณะเตรียมลงพื้นที่และประชุมครม.นอกสถานที่ ณ จ. ปัตตานี และ จ.สงขลา ระหว่างวันที่ 27-28 พ.ย. 60

วันพุธที่ 22 พฤศจิกายน 2560
ผู้ช่วยโฆษกฯ เผยนายกรัฐมนตรีและคณะเตรียมลงพื้นที่และประชุมครม.นอกสถานที่ ณ จ. ปัตตานี และ จ.สงขลา ระหว่างวันที่ 27-28 พ.ย. 60
ผู้ช่วยโฆษกฯ เผยนายกรัฐมนตรีและคณะเตรียมลงพื้นที่และประชุมครม.นอกสถานที่ ณ จ. ปัตตานี และ จ.สงขลา ระหว่างวันที่ 27-28 พ.ย. 2560  ขณะเดียวกันนายกฯ เน้นย้ำทุกนโยบายที่นายกรัฐมนตรีสั่งการจะต้องนำไปสู่การปฏิบัติให้เกิดผลเป็นรูปธรรมให้ได้อย่างแท้จริง
วันนี้ ( 21 พ.ย. 60 ) เวลา 15.35 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)   ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้เปิดเผยว่า ในสัปดาห์หน้า ระหว่างวันที่ 27 – 28 พฤศจิกายน 2560 นายกรัฐมนตรีและคณะรัฐมนตรี มีกำหนดการที่จะเดินทางไปตรวจราชการและประชุมคณะรัฐมนตรีอย่างไม่เป็นทางการนอกสถานที่ ครั้งที่ 3/2560 (ภูมิภาคภาคใต้และภาคใต้ชายแดน)  ณ จังหวัดสงขลาและจังหวัดปัตตานี โดยวันจันทร์ที่ 27 พฤศจิกายน 2560 นายกรัฐมนตรีและคณะ จะเดินทางลงพื้นที่จังหวัดปัตตานี เพื่อไปเปิดตลาดกลางปศุสัตว์จังหวัดชายแดนภาคใต้ ที่อำเภอหนองจิก พร้อมเดินทางไปเยี่ยมชมพื้นที่เกษตรอุตสาหกรรมแปรรูป โดยเยี่ยมชมโรงงานน้ำมันปาล์ม จากนั้นเดินทางไปประชุมติดตามงานด้านความมั่นคงและการพัฒนา รวมทั้งปะพบผู้นำท้องถิ่นของจังหวัดชายแดนภาคใต้ ณ กองพลทหารราบที่ 15 และในช่วงเย็นนายกรัฐมนตรี และคณะ ร่วมประชุมการพัฒนาเศรษฐกิจและสังคมจังหวัดชายแดนภาคใต้ ณ ห้องประชุมโรงแรมบีพี สมิหลา บีช อำเภอเมืองสงขลา จังหวัดสงขลา
ส่วนวันอังคารที่ 28 พฤศจิกายน 2560 นายกรัฐมนตรี เป็นประธานการประชุมคณะรัฐมนตรีอย่างเป็นทางการนอกสถานที่ จังหวัดชายแดนภาคใต้และภาคใต้ชายแดน ครั้งที่ 3/2560 ณ หอประชุมมหาวิทยาลัยเทคโนโลยีศรีวิชัย อำเภอเมืองสงขลา จังหวัดสงขลา ภายการประชุมฯ นายกรัฐมนตรี จะพบปะกับเหล่านักศึกษามหาวิทยาลัยเทคโนโลยีศรีวิชัย และประชาชนในพื้นที่ด้วยก่อนเดินทางกลับ
พร้อมกันนี้ นายกรัฐมนตรี ได้เน้นย้ำว่า ทุกนโยบายที่นายกรัฐมนตรีสั่งการจะต้องนำไปสู่การปฏิบัติให้เกิดผลเป็นรูปธรรมให้ได้อย่างแท้จริง เช่น การขับเคลื่อน SMEs ต่าง ๆ จะต้องขับเคลื่อนเชื่อมโดยงอย่างเป็นระบบครบวงจร และให้กลุ่มที่อยู่ในสาย SMEs ได้รับประโยชน์อย่างทั่วถึงครอบคลุมทุกกลุ่ม
รวมทั้ง นายกรัฐมนตรี ได้เน้นย้ำในเรื่องของการแก้ไขปัญหาการทุจริตประพฤติมิชอบที่รับการร้องเรียนจากประชาชน โดยเฉพาะกรณีที่มีการแอบอ้างชื่อนายกรัฐมนตรีและเครือญาติ หรือเพื่อนสนิท เพื่อกระทำการต่าง ๆ  นั้น นายกรัฐมนตรียืนยันไม่ได้ให้มีการดำเนินการดังกล่าวแต่อย่างใด หากบุคคลใดพบเห็นการทุจริตให้เจ้งเป็นเอกสารใส่ซองปิดผนึกส่งตรงมายังนายกรัฐมนตรีได้ทันที ขณะเดียวกันหากสืบทราบพบว่ามีหน่วยงานใดทุจริตผู้บังคับบัญชาจะต้องแสดงความรับผิดชอบในเรื่องที่เกี่ยวข้องดังกล่าวด้วย

ที่มา : http://www.thaigov.go.th/news/contents/details/8263
