รัฐบาลไทย-ข่าวทำเนียบรัฐบาล-รมว.พม. ลงพื้นที่ จ.สกลนคร เพื่อบรรเทาความเดือดร้อนผู้ประสบภัย พร้อมกำชับ ทีม One Home น้อมนำศาสตร์พระราชา “เข้าใจ เข้าถึง พัฒนา” และขับเคลื่อนตามนโยบายรัฐบาลอย่างเต็มกำลัง

วันศุกร์ที่ 20 ตุลาคม 2560
รมว.พม. ลงพื้นที่ จ.สกลนคร เพื่อบรรเทาความเดือดร้อนผู้ประสบภัย พร้อมกำชับ ทีม One Home น้อมนำศาสตร์พระราชา “เข้าใจ เข้าถึง พัฒนา” และขับเคลื่อนตามนโยบายรัฐบาลอย่างเต็มกำลัง
รมว.พม. ลงพื้นที่ จ.สกลนคร เพื่อบรรเทาความเดือดร้อนผู้ประสบภัย พร้อมกำชับ ทีม One Home น้อมนำศาสตร์พระราชา “เข้าใจ เข้าถึง พัฒนา” และขับเคลื่อนตามนโยบายรัฐบาลอย่างเต็มกำลัง
วันนี้ (20 ต.ค. 60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมคณะผู้บริหารกระทรวง พม. ลงพื้นที่จังหวัดสกลนคร เพื่อติดตามการดำเนินงานตามภารกิจกระทรวง พม. ในการช่วยเหลือประชาชนกลุ่มเป้าหมาย ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส พร้อมเป็นประธานเปิดป้ายศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลอากาศอำนวย โดยมี นายวิทยา จันทร์ฉลอง ผู้ว่าราชการจังหวัดสกลนคร ให้การต้อนรับ ณ ศูนย์การเรียนรู้ชุมชนเทศบาลตำบลอากาศอำนวย อำเภออากาศอำนวย จังหวัดสกลนคร อีกทั้ง ได้ตรวจเยี่ยมการดำเนินงานของศูนย์พัฒนาคุณภาพชีวิตและส่งเสริมอาชีพผู้สูงอายุ และมอบเงินช่วยเหลือผู้ประสบอุทกภัย เงินทุนการศึกษา เพื่อบรรเทาความเดือดร้อนแก่ประชาชนกลุ่มเป้าหมายของกระทรวง พม. ณ ศูนย์พัฒนาคุณภาพชีวิตและส่งเสริมอาชีพผู้สูงอายุองค์การบริหารส่วนตำบลต้นผึ้ง อำเภอพังโคน จังหวัดสกลนคร
พลตำรวจเอก อดุลย์ กล่าวว่า รัฐบาลมีความห่วงใยประชาชนทั่วประเทศ โดยเฉพาะการลดความเหลื่อมล้ำของสังคม และการสร้างโอกาสการเข้าถึงบริการของรัฐ ซึ่งสอดคล้องกับการดำเนินภารกิจกระทรวง พม. ด้วยการพัฒนาคุณภาพชีวิตที่ดีของประชาชนกลุ่มเป้าหมายในทุกพื้นที่ ได้แก่ เด็ก เยาวชน สตรี ผู้สูงอายุ คนพิการ และผู้ด้อยโอกาส โดยจัดบริการสวัสดิการสังคมต่างๆ อาทิ เงินอุดหนุนเพื่อการเลี้ยงดูเด็กแรกเกิด (0-3 ปี) เบี้ยยังชีพผู้สูงอายุ เบี้ยความพิการ การส่งเสริมการประกอบอาชีพและเงินทุนสำหรับผู้สูงอายุและคนพิการ และการช่วยเหลือในด้านต่างๆ เพื่อให้ประชาชนทุกกลุ่มเป้าหมายได้รับบริการและสิทธิสวัสดิการสังคมจากรัฐอย่างทั่วถึงและเท่าเทียมกัน
พลตำรวจเอก อดุลย์ กล่าวต่อไปว่า จังหวัดสกลนคร เป็นจังหวัดหนึ่งในภาคตะวันออกเฉียงเหนือตอนบน ซึ่งประชาชนจำนวนมากในพื้นที่ได้รับผลกระทบจากสถานการณ์น้ำท่วมที่ผ่านมา ตนจึงได้ลงพื้นที่ไปยังศูนย์พัฒนาคุณภาพชีวิตและส่งเสริมอาชีพผู้สูงอายุ องค์การบริหารส่วนตำบลต้นผึ้ง ในพื้นที่อำเภอพังโคน เพื่อพบปะเยี่ยมเยียนและให้กำลังใจประชาชนในพื้นที่ พร้อมทั้งมอบเงินช่วยเหลือผู้ประสบอุทกภัย จำนวน 50 ครอบครัว และทุนการศึกษาสำหรับเด็กจำนวน 100 ราย อีกทั้งได้ติดตามการดำเนินงานด้านการจัดสวัสดิการชุมชนในด้านผู้สูงอายุ เด็ก เยาวชน และผู้ด้อยโอกาสทางสังคม เพื่อการพัฒนาคุณภาพชีวิตที่ดีในชุมชน
พลตำรวจเอก อดุลย์ กล่าวเพิ่มเติมว่า นอกจากนี้ ตนได้ลงพื้นที่เพื่อตรวจเยี่ยมการดำเนินงานของศูนย์การเรียนรู้ชุมชนเทศบาลตำบลอากาศอำนวย ในพื้นที่อำเภออากาศอำนวย พร้อมทั้งเป็นประธานในพิธีเปิดป้ายศูนย์พัฒนาคุณภาพชีวิตและส่งเสริมอาชีพผู้สูงอายุเทศบาลตำบลอากาศอำนวย ซึ่งเป็นการจัดสวัสดิการสังคมสำหรับผู้สูงอายุในชุมชนรูปแบบหนึ่ง โดยมีผู้สูงอายุ แกนนำอาสาสมัครชุมชน องค์กรเครือข่ายจากภาครัฐและภาคเอกชน ร่วมกันขับเคลื่อนการดำเนินงานของศูนย์ฯ ด้วยการส่งเสริมให้ผู้สูงอายุในชุมชนได้มีสถานที่ในการจัดกิจกรรมและบริการ เพื่อการพัฒนาด้านสังคม เศรษฐกิจ และสุขภาพผู้สูงอายุ อีกทั้งเป็นศูนย์ส่งเสริมอาชีพและจำหน่ายผลิตภัณฑ์ผู้สูงอายุ และเป็นศูนย์รวมการถ่ายทอดภูมิปัญญาของผู้สูงอายุ ตลอดจนเป็นศูนย์ข้อมูลผู้สูงอายุในพื้นที่ ทั้งนี้ ภายหลังการตรวจเยี่ยมศูนย์ดังกล่าว ตนได้มอบทุนส่งเสริมการประกอบอาชีพสำหรับคนพิการและผู้สูงอายุ จำนวน 30 ทุน และเงินทุนการศึกษา จำนวน 100 ทุน รวมทั้งได้เยี่ยมชมการดำเนินงานด้านการจัดสวัสดิการสังคมในชุมชน อาทิ ศูนย์วัฒนธรรมไทโย้ย ศูนย์บริการคนพิการทั่วไป และศูนย์พัฒนาครอบครัวในชุมชน
“ทั้งนี้ ตนได้มอบหมายภารกิจกระทรวง พม. ให้สำนักงานพัฒนาสังคมและความมั่นคงของมนุษย์จังหวัดสกลนคร (พมจ.สกลนคร) และทุกหน่วยงานในพื้นที่ หรือ One Home บูรณาการทำงานอย่างเต็มกำลังร่วมกับทุกภาคีเครือข่ายตามแนวทางประชารัฐ  พร้อมน้อมนำศาสตร์พระราชา “เข้าใจ เข้าถึง พัฒนา” มาเร่งแก้ไขปัญหาความเดือดร้อนของประชาชน เพื่อการพัฒนาสังคมที่เข้มแข็งอย่างยั่งยืนต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7545
