รัฐบาลไทย-ข่าวทำเนียบรัฐบาล-ศธ.จัดพิธีทำบุญตักบาตรถวายพระราชกุศลฯ วันคล้ายวันเฉลิมพระชนมพรรษา  วันชาติ และวันพ่อแห่งชาติ

วันพุธที่ 6 ธันวาคม 2560
ศธ.จัดพิธีทำบุญตักบาตรถวายพระราชกุศลฯ วันคล้ายวันเฉลิมพระชนมพรรษา  วันชาติ และวันพ่อแห่งชาติ
กระทรวงศึกษาธิการ จัดพิธีทำบุญตักบาตรถวายพระราชกุศลพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในโอกาสวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560
กระทรวงศึกษาธิการ จัดพิธีทำบุญตักบาตรถวายพระราชกุศลพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในโอกาสวันคล้ายวันเฉลิมพระชนมพรรษา วันชาติ และวันพ่อแห่งชาติ วันที่ 5 ธันวาคม 2560
กิจกรรมประกอบด้วยการถวายภัตตาหารเช้าแด่พระสงฆ์ พิธีสวดพระพุทธมนต์ พร้อมทั้งตักบาตรอาหารแห้ง โดยมี นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย พล.อ.สุรเชษฐ์ ชัยวงศ์ และ ศ.คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ, ผู้บริหารองค์กรหลักของกระทรวงศึกษาธิการ ตลอดจนผู้บริหารระดับสูง ข้าราชการ เจ้าหน้าที่ และบุคลากรทางการศึกษา เข้าร่วมพิธี
โดยกิจกรรมเริ่มตั้งแต่ เวลา 06.30 น. เป็นพิธีถวายภัตตาหารเช้าแด่พระสงฆ์ จำนวน 91 รูป ณ ศูนย์อาหารกระทรวงศึกษาธิการ ชั้น 2 อาคารรัชมังคลาภิเษก
เวลา 07.30 น. : นพ.ธีระเกียรติ เจริญเศรษฐศิลป์ รมว.ศึกษาธิการ เป็นประธานในพิธีสวดพระพุทธมนต์พระสงฆ์ 10 รูป เพื่อถวายเป็นพระราชกุศลพระบาทสมเด็จพระปรมินทรมหาภูมิพลอดุลยเดช บรมนาถบพิตร เนื่องในโอกาสวันคล้ายวันเฉลิมพระชนมพรรษา ที่หอประชุมคุรุสภา
ทั้งนี้ เมื่อ รมว.ศึกษาธิการ เดินทางมาถึงหอประชุมคุรุสภา ได้สักการะพระบรมราชานุสาวรีย์ รัชกาลที่ 6 จากนั้นได้เดินทางเข้าสู่ภายในหอประชุมฯ เพื่อทำพิธีจุดเทียนนมัสการบูชาพระรัตนตรัย จุดรูปเทียนเครื่องทองน้อยถวายราชสักการะหน้าพระบรมฉายาลักษณ์พระบาทสมเด็จพระปรมินทรมหาภูมิพลอดุลยเดช บรมนาถบพิตร พระสงฆ์ให้ศีล รัฐมนตรีว่าการกระทรวงศึกษาธิการ ถวายจตุปัจจัยไทยธรรม แด่พระสงฆ์ 10 รูป และกรวดน้ำ รับพร
เวลา 8.00 น. : นพ.ธีระเกียรติ เจริญเศรษฐศิลป์ รมว.ศึกษาธิการ นำคณะผู้บริหารของกระทรวงศึกษาธิการ ผู้บริหารระดับสูง ข้าราชการ เจ้าหน้าที่ และบุคลากรทางการศึกษา ตักบาตรอาหารแห้งแด่พระสงฆ์ จำนวน 91 รูป ณ บริเวณด้านนอกหอประชุมคุรุสภา
อิชยา กัปปา, นวรัตน์ รามสูต: สรุป
กิตติกร แซ่หมู่: ถ่ายภาพ
รายงานโดย: MOE Digital Team สป.-สร.

ที่มา : http://www.thaigov.go.th/news/contents/details/8556
