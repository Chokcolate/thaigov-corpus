รัฐบาลไทย-ข่าวทำเนียบรัฐบาล-นายกรัฐมนตรี เยี่ยมผู้ประสบอุทกภัยบ้านคลองช้าง  พร้อมลงเรือมอบถุงยังชีพบรรเทาความเดือดร้อนผู้ประสบอุทกภัยในพื้นที่

วันศุกร์ที่ 8 ธันวาคม 2560
นายกรัฐมนตรี เยี่ยมผู้ประสบอุทกภัยบ้านคลองช้าง  พร้อมลงเรือมอบถุงยังชีพบรรเทาความเดือดร้อนผู้ประสบอุทกภัยในพื้นที่
นรม. ลงพื้นที่จังหวัดตรังช่วยเหลือผู้ประสบภัยน้ำท่วม เร่งหน่วยงานที่เกี่ยวข้องบรรเทาความเดือดร้อนให้กับประชาชนอย่างเร่งด่วนและทั่วถึง
วันนี้ (8 ธ.ค. 2560) เวลา 10.25 น. พลเอก ประยุทธ์ จันทร์โอชา นายกรัฐมนตรี และคณะ ได้เดินทางมายังบ้านคลองช้าง ตำบลนาตาล่วง อำเภอเมือง จังหวัดตรัง เพื่อพบปะเยี่ยมเยียนประชาชนในพื้นที่และลงเรือมอบถุงยังชีพแก่ผู้ประสบอุทกภัย เพื่อบรรเทาความเดือดร้อนและเป็นขวัญกำลังใจให้กับประชาชนในพื้นที่ พร้อมย้ำให้เจ้าหน้าที่ที่เกี่ยวข้องในท้องที่ดูแลประชาชนที่ประสบอุทกภัยให้ทั่วถึง
ทั้งนี้ สำหรับประชาชนบริเวณดังกล่าวที่ได้รับผลกระทบจากอุทกภัยนั้น ภาครัฐและหน่วยงานที่เกี่ยวข้องได้เร่งดำเนินการให้ความช่วยเหลือเบื้องต้นแล้วโดยการจัดเต็นท์เป็นที่พักพิงชั่วคราวสำหรับประชาชนที่เดือดร้อนจากอุทกภัย พร้อมดูแลในเรื่องสาธารณูปโภคพื้นฐานต่าง ๆ ทั้งเรื่องไฟฟ้า น้ำอุปโภคบริโภค ข้าวสาร อาหารแห้ง ข้าวกล่องอาหารปรุงสำเร็จพร้อมรับประทาน  และยารักษาโรค เป็นต้น ซึ่งประชาชนในพื้นที่ต่างรู้สึกพอใจในการเข้ามาดูแลช่วยของภาครัฐและหน่วยงานที่เกี่ยวข้อง โดยคาดว่าหากฝนไม่ตกลงมาเพิ่มอีกและน้ำลดลงอย่างต่อเนื่องภายในไม่เกิน 30 วันจะสามารถกลับเข้าบ้านเรือนที่พักอาศัยได้ตามปกติ
หลังจากนั้น  นายกรัฐมนตรี ได้เปิดเผยถึงปัญหาน้ำท่วมในพื้นที่จังหวัดตรังว่า  แม้ชาวบ้านจะประสบกับปัญหานี้เป็นประจำทุกปี แต่รัฐบาลก็จะต้องเร่งแก้ไขให้ได้ในทุกมิติ เพราะในอนาคตข้างหน้าจะให้ประชาชนประสบกับปัญหาซ้ำซากแบบเดิม ๆ ไม่ได้ รัฐบาลจึงต้องดูแลทุกจังหวัด ทุกพื้นที่ โดยเฉพาะในพื้นที่ต่าง ๆ ที่มีปัญหา ไม่ว่าจะเป็นเรื่องน้ำท่วม ภาวะภัยแล้ง และราคาพืชผลตกต่ำ แม้รัฐบาลจะไม่สามารถแก้ปัญหาได้หมด โดยเฉพาะราคาพืชผลทางการเกษตร เพราะระบบกลไกทางการค้าของประเทศมีเป็นจำนวนมาก จึงต้องใช้เวลาในการศึกษาเรื่องของกระบวนการผลิต เพื่อพิจารณาว่าจะดำเนินการแก้ไขอย่างไร แต่ทั้งนี้ไม่ได้หมายความว่า จะต้องไปบังคับเกษตรกรให้เลิกปลูกยาง แต่ต้องปรับรูปแบบกันใหม่ เพื่อให้ทุกคนมีรายได้เพิ่มมากขึ้นกว่าเดิม ซึ่งเป็นเรื่องปกติที่ของทุกอย่างถ้ามีมากเกินไป  ราคาก็จะถูกกดให้ต่ำลง จึงต้องลดการผลิตให้มีจำนวนน้อยลง แต่ก็ต้องมีอย่างอื่นเข้ามาทดแทนด้วย ซึ่งเป็นสิ่งที่รัฐบาลกำลังพยายามเร่งดำเนินการอยู่ในขณะนี้
สำหรับเรื่องการระบายน้ำของจังหวัดตรังนั้น นายกรัฐมนตรีกล่าวว่า  โครงการต่าง ๆ ที่จะดำเนินการนั้น รัฐบาลก็พยายามเร่งรัดอยู่ ซึ่งคาดว่าทั้งหมดจะแล้วเสร็จในช่วงปี 2561 - 2562  แต่ทั้งนี้ ความคืบหน้าในการก่อสร้างอาจจะล่าช้าไปบ้างในบางช่วง เนื่องจากพื้นที่ประสบปัญหาน้ำท่วม ต้องรอให้น้ำลดลงและพื้นที่แห้งก่อน จึงจะดำเนินการต่อไปได้  แต่คาดว่าแล้วเสร็จทันตามกำหนดเวลาที่วางไว้
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8628
