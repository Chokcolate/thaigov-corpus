รัฐบาลไทย-ข่าวทำเนียบรัฐบาล-รมช.เกษตรฯ มอบรางวัลผลงานวิจัยดีเด่น ประจำปี 2559 ชูประโยชน์งานวิจัยสอดรับนโยบายลดต้นทุนการผลิต เพิ่มรายได้ แก้ปัญหาการส่งออก นำเกษตรกรสู่ความมั่นคง มั่งคั่ง และยั่งยืน

วันจันทร์ที่ 29 พฤษภาคม 2560
รมช.เกษตรฯ มอบรางวัลผลงานวิจัยดีเด่น ประจำปี 2559 ชูประโยชน์งานวิจัยสอดรับนโยบายลดต้นทุนการผลิต เพิ่มรายได้ แก้ปัญหาการส่งออก นำเกษตรกรสู่ความมั่นคง มั่งคั่ง และยั่งยืน
รมช.เกษตรฯ มอบรางวัลผลงานวิจัยดีเด่น ประจำปี 2559 ชูประโยชน์งานวิจัยสอดรับนโยบายลดต้นทุนการผลิต เพิ่มรายได้ แก้ปัญหาการส่งออก พร้อมนำพาเกษตรกรสู่ความมั่นคง มั่งคั่ง และยั่งยืน
นางสาวชุติมา บุณยประภัศร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการประกาศผลและมอบรางวัลผลงานวิจัยดีเด่นประจำปี 2559 กรมวิชาการเกษตร ณ โรงแรมรามาการ์เด้นส์ ว่า กระทรวงเกษตรและสหกรณ์ โดยกรมวิชาการเกษตร มีบทบาทในการทำการวิจัยและพัฒนาด้านพืช เครื่องจักรกลการเกษตร และกฏหมายในความรับผิดชอบที่ครอบคลุมไปถึงปัจจัยการผลิต การนำเข้าและส่งออกสินค้าเกษตร รวมทั้งการคุ้มครองพันธุ์พืช ซึ่งในปี 2559 กรมวิชาการเกษตรได้สร้างสรรค์ผลงานวิจัยที่ก่อให้เกิดประโยชน์ต่อการพัฒนาด้านการเกษตร โดยมีผลงานวิจัยดีเด่นประจำปี 2559 ที่ได้รับรางวัล จำนวน 13 เรื่อง แบ่งเป็น 6 ประเภท ได้แก่ งานวิจัยพื้นฐาน งานวิจัยประยุกต์ งานวิจัยปรับปรุงพันธุ์ งานพัฒนางานวิจัย งานวิจัยสิ่งประดิษฐ์คิดค้น และงานบริการวิชาการ ซึ่งผลงานวิจัยดังกล่าว สามารถช่วยลดต้นทุนการผลิต ลดการใช้สารเคมี ช่วยเพิ่มมูลค่าสินค้าเกษตร แก้ปัญหาการส่งออก และช่วยให้เกษตรกรมีรายได้ที่ดีขึ้น ซึ่งประโยชน์ที่ได้จากผลงานวิจัยนี้ ถือได้ว่าสอดคล้องกับนโยบายของรัฐมนตรีว่าการกระทรวงเกษตรและสหกรณ์ (พลเอก ฉัตรชัย สาริกัลยะ) ที่กำหนดให้ปี 2560 เป็นปีแห่งการยกระดับมาตรฐานการเกษตรสู่ความยั่งยืน โดยมีเป้าหมายเพื่อยกระดับคุณภาพชีวิตของเกษตรกรให้มีรายได้ที่มั่นคง มั่งคั่ง และยั่งยืน ซึ่งถือเป็นสิ่งสำคัญที่ช่วยขับเคลื่อนนำพาประเทศมุ่งสู่เป้าหมาย "องค์ความรู้และเทคโนโลยีที่ได้รับจากผลงานวิจัย"
นอกจากนี้ กระทรวงเกษตรฯ โดยกรมวิชาการเกษตร ได้คัดเลือกและมอบรางวัลให้แก่เกษตรกรดีเด่นสาขาการใช้วิชาการเกษตรดีที่เหมาะสม หรือ GAP และเกษตรกรดีเด่นสาขาการผลิตพืชอินทรีย์ดีเด่น รวมทั้งมอบรางวัลให้แก่ผู้ประกอบการโรงงานแปรรูปผลผลิตทางการเกษตรดีเด่นสาขาระบบการผลิตตามหลักปฏิบัติที่ดี (GMP) และระบบวิเคราะห์อันตรายและจุดวิกฤตที่ต้องควบคุม (HACCP) ด้วย ซึ่งกรมวิชาการเกษตรมุ่งหวังให้ผลผลิตทางการเกษตรไทยเป็นที่ยอมรับด้านอาหารปลอดภัย และมีคุณภาพเหมาะสมในการบริโภคทั้งภายในและต่างประเทศ โดยการผลิตต้องคำนึงถึงการรักษาสิ่งแวดล้อม และสุขภาพความปลอดภัยของเกษตรกรและผู้บริโภค รวมทั้งเพื่อเป็นการยกระดับคุณภาพมาตรฐานสินค้าเกษตรเพื่อเพิ่มขีดความสามารถในการแข่งขันในตลาดต่างประเทศต่อไป
"การคิดงานวิจัยต้องมีเป้าหมาย โดยเฉพาะในยุคการแข่งขันจะต้องผลิตสินค้าอย่างมีคุณภาพได้มาตรฐาน ซึ่งจะสามารถผลักดันให้เป็น Thailand 4.0 ได้ โดยจะต้องมีการวิจัยพัฒนาเพื่อยกระดับและเพิ่มคุณค่า โดยคิดนวัตกรรมใหม่ ๆ เช่น การแปรรูปผลิตภัณฑ์เพื่อเพิ่มมูลค่า เป็นต้น อย่างไรก็ตาม ได้มุ่งหวังให้นักวิจัยของกรมวิชาการเกษตร คิดผลงานอย่างสร้างสรรค์ ซึ่งจะสามารถช่วยผลักดันให้เป็นประโยชน์สู่การปฏิบัติได้จริงทั้งภาคเกษตรและผู้ประกอบการ" นางสาวชุติมา กล่าว
กลุ่มโฆษกและวิเคราะห์ข่าว กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02-2810859 แฟกซ์ 02-2822871
moacnews@gmail.com
www.moac.go.th.
www.facebook.com/kasetthai

ที่มา : http://www.thaigov.go.th/news/contents/details/4096
