รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 คณะกรรมการขับเคลื่อนและปฏิรูปด้านการพัฒนาทรัพยากรมนุษย์และระบบการศึกษา ครั้ง

วันพุธที่ 14 มิถุนายน 2560
รอง นรม. พล.อ.อ.ประจินฯ เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 คณะกรรมการขับเคลื่อนและปฏิรูปด้านการพัฒนาทรัพยากรมนุษย์และระบบการศึกษา ครั้ง
การประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 (กขป.1)
วันนี้ (14 มิถุนายน 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล รองนายกรัฐมนตรี (พลอากาศเอก ประจิน  จั่นตอง) เป็นประธานการประชุมคณะกรรมการขับเคลื่อนและปฏิรูปการบริหารราชการแผ่นดิน คณะที่ 1 (กขป.1) คณะกรรมการขับเคลื่อนและปฏิรูปด้านการพัฒนาทรัพยากรมนุษย์และระบบการศึกษา ครั้งที่ 2/2560 ซึ่งสรุปสาระสำคัญ ดังนี้
ที่ประชุมรับทราบรายงานผลการบูรณาการขับเคลื่อนการจัดการศึกษาปฐมวัยของกระทรวงศึกษาธิการ ซึ่งมีข้อมูลเด็กปฐมวัยในปัจจุบันมีประชากรอายุ 3 ปี ประมาณ 760,000 คน เข้ารับการศึกษาประมาณร้อยละ 90 ไม่ได้เข้ารับการศึกษาร้อยละ 10 และเข้าสู่ระบบจัดการศึกษาโดยหน่วยงานที่เกี่ยวข้อง ได้แก่ องค์กรปกครองส่วนท้องถิ่น ในรูปแบบศูนย์พัฒนาเด็กเล็ก จำนวน 19,429 แห่ง มีเด็กประมาณ 497,000 คน โรงเรียนอนุบาล จำนวน 60,000 คน จัดโดยเอกชน จำนวน 188,000 คน จัดโดยสำนักงานคณะกรรมการการศึกษาขั้นพื้นฐาน จำนวน 1,500 คน จัดโดยโรงเรียนสาธิต จำนวน 1,200 คน และไม่ได้เข้าเรียน จำนวน 72,700 คน
ทั้งนี้ รัฐบาลโดย คสช. มีแนวทางการจัดการศึกษาก่อนวัยเรียนตามรัฐธรรมนูญ แห่งราชอาณาจักรไทย พ.ศ. 2560 ซึ่งได้กำหนดแนวทางเป็น 4 ประเด็น ได้แก่  1) ด้านโอกาสทางการศึกษา ต้องบูรณาการร่วมกันระหว่าง สพฐ. องค์กรปกครองส่วนท้องถิ่น และโรงเรียนเอกชน โดยมี กศจ. เป็นหน่วยที่จะจัดทำแผนบูรณาการและติดตามประเมินผล และให้ทุกสังกัดที่จัดการศึกษาอยู่แล้วจัดในอัตราส่วนที่จัดอยู่ในปัจจุบัน สำหรับองค์กรปกครองท้องถิ่นมีการประเมินมาตรฐานของศูนย์พัฒนาเด็กเล็กโดยจัดเป็นกลุ่ม A , B และ C โดยในกลุ่ม A เป็นกลุ่มที่มีมาตรฐาน จะยกระดับมาเป็นโรงเรียนอนุบาลต่อไป  2) ด้านคุณภาพ จะใช้หลักสูตรของกระทรวงศึกษาธิการเป็นหลัก โดยเน้นการเตรียมความพร้อมด้านร่างกาย ปัญญา อารมณ์ สังคม และการสอดแทรกการอ่านออกเขียนได้ เตรียมความพร้อมในการเข้าเรียนระดับ ป.1 ที่ไม่ใช่การสอบแต่ให้ประเมินพัฒนาการของเด็กให้เหมาะสมกับช่วงวัย  3) ด้านมาตรฐาน โรงเรียนที่เปิดสอนก่อนวัยเรียนมอบให้สำนักงานเลขาธิการสภาการศึกษาพิจารณาการบริหารจัดการของสถานศึกษา การจัดประสบการณ์ และการเรียนการสอนคุณภาพเด็กตามสภาพความเป็นจริงที่มีอยู่ และ  4) ด้านงบประมาณ ในการจัดการศึกษาก่อนวัยเรียนจะใช้อัตราเงินอุดหนุนรายหัวในปัจจุบัน 2,830 บาท/คน/ปี สำหรับโรงเรียนที่เปิดสอนก่อนวัยเรียนในทุกสังกัด โดยให้ไปดำเนินการสำรวจเพื่อเสนอของบประมาณปี 2561 ซึ่งในส่วนของกระทรวงศึกษาธิการกำลังจัดทำข้อมูลเพื่อประกอบการเสนอขอแปรญัตติงบประมาณ ประจำปีงบประมาณ พ.ศ. 2560
ทั้งนี้ เพื่อให้ระบบการศึกษาให้มีความสอดคล้องกับการพัฒนาทรัพยากรมนุษย์ จึงมีมติเห็นชอบควรให้โครงการ Quick Win บรรจุลงในหลักสูตรการบริหารราชการแผ่นดินตามกรอบการปฏิรูปประเทศยุทธศาสตร์และการสร้างความสามัคคีปรองดอง (ป.ย.ป.) สำหรับผู้บริหารในระดับปลัดกระทรวงและอธิบดี ซึ่งจะสามารถดำเนินการได้ ภายในปี 2560 ต่อเนื่องจนถึงปี 2564
..................................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4534
