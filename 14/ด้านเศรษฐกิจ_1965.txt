รัฐบาลไทย-ข่าวทำเนียบรัฐบาล-โดนใจวัยเก๋า! ธพว.คลอดสินเชื่อเพื่อผู้สูงอายุ เปิดโอกาสสร้างอาชีพก่อประโยชน์เศรษฐกิจคู่สังคม

วันอังคารที่ 9 มกราคม 2561
โดนใจวัยเก๋า! ธพว.คลอดสินเชื่อเพื่อผู้สูงอายุ เปิดโอกาสสร้างอาชีพก่อประโยชน์เศรษฐกิจคู่สังคม
SME Development Bank สานฝันวัยเก๋ายังมีไฟ คลอดสินเชื่อเปิดโอกาสผู้สูงวัยสร้างอาชีพเริ่มต้นธุรกิจใหม่ เสริมแกร่งกิจการเดิม วงเงินกู้สูงสุด 3 ลบ. อัตราดอกเบี้ยพิเศษ ผ่อนนาน7ปี ถึงอายุ 75 ปี ใช้ บสย.ค้ำประกันได้ แถมฟรีค่าธรรมเนียม
SME Development Bank สานฝันวัยเก๋ายังมีไฟ คลอดสินเชื่อเปิดโอกาสผู้สูงวัยสร้างอาชีพเริ่มต้นธุรกิจใหม่ เสริมแกร่งกิจการเดิม วงเงินกู้สูงสุด 3 ลบ. อัตราดอกเบี้ยพิเศษ ผ่อนนาน7ปี ถึงอายุ 75 ปี ใช้ บสย.ค้ำประกันได้ แถมฟรีค่าธรรมเนียม ชูเกิดประโยชน์ทั้งด้านเศรษฐกิจและสังคม
นายมงคล ลีลาธรรม  กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือSME Development Bank) เผยว่าธนาคารออกสินเชื่อใหม่ “โครงการสินเชื่อ สร้างอาชีพ วัยเก๋า”วงเงิน 1,000 ล้านบาท เพื่อสนับสนุนเงินทุนแก่ผู้มีอายุตั้งแต่ 55 ปีขึ้นไป นำไปเริ่มต้นทำธุรกิจใหม่ต่างๆ เพื่อสร้างรายได้หลังเกษียณอายุจากการทำงานประจำ  โดยเฉพาะลงทุนซื้อแฟรนไชส์ซึ่งมีความเสี่ยงต่ำในการประกอบธุรกิจ รวมถึง นำใช้ปรับปรุงกิจการเดิมให้มีประสิทธิภาพสูงขึ้น สามารถแข่งขันในธุรกิจได้
“โครงการสินเชื่อ สร้างอาชีพ วัยเก๋า” ก่อประโยชน์ทั้งในเชิงเศรษฐกิจ และสังคม รองรับประเทศไทยเข้าสู่สังคมผู้สูงอายุเปิดโอกาสให้ผู้สูงอายุมีทุนเริ่มต้นอาชีพใหม่ตามที่ตัวเองชอบหรือใฝ่ฝันอยากทำมานานแล้ว เช่น ซื้อแฟรนไชส์เปิดร้านกาแฟ ทำฟาร์มสัตว์เลี้ยง ธุรกิจเกษตรอินทรีย์ เป็นต้น  ช่วยให้เกิดการสร้างงานและกระจายรายได้ต่อเนื่องรวมถึง ทำให้ผู้สูงอายุมองเห็นคุณค่าในตัวเอง ได้ใช้ความรู้และประสบการณ์ที่สะสมมาให้เกิดประโยชน์ และพึ่งพาตัวเองได้ ลดการเป็นภาระสังคม และลดภาระรัฐบาลต้องจัดงบประมาณดูแลผู้สูงอายุที่นับวันจะเพิ่มสูงขึ้น” นายมงคล กล่าว
อีกความพิเศษของโครงการนี้ คือ ผ่อนปรนเกณฑ์ให้ผู้สูงอายุเข้าถึงแหล่งทุนได้มากขึ้น โดยเปิดโอกาสให้ผู้กู้ ทั้งบุคคลธรรมดา หรือนิติบุคคล ที่มีกรรมการผู้มีอำนาจลงนามหรือผู้ถือหุ้น คนใดคนหนึ่งมีอายุตั้งแต่ 55 ปีขึ้นไป จนถึง 75 ปี (รวมระยะเวลาให้สินเชื่อแล้วไม่เกินอายุ 75 ปี)
ทั้งนี้ ผู้กู้ต้องผ่านการพัฒนาหรือฝึกอบรม หรืออยู่ระหว่างดำเนินการเพื่อเข้าร่วมการพัฒนาจาก ธพว. หรือหน่วยงานพันธมิตรส่วนกรณีกู้ไปซื้อแฟรนไชส์ต้องผ่านการอบรมจากเจ้าของสิทธิ์แฟรนไชส์ หรือ “แฟรนไชซอร์” (Franchisor) ซึ่งจะช่วยให้ผู้กู้มีความพร้อม และมีศักยภาพ ลดความเสี่ยงในการดำเนินธุรกิจ
วงเงินกู้บุคคลธรรมดาที่ต้องการเริ่มต้นธุรกิจทุกประเภทสูงสุด 1 ล้านบาทและกรณีหากลงทุนซื้อแฟรนไชส์ที่แฟรนไชซอร์อยู่ในโครงการทำบันทึกข้อตกลงความร่วมมือ (MOU) ของ ธพว. ให้วงเงินสูงถึง 3 ล้านบาท  ด้านอัตราดอกเบี้ย กรณีใช้บรรษัทประกันสินเชื่ออุตสาหกรรมขนาดย่อม (บสย.) ค้ำประกัน คิดที่ร้อยละ MLR+1 ต่อปี กลุ่ม Startup &Innovation ฟรีค่าธรรมเนียม บสย. 1 ปี  และเข้าโครงการ SME ทวีทุน (PGS6) ปรับปรุงใหม่ ฟรีค่าธรรมเนียม บสย.4 ปี ระยะเวลากู้ยืมสูงสุด 7 ปี ปลอดชำระเงินต้น (Grace Period) 6 เดือนโดยระยะเวลาโครงการนี้ สิ้นสุดภายใน 31 ธันวาคม 2561 หรือจนกว่าจะหมดวงเงินสินเชื่อ
ผู้ประกอบการที่สนใจ สามารถสอบถามข้อมูลได้ที่ ธพว.ทุกสาขาทั่วประเทศ หรือติดต่อ Call Center โทร. 1357 และติดตามข่าวสารของ ธพว. ผ่านช่องทาง facebook.com/SMEDevelopmentBank
ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม โทร. 085-980-7861,02-265-4404

ที่มา : http://www.thaigov.go.th/news/contents/details/9241
