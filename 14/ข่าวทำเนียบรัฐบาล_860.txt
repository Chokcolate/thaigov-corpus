รัฐบาลไทย-ข่าวทำเนียบรัฐบาล-นายกรัฐมนตรีมีข้อความสารแสดงความยินดี เนื่องในโอกาสครบรอบ 130 ปี ไทย – ญี่ปุ่น

วันอังคารที่ 26 กันยายน 2560
นายกรัฐมนตรีมีข้อความสารแสดงความยินดี เนื่องในโอกาสครบรอบ 130 ปี ไทย – ญี่ปุ่น
นายกรัฐมนตรีมีข้อความสารแสดงความยินดี เนื่องในโอกาสครบรอบ 130 ปี ไทย – ญี่ปุ่น
สาร
พลเอก ประยุทธ์ จันทร์โอชา นายกรัฐมนตรี
เนื่องในโอกาสครบรอบ 130 ปี การสถาปนาความสัมพันธ์ทางการทูตระหว่างไทยกับญี่ปุ่น
วันที่ 26 กันยายน 2560
.......................................
ตลอดระยะเวลาที่ผ่านมา ความสัมพันธ์อันดีระหว่างไทยกับญี่ปุ่นมีรากฐานที่สำคัญและเจริญงอกงามจากความใกล้ชิดระหว่างพระราชวงศ์ของทั้งสองประเทศ โดยพระบรมวงศานุวงศ์ไทยและญี่ปุ่นได้มีการแลกเปลี่ยนการเสด็จเยือนระหว่างกันอย่างต่อเนื่อง โดยเฉพาะการเสด็จพระราชดำเนินเยือนประเทศไทยของสมเด็จพระจักรพรรดิอะกิฮิโตะและสมเด็จพระจักรพรรดินีมิชิโกะ เมื่อเดือนมีนาคม 2560 เพื่อถวายราชสักการะพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร พระราชไมตรีอันแน่นแฟ้นระหว่างทั้งสองพระราชวงศ์และพระกรุณาของพระองค์เปรียบเสมือนกำลังใจของคนไทยในยามสูญเสีย และด้วยความใกล้ชิดที่มีมาอย่างยาวนานทำให้ไทยและญี่ปุ่นมีความสัมพันธ์ที่มั่นคงและราบรื่นในทุก ๆ ด้าน ทั้งด้านการเมือง ด้านเศรษฐกิจ และด้านการท่องเที่ยว โดยทั้งสองประเทศเป็นหุ้นส่วนทางยุทธศาสตร์และเศรษฐกิจที่สำคัญ ที่ช่วยกันขับเคลื่อนและเพิ่มพูนความร่วมมือสู่การพัฒนาในมิติใหม่ ๆ ทั้งด้านการพัฒนาอุตสาหกรรมและเขตเศรษฐกิจพิเศษ การพัฒนาโครงสร้างพื้นฐาน วิทยาศาสตร์ เทคโนโลยีและดิจิทัล และการพัฒนาทรัพยากรมนุษย์
เนื่องในโอกาสครบรอบ 130 ปี การสถาปนาความสัมพันธ์ทางการทูตระหว่างไทยกับญี่ปุ่น ผมในฐานะรัฐบาลไทย ขอส่งความปรารถนาดีมายังรัฐบาลและประชาชนชาวญี่ปุ่น ผมเชื่อมั่นว่าไทยและญี่ปุ่นซึ่งต่างมีบทบาทสำคัญในภูมิภาค จะรักษาความเป็นหุ้นส่วนทางยุทธศาสตร์ที่ใกล้ชิด เพื่อประโยชน์สุขของประชาชนทั้งสองประเทศ พร้อมทั้งเป็นพันธมิตรอันแข็งแกร่งที่ร่วมมือกันในระดับภูมิภาคและระดับโลก เพื่อสร้างความรุ่งเรือง สันติสุข และความเป็นอันหนึ่งอันเดียวกันตลอดไป

ที่มา : http://www.thaigov.go.th/news/contents/details/6958
