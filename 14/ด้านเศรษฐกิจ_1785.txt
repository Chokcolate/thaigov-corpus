รัฐบาลไทย-ข่าวทำเนียบรัฐบาล-กรุงไทยมุ่งขับเคลื่อนองค์กรเป็นธนาคารคุณธรรมต้นแบบ

วันพุธที่ 6 ธันวาคม 2560
กรุงไทยมุ่งขับเคลื่อนองค์กรเป็นธนาคารคุณธรรมต้นแบบ
ตามที่ ธ.กรุงไทยได้ดำเนินธุรกิจภายใต้หลักบรรษัทภิบาล การกำกับดูแลกิจการที่ดี มุ่งเน้นความโปร่งใส เป็นธรรม รับผิดชอบต่อสังคม และสิ่งแวดล้อม รวมถึงปฏิบัติตามกฎเกณฑ์และกฎหมาย เพื่อสร้างวัฒนธรรมองค์กรที่ไม่ยอมรับและไม่ทนต่อการทุจริต สร้าง Public Trust
ตามที่ธนาคารกรุงไทยได้ดำเนินธุรกิจภายใต้หลักบรรษัทภิบาล การกำกับดูแลกิจการที่ดี มุ่งเน้นความโปร่งใส เป็นธรรม รับผิดชอบต่อสังคม และสิ่งแวดล้อม รวมถึงการปฏิบัติตามกฎเกณฑ์และกฎหมาย เพื่อสร้างวัฒนธรรมองค์กรที่ไม่ยอมรับและไม่ทนต่อการทุจริต สร้าง Public Trust แก่ผู้มีส่วนได้ส่วนเสีย ซึ่งในปีนี้ ธนาคารได้ยกระดับนำหลักบรรษัทภิบาลสู่การปฏิบัติ โดยลงนามบันทึกข้อตกลงกับศูนย์คุณธรรม (องค์การมหาชน) เพื่อขับเคลื่อนธนาคารสู่องค์กรต้นแบบด้านคุณธรรม ภายใต้โครงการกรุงไทยคุณธรรม
ดร.สมชัย สัจจพงษ์ ประธานกรรมการ ธนาคารกรุงไทย เปิดเผยหลังลงนามร่วมกับ นายจักรธรรม ธรรมศักดิ์ ประธานกรรมการศูนย์คุณธรรม (องค์การมหาชน) ว่า จุดประสงค์ในการลงนามครั้งนี้ เพื่อส่งเสริมการสร้างและพัฒนามาตรฐานด้านคุณธรรมจริยธรรม พัฒนาพนักงานให้มีจิตสำนึกด้านคุณธรรมจริยธรรม นำไปสู่การปฏิบัติงานและชีวิตประจำวัน รวมทั้งพัฒนาความรู้และนวัตกรรมการส่งเสริมคุณธรรมที่เหมาะสมกับบริบทขององค์กร ตลอดจนสร้างวัฒนธรรมองค์กรให้มีบรรษัทภิบาลที่ดีปราศจากการทุจริตคอร์รัปชั่น (Zero Tolerance)
สำหรับการร่วมมือในครั้งนี้ ธนาคารกรุงไทยและศูนย์คุณธรรมจะร่วมกันผลักดันให้มีการดำเนินการเพื่อบรรลุวัตถุประสงค์ โดยธนาคารกรุงไทยจะสร้างการรับรู้ เข้าใจ และการนำโครงการกรุงไทยคุณธรรมไปปฏิบัติให้เป็นวัฒนธรรมองค์กร โดยมีศูนย์คุณธรรมเป็นผู้สนับสนุนในการพัฒนาความรู้ นวัตกรรมและให้คำปรึกษาเพื่อนำไปสู่การปฏิบัติ
นอกจากนี้ ธนาคารได้จัดงานสัมมนา กรุงไทยคุณธรรม ONE KTB : “The Future of Banking” โดยได้รับเกียรติจาก นายปราโมทย์ โชติมงคล ผู้อำนวยการศูนย์โรงเรียนคุณธรรม มูลนิธิยุวสถิรคุณ และนายอุทิศ บัวศรี ผู้ช่วยเลขาธิการสำนักงานคณะกรรมการป้องกันและปราบปรามการทุจริตแห่งชาติ ในการบรรยายพิเศษ รวมทั้งจัดงานมอบรางวัลด้านบรรษัทภิบาลในองค์กร และนิทรรศการจากผู้ได้รับรางวัลต่างๆ เพื่อส่งเสริมให้ผู้บริหารเป็นแบบอย่างที่ดี พนักงานนำไปประยุกต์ปฏิบัติจนเป็นวัฒนธรรมที่ดี เป็นธนาคารที่ลูกค้าไว้วางใจ อันเป็นการวางรากฐานในการสร้าง Public Trust อย่างยั่งยืน และสร้างขวัญกำลังใจให้กับผู้บริหารและพนักงานที่ดำเนินการตามแนวทาง ONE KTB จนประสบผลสำเร็จ
ฝ่ายสื่อสารองค์กรและภาพลักษณ์
โทร. 0-2208-4174-7

ที่มา : http://www.thaigov.go.th/news/contents/details/8559
