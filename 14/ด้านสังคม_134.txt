รัฐบาลไทย-ข่าวทำเนียบรัฐบาล-กระทรวงมหาดไทย จับมือ สสส. เดินหน้าขับเคลื่อนยุทธศาสตร์ส่งเสริมการใช้จักรยานในชีวิตประจำวัน

วันศุกร์ที่ 21 เมษายน 2560
กระทรวงมหาดไทย จับมือ สสส. เดินหน้าขับเคลื่อนยุทธศาสตร์ส่งเสริมการใช้จักรยานในชีวิตประจำวัน
กระทรวงมหาดไทย จับมือ สสส. เดินหน้าขับเคลื่อนยุทธศาสตร์ส่งเสริมการใช้จักรยานในชีวิตประจำวัน
วันนี้ (20 เม.ย. 60) เวลา 09.30 น. ณ ภูเขางามพาโนรามารีสอร์ท จังหวัดนครนายก นายสุทธิพงษ์ จุลเจริญ
รองปลัดกระทรวงมหาดไทย เป็นประธานเปิดโครงการสัมมนาการขับเคลื่อนยุทธศาสตร์ส่งเสริมการใช้จักรยานในชีวิตประจำวัน ซึ่งจัดขึ้นภายใต้ความร่วมมือของสำนักงานปลัดกระทรวงมหาดไทย กรมส่งเสริมการปกครองท้องถิ่น และ สำนักงานกองทุนสนับสนุนการสร้างเสริมสุขภาพ (สสส.) โดยมีวัตถุประสงค์เพื่อส่งเสริมให้ประชาชนหันมาใช้จักรยานในชีวิตประจำวันมากยิ่งขึ้น ภายใต้ความร่วมมือระหว่างภาครัฐ ภาคเอกชน และภาคประชาชน เพื่อร่วมกันผลักดันและขับเคลื่อนการส่งเสริมและสนับสนุนการสร้างเสริมสุขภาพด้วยการใช้จักรยานในชีวิตประจำวันตามนโยบายรัฐบาล โดยมีกลุ่มเป้าหมายที่เข้าร่วมสัมมนา ประกอบด้วย ผู้บริหารหรือเจ้าหน้าที่ผู้รับผิดชอบในการจัดทำยุทธศาสตร์ของหน่วยงานต่างๆ ที่เกี่ยวข้อง อาทิ กระทรวงมหาดไทย กระทรวงคมนาคม กระทรวงศึกษาธิการ กระทรวงสาธารณสุข  กระทรวงการคลัง กระทรวงการท่องเที่ยวและกีฬา กระทรวงวัฒนธรรม เป็นต้น
นายสุทธิพงษ์ จุลเจริญ รองปลัดกระทรวงมหาดไทย กล่าวว่า ในนามของกระทรวงมหาดไทย ตนมีความยินดีเป็นอย่างยิ่งที่ทุกภาคส่วนจะได้ร่วมมือกันผลักดันและขับเคลื่อนการส่งเสริมและสนับสนุนการใช้จักรยานในชีวิตประจำวัน เพื่อให้เกิดผลสัมฤทธิ์ตามนโยบายของรัฐบาล ที่มีเป้าหมายให้ประชาชนหันมาใช้จักรยานในการดำเนินชีวิตประจำวันมากยิ่งขึ้น ทั้งในด้านการออกกำลังกายหรือการเดินทาง ซึ่งกระทรวงมหาดไทยได้ตระหนักถึงความสำคัญในการส่งเสริมให้ประชาชนหันมาใช้จักรยานในชีวิตประจำวัน ดังจะเห็นได้ว่าปัจจุบันคนไทยมีกิจกรรมทางกายลดลง ซึ่งการขาดกิจกรรมทางกายเป็นสาเหตุหนึ่งของการเสียชีวิต ดังนั้น กระทรวงมหาดไทย และ สำนักงานกองทุนสนับสนุนการสร้างเสริมสุขภาพ (สสส.) จึงได้ร่วมกันจัดโครงการสัมมนาการขับเคลื่อนยุทธศาสตร์ส่งเสริมการใช้จักรยานในชีวิตประจำวัน ขึ้นในระหว่างวันที่ 20-21 เมษายน 2560 เพื่อร่วมกันผลักดันและขับเคลื่อนยุทธศาสตร์ส่งเสริมการสร้างสุขภาพด้วยการใช้จักรยานในชีวิตประจำวันตามนโยบายของรัฐบาลให้เกิดขึ้นอย่างเป็นรูปธรรม โดยที่ผ่านมากระทรวงมหาดไทยได้บูรณาการทำงานร่วมกับสำนักงานกองทุนสนับสนุนการสร้างเสริมสุขภาพ (สสส.) และหน่วยงานที่เกี่ยวข้องทั้งภาครัฐ ภาคเอกชน และภาคประชาสังคม ผ่านโครงการต่างๆ มาอย่างต่อเนื่อง เช่น โครงการเมืองปั่นได้ เมืองปั่นดี เพื่อส่งเสริมการใช้จักรยานและการจัดพื้นที่ให้เหมาะสมต่อการใช้จักรยาน ภายใต้การดำเนินงานตามมติสมัชชาสุขภาพแห่งชาติ ผ่านยุทธศาสตร์ 3 ส. ได้แก่ สวน เส้นทาง และสนาม เพื่อตอบสนองการเสริมสร้างสุขภาพของประชาชนตามนโยบายของรัฐบาล
ท้ายนี้ ขอขอบคุณผู้เข้าร่วมโครงการ วิทยากร สำนักงานกองทุนสนับสนุนการสร้างเสริมสุขภาพ (สสส.) และผู้ที่มีส่วนเกี่ยวข้องทุกท่าน ที่ได้ดำเนินการและสนับสนุนการจัดโครงการสัมมนาการขับเคลื่อนยุทธศาสตร์ส่งเสริมการใช้จักรยานในชีวิตประจำวันในครั้งนี้ ให้ดำเนินไปได้ด้วยดี และหวังเป็นอย่างยิ่งว่า ทุกท่านจะได้ความรู้ความเข้าใจ รวมทั้งแนวทางในขับเคลื่อนที่ได้จากการระดมความคิดเห็นนำไปใช้ในการดำเนินงานเพื่อให้บรรลุเป้าหมายตามนโยบายของรัฐบาลและบรรลุวัตถุประสงค์ที่กำหนดไว้ทุกประการ.
ครั้งที่ 60/2560

ที่มา : http://www.thaigov.go.th/news/contents/details/3197
