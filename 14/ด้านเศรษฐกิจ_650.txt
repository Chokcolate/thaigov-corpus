รัฐบาลไทย-ข่าวทำเนียบรัฐบาล-“พาณิชย์”เซ็น MOU กับกรมการปกครอง ใช้ประโยชน์จากข้อมูลทะเบียนราษฎร์ เพื่อเป็นการอำนวยความสะดวกให้กับประชาชนและภาคธุรกิจ

วันพุธที่ 14 มิถุนายน 2560
“พาณิชย์”เซ็น MOU กับกรมการปกครอง ใช้ประโยชน์จากข้อมูลทะเบียนราษฎร์ เพื่อเป็นการอำนวยความสะดวกให้กับประชาชนและภาคธุรกิจ
กระทรวงพาณิชย์  เซ็น MOU กับ กรมการปกครอง ใช้ประโยชน์จากข้อมูลทะเบียนราษฎร์ และ  การอ่านข้อมูลจากบัตรประชาชน เพื่อเป็นการอำนวยความสะดวกให้กับประชาชนและภาคธุรกิจในการติดต่อขอรับบริการกับกระทรวงพาณิชย์
น.ส. ผ่องพรรณ เจียรวิริยะพันธ์ รองปลัดกระทรวงพาณิชย์ เปิดเผยว่า วันนี้ (วันที่ 13 มิถุนายน 2560) กระทรวงพาณิชย์ได้ลงนามในบันทึกข้อตกลงว่าด้วยการใช้ประโยชน์ข้อมูลทะเบียนประวัติราษฎรจากฐานข้อมูลทะเบียนกลางด้วยระบบคอมพิวเตอร์โดยวิธีบริการข้อมูลทางอิเล็กทรอนิกส์ และข้อตกลงว่าด้วย การขอใช้โปรแกรมสำหรับอ่านข้อมูลจากบัตรประชาชนกับกรมการปกครอง เพื่อเชื่อมโยงข้อมูลทะเบียนราษฎรจากกรมการปกครอง ด้วยระบบคอมพิวเตอร์และขอใช้โปรแกรมสำหรับอ่านข้อมูลจากบัตรประจำตัวประชาชน เพื่อเป็นการตรวจสอบและแสดงตัวตนของผู้รับบริการและอำนวยความสะดวกในการให้บริการประชาชนที่ติดต่อกับกระทรวงพาณิชย์ โดยไม่ต้องใช้สำเนาบัตรประชาชน รวมทั้งรองรับการบริการประชาชนแบบเบ็ดเสร็จ โดยใช้บัตรประจำตัวประชาชนแบบอเนกประสงค์ ตามนโยบายรัฐบาล
โดยในการดำเนินการโครงการดังกล่าว ได้กำหนดแนวทางในการตรวจสอบและแสดงตัวตนของผู้รับบริการ เป็น 2 กรณี ได้แก่  1. นิติบุคคล ใช้ทะเบียนนิติบุคคล 13 หลัก ของกรมพัฒนาธุรกิจการค้า     2. บุคคลธรรมดา ใช้เลขประจำตัวประชาชน 13 หลัก ของกรมการปกครอง
ทั้งนี้ ที่ผ่านมา สำนักงานปลัดกระทรวงพาณิชย์ ได้พัฒนาระบบการให้บริการแบบเบ็ดเสร็จ           ณ จุดเดียวของกระทรวงพาณิชย์ (MOC Single Point) เพื่อเชื่อมโยงข้อมูลระหว่างหน่วยงานภายในกระทรวงพาณิชย์ สำหรับให้บริการรับคำขอเพื่อจดแจ้ง จดทะเบียน และขออนุญาต ซึ่งเป็นบริการตามอำนาจหน้าที่ของกฎหมาย รวมถึงการให้บริการข้อมูลและการรับเรื่องร้องเรียน โดยจะเป็นอำนวยความสะดวกแก่ผู้ประกอบการและประชาชน ให้สามารถขอใช้บริการ ณ จุดเดียว (Single Point) ณ ศูนย์บริการประชาชนกระทรวงพาณิชย์ (MOC Service Center) หรือพาณิชย์จังหวัดทุกจังหวัดทั่วประเทศ
สำหรับการพัฒนาการให้บริการในครั้งนี้ กระทรวงพาณิชย์จะให้บริการที่สำคัญ 3 ด้าน ได้แก่         1. การให้คำปรึกษา แนะนำ ทั้งจากเจ้าหน้าที่ประจำศูนย์ทั่วประเทศ และการปรึกษากับเจ้าหน้าที่ของทุกหน่วยงานผ่านระบบประชุมทางไกล (Conference and Meeting) 2. การรับคำขอจดทะเบียน จดแจ้งและขออนุญาต ซึ่งประชาชนสามารถมายื่นคำขอพร้อมเอกสารประกอบผ่านศูนย์บริการประชาชนกระทรวงพาณิชย์ทั่วประเทศ โดยในระยะแรกจะประกอบไปด้วยการรับคำขอการจดทะเบียนเครื่องหมายการค้า     การรับคำขอการขอมีบัตรประจำตัวผู้ส่งออก-นำเข้าสินค้า การรับคำขอการคืนหลักประกันสัญญาซื้อขายสินค้าเกษตรกับองค์การคลังสินค้า การรับคำขอการขออนุญาตประกอบการค้าข้าว การรับคำขอการขอหนังสือรับรองการประกอบธุรกิจนำเข้า / ขายเครื่องชั่ง การรับคำขอหนังสืออนุญาตขนย้ายสินค้า การรับคำขอการขอรับใบอนุญาตการประกอบธุรกิจของคนต่างด้าว การรับคำขอหนังสือรับรองการประกอบธุรกิจของ คนต่างด้าว 3. การรับเรื่องร้องเรียนที่เกี่ยวข้องกับกระทรวงพาณิชย์ผ่านศูนย์บริการประชาชนกระทรวงพาณิชย์ (MOC Service Center) ทั่วประเทศ และ Call Center 1203 เช่น เรื่องสินค้าราคาแพง สินค้า  ขาดแคลน เป็นต้น

ที่มา : http://www.thaigov.go.th/news/contents/details/4518
