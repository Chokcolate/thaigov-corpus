รัฐบาลไทย-ข่าวทำเนียบรัฐบาล-นายกรัฐมนตรีมอบหนังสืออนุญาตให้เข้าทำประโยชน์ในเขตปฏิรูปที่ดินให้สหกรณ์ปฏิรูปที่ดินจังหวัดสระแก้ว

วันอังคารที่ 29 สิงหาคม 2560
นายกรัฐมนตรีมอบหนังสืออนุญาตให้เข้าทำประโยชน์ในเขตปฏิรูปที่ดินให้สหกรณ์ปฏิรูปที่ดินจังหวัดสระแก้ว
นายกรัฐมนตรีมอบหนังสืออนุญาตให้เข้าทำประโยชน์ในที่ดินแก่ประชาชนที่ยากไร้และไม่มีที่ดินทำกิน อ.โคกสูง จังหวัดสระแก้ว พื้นที่ 3,342 ไร่ จำนวน 303 ราย ระบุรัฐบาลกำลังดำเนินมาตรการสร้างความมั่นคงยั่งยืนด้านความเป็นอยู่ ดูแลสนับสนุนประชาชน
วันนี้  (28 ส.ค. 60) เวลา 14.30 น. พลเอก ประยุทธ์  จันทร์โอชา นายกรัฐมนตรี เป็นประธานในพิธีมอบหนังสืออนุญาตให้เข้าทำประโยชน์ในเขตปฏิรูปที่ดิน ให้สหกรณ์ปฏิรูปที่ดินในจังหวัดสระแก้ว ตามโครงการจัดที่ดินทำกินให้ชุมชนตามนโยบายรัฐบาลณ หมู่ที่ 4 ตำบลหนองม่วง อำเภอโคกสูง จังหวัดสระแก้ว โดยมีคณะรัฐมนตรี เลขาธิการ ส.ป.ก.  ผู้ว่าราชการจังหวัดสระแก้ว   ตลอดจนข้าราชการ และประชาชนมารอให้การต้อนรับ
นายสมปอง อินทร์ทอง เลขาธิการสำนักงานปฏิรูปที่ดินเพื่อเกษตรกรรม (เลขาธิการ ส.ป.ก.) กล่าวรายงานว่า สำนักงานปฏิรูปที่ดินเพื่อเกษตรกรรม (ส.ป.ก.) ได้จัดหาพื้นที่รองรับการดำเนินงานตามนโยบายแก้ปัญหาบุกรุกพื้นที่สงวนหวงห้ามของรัฐและที่อยู่อาศัยของเกษตรกรผู้มีรายได้น้อย โดยจัดหาพื้นที่เพื่อนำมาจัดให้เกษตรกรตามนโยบายคณะกรรมการนโยบายที่ดินแห่งชาติ (คทช. ) โดยจัดทำในรูปแบบสหกรณ์หรือสถาบันเกษตรกร ไม่มีสิทธิ์ชื้อขาย  ซึ่งพื้นที่เขตปฏิรูปที่ดินจังหวัดสระแก้วได้ดำเนินการยึดคืนพื้นที่แล้ว จำนวน 10 แปลง เนื้อที่กว่า 3,342 ไร่  มีเกษตรกรผู้ยากไร้ไม่มีที่ดินทำกินและเป็นผู้ที่ได้รับผลกระทบจากการดำเนินงานโครงการของรัฐ มาขอขึ้นทะเบียนทั้งหมดกว่า 14,000 ราย และในพื้นที่ 4 อำเภอ คือ อำเภอโคกสูง อำเภอวัฒนานคร อำเภออรัญประเทศ และอำเภอวังน้ำเย็น มีเกษตรกรมาขึ้นทะเบียนไว้ทั้งหมด 8,156 ราย และผ่านการคัดเลือกจาก คทช. จังหวัดสระแก้ว จำนวน 303 ราย ส่วนที่เหลือให้ขึ้นบัญชีไว้พิจารณาต่อไป ทั้งนี้ จังหวัดสระแก้วมีการจดทะเบียนจัดตั้งสหกรณ์ขึ้นแล้ว จำนวน 4 สหกรณ์ ดังนี้ 1. สหกรณ์ปฏิรูปที่ดินอำเภอโคกสูง (คทช.) จำกัด  2. สหกรณ์ปฏิรูปที่ดินอำเภออรัญประเทศ (คทช.) จำกัด  3. สหกรณ์ปฏิรูปที่ดินอำเภอวัฒนานคร (คทช.) จำกัด 4. สหกรณ์ปฏิรูปที่ดินอำเภอวังน้ำเย็น (คทช.) จำกัด จัดสรรให้เกษตรกรรายละ 5 + 1 ไร่ คือ แปลงที่อยู่อาศัย 1 ไร่ แปลงเกษตรกรรม 5 ไร่ และมีพื้นที่ส่วนกลางให้เกษตรกรใช้ประโยชน์ร่วมกัน
เมื่อนายกรัฐมนตรีเดินทางมาถึงได้รับชมวีดีทัศน์ของสำนักงานปฏิรูปที่ดินเพื่อเกษตรกรรม พร้อมมอบสัญญาเช่าที่ดินสำหรับสถาบันเกษตรกรให้แก่ประธานสหกรณ์ จำนวน 4 สหกรณ์ พร้อมมอบบ้านจำลองและปัจจัยการผลิตแก่ผู้แทนสมาชิกสหกรณ์อำเภอโคกสูง จำกัด จำนวน 7 ราย ได้แก่ มอบบ้านจำลองโดยสถาบันพัฒนาโครงการชุมชน มอบป้ายโครงการประชารัฐโดยกรมปศุสัตว์  มอบป้ายอาคารเอนกประสงค์ให้สหกรณ์ปฏิรูปที่ดินอำเภอโคกสูง จำกัด จำนวน 1 แห่ง โดยกรมส่งเสริมสหกรณ์  มอบต้นมะม่วงน้ำดอกไม้สีทองโดยกรมส่งเสริมการเกษตร มอบท่อนพันธ์หม่อนโดยกรมหม่อนไหม  มอบเมล็ดพันธุ์ปอเทืองโดยกรมพัฒนาที่ดิน  และมอบพันธุ์กบโดยกรมประมง เป็นต้น
โอกาสนี้ นายกรัฐมนตรี กล่าวรู้สึกดีใจที่ได้มาพบปะกับประชาชนชาวจังหวัดสระแก้ว และขอแสดงความยินดีกับสมาชิกสหกรณ์ปฏิรูปที่ดินทั้ง  4 สหกรณ์ที่ได้รับการจัดสรรที่ดินให้ผู้ที่ไม่มีที่ดินทำกินและไม่มีที่อยู่อาศัยในจังหวัดตามนโยบายของรัฐบาล ซึ่งการจัดสรรที่ดินครั้งนี้เพื่อลดความเหลื่อมล้ำในสังคมให้มีที่ดินทำกิน ซึ่งรัฐบาลกำลังดำเนินการหามาตรการเพื่อดูแลและสนับสนุนพี่น้องประชาชนอย่างเต็มความสามารถ เพื่อสร้างความมั่นคงและยั่งยืนด้านความเป็นอยู่ และรายได้ของประชาชน
นายกรัฐมนตรี กล่าวถึงการสร้างมูลค่าเพิ่มให้กับสินค้าเกษตร เพิ่มช่องทางการตลาดสร้างเครือข่ายเกษตรอินทรีย์ และยกระดับรายได้แก่เกษตรกรอย่างยั่งยืน อีกทั้งต้องพัฒนาเป็นชุมชนที่พึ่งตนเองให้ได้ นำหลักเศรษฐกิจพอเพียงของพระบาทสมเด็จพระเจ้าอยู่หัว รัชกาลที่ 9 มาประยุกต์ใช้ผ่านการทำเกษตรอินทรีย์ การลดการใช้ปุ๋ยเคมี ลดการใช้ยาฆ่าแมลง เป็นพืชที่เป็นออร์แกนิค ที่ปลอดภัย ก็จะช่วยทั้งในเรื่องลดต้นทุน เพิ่มมูลค่าสินค้าเกษตร และให้นำนวัตกรรมและเทคโนโลยีเข้ามาประยุกต์ใช้ในการพัฒนาผลผลิตทางการเกษตร  โดยนำงานวิจัยด้านเทคโนโลยีจากบัญชีนวัตกรรมไทยมาใช้เพื่อให้ได้สินค้าที่ตรงกับความต้องการของตลาดโลก  นอกจากนี้จังหวัดสระแก้วมีศักยภาพและโอกาส ในการพัฒนาเป็นเขตพัฒนาเศรษฐกิจพิเศษที่เน้นกิจกรรมการผลิตและแปรรูปสินค้าเกษตร การขนส่งต่อเนื่องหลายรูปแบบ ช่องทางการค้าไทย-กัมพูชาที่มีมูลค่าสูงสุดของประเทศ
นายกรัฐมนตรียังได้กล่าวถึงประเทศโคลัมเบียที่น้อมนำศาสตร์พระราชาไปประยุกต์ใช้ในการแก้ไขปัญหายาเสพติด โดยคณะผู้แทนระดับสูงของรัฐบาลโคลัมเบียได้เดินทางไปศึกษาดูงานด้านการพัฒนาทางเลือกที่โครงการพัฒนาดอยตุงและโครงการปลูกป่าสร้างคน รักษาต้นน้ำ บรรเทาอุทกภัย จ.เชียงราย ซึ่งสนับสนุนการนำศาสตร์พระราชาไปใช้ในการแก้ไขปัญหาพื้นที่ปลูกพืชเสพติดอีกด้วย
ในตอนท้ายนายกรัฐมนตรีเยี่ยมชมบ้านต้นแบบที่อยู่อาศัย เปิดปุ่มสวิตช์เพื่อสูบน้ำบาดาลและเยี่ยมชมวัวของโครงการโคบาลบูรพา พร้อมตั้งชื่อลูกวัวที่กำลังจะคลอดว่า ชื่อ สูงยิ่ง มาจากชื่ออำเภอ โคกสูง และให้มีความเจริญรุ่งเรือง สูงยิ่ง รวยยิ่ง  และสำหรับอีกตัวชื่อว่า โคกขาว   เพราะแม่ชื่อบัวขาว ลูกออกมาสีขาว
........................
กลุ่มประชาสัมพันธ์และและเผยแพร่ สำนักโฆษก

ที่มา : http://www.thaigov.go.th/news/contents/details/6248
