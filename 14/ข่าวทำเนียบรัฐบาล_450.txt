รัฐบาลไทย-ข่าวทำเนียบรัฐบาล-นายกรัฐมนตรีเผยการออกคำสั่งตามมาตรา 44 ชะลอการลงโทษ พ.ร.ก.การทำงานของคนต่างด้าว พ.ศ. 2560 เพื่อแก้ไขปัญหาการเสียผลประโยชน์ภายในประเทศ ไม่ใช่ยอมทำตามใคร

วันอังคารที่ 4 กรกฎาคม 2560
นายกรัฐมนตรีเผยการออกคำสั่งตามมาตรา 44 ชะลอการลงโทษ พ.ร.ก.การทำงานของคนต่างด้าว พ.ศ. 2560 เพื่อแก้ไขปัญหาการเสียผลประโยชน์ภายในประเทศ ไม่ใช่ยอมทำตามใคร
นายกรัฐมนตรีเผยการออกคำสั่งตามมาตรา 44 ชะลอการลงโทษ พ.ร.ก.การทำงานของคนต่างด้าว พ.ศ. 2560 เพื่อแก้ไขปัญหาการเสียผลประโยชน์ภายในประเทศ ไม่ใช่ยอมทำตามใคร
วันนี้ (4 กรกฎาคม 2560) เวลา 15.00 น. ณ บริเวณห้องโถง ตึกบัญชาการทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีคณะรักษาความสงบแห่งชาติ (คสช.)  เห็นชอบการออกคำสั่งตามมาตรา 44 แห่งรัฐธรรมนูญ (ฉบับชั่วคราว) ชะลอการลงโทษตาม พ.ร.ก.การบริหารจัดการการทำงานของคนต่างด้าว พ.ศ. 2560 ว่า เพื่อแก้ไขปัญหาที่เกิดขึ้น ประเด็นสำคัญคือทำอย่างไรจะไม่ให้เสียผลประโยชน์อย่างอื่นไปด้วย ไม่ว่าจะเป็นเรื่องของธุรกิจภายในประเทศ รวมถึงการขาดแคลนแรงงานในอาชีพบางประเภท แต่ไม่ใช่ยอมทำตามใคร และที่สำคัญต้องดูเรื่องของการค้ามนุษย์ ซึ่งเป็นพันธสัญญาโลก ต่อไปถ้าไม่สามารถแก้ไขปัญหาการค้ามนุษย์ และแรงงานเถื่อนในประเทศได้จะส่งผลต่อความน่าเชื่อถือและความเชื่อมั่น    ทำให้ต่างประเทศไม่ซื้อสินค้าของประเทศไทย ผลกระทบที่เกิดขึ้นต้องแก้ไขภายในให้ได้เพื่อตอบสนองโจทก์
นายกรัฐมนตรีกล่าวต่อไปว่า ที่ผ่านมารัฐบาลได้ทำ MOU กับประเทศเพื่อนบ้านเกี่ยวกับแรงงาน คือต้องจดทะเบียนแรงงานให้ถูกต้อง และต้องมาพิสูจน์สัญชาติ โดยส่งเจ้าหน้าที่ของแต่ละประเทศมาพิสูจน์สัญชาติแรงงานในประเทศไทย ทำให้การพิสูจน์สัญชาติที่ผ่านมาสามารถทำได้จำนวนไม่มาก ประเทศเพื่อนบ้านรวมถึงประเทศไทยจึงต้องการจะแก้ไขปัญหาส่วนนี้คือให้มีการจดทะเบียนและพิสูจน์สัญชาติที่ชายแดนให้เรียบร้อย ซึ่งต้องแก้ไขปัญหาภายในประเทศ รวมถึงปัญหาการทำประมงที่ผิดกฎหมาย การประมงที่ขาดการรายงาน และการประมงที่ขาดการควบคุม ทั้งนี้ ทุกคนต้องร่วมมือกันทำให้ถูกต้องตามกฎหมาย เพื่อไม่ให้เกิดผลกระทบขึ้นมาอีก
------------------------------------------------

ที่มา : http://www.thaigov.go.th/news/contents/details/4998
