รัฐบาลไทย-ข่าวทำเนียบรัฐบาล-สมาพันธ์นักหนังสือพิมพ์อาเซียนเข้าเยี่ยมคารวะรองนายกรัฐมนตรี

วันพฤหัสบดีที่ 25 มกราคม 2561
สมาพันธ์นักหนังสือพิมพ์อาเซียนเข้าเยี่ยมคารวะรองนายกรัฐมนตรี
สมาพันธ์นักหนังสือพิมพ์อาเซียนเข้าเยี่ยมคารวะรองนายกรัฐมนตรี
วันนี้ (25 มกราคม 2561) เวลา 16.00 น. ประธานสมาพันธ์นักหนังสือพิมพ์แห่งประเทศไทยและคณะตัวแทนสมาพันธ์นักหนังสือพิมพ์อาเซียน เข้าเยี่ยมคารวะ นายวิษณุ  เครืองาม รองนายกรัฐมนตรี ณ ห้องประชุม 301 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีแสดงความยินดีที่ได้พบกับตัวแทนสมาพันธ์นักหนังสือพิมพ์อาเซียน (Confederation of ASEAN Journalists - CAJ) ในโอกาสที่เดินทางเยือนประเทศไทย เพื่อเข้าร่วมการประชุมใหญ่ประจำปีที่จะจัดขึ้น ในวันที่ 26 มกราคม 2561 ซึ่งรองนายกรัฐมนตรีหวังเป็นอย่างยิ่งว่าการประชุมดังกล่าวจะประสบความสำเร็จตามที่หวังไว้ โดยฝ่ายสมาคมนักข่าวเวียดนาม ในฐานะประธานสมาพันธ์นักหนังสือพิมพ์อาเซียน ในวาระปี พ.ศ. 2558 – 2560 กล่าวขอบคุณที่รองนายกรัฐมนตรีได้สละเวลาให้เข้าพบในวันนี้ และระบุถึงบทบาทของสมาพันธ์นักหนังสือพิมพ์อาเซียนที่เป็นกลไกหลักในการผลักดันความร่วมมือของสื่อในภูมิภาค พร้อมทั้งกล่าวถึงความสำคัญของการประชุมใหญ่ที่จะจัดขึ้นในวันพรุ่งนี้ว่า จะเป็นเวทีสำคัญสำหรับสมาชิกของสมาพันธ์ฯ ในการแลกเปลี่ยนข้อคิดเห็นในประเด็นต่าง ๆ ระหว่างกัน
โอกาสนี้ รองนายกรัฐมนตรีระบุว่า นายกรัฐมนตรีฝากความความปรารถนาดีมายังสมาพันธ์นักหนังสือพิมพ์อาเซียน และขอให้สมาพันธ์ฯ ทำหน้าที่เพื่อส่งเสริมความร่วมมือระหว่างกันอย่างเต็มที่เช่นนี้ต่อไป อีกทั้งยังชื่นชมการทำงานของสมาคมนักข่าวเวียดนามตลอดช่วงที่ทำหน้าที่ประธานสมาพันธ์ฯ พร้อมกล่าวยินดีกับสมาพันธ์นักหนังสือพิมพ์แห่งประเทศไทยที่จะเข้ารับตำแหน่งประธานสมาพันธ์ฯ ในวาระต่อไป นอกจากนี้ ยังเน้นย้ำว่ารัฐบาลไทยยินดีที่จะให้ความร่วมมือกับสมาพันธ์ฯ อย่างเต็มที่
ทั้งนี้ สมาพันธ์นักหนังสือพิมพ์อาเซียน ประกอบด้วย สมาพันธ์นักหนังสือพิมพ์แห่งประเทศไทย สมาคมนักข่าวอินโดนีเซีย สหภาพแรงงานสื่อมวลชนมาเลเซีย สมาคมนักข่าวฟิลิปปินส์ สหภาพแรงงานสื่อมวลชนสิงคโปร์ สมาคมนักข่าวเวียดนาม และสมาคมนักหนังสือพิมพ์ลาว โดยในปีนี้ สมาคมนักข่าวกัมพูชาจะเข้าร่วมเป็นมาชิกของสมาพันธ์ฯ รายล่าสุด โดยเป็นเวทีที่มีเป้าหมายเพื่อยกระดับการรับรู้และความเข้าใจระหว่างประชาชนในอาเซียน และเป็นสะพานเชื่อมสังคมและวัมนธรรมที่แตกต่างในภูมิภาค พร้อมทั้งยังส่งเสริมสื่อในภูมิภาคให้มีเสรีภาพละความรับผิดชอบ

ที่มา : http://www.thaigov.go.th/news/contents/details/9628
