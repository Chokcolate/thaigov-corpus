รัฐบาลไทย-ข่าวทำเนียบรัฐบาล- ปลัดกระทรวงดิจิทัลฯ เดินหน้างานสำคัญเร่งพัฒนาสังคมและเศรษฐกิจของประเทศด้านเทคโนโลยีดิจิทัล

วันพฤหัสบดีที่ 5 ตุลาคม 2560
ปลัดกระทรวงดิจิทัลฯ เดินหน้างานสำคัญเร่งพัฒนาสังคมและเศรษฐกิจของประเทศด้านเทคโนโลยีดิจิทัล
ปลัดกระทรวงดิจิทัลฯ
นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม (ดีอี) พบปะสื่อมวลชน ภายหลังการเข้ารับตำแหน่งอย่างเป็นทางการ เมื่อวันที่ 1 ตุลาคม 2560 เป็นต้นมา พร้อมแถลงแนวทางการขับเคลื่อนงานของ สำนักงานปลัดกระทรวงดิจิทัลฯ ให้ประสบผลสำเร็จตามนโยบายของรัฐบาล โดยได้ให้ความสำคัญใน 3 เรื่อง ที่ต้องเร่งดำเนินการ คือ 1) การผลักดันให้ประชาชนใช้ประโยชน์จากโครงการ “เน็ตประชารัฐ” อย่างเต็มประสิทธิภาพ ใน 4 มิติ ได้แก่ e-Commerce ที่คนในชุมชนสามารถจำหน่ายสินค้าผ่านสื่อออนไลน์ สร้างรายได้เพิ่มให้กับคนในชุมชน ด้าน e-Health ระบบการแพทย์ทางไกล โดยใช้อินเทอร์เน็ตความเร็วสูงในการสื่อสารเพื่อบริการทางการแพทย์ ด้าน e-Education ทำให้เยาวชนในพื้นที่ห่างไกลได้เข้าถึงการใช้อินเทอร์เน็ต สร้างความเท่าเทียมในการเรียนรู้ของเยาวชนทั่วประเทศ และด้าน e-Government ทำให้ชุมชนท้องถิ่นสามารถบูรณาการระหว่างหน่วยงาน โดยมีชุมชนและประชาชนเป็นศูนย์กลาง 2) การจัดทำฐานข้อมูลเพื่อการตัดสินใจ หรือ บิ๊กดาต้า (Big Data) ให้ภาครัฐใช้เป็นเครื่องมือในการพัฒนาประเทศ และ 3) ผลักดันกฎหมายที่เกี่ยวข้องกับภารกิจของกระทรวงดิจิทัลฯ ซึ่งอยู่ระหว่างดำเนินการในขั้นตอนต่างๆ ให้สามารถมีผลบังคับใช้ได้ในระยะเวลาอันใกล้ เพื่อให้การดำเนินงานตามโครงการต่างๆ ของภาครัฐเป็นไปตามเป้าหมาย เมื่อวันที่ 5 ตุลาคม 2560 ณ ห้องประชุม ชั้น 9 กระทรวงดิจิทัลฯ อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ ถนนแจ้งวัฒนะ เขตหลักสี่ กรุงเทพฯ
**************************

ที่มา : http://www.thaigov.go.th/news/contents/details/7197
