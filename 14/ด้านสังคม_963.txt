รัฐบาลไทย-ข่าวทำเนียบรัฐบาล-รมว.ดิจิทัลฯ ร่วมเสวนา “ดิจิทัลเพื่อคนทั้งมวล” งาน Thailand Friendly Design Expo 2017

วันพุธที่ 6 ธันวาคม 2560
รมว.ดิจิทัลฯ ร่วมเสวนา “ดิจิทัลเพื่อคนทั้งมวล” งาน Thailand Friendly Design Expo 2017
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมงาน “Thailand Friendly Design Expo 2017 : มหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 2” พร้อมร่วมเสวนาพิเศษในหัวข้อ “ดิจิทัลเพื่อคนทั้งมวล” โดยให้ความสำคัญไปที่สังคมผู้สูงอายุและการสร้างความเท่าเทียมยกระดับคุณภาพชีวิตของคนพิการ ด้วยการใช้เทคโนโลยีดิจิทัลเข้ามามีส่วนสำคัญในการดำรงชีวิต ซึ่งงานดังกล่าว มูลนิธิอารยสถาปัตย์เพื่อคนทั้งมวลร่วมกับเครือข่ายมหามิตร Friendly Design ทั่วไทย และนานาชาติ จัดขึ้น โดยเป็นงานแสดงสินค้านวัตกรรม เทคโนโลยี การแพทย์ การออกแบบ และการบริการที่เกี่ยวกับผู้สูงอายุ และผู้พิการ ที่ยิ่งใหญ่ที่สุดในภูมิภาคอาเซียน ทั้งนี้ การจัดงานฯ มีเป้าหมายหลัก คือ 1) เพื่อตอบโจทย์การจัดสภาพแวดล้อมรองรับสังคมผู้สูงอายุ 2) เตรียมพร้อมสู่ยุคดิจิทัลไทยแลนด์ 4.0 ยกระดับคุณภาพชีวิตของผู้สูงอายุและผู้พิการ 3) ส่งเสริมสิทธิความเสมอภาคของคนพิการ และ 4) ร่วมขับเคลื่อนการท่องเที่ยวไทยเพื่อคนทั้งมวล ในโอกาสนี้ รัฐมนตรีว่าการกระทรวงดิจิทัลฯ ยังได้มอบป้ายประกาศเกียรติคุณให้กับองค์กร บุคคล หรือสถานที่ที่มีจิตอาสา และเป็นมิตรกับคนทั้งมวลตามวัตถุประสงค์ของการจัดงานฯด้วย เมื่อวันที่ 4 ธันวาคม 2560 ณ ฮอลล์ 2 ณ ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี
********************

ที่มา : http://www.thaigov.go.th/news/contents/details/8570
