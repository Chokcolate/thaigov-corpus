รัฐบาลไทย-ข่าวทำเนียบรัฐบาล-สำนักงานสลากกินแบ่งยืนยันไม่มีการจัดสรรโควตาสลากเป็นพิเศษให้กับนิติบุคคลใด ๆ ทั้งสิ้น

วันจันทร์ที่ 24 เมษายน 2560
สำนักงานสลากกินแบ่งยืนยันไม่มีการจัดสรรโควตาสลากเป็นพิเศษให้กับนิติบุคคลใด ๆ ทั้งสิ้น
สำนักงานสลากกินแบ่งยืนยันไม่มีการจัดสรรโควตาสลากเป็นพิเศษให้กับนิติบุคคลใด ๆ ทั้งสิ้น
วันนี้ (24 เมษายน 2560) เวลาประมาณ 11.00 น. ที่สำนักงานสลากกินแบ่งรัฐบาล สนามบินน้ำ พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล เปิดเผยกับผู้ส่อข่าวว่า ปัจจุบันสำนักงานสลากกินแบ่งรัฐบาลพิมพ์สลากกินแบ่งรัฐบาล ออกจำหน่ายงวดละไม่เกิน 71 ล้านฉบับ ในจำนวนดังกล่าวนั้น  ร้อยละ 40 จัดสรรให้กับตัวแทนจำหน่ายประเทศบุคคลทั่วไปทั้งในส่วนกลางและส่วนภูมิภาครายละ 5 เล่ม และจัดสรรให้กับองค์กร มูลนิธิและสมาคมเพื่อคนพิการอีกประมาณ 900 สมาคมโดย สลากในระบบตัวแทนจำหน่าย จะต้องมีการทำสัญญาทุก 6 เดือน  ส่วนสลากกินแบ่งรัฐบาล อีกร้อยละ 60 จัดจำหน่ายผ่านโครงการซื้อ-จองล่วงหน้าสลากกินแบ่งรัฐบาล ให้ผู้ที่ลงทะเบียนทำการซื้อ-จองล่วงหน้าผ่านระบบธุรกรรมของธนาคารกรุงไทย โดยจะทำรายการได้รายละ 5 เล่มเท่านั้น และจากการตรวจสอบรายชื่อตัวแทนจำหน่ายสลากและรายชื่อผู้ลงทะเบียนในโครงการซื้อ-จองล่วงหน้าฯ ไม่ปรากฎชื่อของรศ.ดร.สวัสดิ์ แสงบางปลา  หรือ สหกรณ์ออมทรัพย์ จุฬาลงกรณ์มหาวิทยาลัย จำกัด เป็นตัวแทนจำหน่ายสลากกินแบ่งรัฐบาล หรืออยู่ในรายชื่อผู้ลงทะเบียนในโครงการซื้อ-จองล่วงหน้าฯ แต่อย่างใด
พลตรีฉลองรัฐฯ  กล่าวเพิ่มเติมว่า ขอเตือนประชาชนอย่าได้หลงเชื่อการแอบอ้างระดมเงินเพื่อนำไปซื้อสลากกินแบ่งรัฐบาล หรือการแอบอ้างว่าได้รับการจัดสรรโควตาสลากเป็นกรณีพิเศษ รวมทั้งการแอบอ้างชื่อสำนักงานสลากกินแบ่งรัฐบาล หลอกลวงในเรื่องต่าง ๆ ไม่ว่าจะเป็นการหลอกลวงบอกใบ้เลขเด็ดผ่านจดหมายหลอกลวงหรือสื่อออนไลน์  พร้อมทั้งยืนยันว่า สำนักงานสลากได้มีการประกาศย้ำเตือนอย่างต่อเนื่อง เพื่อไม่ให้ประชาชนหลงเชื่อการหลอกลวงที่มีหลากหลายรูปแบบในขณะนี้  และหากพี่น้องประชาชนมีข้อสงสัย สามารถสอบถามได้ที่ศูนย์รับแจ้งข้อมูลข่าวสารหรือเรื่องราวร้องทุกข์ call center โทร. 0-2345-1466 และ 0-2528-9999  ตลอด 24 ชั่วโมง.
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3249
