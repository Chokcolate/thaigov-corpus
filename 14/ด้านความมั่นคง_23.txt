รัฐบาลไทย-ข่าวทำเนียบรัฐบาล-๘ เมษายน ๒๕๖๐  วันที่ระลึกคล้ายวันสถาปนากระทรวงกลาโหม ครบรอบ ๑๓๐ ปี

วันศุกร์ที่ 7 เมษายน 2560
๘ เมษายน ๒๕๖๐  วันที่ระลึกคล้ายวันสถาปนากระทรวงกลาโหม ครบรอบ ๑๓๐ ปี
๘ เมษายน ๒๕๖๐  วันที่ระลึกคล้ายวันสถาปนากระทรวงกลาโหม ครบรอบ ๑๓๐ ปี
๘ เมษายน ๒๕๖๐
๑๓๐ ปี แห่งการสถาปนากระทรวงกลาโหม
​พลเอก ประวิตร  วงษ์สุวรรณ รองนายกรัฐมนตรีและรัฐมนตรีว่าการกระทรวงกลาโหม เป็นประธานในการจัดงานวันคล้ายวันสถาปนากระทรวงกลาโหม ครบ ๑๓๐ ปี โดยในเวลา ๐๗.๐๐ นาฬิกา กระทำพิธีถวายราชสักการะและสักการะสิ่งศักดิ์สิทธิ์ เวลา ๐๗.๓๐ นาฬิกา เป็นประธานในพิธีสงฆ์ ณ ห้องพินิตประชานาถ ในศาลาว่าการกลาโหม จากนั้น เวลา ๑๐.๓๐ นาฬิกา พลเอก ชัยชาญ  ช้างมงคล ปลัดกระทรวงกลาโหม พร้อมคณะ เยี่ยมเยียนทหารซึ่งได้รับบาดเจ็บจากการปฏิบัติหน้าที่ ณ โรงพยาบาลทหารผ่านศึก เมื่อ ๗ เม.ย.๖๐
​นับแต่อดีตกาล กิจการทหารได้ก่อกำเนิดขึ้นพร้อมกับกำเนิดชาติไทย และได้วิวัฒนาการเรื่อยมาตั้งแต่สมัยสุโขทัยจนถึงสมัยรัตนโกสินทร์ โดยเฉพาะอย่างยิ่งในรัชสมัยของพระบาทสมเด็จพระจุลจอมเกล้าเจ้าอยู่หัวที่ทรงพิจารณาเห็นว่าการป้องกันประเทศและการดำรงไว้ซึ่งอิสรภาพ ตลอดจนบูรณาภาพแห่งชาติให้สถิตสถาพรขึ้นอยู่กับกำลังทหารที่จะต้องมีการจัดให้มีระบบที่ทัดเทียมกับอารยประเทศ ดังนั้นในครั้งนั้นจึงทรงโปรดเกล้าฯ ให้มีการจัดตั้งกรมยุทธนาธิการขึ้น เมื่อวันที่ ๘ เมษายน พุทธศักราช ๒๔๓๐ วันที่ ๘ เมษายนของทุกปี จึงถือเป็นวันที่ระลึกคล้ายวันสถาปนากระทรวงกลาโหม
​กระทรวงกลาโหม เป็นองค์กรหลักด้านความมั่นคง มีหน้าที่ในการปกป้องเอกราชอธิปไตย พิทักษ์รักษาไว้ ซึ่งสถาบันหลักของชาติ โดยเฉพาะอย่างยิ่งสถาบันพระมหากษัตริย์ นอกจากนี้ยังได้รับมอบหมายจากรัฐบาลในการแก้ไขปัญหาด้านความมั่นคงในมิติอื่น ๆ อาทิ การรักษาความสงบเรียบร้อยภายในประเทศ  การต่อต้านการก่อการร้าย ปัญหายาเสพติด แรงงานต่างด้าว การค้ามนุษย์ การจัดระเบียบสังคม การทำประมงผิดกฎหมาย ปัญหาการบินพลเรือน ปัญหาความไม่สงบในจังหวัดชายแดนภาคใต้ และการสร้างความปรองดองสมานฉันท์ของคนในชาติ
​ในด้านการปฏิรูปกองทัพนั้น กระทรวงกลาโหมได้มีการปฏิรูปทั้งระบบการทำงาน โครงสร้าง และอัตราการจัดหน่วย เสริมสร้างความพร้อมในด้านกำลังพล ยุทโธปกรณ์ การฝึกศึกษา หลักนิยม การรักษาความปลอดภัยด้านไซเบอร์ เพื่อให้มีขีดความสามารถในการปฏิบัติภารกิจ ที่มีความหลากหลาย เหมาะสมกับ   การบริหารราชการยุคใหม่ โดยได้ปฏิรูปงานด้านการวิจัยพัฒนา และอุตสาหกรรมป้องกันประเทศ   บนหลักพื้นฐานของการพึ่งพาตนเอง เพื่อมุ่งสู่การผลิตใช้ในราชการ และเพื่อการพาณิชย์
​นอกจากนี้ กระทรวงกลาโหม ได้ให้ความสำคัญกับการเสริมสร้างความสัมพันธ์กับกองทัพมิตรประเทศ เพื่อให้เกิดความร่วมมือในการเผชิญกับภัยคุกคามข้ามชาติ และภัยพิบัติทางธรรมชาติ ตลอดจนความร่วมมือในด้านอื่นๆ เพื่อนำไปสู่ความมั่นคง มั่งคั่ง และยั่งยืน” “๑๓ ทศวรรษ กลาโหมเทิดราชา รักษ์ราษฎร์ ชาติมั่นคง”​

ที่มา : http://www.thaigov.go.th/news/contents/details/2939
