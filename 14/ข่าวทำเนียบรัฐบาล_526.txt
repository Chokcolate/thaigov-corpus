รัฐบาลไทย-ข่าวทำเนียบรัฐบาล-รอง นรม.ชื่นชมโรงเรียนผู้สูงอายุต้นแบบ

วันเสาร์ที่ 22 กรกฎาคม 2560
รอง นรม.ชื่นชมโรงเรียนผู้สูงอายุต้นแบบ
พร้อมกล่าวชื่นชมการดำเนินการของโรงเรียนผู้สูงอายุตำบลนาพู่ว่าเป็นต้นแบบของความสำเร็จของโรงเรียนผู้สูงอายุในพื้นที่ต่าง ๆ ทั่วประเทศ
วันที่ (22 กรกฎาคม 2560) เวลา 13.00 น. พลอากาศเอก มณฑล  สัชฌุกร โฆษกประจำรองนายกรัฐมนตรี (พล.อ.อ. ประจินฯ) ได้เปิดเผยว่า เมื่อวันที่ 21 กรกฎาคม 2560 เวลา 15.00 น.ที่โรงเรียนผู้สูงอายุ ตำบลนาพู่ อำเภอเพ็ญ จังหวัดอุดรธานี พลอากาศเอก ประจิน  จั่นตอง รองนายกรัฐมนตรี พร้อมด้วยคณะได้เดินทางไปตรวจเยี่ยมโรงเรียนผู้สูงอายุตำบลนาพู่ โดยมี พลเอก มงคล  เผ่าพงษ์คล้าย ประธานที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ พลอากาศโท ถาวรฤทธิ์ กะเหว่านาค ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ นายชยาวุธ  จันทร ผู้ว่าราชการจังหวัดอุดรธานี นายอำนวย อินทรธิราช นายกองค์การบริหารส่วนตำบลนาพู่ และหัวหน้าส่วนราชการของจังหวัดอุดรธานี ให้การต้อนรับพร้อมด้วยพี่น้องประชาชนและนักเรียนสูงอายุตำบลนาพู่จำนวนมาก
เมื่อคณะของรองนากยกรัฐมนตรีเดินทางไปถึง ได้มีขบวนรำกลองยาวแห่นำไปยังอาคารอเนกประสงค์โรงเรียนผู้สูงอายุตำบลนาพู่ จากนั้นเป็นการแสดงการเต้นบาสโลปของกลุ่มเต้นบาสโลป 17 หมู่บ้าน และการแสดงการรำตามประเพณีพื้นบ้านของนักเรียนผู้สูงอายุตำบลนาพู่ เสร็จแล้วผู้ว่าราชการจังหวัดอุดรธานีได้กล่าวต้อนรับรองนายกรัฐมนตรีและคณะ ต่อด้วยนายกองค์การบริหารส่วนตำบลนาพู่ ได้กล่าวรายงานผลการดำเนินงานโรงเรียนผู้สูงอายุตำบลนาพู่ สรุปได้ว่า โรงเรียนผู้สูงอายุตำบลนาพู่ ได้เปิดดำเนินการเมื่อวันที่ 1 สิงหาคม 2559 ปัจจุบันมีนักเรียนผู้สูงอายุจำนวน 600 คน เปิดทำการเรียนการสอนเดือนละ 2 ครั้ง นับเป็นโรงเรียนผู้สูงอายุต้นแบบของภาคตะวันออกเฉียงเหนือ โดยได้รับการสนับสนุนจากกระทรวงการพัฒนาสังคมและความมั่นคงของมนุษย์ ที่ส่งเสริมให้องค์กรปกครองส่วนท้องถิ่นจัดตั้งโรงเรียนผู้สูงอายุ เพื่อให้ผู้สูงอายุได้พบปะรวมกลุ่มกันทำกิจกรรมร่วมกัน ให้ผู้สูงอายุได้เรียนรู้สิ่งใหม่ มีโอกาสแสดงศักยภาพภูมิความรู้และประสบการณ์ที่สั่งสมมาถ่ายทอดแก่บุคคลอื่นได้ ซึ่งเป็นการต่ออายุให้ผู้สูงอายุได้มีชีวิตที่ยืนยง
จากนั้น พลอากาศเอก ประจิน  จั่นตอง รองนายกรัฐมนตรี ได้กล่าวต่อผู้เข้าร่วมงานและนักเรียนผู้สูงอายุตำบลนาพู่ว่า ในปัจจุบันประเทศไทยมีจำนวนประชากรผู้สูงอายุมากขึ้น และมีแนวโน้มที่จะเพิ่มมากขึ้นเป็นลำดับ เนื่องมาจากความก้าวหน้าในการดูแลรักษาพยาบาลและการใช้ชีวิตที่ถูกสุขลักษณะของคนไทย จึงทำให้มีชีวิตที่ยืนยาวขึ้น รัฐบาลได้ตระหนักถึงผลกระทบของการก้าวเข้าสู่สังคมผู้สูงอายุ จึงได้กำหนดนโยบายและมาตรการเพื่อรองรับสังคมผู้สูงอายุดังกล่าว รวมทั้งส่งเสริมให้เกิดความร่วมมือระหว่างหน่วยงานภาครัฐ ภาคเอกชน และภาคประชาสังคม ผ่านทางกลไกประชารัฐเพื่อสังคม โดยมีกระทรวงการพัฒนาสังคมและความมั่นคงของมนุษย์เป็นเจ้าภาพหลักในการบูรณาการความร่วมมือกิจกรรมต่าง ๆ เพื่อผู้สูงอายุ จึงมีโรงเรียนผู้สูงอายุเป็นเหมือนกิจกรรมในพื้นที่โดยการขับเคลื่อนของชมรมผู้สูงอายุ เพื่อเป็นสถานที่ให้ผู้สูงอายุได้แสดงออกถึงพลังภูมิปัญญาและศักยภาพ
ทั้งนี้รองนายกรัฐมนตรีได้กล่าวชื่นชมการดำเนินการของโรงเรียนผู้สูงอายุตำบลนาพู่ว่าเป็นต้นแบบของความสำเร็จของโรงเรียนผู้สูงอายุในพื้นที่ต่าง ๆ ทั่วประเทศ การได้มาเห็นผู้สูงอายุร่วมกันทำกิจกรรมต่าง ๆ ทำให้รู้สึกว่า ผู้สูงอายุยังเป็นผู้มีประโยชน์ต่อสังคม ยังสามารถที่จะช่วยงานที่เป็นสาธารณประโยชน์ได้อีกมากมาย โดยเฉพาะภูมิปัญญาพื้นบ้านที่สามารถถ่ายทอดไปสู่ลูกหลานในด้านต่าง ๆ ทั้งการเกษตรกรรม กสิกรรม รวมถึงวัฒนธรรมประเพณีท้องถิ่น
จากนั้นรองนายกรัฐมนตรีได้ทำพิธีมอบใบประกาศเกียรติคุณแก่อาสาสมัครดีเด่นและบุคคลที่ทำประโยชน์ต่อสังคม การมอบบ้านผู้สูงอายุตามโครงการปรับปรุงสภาพแวดล้อมและสิ่งอำนวยความสะดวกสำหรับผู้สูงอายุ จำนวน 8 หลัง และเป็นประธานในพิธีเปิดศูนย์การเรียนรู้ ICT อบต.นาพู่ เพื่อเป็นสถานที่สำหรับให้เยาวชนและผู้สูงอายุ สามารถใช้เป็นสถานที่เรียนรู้วิทยาการสมัยใหม่
ในการเดินทางไปเยี่ยมโรงเรียนผู้สูงอายุตำบลนาพู่ครั้งนี้ พลอากาศเอก ประจิน จั่นตอง รองนายกรัฐมนตรี ได้นำพระบรมฉายาลักษณ์พร้อมด้วยหนังสือก้าวตามคำสอนพ่อและหนังสือพระราชดำรัสและพระบรมราโชวาทด้านการสื่อสารของพระบาทสมเด็จพระปรมินทรมหาภูมิพลอดุลยเดช ชุดกีฬา อุปกรณ์กีฬา ชุดปฐมพยาบาล และเงินสนับสนุนให้แก่โรงเรียนผู้สูงอายุตำบลนาพู่ จำนวน 250,000 บาท ในนามของกระทรวงการพัฒนาสังคมและความมั่นคงของมนุษย์ และในนามของสำนักงานพลอากาศเอก ประจิน  จั่นตอง จากนั้นได้เยี่ยมชมนิทรรศการของส่วนราชการและกลุ่มชาวบ้าน จนได้เวลาอันสมควรจึงได้เดินทางกลับกรุงเทพมหานคร
............................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/5396
