รัฐบาลไทย-ข่าวทำเนียบรัฐบาล-รมว.พม. ให้การต้อนรับคณะครูและเยาวชนจากโครงการพลังเยาวชนไทยในนอร์เวย์เยือนแผ่นดินแม่ เนื่องในโอกาสเข้าเยี่ยมคารวะ พร้อมเน้นย้ำให้เด็กและเยาวชนทุกคนสำนึกรักบ้านเกิด

วันพฤหัสบดีที่ 6 กรกฎาคม 2560
รมว.พม. ให้การต้อนรับคณะครูและเยาวชนจากโครงการพลังเยาวชนไทยในนอร์เวย์เยือนแผ่นดินแม่ เนื่องในโอกาสเข้าเยี่ยมคารวะ พร้อมเน้นย้ำให้เด็กและเยาวชนทุกคนสำนึกรักบ้านเกิด
รมว.พม. ให้การต้อนรับคณะครูและเยาวชนจากโครงการพลังเยาวชนไทยในนอร์เวย์เยือนแผ่นดินแม่ เนื่องในโอกาสเข้าเยี่ยมคารวะ พร้อมเน้นย้ำให้เด็กและเยาวชนทุกคนสำนึกรักบ้านเกิด
วันนี้ (6 ก.ค. 60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้การต้อนรับคณะครูและเยาวชนจากโครงการพลังเยาวชนไทยในนอร์เวย์เยือนแผ่นดินแม่ จำนวน 30 คน เนื่องในโอกาสที่เข้าเยี่ยมคารวะ ณ ห้องพาเลซ 2 ชั้น 14 โรงแรมปรินซ์ พาเลซ กรุงเทพฯ
พลตำรวจเอก อดุลย์ กล่าวว่า โครงการพลังเยาวชนไทยในนอร์เวย์เยือนแผ่นดินแม่ เป็นการดำเนินงาน โดยความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน(ดย.) กับสมาคมภาษาและวัฒนธรรมไทย – นอร์เวย์ และศูนย์การเรียน กศน. เขตเอิสท์โฟลด์ ประเทศนอร์เวย์ ซึ่งเป็นหน่วยงานในประเทศนอร์เวย์ ที่ให้ความช่วยเหลือเด็กและเยาวชนไทยที่เดินทางติดตามครอบครัวไปพำนักในประเทศนอร์เวย์ เพื่อให้สามารถปรับตัวและดำเนินชีวิตอยู่ในสังคมใหม่ได้อย่างมีความสุข โดยการดำเนินงานทางด้านศิลปวัฒนธรรม การสอนภาษาไทยและนอร์เวย์ รวมทั้งการจัดทำโครงการค่ายพลังเยาวชนไทยในนอร์เวย์
พลตำรวจเอก อดุลย์ กล่าวต่อไปว่า สำหรับโครงการพลังเยาวชนไทยในนอร์เวย์เยือนแผ่นดินแม่ จัดขึ้นเพื่อให้ผู้เข้าร่วมโครงการได้เรียนรู้ศิลปวัฒนธรรมไทย พัฒนาศักยภาพให้มีภาวะผู้นำ และรู้จักการทำงานเป็นทีม โดยสร้างความตระหนักและเกิดจิตสำนึกรักความเป็นไทย รวมทั้งนำความรู้และประสบการณ์ที่ได้รับไปปรับใช้และเผยแพร่ต่อไป ซึ่งมีผู้เข้าร่วมโครงการทั้งหมด 30 คน แบ่งเป็นเด็กและเยาวชน 21 คน อายุระหว่าง 15 – 22 ปี ครูอาสาและคณะทำงานของศูนย์การเรียน กศน. เขตเอิสท์โฟลด์ และสมาคมภาษาและวัฒนธรรมไทย 9 คน ทั้งนี้ โครงการดังกล่าว ประกอบด้วยกิจกรรมสำคัญ อาทิ การทัศนศึกษา การเยี่ยมชมสถานที่สำคัญทางประวัติศาสตร์ การทำกิจกรรมจิตอาสาร่วมกับเยาวชนท้องถิ่น และการบรรยายและอภิปรายทางวิชาการ เป็นต้น ซึ่งจัดขึ้นระหว่างวันที่ 4 – 14 กรกฎาคม 2560 ณ กรุงเทพมหานคร และต่างจังหวัด ได้แก่ จังหวัดนนทบุรี ปทุมธานี พระนครศรีอยุธยา เพชรบุรี และนครปฐม
"การเข้าร่วมของเด็กเยาวชนในโครงการครั้งนี้ นับเป็นโอกาสอันดีที่ได้เดินทางกลับมาเยือนประเทศไทยอันเป็นบ้านเกิด และได้แลกเปลี่ยนเรียนรู้ประสบการณ์และวิถีชีวิตความเป็นอยู่ ทั้งด้านสังคม ศิลปวัฒนธรรม และประเพณี ซึ่งเป็นการส่งเสริมและเพิ่มพูนทั้งความรู้ ความเข้าใจ และประสบการณ์ที่เป็นประโยชน์และสามารถนำไปปรับใช้กับตนเองต่อไป ทั้งนี้ ขอให้ทุกคนที่เข้าร่วมโครงการฯ มีความรักและความผูกพันกับประเทศไทยซึ่งเป็นแผ่นดินแม่ และถ้าทุกครั้งที่มีโอกาส ขอให้ทุกคนเดินทางกลับประเทศไทย เพื่อสำนึกรักบ้านเกิด” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5052
