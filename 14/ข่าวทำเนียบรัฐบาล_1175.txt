รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐอิสลามปากีสถานประจำประเทศไทยเข้าเยี่ยมคารวะนายกรัฐมนตรี

วันพฤหัสบดีที่ 7 ธันวาคม 2560
เอกอัครราชทูตสาธารณรัฐอิสลามปากีสถานประจำประเทศไทยเข้าเยี่ยมคารวะนายกรัฐมนตรี
เอกอัครราชทูตสาธารณรัฐอิสลามปากีสถานประจำประเทศไทยเข้าเยี่ยมคารวะนายกรัฐมนตรี
วันนี้ (7 ธ.ค. 60) นายอะศิม อิฟติคัร อะห์มัด (H.E. Mr. Asim Iftikhar Ahmad) เอกอัครราชทูตสาธารณรัฐอิสลามปากีสถานประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรี ในโอกาสเข้ารับตำแหน่ง ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโทวีรชน สุคนธปฏิภาค รองโฆษกประจำสำนักนายกรัฐมนตรีกล่าวสรุปสาระสำคัญการหารือดังนี้
นายกรัฐมนตรียินดีที่นายอะศิม อิฟติคัร อะห์มัด ได้รับแต่งตั้งให้ดำรงตำแหน่งเอกอัครราชทูตสาธารณรัฐอิสลามปากีสถานประจำประเทศไทย และรู้สึกซาบซึ้งที่รัฐมนตรีว่าการกระทรวงพลังงานปากีสถาน เดินทางมาร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ในฐานะผู้แทนประธานาธิบดีปากีสถาน ซึ่งสะท้อนถึงความสัมพันธ์อันดีและความใกล้ชิดระหว่างประเทศ ทั้งนี้ ออท.ปากีสถานกล่าวว่ารัฐบาลและประชาชนชาวปากีสถานรู้สึกโศกเศร้าเช่นเดียวกับคนไทยทุกคนที่สูญเสียพระมหากษัตริย์ที่ทรงทำเพื่อประเทศชาติและประชาชนอย่างแท้จริง โดยเห็นว่าความสัมพันธ์อันดีระหว่างทั้งสองประเทศนับเป็นรากฐานสำคัญในการพัฒนาความร่วมมือในทุกมิติ
ด้านความมั่นคง ทั้งสองฝ่ายเห็นพ้องกันว่าประเทศจะพัฒนาขึ้นได้นั้นจะต้องอยู่บนพื้นฐานของความสงบสุขและความมีเสถียรภาพ ซึ่งจะนำไปสู่การเพิ่มพูนการค้า และการลงทุน
ด้านเศรษฐกิจ นายกรัฐมนตรียินดีที่ปริมาณการค้าของทั้งสองฝ่ายเพิ่มมากขึ้นต่อเนื่องและเห็นว่า อุตสาหกรรมอาหาร เกษตร และฮาลาลของไทยมีศักยภาพและสามารถขยายตลาดไปสู่ปากีสถานได้ โดยไทยสามารถเป็นประตูสู่ภูมิภาคเอเชียตะวันออกเฉียงใต้ให้แก่ปากีสถาน ในขณะเดียวกันปากีสถานก็สามารถเป็นประตูสู่ภูมิภาคเอเชียใต้ให้แก่ไทย ทั้งสองฝ่ายยินดีที่ได้ทราบว่าการเจรจาความตกลง FTA ระหว่างไทย – ปากีสถาน ครั้งที่ 9 ที่กรุงเทพฯ เมื่อเดือนพฤศจิกายนที่ผ่านมาเป็นไปด้วยดี ทั้งนี้ นายกรัฐมนตรีและ ออท.ปากีสถานหวังว่าไทยและปากีสถานจะสามารถเจรจาความตกลง FTA ให้เสร็จสิ้นโดยเร็วเพื่อเป็นกลไกสำคัญในการส่งเสริมการค้าระหว่างสองประเทศให้บรรลุเป้าที่ตั้งไว้ที่มูลค่า 2 พันล้านดอลลาร์สหรัฐภายในปี 2561
ด้านการท่องเที่ยว นายกรัฐมนตรียินดีที่ไทยและปากีสถานมีการแลกเปลี่ยนนักท่องเที่ยวกันมากขึ้น ไทยและปากีสถานมีความสัมพันธ์ระดับประชาชนที่แน่นแฟ้น โดยมีชุมชนคนไทยอาศัยอยู่ในปากีสถานหลายแห่ง ทั้งนี้นายกรัฐมนตรีกล่าวว่าปัจจุบันนักเรียนไทยไปเรียนศึกษาต่อในปากีสถานจำนวนมาก จึงฝากให้ฝ่ายปากีสถานช่วยดูแลด้วย และประสงค์ให้มีหลักสูตรควบคู่ไปกับการศึกษาศาสนาเพื่อให้นักเรียนกลับมามีอาชีพรองรับ ซึ่ง ออท.ปากีสถานกล่าวว่าขณะนี้รัฐบาลปากีสถานมีนโยบายปฏิรูปการศึกษา จึงขอให้ทางไทยพิจารณาส่งนักเรียนไปศึกษาต่อในสถาบันการศึกษาที่ได้รับการรับรองโดยภาครัฐ ซึ่งมีความก้าวหน้าในสาขาต่าง ๆ รวมทั้งสาขาคณิตศาสตร์และวิทยาศาสตร์
ฝ่ายปากีสถานได้กล่าวชื่นชมประเทศไทยในเรื่องของการเปิดกว้างและความโปร่งใสในการดำเนินการในเรื่องต่างๆ ของฝ่ายไทย ซึ่งโอกาสนี้ นายกรัฐมนตรีแสดงความชื่นชมบทบาทของฝ่ายปากีสถานและขอบคุณที่ให้การสนับสนุนไทยในเวทีระหว่างประเทศต่างๆ รวมทั้ง OIC มาโดยตลอด และหวังว่าจะได้รับการสนับสนุนต่อไป
*******************

ที่มา : http://www.thaigov.go.th/news/contents/details/8600
