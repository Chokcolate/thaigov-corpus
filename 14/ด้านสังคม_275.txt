รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กสาววัย 15 ปี ถูกลุงแท้ๆ ล่วงละเมิดทางเพศ จนตั้งครรภ์ 8 เดือน ที่ จ.เลย พร้อมชื่นชมเด็กหญิงวัย 11 ขวบ เป็นเด็กเรียนดี สู้ชีวิต ที่ จ.เชียงราย

วันจันทร์ที่ 29 พฤษภาคม 2560
รมว.พม. กำชับ จนท. เร่งเยียวยาจิตใจเด็กสาววัย 15 ปี ถูกลุงแท้ๆ ล่วงละเมิดทางเพศ จนตั้งครรภ์ 8 เดือน ที่ จ.เลย พร้อมชื่นชมเด็กหญิงวัย 11 ขวบ เป็นเด็กเรียนดี สู้ชีวิต ที่ จ.เชียงราย
รมว.พม. กำชับ จนท. เร่งเยียวยาจิตใจเด็กสาววัย 15 ปี ที่ถูกลุงแท้ๆ ล่วงละเมิดทางเพศ จนตั้งครรภ์ 8 เดือน ที่ จ.เลย พร้อมชื่นชมเด็กหญิงวัย 11 ขวบ เป็นเด็กเรียนดี สู้ชีวิตทำงานหนักช่วยเหลือครอบครัว ที่ จ.เชียงราย
วันนี้ (29 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธาน การประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 638/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีเด็กสาววัย 15 ปี ถูกชายวัย 50 ปี ซึ่งมีศักดิ์เป็นลุง ข่มขืนกระทำชำเรา จนตั้งครรภ์ได้ 8 เดือน และยังถูกข่มขู่ไม่ให้บอกใคร โดยที่ผู้เป็นแม่ได้พาเด็กสาวผู้เสียหายเข้าแจ้งความต่อเจ้าหน้าที่ตำรวจแล้ว ที่อำเภอวังสะพุง จังหวัดเลย นั้น ตนได้กำชับให้พัฒนาสังคมและความมั่นคงของมนุษย์จังหวัดเลย (พมจ.เลย) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจด้านเด็กของกระทรวงการพัฒนาสังคมฯ และเร่งเยียวยาฟื้นฟูสภาพจิตใจเด็กสาวผู้เสียหายอย่างใกล้ชิด เพื่อให้เด็กสามารถกลับมาใช้ชีวิตได้ อย่างปกติในสังคมต่อไป พร้อมร่วมกันหาแนวทางการช่วยเหลือในระยะยาว
พลตำรวจเอก อดุลย์ กล่าวต่ออีกว่า สำหรับกรณีเด็กหญิงวัย 11 ขวบ ชาวอาข่า เป็นเด็กเรียนดี สอบได้ที่ 1 ทุกปี สู้ชีวิตรับจ้างทำงานหนัก ทั้งปลูกข้าวโพด ขิง ถั่ว และงา เพื่อช่วยแบ่งเบาภาระครอบครัว เนื่องจากครอบครัวมีฐานะยากจน อาศัยอยู่กับพ่อที่พิการทางการเห็น และแม่ที่สุขภาพไม่แข็งแรง ในบ้านสภาพเก่าทรุดโทรม ไม่มีไฟฟ้าและน้ำประปาใช้ ที่อำเภอแม่สรวย จังหวัดเชียงราย นั้น ตนขอชื่นชมในความขยันหมั่นเพียร อดทน มีมุมานะ ตั้งใจศึกษาเล่าเรียน และยังช่วยแบ่งเบาภาระของครอบครัว มีความกตัญญู น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้หน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน พร้อมตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวง การพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงาน ที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงอย่างต่อเนื่อง รวมทั้ง ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิดในระยะยาว การแนะนำให้คำปรึกษาในเรื่องการส่งเสริมการประกอบอาชีพเสริมแก่ครอบครัว เพื่อสร้างรายได้ที่มั่นคงและเพียงพอในระยะยาวต่อไป
พลตำรวจเอก อดุลย์ กล่าวเพิ่มเติมว่า อีกกรณีชายพิการวัย 43 ปี เป็นอาสาตำรวจทำงานช่วยเหลือสังคม มานานกว่า 10 ปี แต่เคราะห์ร้ายประสบอุบัติเหตุถูกไฟช็อต จึงทำให้ต้องถูกตัดมือทั้ง 2 ข้าง และเท้าทั้ง 2 ข้าง กลายเป็นคนพิการ ไม่สามารถช่วยเหลือตัวเองได้ ครอบครัวได้รับความเดือดร้อนอย่างหนัก เนื่องจากตนเองทำงาน เป็นเสาหลักของครอบครัว ทั้งยังต้องรับภาระส่งเสียเลี้ยงดูลูกอีก 2 คน ที่อำเภอไชยา จังหวัดสุราษฎร์ธานี นั้น ตนได้กำชับให้พัฒนาสังคมและความมั่นคงของมนุษย์จังหวัดสุราษฎร์ธานี (พมจ.สุราษฎร์ธานี) และหน่วยงานที่เกี่ยวข้อง ในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมครอบครัว เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของชายดังกล่าวอย่างใกล้ชิดและต่อเนื่อง รวมทั้งเรื่องการศึกษาของเด็กทั้ง 2 คน อย่างต่อเนื่อง ในระยะยาว อีกทั้ง แนะนำเรื่องการส่งเสริมสวัสดิการสังคมที่เหมาะสมเพื่อพัฒนาคุณภาพชีวิตที่ดีในระยะยาวต่อไป

ที่มา : http://www.thaigov.go.th/news/contents/details/4109
