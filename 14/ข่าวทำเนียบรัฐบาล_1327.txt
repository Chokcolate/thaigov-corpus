รัฐบาลไทย-ข่าวทำเนียบรัฐบาล-รอง นรม. พล.อ.อ. ประจินฯ เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคตะวันออกเฉียงเหนือ ครั้งที่ 1/2561

วันอังคารที่ 16 มกราคม 2561
รอง นรม. พล.อ.อ. ประจินฯ เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคตะวันออกเฉียงเหนือ ครั้งที่ 1/2561
รอง นรม. พล.อ.อ. ประจินฯ เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคตะวันออกเฉียงเหนือ โดยมีมติเห็นชอบสนับสนุนโครงการตามคำขอโอนเปลี่ยนแปลงงบประมาณตามแผนปฏิบัติราชการ  ของจังหวัดและกลุ่มจังหวัด จำนวน 10 โครงการ
วันนี้ (16 มกราคม 2561) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล  พลอากาศเอก ประจิน  จั่นตอง รองนายกรัฐมนตรี เป็นประธานการประชุมคณะอนุกรรมการบูรณาการนโยบายพัฒนาภาค (อ.ก.บ.ภ.) ภาคตะวันออกเฉียงเหนือ ครั้งที่ 1/2561 โดยสรุปสาระสำคัญ ดังนี้
ที่ประชุมได้พิจารณาและมีมติเห็นชอบร่างกรอบการทำงานของ อ.ก.บ.ภ. ภาคตะวันออกเฉียงเหนือ ปีงบประมาณ 2561 ซึ่งสอดคล้องกับปฏิทินการทำงานของสำนักงบประมาณที่ได้กำหนดให้หน่วยงานต่าง ๆ จัดทำข้อเสนองบประมาณ ประจำปี 2562 โดยเสนองบประมาณภายในเดือนมกราคม 2561
พร้อมกันนี้ ที่ประชุมได้พิจารณาและมีมติเห็นชอบ โดยสมควรสนับสนุนโครงการตามคำขอโอนเปลี่ยนแปลงงบประมาณตามแผนปฏิบัติราชการประจำปี พ.ศ. 2561 ของจังหวัด และกลุ่มจังหวัด จำนวน 10 โครงการ เป็นเงิน 105,808,900 บาท โดยที่ประชุมมอบหมายให้ฝ่ายเลขานุการดำเนินการแจ้งให้หน่วยงานที่เกี่ยวข้องทราบ พร้อมรับข้อสังเกตุของที่ประชุมไปพิจารณาดำเนินการในส่วนที่เกี่ยวข้องต่อไป
นอกจากนี้ ที่ประชุมได้พิจารณาและมีมติเห็นชอบ “ทิศทางการพัฒนาภาคตะวันออกเฉียงเหนือในช่วงแผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560-2564)” พร้อมแนวทางการดำเนินงานตามห่วงโซ่คุณค่า เพื่อหน่วยงานที่เกี่ยวข้องใช้เป็นกรอบในการขับเคลื่อนเพื่อพัฒนาต่อไป
ตอนท้ายของการประชุม ประธานได้มอบหมายให้ฝ่ายเลขานุการฯ เพิ่มเติมประเด็นอุตสาหกรรมการท่องเที้ยวบรรจุเข้าไปในแผนพัฒนาภาคตะวันออกเฉียงเหนือ เพื่อกระจายรายได้สู่ประชาชนอย่างทั่วถึงและส่งผลให้มีคุณภาพชีวิตที่ดีขึ้นอย่างยั่งยืน
………………………………………………………………………………….
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9423
