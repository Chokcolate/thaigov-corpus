รัฐบาลไทย-ข่าวทำเนียบรัฐบาล-รมว.พม. ลงพื้นที่ มูลนิธิสถาบันดนตรีคนตาบอด เพื่อติดตามความคืบหน้าของการดำเนินงาน และให้กำลังใจแก่นักร้องและนักดนตรี S2S

วันพฤหัสบดีที่ 21 กันยายน 2560
รมว.พม. ลงพื้นที่ มูลนิธิสถาบันดนตรีคนตาบอด เพื่อติดตามความคืบหน้าของการดำเนินงาน และให้กำลังใจแก่นักร้องและนักดนตรี S2S
รมว.พม. ลงพื้นที่ มูลนิธิสถาบันดนตรีคนตาบอด เพื่อติดตามความคืบหน้าของการดำเนินงาน และให้กำลังใจแก่นักร้องและนักดนตรี S2S พร้อมต่อยอดและขับเคลื่อนโครงการฯ ให้สามารถอยู่ได้อย่างยั่งยืนและเป็นรูปธรรม
วันนี้ (21 ก.ย. 60) เวลา 10.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวงการพัฒนาสังคมฯ ลงพื้นที่เยี่ยมชมมูลนิธิสถาบันดนตรีคนตาบอด เพื่อติดตามความคืบหน้าของการดำเนินงาน และเพื่อเป็นขวัญกำลังใจแก่นักร้องและนักดนตรี โครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว (From Street to Stars) หรือ S2S โดยมี นายต่อพงษ์ เสลานนท์ นายกสมาคมคนตาบอดแห่งประเทศไทย พร้อมด้วยคณะกรรมการมูลนิธิสถาบันดนตรีคนตาบอด และหน่วยงานที่เกี่ยวข้องให้การต้อนรับ ณ สมาคมคนตาบอดแห่งประเทศไทย ดินแดง กรุงเทพมหานคร
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ได้ตระหนักถึงความสำคัญของคนพิการ ในการส่งเสริมสิทธิและสวัสดิการของคนพิการ โดยการเพิ่มเบี้ยความพิการ การส่งเสริมการมีงานทำและการจ้างงานคนพิการ โดยความร่วมมือในรูปแบบประชารัฐเพื่อสังคม รวมทั้งการสนับสนุนให้คนพิการได้รับบริการด้านการศึกษา บริการสุขภาพ การจัดทำสิ่งอำนวยความสะดวกสำหรับคนพิการ นอกจากนี้ ยังได้มีการดำเนินโครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว (From Street to Stars) หรือ S2S เพื่อส่งเสริมศักยภาพและความสามารถ ของกลุ่มบุคคลพิการทางการเห็นที่มีความสามารถ เพื่อพัฒนาศักยภาพนักร้องนักดนตรีตาบอดให้มีความเป็นมืออาชีพในด้านการร้องเพลงและเล่นดนตรี สามารถมีอาชีพและรายได้เลี้ยงดูตนเองและครอบครัวอย่างยั่งยืน
พลตำรวจเอก อดุลย์ กล่าวต่อไปว่า ในวันนี้ จึงเป็นการลงพื้นที่เยี่ยมชมการดำเนินงาน มูลนิธิสถาบันดนตรีคนตาบอด สมาคมคนตาบอดแห่งประเทศไทย โดยตนขอกล่าวแสดงความยินดีและชื่นชมการดำเนินงานของมูลนิธิฯ ที่นับเป็นหน่วยงานหลักในการรับช่วงดูแลและบริหารจัดการในเรื่องของการประสานงาน การฝึกอบรมพัฒนาทักษะ พร้อมทั้งยังเป็นแหล่งผลิตผลงานสร้างสรรค์ให้แก่ศิลปิน S2S ร่วมกับ พก. เพื่อต่อยอดและขับเคลื่อนโครงการฯ ให้สามารถอยู่ได้อย่างยั่งยืนและเป็นรูปธรรมต่อไป พร้อมกันนี้ ยังได้ชมการซ้อมดนตรีและร้องเพลงของกลุ่มศิลปิน S2S พร้อมมอบเงินสนับสนุนมูลนิธิสถาบันดนตรีคนตาบอด ด้วย
"การดำเนินงานของมูลนิธิสถาบันดนตรีคนตาบอด ก่อตั้งขึ้นเพื่อเป็นการส่งเสริมการดำเนินโครงการพัฒนาศักยภาพนักร้องนักดนตรีตาบอดในที่สาธารณะ : จากถนนสู่ดวงดาว (From Street to Stars) หรือ S2S ให้เป็นแหล่งผลิตนักร้องนักดนตรี และผลงานเพลงที่ดี มีคุณภาพ มีความมืออาชีพในด้านการร้องเพลงและเล่นดนตรี ให้สามารถนำไปประกอบอาชีพและมีรายได้เลี้ยงดูตนเองและครอบครัวอย่างยั่งยืน อีกทั้งเป็นการแสดงให้เห็นความสามารถของคนพิการให้เป็นที่ประจักษ์ของคนในสังคม ทั้งนี้ ในนามของกระทรวง พม. ยินดีให้ความร่วมมือและให้การสนับสนุนการดำเนินงานของมูลนิธิสถาบันดนตรีคนตาบอดอย่างต่อเนื่อง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6854
