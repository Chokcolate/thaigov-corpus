รัฐบาลไทย-ข่าวทำเนียบรัฐบาล-ผอ.สมศ.คนใหม่เข้าเยี่ยมคาราวะรองนายกรัฐมนตรี

วันศุกร์ที่ 30 มิถุนายน 2560
ผอ.สมศ.คนใหม่เข้าเยี่ยมคาราวะรองนายกรัฐมนตรี
รองนายกรัฐมนตรีขอให้ สมศ. ทำทุกอย่างเพื่อการศึกษาของประเทศ
รองนายกรัฐมนตรีขอให้ สมศ. ทำทุกอย่างเพื่อการศึกษาของประเทศ
เมื่อวันที่ 26 มิถุนายน 2560 ดร.ณมน จีรังสุวรรณ ผู้อำนวยการสำนักงานรับรองมาตรฐานและประเมินคุณภาพการศึกษา (สมศ.) ได้นำคณะเข้าพบ เยี่ยมคารวะ พลอากาศเอก ประจิน จั่นตอง รองนายกรัฐมนตรี เพื่อแนะนำตัวในโอกาสเข้ารับตำแหน่งใหม่ รวมทั้งเพื่อนำเสนอแผนการทำงานของ สมศ.
โอกาสนี้ รองนายกรัฐมนตรีฯ ได้กล่าวแสดงความยินดีกับผู้อำนวยการ สมศ. คนใหม่ พร้อมทั้งให้คำแนะนำแก่ผู้อำนวยการ สมศ. และคณะ โดยขอให้ สมศ. ทำงานเป็นทีม พร้อมรับฟังความคิดเห็นที่หลากหลาย รวมถึงรับฟังคำแนะนำของคณะกรรมการบริหาร สมศ. เพื่อใช้ในการทำงานด้วย โดยให้ สมศ. ยึดถือบทบาทหน้าที่ของตนเอง ที่ได้กำหนดไว้ให้เป็นไปตามข้อกฎหมายและหลักการ เพื่อให้สามารถดำเนินงานไปในทิศทางที่ถูกต้อง ภายใต้การร่วมมือกับกระทรวงศึกษาธิการ เพื่อสร้างแนวทางการประเมินคุณภาพการศึกษา
ที่เป็นไปอย่างสร้างสรรค์และสอดคล้องกัน โดยยึดคุณภาพการศึกษาเป็นสำคัญ และขอให้เร่งดำเนินการโดยเร็ว เพื่อให้เกิดผลดีเป็นประโยชน์ต่อประเทศชาติ ทั้งนี้ ได้ขอให้ สมศ. มีจุดยืนเป็นของตนเอง ยึดถือประโยชน์ส่วนรวมเป็นที่ตั้ง และทำงานอย่างเต็มที่เพื่อการศึกษาของประเทศ โดยยึดหลักความร่วมแรงร่วมใจกับทุกภาคส่วน
-------------------------------------------------------------------------------
พลอากาศเอก มณฑล สัชฌุกร
โฆษกประจำรองนายกรัฐมนตรี (พลอากาศเอก ประจิน จั่นตอง)
29 มิถุนายน 2560

ที่มา : http://www.thaigov.go.th/news/contents/details/4911
