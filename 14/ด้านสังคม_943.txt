รัฐบาลไทย-ข่าวทำเนียบรัฐบาล-สธ.ดูแลผู้ประสบภัยน้ำท่วมภาคใต้ต่อเนื่องย้ำเตือนประชาชนดูแลบุตรหลานใกล้ชิด ป้องกันจมน้ำ

วันพุธที่ 29 พฤศจิกายน 2560
สธ.ดูแลผู้ประสบภัยน้ำท่วมภาคใต้ต่อเนื่องย้ำเตือนประชาชนดูแลบุตรหลานใกล้ชิด ป้องกันจมน้ำ
กระทรวงสาธารณสุข กำชับ 7 จังหวัดภาคใต้สุขภาพผู้ประสบภัยน้ำท่วมอย่างต่อเนื่อง จัดหน่วยแพทย์เคลื่อนที่ให้บริการในพื้นที่น้ำท่วมสูง เตือนประชาชนดูแลบุตรหลานใกล้ชิด ป้องกันการจมน้ำเสียชีวิต หากเจ็บป่วยฉุกเฉิน โทร.สายด่วน 1669
กระทรวงสาธารณสุข กำชับ 7 จังหวัดภาคใต้สุขภาพผู้ประสบภัยน้ำท่วมอย่างต่อเนื่อง จัดหน่วยแพทย์เคลื่อนที่ให้บริการในพื้นที่น้ำท่วมสูง เตือนประชาชนดูแลบุตรหลานใกล้ชิด ป้องกันการจมน้ำเสียชีวิต หากเจ็บป่วยฉุกเฉิน โทร.สายด่วน 1669
นายแพทย์โอภาส การย์กวินพงศ์ รองปลัดกระทรวงสาธารณสุข และประธานศูนย์ปฏิบัติการด้านการแพทย์และสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุขมีความห่วงใย  ถึงสถานการณ์น้ำท่วม ได้กำชับให้ผู้บริหารในจังหวัดภาคใต้ที่มีฝนตกหนักบริหารจัดการตามแผนรองรับภาวะฉุกเฉินให้ดูแลประชาชนอย่างเต็มที่ ดูแลสถานพยาบาลและการจัดบริการตามแผนที่วางไว้ ขณะนี้ยังคงมีน้ำท่วม ใน 7 จังหวัด ได้แก่ พัทลุง ตรัง นครศรีธรรมราช ปัตตานี สงขลา นราธิวาส และยะลา  สถานบริการได้รับผลกระทบทั้งหมด 17 แห่ง ทุกแห่งเปิดให้บริการ มี 1 แห่ง คือโรงพยาบาลส่งเสริมสุขภาพตำบลท่าแมงลัก อ.เทพา จ.สงขลา เปิดให้บริการบริเวณชั้น 2 ได้ให้สำนักงานสาธารณสุขจังหวัด โรงพยาบาลทุกแห่งและสำนักงานสาธารณสุขอำเภอ จัดหน่วยแพทย์เคลื่อนที่ออกให้บริการประชาชนในพื้นที่ประสบภัยต่อเนื่อง จนกว่าจะเข้าสู่ภาวะปกติ   โดยกระทรวงสาธารณสุขได้ส่งชุดยาน้ำท่วมไปในพื้นที่ประสบภัยเพิ่มเติม 35,500 ชุด
นายแพทย์โอภาส กล่าวต่อว่าขอให้ผู้ปกครองดูแลบุตรหลานใกล้ชิด อย่าให้ลงไปเล่นน้ำท่วม เพื่อป้องกันการจมน้ำเสียชีวิต นอกจากนี้โรคที่พบบ่อย คือโรคน้ำกัดเท้า  จากการเดินลุยน้ำ แช่น้ำเป็นเวลานาน ผิวหนังเกิดการระคายเคือง เปื่อยและเป็นแผลได้ง่าย โดยเฉพาะผู้ป่วยเบาหวานต้องระมัดระวังเป็นพิเศษ ควรเลี่ยงการลุยน้ำ เนื่องจากมีโอกาสเกิดแผลและมักไม่รู้ตัวว่ามีบาดแผลที่เท้า ทำให้ติดเชื้อได้ง่าย รักษาหายยากขอให้ไปทำความสะอาดแผลที่สถานบริการสาธารณสุขใกล้บ้านหรือที่หน่วยแพทย์เคลื่อนที่ทุกวันและสังเกตอาการผิดปกติหากบาดแผลอักเสบ บวมแดง มีหนอง หรือเนื้อที่ขอบแผลมีลักษณะซีด ขอให้แจ้งเจ้าหน้าที่สาธารณสุขที่โรงพยาบาลส่งเสริมสุขภาพตำบล หรือไปพบแพทย์ทันที หากเจ็บป่วยฉุกเฉิน โทร.สายด่วน 1669
***************************************  29 พฤศจิกายน 2560

ที่มา : http://www.thaigov.go.th/news/contents/details/8436
