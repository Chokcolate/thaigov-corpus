รัฐบาลไทย-ข่าวทำเนียบรัฐบาล-กรมสรรพากรเพิ่มช่องทางใหม่ให้ประชาชนแจ้งเบาะแส/ข้อมูลแหล่งภาษีผ่านมือถือและเว็บไซต์

วันพุธที่ 3 มกราคม 2561
กรมสรรพากรเพิ่มช่องทางใหม่ให้ประชาชนแจ้งเบาะแส/ข้อมูลแหล่งภาษีผ่านมือถือและเว็บไซต์
กรมสรรพากรเพิ่มช่องทางใหม่ให้ประชาชนแจ้งเบาะแสหรือข้อมูลแหล่งภาษี ผ่านมือถือ และเว็บไซต์กรมสรรพากร เพื่อสร้างความเป็นธรรมในการเสียภาษีให้เกิดขึ้นพร้อมกับการขยายฐานภาษีเงินได้ไปพร้อมกัน เริ่มตั้งแต่วันที่ 1 มกราคม 2561 เป็นต้นไป
นายประสงค์ พูนธเนศ อธิบดีกรมสรรพากร เปิดเผยว่า “ปัจจุบันประเทศไทยยังมีธุรกิจที่ปฏิบัติหน้าที่ทางภาษีไม่ถูกต้องครบถ้วน และพบว่าบางส่วนยังไม่อยู่ในระบบภาษี อาทิเช่น ธุรกิจเงินสด (Cash Economy) และธุรกิจออนไลน์ซึ่งมีการขยายตัวอย่างต่อเนื่อง ทั้งนี้ อาจเกิดจากการขาดความรู้ และความเข้าใจ ในการเสียภาษี กรมสรรพากรจึงได้พัฒนา “ระบบแจ้งเบาะแส/ข้อมูลแหล่งภาษีผ่าน Website On Mobile” ขึ้น เมื่อประชาชนพบเห็นกิจการที่เสียภาษีไม่ถูกต้อง กิจการที่ไม่ออกใบกำกับภาษี กิจการที่ออกใบกำกับภาษีไม่ถูกต้อง กิจการที่เมื่อลูกค้าขอใบกำกับภาษีแล้วถูกบวก VAT เพิ่ม หรือพบเห็นการกระทำใด ๆ ที่เป็นการหลีกเลี่ยงภาษี สามารถแจ้งเบาะแสหรือข้อมูลต่าง ๆ ด้วยขั้นตอนง่าย ๆ 5 ขั้นตอน ผ่านเว็บไซต์กรมสรรพากร หรือโทรศัพท์มือถือที่ www.rd.go.th >  เมนู “การแจ้งแหล่งภาษี” โดยสามารถส่งภาพถ่าย และที่ตั้งกิจการ (Location) ให้กรมสรรพากรทราบ เพื่อตรวจสอบข้อเท็จจริงของกิจการ ซึ่งข้อมูลผู้แจ้งจะไม่ถูกเปิดเผยในทุกกรณี และข้อมูลทั้งหมดจะถูกเก็บรักษาเป็นความลับของทางราชการ กรมสรรพากรเชื่อว่าการเปิดระบบฯ ดังกล่าวจะช่วยสร้างความเป็นธรรมในการเสียภาษีของประชาชน ช่วยนำผู้ที่อยู่นอกระบบเข้าสู่ระบบภาษี เป็นการขยายฐานภาษี และเสริมสร้างความมั่นคงทางรายได้ของประเทศในระยะยาว”
สำหรับผู้เสียภาษีที่มีข้อสงสัยสามารถสอบถามเพิ่มเติมได้ที่สำนักงานสรรพากรพื้นที่ทุกพื้นที่ หรือศูนย์สารนิเทศสรรพากร (RD  Intelligence  Center)  โทร. 1161
กรมสรรพากร  เต็มที่  เต็มใจ  ให้ประชาชน
สำนักงานเลขานุการกรม ส่วนประชาสัมพันธ์
เลขที่ 90  ถนนพหลโยธิน 7  พญาไท  กรุงเทพฯ 10400  โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : http://www.thaigov.go.th/news/contents/details/9150
