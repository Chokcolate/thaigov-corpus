รัฐบาลไทย-ข่าวทำเนียบรัฐบาล-ผลการประชุมคณะกรรมการอำนวยการประกวดเมืองสิ่งแวดล้อมยั่งยืน ประจำปี 2559

วันศุกร์ที่ 26 พฤษภาคม 2560
ผลการประชุมคณะกรรมการอำนวยการประกวดเมืองสิ่งแวดล้อมยั่งยืน ประจำปี 2559
ผลการประชุมคณะกรรมการอำนวยการประกวดเมืองสิ่งแวดล้อมยั่งยืน ประจำปี 2559
วันนี้ (26 พฤษภาคม 2560) เวลา 13.30 น. ณ ห้องประชุม 301 ตึกบัญชาการ 1 ทำเนียบรัฐบาล   พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการอำนวยการประกวดเมืองสิ่งแวดล้อมยั่งยืน ประจำปี 2559 ครั้งที่ 1/2560 ผลการประชุมสรุปสาระสำคัญ ดังนี้
ที่ประชุมรับทราบผลความก้าวหน้าการพัฒนากลไกความร่วมมือการดำเนินงานส่งเสริมเมืองสิ่งแวดล้อม ตามที่กรมส่งเสริมคุณภาพสิ่งแวดล้อม และสันนิบาตเทศบาลแห่งประเทศไทย ได้ร่วมกันเพื่อกำหนดรูปแบบการดำเนินงาน ที่ใช้กลไกภาคประชารัฐประสานความร่วมมือกับภาคีอื่น ๆ เช่น สถาบันการศึกษา องค์การพัฒนาเอกชน ภาคเอกชน และองค์กรศาสนา ซึ่งจะมีการขับเคลื่อนเมืองสิ่งแวดล้อมในแต่ละระดับ ได้แก่ ระดับจังหวัด ระดับภาค และระดับประเทศ ร่วมถึงการพัฒนาและปรับปรุงเกณฑ์การประเมินด้านสิ่งแวดล้อมอย่างยั่งยืนและมีความชัดเจนในเชิงคุณภาพ อาทิ พื้นที่สีเขียวในเมือง โรงแรมสีเขียว สำนักงานสีเขียว ชุมชน/โรงเรียน Zero waste และโรงเรียน Eco-school พร้อมทั้งรับทราบการประกวดเมืองคุณภาพสิ่งแวดล้อม ประจำปี 2559 ด้านตรวจเยี่ยมพื้นที่เอกสาร โดยมีเทศบาลที่ผ่านเกณฑ์ด้านเอกสารทั้งสิ้น จำนวน 32 แห่ง รวมทั้งเห็นชอบผลการรับรองการประกวดเมืองสิ่งแวดล้อมยั่งยืน ประจำปี 2559 จากผลการตรวจเยี่ยมทั้ง 3 ขนาด (เทศบาลขนาดใหญ่ เทศบาลขนาดกลาง และเทศบาลขนาดเล็ก) ดังนี้
เทศบาลขนาดเล็ก ที่ผ่านการตรวจประเมินด้านเอกสารจำนวน 6 แห่ง มีลักษณะสภาพพื้นที่โดยทั่วไปแบบกึ่งชนบท โดยรางวัลชนะเลิศด้านสิ่งแวดล้อมยั่งยืน ได้แก่ เทศบาลตำบลบ้านสาง จังหวัดพะเยา  และส่วนรางวัลชนะเลิศด้านรางวัลเทศบาลด้านสิ่งแวดล้อมยั่งยืน ได้แก่ เทศบาลตำบลฉมัน จังหวัดจันทบุรี
เทศบาลขนาดกลาง ที่ผ่านการตรวจประเมินด้านเอกสารจำนวน 16 แห่ง มีลักษณะสภาพพื้นที่โดยทั่วไปแบบกึ่งชนบท โดยรางวัลชนะเลิศด้านสิ่งแวดล้อมยั่งยืน ได้แก่ เทศบาลเมืองตาคลี จังหวัดนครสวรรค์ และส่วนรางวัลชนะเลิศด้านรางวัลเทศบาลด้านสิ่งแวดล้อมยั่งยืน ได้แก่ เทศบาลตำบลเวียงเทิง จังหวัดเชียงราย
เทศบาลขนาดใหญ่ ที่ผ่านการตรวจประเมินด้านเอกสารจำนวน 10 แห่ง มีลักษณะสภาพพื้นที่โดยทั่วไปแบบชุมชนเมือง โดยรางวัลชนะเลิศด้านสิ่งแวดล้อมยั่งยืน ได้แก่ เทศบาลนครภูเก็ต จังหวัดภูเก็ต และส่วนรางวัลชนะเลิศด้านรางวัลเทศบาลด้านสิ่งแวดล้อมยั่งยืน ได้แก่ เทศบาลนครอุดรธานี จังหวัดอุดรธานี
*******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4068
