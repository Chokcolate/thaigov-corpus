รัฐบาลไทย-ข่าวทำเนียบรัฐบาล-ก.อุตฯ เผยตรวจโรงงานริมน้ำ พบค่าเกินเกณฑ์ฯ 68 โรง  ชี้ฤดูฝนช่วยลดปัญหาคุณภาพสิ่งแวดล้อมโรงงาน

วันจันทร์ที่ 5 มิถุนายน 2560
ก.อุตฯ เผยตรวจโรงงานริมน้ำ พบค่าเกินเกณฑ์ฯ 68 โรง  ชี้ฤดูฝนช่วยลดปัญหาคุณภาพสิ่งแวดล้อมโรงงาน
ก.อุตฯ เผยตรวจโรงงานริมน้ำ พบค่าเกินเกณฑ์ฯ 68 โรง
ชี้ฤดูฝนช่วยลดปัญหาคุณภาพสิ่งแวดล้อมโรงงาน
นายสมชาย หาญหิรัญ  ปลัดกระทรวงอุตสาหกรรม เปิดเผยถึงผลการตรวจสอบคุณภาพน้ำในแม่น้ำสายหลักทั่วประเทศ ซึ่งเป็นการดำเนินการตามข้อสั่งการของนายกรัฐมนตรี (พลเอกประยุทธ์ จันทร์โอชา) ว่า ได้มีการตรวจกำกับโรงงานริมแม่น้ำสายหลัก 7 สาย ประกอบด้วย แม่น้ำท่าจีน เจ้าพระยาตอนบนและล่าง น้ำพอง    บางปะกง แม่กลอง และทะเลสาบสงขลา จำนวน 1,400 โรง ตรวจสอบเสร็จแล้ว 1,044 โรง คิดเป็นร้อยละ 75 พบว่า คุณภาพน้ำจากปลายปล่องน้ำทิ้งโรงงาน มีค่าเป็นไปตามเกณฑ์ที่กฎหมายกำหนดเป็นส่วนใหญ่ โดยโรงงานที่มีผลการตรวจวัดเกินกว่าเกณฑ์ฯ มีจำนวน 68 โรง ซึ่งได้มีคำสั่งให้แก้ไขปรับปรุงตาม พ.ร.บ.โรงงาน ปี 2535 มาตรา 37 แล้ว
“ในปี 2560 สถานการณ์น้ำเสียในแม่น้ำต่างๆ ไม่ได้มีต้นเหตุจากโรงงานอุตสาหกรรม อันเป็นผลมาจากการตรวจติดตามเฝ้าระวังอย่างใกล้ชิดตามข้อสั่งการของท่านนายกรัฐมนตรี และเชื่อว่าต่อจากนี้ ไม่น่าจะเกิดปัญหาน้ำเสียจากโรงงานอีก เพราะหากดูจากสถิติที่ผ่านมา เมื่อเข้าฤดูฝน ประมาณกลางเดือนพฤษภาคม-ตุลาคม ฝนที่ตกจะทำให้ปริมาณน้ำมีมาก ฝุ่นละอองในอากาศถูกไอน้ำจับตัว ทำให้ปัญหาคุณภาพอากาศลดลงไปด้วย เรื่องร้องเรียนโรงงานรวมถึงเหตุไฟไหม้โรงงาน ก็มักจะลดลงในช่วงฤดูฝนเช่นกัน อย่างไรก็ตาม กระทรวงอุตสาหกรรมจะให้เจ้าหน้าที่ที่เกี่ยวข้องกำกับดูแลโรงงานอย่างเข้มงวดต่อไป” นายสมชาย กล่าว

ที่มา : http://www.thaigov.go.th/news/contents/details/4276
