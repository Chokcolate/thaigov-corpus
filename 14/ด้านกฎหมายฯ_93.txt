รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ และพบปะประชาชน จ.นราธิวาส

วันศุกร์ที่ 2 มิถุนายน 2560
รมว.ยุติธรรม ลงพื้นที่ และพบปะประชาชน จ.นราธิวาส
รัฐมนตรีว่าการกระทรวงยุติธรรม พร้อมคณะผู้บริหารกระทรวงยุติธรรม ลงพื้นที่ตรวจเยี่ยมการทำงานและให้กำลังใจเจ้าหน้าที่ รวมถึงพบปะและพูดคุยกับเครือข่ายยุติธรรม จังหวัดนราธิวาส
เมื่อวันพฤหัสบดีที่ ๑ มิถุนายน ๒๕๖๐ เวลา ๑๖.๓๐ น.
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
พร้อมคณะผู้บริหารกระทรวงยุติธรรม
ลงพื้นที่ตรวจเยี่ยมการทำงานและให้กำลังใจเจ้าหน้าที่สำนักงานบังคับคดีจังหวัดนราธิวาส
และสำนักงานคุมประพฤติจังหวัดนราธิวาส
โดยเน้นย้ำให้เจ้าหน้าที่ในพื้นที่ ทำงานที่สามารถเชื่อมโยง
สอดคล้องกับวัฒนธรรม ความคิด และวิถีชีวิตของประชาชนในพื้นที่
รวมทั้ง จะต้องสร้างความเชื่อมั่นให้กับประชาชนในพื้นที่
ที่จะได้รับการอำนวยความยุติธรรมที่เป็นธรรม และทั่วถึง
หลังจากนั้น เวลา ๑๘.๒๔ น.
รัฐมนตรีว่าการกระทรวงยุติธรรม นำคณะผู้บริหารกระทรวงยุติธรรม
พบปะและพูดคุยกับเครือข่ายยุติธรรมชุมชนบางนาค พร้อมเข้าร่วมพิธีละศีลอด (ปอซอ)
ณ ศูนย์ยุติธรรมชุมชนตำบลบางนาค อำเภอเมือง จังหวัดนราธิวาส
โดยรัฐมนตรีว่าการกระทรวงยุติธรรม ได้กล่าวชื่นชมการทำงานของเครือข่ายยุติธรรมชุมชน
ที่มีความเข้มแข็ง ซึ่งแสดงถึงการมีน้ำหนึ่งใจเดียวกัน
ทั้งนี้ รัฐบาลได้มอบหมายให้กระทรวงยุติธรรมเพิ่มประสิทธิภาพการอำนวยความยุติธรรม
ให้กับพี่น้องประชาชน โดยยึดประชาชนเป็นศูนย์กลาง
และประชาชนจะต้องได้รับประโยชน์อย่างแท้จริง
ดังนั้น จึงขอให้สำนักงานยุติธรรมจังหวัด และศูนย์ยุติธรรมชุมชน
สร้างความเป็นธรรมให้กับประชาชนในพื้นที่ให้เป็นไปอย่างเท่าเทียม
ทั่วถึง รวดเร็ว และเสียค่าใช้จ่ายน้อยที่สุด
ซึ่งจะต้องอาศัยความร่วมมือจากทุกภาคส่วน หากพี่น้องประชาชนที่ได้รับความเดือดร้อน
หรือไม่ได้รับความเป็นธรรม กระทรวงยุติธรรมพร้อมให้ความช่วยเหลือ
สามารถติดต่อได้ที่สำนักงานยุติธรรมจังหวัดในพื้นที่

ที่มา : http://www.thaigov.go.th/news/contents/details/4234
