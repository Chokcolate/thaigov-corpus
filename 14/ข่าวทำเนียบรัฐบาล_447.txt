รัฐบาลไทย-ข่าวทำเนียบรัฐบาล-นรม. สนับสนุนการจัดกิจกรรมงานสัปดาห์เผยแผ่พระพุทธศาสนา เนื่องในเทศกาลวันอาสาฬบูชาและวันเข้าพรรษา ประจำปี 2560

วันอังคารที่ 4 กรกฎาคม 2560
นรม. สนับสนุนการจัดกิจกรรมงานสัปดาห์เผยแผ่พระพุทธศาสนา เนื่องในเทศกาลวันอาสาฬบูชาและวันเข้าพรรษา ประจำปี 2560
นรม. สนับสนุนการจัดกิจกรรมงานสัปดาห์เผยแผ่พระพุทธศาสนา เนื่องในเทศกาลวันอาสาฬบูชาและวันเข้าพรรษา ประจำปี 2560
วันนี้ (4 กรกฎาคม 2560) เวลา 09.00 น. ณ ห้องโถงกลางชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายวีระ โรจน์พจนรัตน์ รัฐมนตรีว่าการกระทรวงวัฒนธรรม นายออมสิน ชีวะพฤกษ์ รัฐมนตรีประจำสำนักนายกรัฐมนตรี นำคณะผู้บริหาร วธ. กรมการศาสนา (ศน.) องค์กรเครือข่ายพระพุทธศาสนา มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดกิจกรรมงานสัปดาห์เผยแผ่พระพุทธศาสนา เนื่องในเทศกาลวันอาสาฬบูชาและวันเข้าพรรษา ประจำปี พุทธศักราช 2560 ระหว่างวันที่ 3 - 9 กรกฎาคม 2560
รัฐมนตรีว่าการกระทรวงวัฒนธรรม กล่าวรายงานว่า ในช่วงสัปดาห์เผยแผ่พระพุทธศาสนา เนื่องในเทศกาลวันอาสาฬหบูชาและวันเข้าพรรษา ประจำปีพุทธศักราช 2560 ระหว่างวันที่ 3 - 9 กรกฎาคม 2560 โดยปีนี้ทางกระทรวงวัฒนธรรม และกรมการศาสนา ได้ร่วมกับหน่วยงานระดับกระทรวง 20 กระทรวง คณะสงฆ์ หน่วยงานภาครัฐ ภาคเอกชน และภาคีเครือข่ายทางพระพุทธศาสนา ร่วมกันสืบทอดรักษาประเพณีอันดีงาม และสืบทอดพระพุทธศาสนาให้ยั่งยืน โดยจะมีกิจกรรมในส่วนกลางและส่วนภูมิภาค ประกอบด้วย การจัดพิธีเจริญพระพุทธมนตร์ หล่อเทียนพรรษา ณ วัดมหาธาตุยุวราชรังสฤษฎิ์ กรุงเทพฯ และพิธีปล่อยขบวนรถแห่เทียนพรรษา 9 ต้น ในวันที่ 8 กรกฎาคม 2560 เวลา 8.00 น. ณ พิพิธภัณฑสถานแห่งชาติ พระนคร เพื่อถวายพระอารามหลวง 9 พระอาราม คือ (1) วัดราชบพิธสถิตมหาสีมาราม (2) วัดบวรนิเวศวิหาร (3) วัดพระเชตุพนวิมลมังคลาราม (4)วัดราชประดิษฐสถิตมหาสีมาราม (5) วัดปทุมวนาราม (6) วัดสามพระยา (7) วัดมหาธาตุยุวราชรังสฤษฎิ์ (8) วัดเบญจมบพิตรดุสิตวนาราม และ (9) วัดสุวรรณาราม
สำหรับกิจกรรมในส่วนภูมิภาค จะมีการจัดกิจกรรมสัปดาห์ส่งเสริมพระพุทธศาสนา เนื่องในเทศกาลอาสาฬบูชาและเข้าพรรษา ณ วัดทุกจังหวัดทั่วประเทศ โดยจะมีการจัดงานอาสาฬหบูชาอาเซียนในจังหวัดที่มีชายแดนติดกับประเทศ 16 จังหวัด เพื่อสานสัมพันธไมตรีในมิติพระพุทธศาสนา โดยน้อมนำหลักธรรมทางศาสนาไปประพฤติปฏิบัติและนำความเป็นวิถีถิ่น วิถีไทยและวัฒนธรรมไทย สู่วัฒนธรรมอาเซียนด้วย เชิญชวนให้พุทธศาสนิกชนแต่งกายด้วยชุดขาว รักษาศีล 5 ทั้งชุมชนหมู่บ้าน ตลอดเทศกาลอาสาฬบูชาและเข้าพรรษา
โอกาสนี้ นายกรัฐมนตรี กล่าวสนับสนุนการจัดงานกิจกรรมงานสัปดาห์เผยแผ่พระพุทธศาสนา เนื่องในเทศกาลวันอาสาฬบูชาและวันเข้าพรรษาประจำปี พุทธศักราช 2560 ดังกล่าวนี้ โดยขอให้พี่น้องประชาชนคนไทยที่เป็นพุทธศาสนิกชนร่วมกันทำความดี เพื่อสืบทอดพระพุทธศาสนา รักษาวัฒนธรรมไทย รักษาศีล ลด ละ เลิก อบายมุข ตลอดพรรษานี้ จากนั้น นายกรัฐมนตรี ร่วมรับฟังการขับร้องเพลงอาสาฬบูชาจากกลุ่มเด็กเยาวชนนักศึกษาจิตอาสา ชุมชนคุณธรรม พร้อมลงลายมือชื่อในบัตรอวยพรวันอาสาฬบูชา ประจำปี 2560 เพื่อส่งมอบความสุขและความเป็นสิริมงคลให้แก่พี่น้องประชาชน ต่อจากนั้น นายกรัฐมนตรี ได้ร่วมเททองหล่อเทียนพรรษาเนื่องในเทศกาลวันเข้าพรรษา ถือว่าการหล่อเทียนพรรษาจะทำให้เป็นผู้มีปัญญาดีเจริญก้าวหน้า เสมือนดังแสงเทียนที่สว่างในยามค่ำคืน
นอกจากนี้ นายกรัฐมนตรี เห็นด้วยกับโครงการลดบริโภคเค็ม (โซเดียม) ในประเทศไทย ของสำนักงานกองทุนสนับสนุนการสร้างเสริมสุขภาพ (สสส.) โดยเฉพาะอาหารที่ใช้ตักบาตรในช่วงเทศกาลวันสำคัญทางพระพุทธศาสนา เห็นควรที่จะลดอาหารจำพวกโซเดียมลงให้ได้ครึ่งหนึ่ง เนื่องด้วยอาหารที่มีรสเค็มเป็นสาเหตุสำคัญที่ทำให้เกิดโรคไม่ติดต่อเรื้อรัง เช่น โรคความดันโลหิตสูง โรคเบาหวาน โรคหัวใจ และโรคอัมพฤกษ์ อัมพาต ซึ่งในปัจจุบันคนไทยมีพฤติกรรมการบริโภคเกลือ (โซเดียม) มีปริมาณสูง 2-3 เท่าของปริมาณที่ร่างกายต้องการในแต่ละวัน ดังนั้นทางโครงการลดบริโภคเค็ม (โซเดียม) ในประเทศไทย จึงเห็นควรสับสนุนการลดการกินเค็มลงครึ่งหนึ่ง เพื่อสุขภาพที่ดีของคนไทยทุกคน
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4983
