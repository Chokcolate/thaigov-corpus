รัฐบาลไทย-ข่าวทำเนียบรัฐบาล-"ม.ล.ปริยดา ดิศกุล" ตรวจเยี่ยมการฝึกอบรมเชิงปฏิบัติการพัฒนาทักษะภาษาอังกฤษสำหรับครูอาชีวศึกษา "Vocational English Camp"

วันจันทร์ที่ 7 สิงหาคม 2560
"ม.ล.ปริยดา ดิศกุล" ตรวจเยี่ยมการฝึกอบรมเชิงปฏิบัติการพัฒนาทักษะภาษาอังกฤษสำหรับครูอาชีวศึกษา "Vocational English Camp"
ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ ตรวจเยี่ยมการฝึกอบรมเชิงปฏิบัติการพัฒนาทักษะภาษาอังกฤษ (Vocational English Camp) สำหรับครูอาชีวศึกษา สังกัดสำนักงานคณะกรรมการการอาชีวศึกษา
ม.ล.ปริยดา ดิศกุล กล่าวว่า การตรวจเยี่ยมการฝึกอบรมครั้งนี้ เป็นการฝึกอบรมเชิงปฏิบัติการพัฒนาทักษะภาษาอังกฤษ (Vocational English Camp) สำหรับครูอาชีวศึกษา สังกัดสำนักงานคณะกรรมการการอาชีวศึกษา (สอศ.) โดยร่วมมือกับวิทยากรที่มีชื่อเสียงของประเทศ คือ Andrew Biggs, Adam Bradshaw, Christ Wright และครูชาวต่างชาติ รวม 8 คน แบ่งการอบรมออกเป็น 8 ห้อง โดยมีครูภาษาอังกฤษของอาชีวศึกษาเข้าอบรมแยกเป็น 2 กลุ่ม ๆ ละ 200 คน  ใช้เวลาอบรมกลุ่มละ 1 สัปดาห์ รวมทั้งสิ้น 400 คน
จากการสังเกตและพบปะพูดคุยพบว่าครูส่วนใหญ่บอกว่าสนุกสนานและชอบการอบรมในลักษณะนี้เป็นอย่างมากที่เน้นการสื่อสาร (Communicative Skills) อีกทั้งได้รับความรู้และวิธีการจัดการเรียนการสอนเพื่อนำไปสอนนักเรียนนักศึกษาให้สนุกและน่าสนใจได้เช่นเดียวกัน
นอกจากนี้ Mr Andrew Biggs ยังจะได้สร้างกลุ่ม facebook ขึ้นมา เพื่อให้ครูอาชีวศึกษาได้เข้ามาแชร์ประสบการณ์และปัญหาการสอนร่วมกันได้อีกด้วย
สำหรับการอบรมครั้งนี้ เป็นการอบรมพัฒนาครูอาชีวศึกษาเพิ่มเติม ซึ่งเป็นส่วนหนึ่งของโครงการฝึกอบรมเชิงปฏิบัติการพัฒนาทักษะภาษาอังกฤษการสื่อสารเพื่อก้าวสู่อาชีพ (Vocational English Camp) ที่ได้มีการเปิดตัวโครงการผลิตสื่อการเรียนรู้และฝึกทักษะภาษาอังกฤษการสื่อสาร เพื่อก้าวสู่อาชีพ ไปแล้วเมื่อวันที่ 31 กรกฎาคมที่ผ่านมา โดย นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธาน ซึ่งโครงการในภาพรวม สอศ. ได้กำหนดเป้าหมายที่จะจัดฝึกอบรมภาษาอังกฤษแบบเข้ม Boot Camp ให้กับครูและบุคลากรด้านอาชีวศึกษา รวมทั้งสิ้น 2,000 คน รวมทั้งการจัดทำแอพพลิเคชั่น EchoVE สำหรับนักเรียนนักศึกษาและครูอาชีวศึกษาอีกด้วย
บัลลังก์ โรหิตเสถียร
สรุป/รายงาน

ที่มา : http://www.thaigov.go.th/news/contents/details/5748
