รัฐบาลไทย-ข่าวทำเนียบรัฐบาล-SME Bank (ธพว.) จัดงาน SMEs OTOP ส่งท้ายปีเก่าต้อนรับปีใหม่ พร้อมส่งความประทับใจที่ตลาดคลองผดุงฯ ข้างทำเนียบรัฐบาล 12-27 ธ.ค. 60

วันจันทร์ที่ 4 ธันวาคม 2560
SME Bank (ธพว.) จัดงาน SMEs OTOP ส่งท้ายปีเก่าต้อนรับปีใหม่ พร้อมส่งความประทับใจที่ตลาดคลองผดุงฯ ข้างทำเนียบรัฐบาล 12-27 ธ.ค. 60
ธพว. ประกาศพร้อมจัดงานตลาดคลองผดุงกรุงเกษมครั้งสุดท้าย  ภายใต้ชื่อ “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 60” รวบรวมสินค้าดีจากผู้ผลิตตัวจริงกว่า 400 รายทั่วประเทศ มั่นใจเงินสะพัดกว่า 50 ล้านบาท และยอดผู้เที่ยวงานทะลุ 1 แสน
วันนี้ (4 ธันวาคม 2560) เวลา 10.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ในฐานะประธานคณะกรรมการดำเนินโครงการตลาดคลองผดุงกรุงเกษม และนายมงคล ลีลาธรรม กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว. หรือ SME Development Bank)  ได้ร่วมกันแถลงข่าวการจัดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” จัดขึ้นระหว่างวันที่ 12-27 ธันวาคม 2560 ณ ตลาดคลองผดุงกรุงเกษม ข้างทำเนียบรัฐบาล
โอกาสนี้ รองเลขาธิการนายกรัฐมนตรีฝ่ายการเมือง แถลงว่า ตลาดคลองผดุงกรุงเกษม เริ่มจัดตั้งแต่ปี 2558 และต่อเนื่องเป็นเวลากว่า 3 ปีแล้ว โดยตลอดระยะ 3 ปีที่ผ่านมา จัดมาทั้งหมด  38 ครั้ง  ผลัดเปลี่ยนหมุนเวียนเจ้าภาพการจัดงานจากหน่วยงานทั้งภาครัฐและเอกชนต่างๆ จำนวน 24 หน่วยงาน และในการจัดงานครั้งที่ 39 นี้ SME Development Bank ได้รับเกียรติเป็นเจ้าภาพ จัดระหว่างวันที่ 12-27 ธันวาคม 2560 โดยถือเป็นโอกาสพิเศษสุดที่จะได้เก็บประสบการณ์และความประทับใจในการมาเที่ยวตลาดเพื่อประชาชนแห่งนี้ เนื่องจากจะเป็นการจัดงานครั้งสุดท้ายก่อนจะส่งมอบพื้นที่คืนให้แก่ทำเนียบรัฐบาล และนำความสำเร็จของตลาดคลองผดุงกรุงเกษมไปใช้เป็นต้นแบบสู่การจัดตลาดประชารัฐตามจุดอื่นๆ ทั่วประเทศต่อไป
โอกาสนี้ กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย กล่าวเสริมว่า ตลาดคลองผดุงกรุงเกษม ถือเป็นต้นแบบการพัฒนาตลาดการค้าเพื่อผู้ประกอบการรายย่อย ทั้งกลุ่มเกษตร วิสาหกิจชุมชน และเอสเอ็มอี ให้ได้มีพื้นที่จำหน่ายสินค้าส่งตรงจากผู้ผลิตถึงมือผู้บริโภคในราคายุติธรรม โดยการจัดงานครั้งที่ผ่านๆ มา มีผู้ประกอบการจำนวนมากเมื่อนำสินค้ามาจำหน่ายยังตลาดแห่งนี้แล้ว ส่งผลดีช่วยให้สินค้าเป็นที่รู้จักของตลาดในวงกว้าง เกิดการต่อยอดทางธุรกิจ  สร้างงาน สร้างรายได้ต่อชุมชนอย่างต่อเนื่อง และสำหรับการจัดงาน “สุดยอด SMEs ส่งสุข ส่งท้าย ส่งความประทับใจ ตลาดคลองผดุงกรุงเกษม 2560” โดย SME Development Bank เชื่อว่าจะได้รับความสนใจจากประชาชนอย่างยิ่ง เพราะเป็นโอกาสสุดท้ายที่ประชาชนจะได้เก็บความทรงจำและประทับใจของตลาดเพื่อประชาชนแห่งนี้  คาดจะมีผู้เที่ยวงาน 8,000-10,000 คนต่อวัน หรือกว่า 1 แสนคนตลอดการจัดงาน คาดก่อให้เกิดเงินสะพัดภายในงานไม่ต่ำกว่า 50 ล้านบาท และที่สำคัญถือเป็นการกระจายรายได้ถึงมือผู้ผลิตโดยตรงอย่างแท้จริง
นอกจากนี้ ในงานได้รวบรวมสินค้าดีมีมาตรฐานจากผู้ประกอบการที่มีศักยภาพทั่วประเทศกว่า 400 ราย ทั้งเอสเอ็มอี โอทอป กลุ่มเกษตรกร ผู้ประกอบการรายย่อย วิสาหกิจชุมชน และท่องเที่ยวชุมชน เป็นต้น แบ่งรูปแบบการจัดงานเป็น 2 สัปดาห์ คือ สัปดาห์ที่ 1 เริ่มตั้งแต่วันที่ 12-18 ธันวาคม 2560 ใช้รูปแบบ “SMEs สินค้าดี 4.0 ท่องเที่ยวชุมชน” รวบรวมสินค้ามาตรฐานเยี่ยม มีนวัตกรรมจากเอสเอ็มอี โอทอป และธุรกิจเกี่ยวเนื่องกับการท่องเที่ยวชุมชน เช่น แพคเกจท่องเที่ยวไทยปี 2561  สินค้าที่ระลึกจากท้องถิ่น เป็นต้น และในสัปดาห์ที่ 2 ตั้งแต่วันที่ 19-27 ธันวาคม 2560 ใช้รูปแบบ “ของดี ของดัง ของขวัญปีใหม่” คัดสรรสินค้าคุณภาพดีเหมาะซื้อหาเป็นของขวัญในเทศกาลส่งท้ายปีเก่าต้อนรับปีใหม่
อีกทั้ง ยังพบกิจกรรมพิเศษมากมาย อาทิ ช่วง “สินค้านาทีทองนาทีถูก” โปรโมชั่นที่จะมาช่วยลดภาระค่าครองชีพแก่ประชาชน เช่น  ไข่ไก่ 3 แผง ขายราคา 100 บาท น้ำมันพืช  2 ขวดเพียง 50 บาท รวมถึงสินค้าราคาถูกพิเศษจากผู้ประกอบการที่พร้อมใจนำมาลดราคาส่งท้ายปี
ตอนท้ายของการแถลงข่าว รองเลขาธิการนายกรัฐมนตรีฝ่ายการเมืองได้กล่าวเชิญชวนประชาชนมาชม ชิม ช้อป พร้อมทั้งยังมีบริการจำหน่ายกระเช้าของขวัญราคาพิเศษ ห่อของขวัญฟรี กิจกรรมฝึกอาชีพจากหน่วยงานต่างๆ การออกร้านจำหน่ายเหรียญกษาปณ์ที่ระลึกจากกรมธนารักษ์   มุมความรู้เพื่อให้คำปรึกษาด้านเงินทุน บริการสินเชื่อโปรโมชั่น 7-1-0 คือ อนุมัติสินเชื่อด่วนภายใน 7 วัน เบิกจ่ายฉับไวใน 1 วัน และค่าธรรมเนียม 0 บาท  บริการเขียนแผนธุรกิจแก่ผู้สนใจ บริการสินเชื่อเพื่อผู้สนใจลงทุนแฟรนไชส์ที่ได้รับการการันตีจากกระทรวงพาณิชย์  และในช่วงท้ายของการจัดงานได้รับการยืนยันจากผู้ประกอบการว่าจะมีการจำหน่ายสินค้าในราคาถูกลงกว่าเดิม เพื่อมอบเป็นของขวัญปีใหม่ให้แก่ผู้ที่มาเที่ยวงานอย่างทั่วถึงอีกด้วย
.................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8527
