รัฐบาลไทย-ข่าวทำเนียบรัฐบาล-ศปถ. ประชุมเตรียมความพร้อมป้องกันและลดอุบัติเหตุทางถนนช่วงเทศกาลปีใหม่ 2561  เน้นบูรณาการทุกภาคส่วนเพื่อร่วมกันสร้างวัฒนธรรมความปลอดภัยทางถนน

วันพฤหัสบดีที่ 21 ธันวาคม 2560
ศปถ. ประชุมเตรียมความพร้อมป้องกันและลดอุบัติเหตุทางถนนช่วงเทศกาลปีใหม่ 2561  เน้นบูรณาการทุกภาคส่วนเพื่อร่วมกันสร้างวัฒนธรรมความปลอดภัยทางถนน
ศปถ. ประชุมเตรียมความพร้อมป้องกันและลดอุบัติเหตุทางถนนช่วงเทศกาลปีใหม่ 2561
เน้นบูรณาการทุกภาคส่วนเพื่อร่วมกันสร้างวัฒนธรรมความปลอดภัยทางถนน
วันนี้ (21 ธันวาคม 2560) เวลา 10.00 น. ณ ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย พลเอก อนุพงษ์ เผ่าจินดา รัฐมนตรีว่าการกระทรวงมหาดไทยเป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 4/2560 เพื่อเตรียมความพร้อมการดำเนินการป้องกันและลดอุบัติเหตุทางถนนในช่วงเทศกาลปีใหม่ 2561 เพื่อให้พี่น้องประชาชนได้เดินทางสัญจรอย่างปลอดภัยและมีความสุขในช่วงเทศกาลปีใหม่
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ในฐานะประธานการประชุมคณะกรรมการศูนย์อำนวยการความปลอดภัยทางถนน (ศปถ.) เปิดเผยว่า อุบัติเหตุทางถนนนับเป็นปัญหาสำคัญที่สร้างความสูญเสียทั้งต่อชีวิตและทรัพย์สิน โดยเฉพาะในช่วงเทศกาลสำคัญต่างๆ และเทศกาลปีใหม่ถือเป็นช่วงที่มีสถิติอุบัติเหตุทางถนนสูงกว่าช่วงปกติ รัฐบาลจึงได้ให้ความสำคัญและกำหนดให้การสร้างความปลอดภัยทางถนนเป็นวาระแห่งชาติ โดยกำหนดให้การป้องกันและแก้ไขปัญหาอุบัติเหตุทางถนนเป็นนโยบายสำคัญที่ทุกภาคส่วนจะต้องร่วมกันขับเคลื่อนการดำเนินงานอย่างจริงจังและต่อเนื่องทุกปี และการประชุมในวันนี้ ศปถ.จะได้หารือในประเด็นเกี่ยวกับแผนการดำเนินงานในการดูแลความปลอดภัยทางถนนให้กับพี่น้องประชาชนในช่วงเทศกาลปีใหม่ รวมถึงมาตรการต่างๆ ที่ทุกหน่วยงานได้ร่วมกันใช้ในช่วงที่ผ่านมา อาทิ การบังคับใช้กฎหมาย มาตรการทางสังคม และการอำนวยความสะดวกให้กับพี่น้องประชาชน รวมถึงการแก้ไขกฎหมายที่จะบังคับใช้ เช่น การเพิ่มบทลงโทษ การตรวจจับความเร็ว ซึ่งมาตรการต่างๆ เหล่านี้จะต้องช่วยกันรณรงค์ให้เกิดการรับรู้และตระหนักถึง ผลเสียที่จะเกิดขึ้น และความปลอดภัยในการใช้รถใช้ถนนร่วมกัน ซึ่งจะต้องมีการบังคับใช้กฎหมายอย่างเข้มงวด จริงจัง และต่อเนื่อง ควบคู่ กับการรณรงค์ประชาสัมพันธ์ เพื่อลดปัจจัยเสี่ยงหลักของการเกิดอุบัติเหตุทางถนน
สำหรับแนวทางและการดำเนินงานในการสร้างความปลอดภัยทางถนนช่วงเทศกาลปีใหม่ 2561 ที่จะถึงนี้ จะดำเนินการสร้างความปลอดภัยทางถนนอย่างต่อเนื่อง โดยเพิ่มความเข้มข้นในช่วง 7 วันแห่งความปลอดภัย ระหว่างวันที่ 28 ธ.ค. 2560 - 3 ม.ค.2561 ภายใต้แนวคิด "ขับรถมีน้ำใจ รักษาวินัยจราจร" โดยมุ่งเน้นการลดปัจจัยเสี่ยงอุบัติเหตุทางถนนที่ครอบคลุมทั้งด้านคน ยานพาหนะ ถนน และสภาพแวดล้อมต่างๆ โดยเน้นการบังคับใช้กฎหมายจราจรอย่างเข้มข้น เพื่อเข้มงวดพฤติกรรมเสี่ยงอุบัติเหตุ รวมทั้งควบคุมการจำหน่าย การดื่ม และการเข้าถึงเครื่องดื่มแอลกอฮอล์ในช่วงเทศกาล นอกจากนี้ การตั้งด่านชุมชนบนเส้นทางสายรอง และการส่งเสริมการจัดกิจกรรมที่เป็นมงคลต่างๆ ในช่วงเทศกาลปีใหม่ เช่น การสวดมนต์ข้ามปี การทําบุญตักบาตร เป็นต้น รวมทั้งได้กำชับให้ทุกพื้นที่มีการวางแผนอำนวยความสะดวกในการเดินทางให้กับพี่น้องประชาชนเช่นการจัดเตรียมช่องทางพิเศษ ทางเลี่ยง ทางลัด และจัดทำป้ายเตือนป้ายแนะนำต่างๆ รวมทั้งมีการจัดจุดพัก รถและจุดบริการต่างๆ เพื่อให้เกิดความปลอดภัยแก่ผู้ใช้รถใช้ถนน
รัฐมนตรีว่าการกระทรวงมหาดไทย กล่าวเพิ่มเติมว่า เพื่อให้การขับเคลื่อนการลดอุบัติเหตุทางถนนสัมฤทธิ์ผลตามเป้าหมาย ได้เน้นย้ำให้ทุกภาคส่วนร่วมมือกันรณรงค์และดำเนินการตามมาตรการและแนวทางที่กำหนดอย่างจริงจังและต่อเนื่อง มีการตัดสินใจร่วมกัน โดยมุ่งเน้นการลดปัจจัยเสี่ยงให้สอดคล้องกับสถานการณ์อุบัติเหตุทางถนนในพื้นที่ รวมถึงการจัดกิจกรรมรณรงค์ประชาสัมพันธ์ผ่านสื่อต่างๆ อย่างต่อเนื่อง เพื่อให้ประชาชนได้รับรู้ เกิดความตระหนัก และมีจิตสำนึกในการสร้างวัฒนธรรมความปลอดภัยทางถนนร่วมกัน รวมทั้งเพื่อให้พี่น้องประชาชนได้เดินทางกลับบ้านอย่างปลอดภัยและมีความสุขในช่วงเทศกาลปีใหม่นี้.
ครั้งที่ 198/2560
กองสารนิเทศ สำนักงานปลัดกระทรวงมหาดไทย
โทร 0 - 2224131-2

ที่มา : http://www.thaigov.go.th/news/contents/details/8912
