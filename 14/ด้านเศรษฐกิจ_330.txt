รัฐบาลไทย-ข่าวทำเนียบรัฐบาล-ความคืบหน้าการดำเนินงานตามแผนปฏิบัติการด้านคมนาคมขนส่งระยะเร่งด่วน พ.ศ. 2560 (Action Plan) ของกระทรวงคมนาคม

วันพฤหัสบดีที่ 4 พฤษภาคม 2560
ความคืบหน้าการดำเนินงานตามแผนปฏิบัติการด้านคมนาคมขนส่งระยะเร่งด่วน พ.ศ. 2560 (Action Plan) ของกระทรวงคมนาคม
นายชัยวัฒน์ ทองคำคูณ ผู้อำนวยการสำนักงานนโยบายและแผนการขนส่งและจราจร (สนข.) กระทรวงคมนาคม กล่าวว่า รัฐบาลได้มอบให้กระทรวงคมนาคม โดย สนข. จัดทำแผนปฏิบัติการด้านคมนาคมขนส่งระยะเร่งด่วน พ.ศ. 2560 (Action Plan 2560)
โดยพิจารณาถึงความสอดคล้อง และเชื่อมโยงกับกรอบยุทธศาสตร์ชาติระยะ 20 ปี (พ.ศ. 2560 - 2579) แผนพัฒนาเศรษฐกิจและสังคมแห่งชาติ ฉบับที่ 12 (พ.ศ. 2560 - 2564) (ร่าง) ยุทธศาสตร์การพัฒนาระบบคมนาคมขนส่ง ระยะ 20 ปี (พ.ศ. 2560 - 2579) และแผนพัฒนาโครงสร้างพื้นฐานด้านคมนาคมขนส่งของไทย (พ.ศ. 2558 - 2565) เพื่อขับเคลื่อนการลงทุนด้านโครงสร้างพื้นฐานให้บรรลุเป้าหมายตามยุทธศาสตร์ และมาตรการกระตุ้นเศรษฐกิจของประเทศ รวมทั้งสร้างเสริมความเข้าใจและสร้างความเชื่อมั่นให้กับประชาชนและนักลงทุน
สำหรับ Action Plan 2560 ได้พิจารณาคัดเลือกโครงการลงทุนขนาดใหญ่ ภายใต้แผนพัฒนาโครงสร้างพื้นฐานด้านคมนาคมขนส่งของไทย พ.ศ. 2558 - 2565 และโครงการที่มีความสำคัญเร่งด่วนตามนโยบายรัฐบาลและพร้อมดำเนินการในปีงบประมาณ พ.ศ. 2560 รวมทั้งโครงการสำคัญที่ต้องการเร่งผลักดัน จำนวน 36 โครงการ แบ่งเป็น 6 กลุ่มโครงการ กรอบวงเงินลงทุนรวมทั้งสิ้น จำนวน 893,776.09 ล้านบาท มีผลการดำเนินงาน ดังนี้
กลุ่มที่ 1 โครงการที่พร้อมให้บริการ จำนวน 2 โครงการ ได้แก่
1.โครงการพัฒนาท่าเรือเฟอร์รี่เชื่อมโยงอ่าวไทยตอนบน ฝั่งตะวันออกและตะวันตก เส้นทางพัทยา – หัวหิน ได้เปิดให้บริการอย่างเป็นทางการเมื่อเดือนกุมภาพันธ์ 2560
2. โครงการระบบตั๋วร่วม เพื่อเชื่อมระบบบัตรโดยสารของรถไฟฟ้าที่ให้บริการในปัจจุบัน และที่จะเกิดขึ้นในระยะต่อไป รวมทั้งเชื่อมกับระบบบัตรโดยสารของรถโดยสารประจำทาง เรือโดยสาร และระบบทางพิเศษ ทั้งนี้ อยู่ระหว่างการเจรจากับผู้ให้บริการรถไฟฟ้าสายสีเขียว สายสีน้ำเงิน สายสีม่วง และรถไฟฟ้าแอร์พอร์ต เรล ลิ้งค์ เพื่อให้ประชาชนสามารถใช้ตั๋วร่วมได้เร็วที่สุด
กลุ่มที่ 2 โครงการที่เริ่มดำเนินการก่อสร้างได้ จำนวน 5 โครงการ ได้แก่
1. ศูนย์เปลี่ยนถ่ายรูปแบบการขนส่งสินค้าเชียงของ กรมการขนส่งทางบกอยู่ระหว่างการคัดเลือกผู้รับจ้างก่อสร้าง และเสนอให้เอกชนร่วมลงทุน
2. การพัฒนาท่าอากาศยานในภูมิภาค เริ่มดำเนินการปรับปรุงแล้ว 2 แห่ง คือ ท่าอากาศยานแม่สอด จ.ตาก และท่าอากาศยานสกลนคร
3. โครงการทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก อยู่ระหว่างเตรียมนำเสนอคณะรัฐมนตรีเพื่ออนุมัติโครงการ
4. โครงการก่อสร้างรถไฟทางคู่ ช่วงหัวหิน - ประจวบคีรีขันธ์ อยู่ระหว่างปรับปรุงเงื่อนไขการประกวดราคา (TOR) และราคากลาง
5. การปรับปรุงระบบลำเลียงกระเป๋าสัมภาระท่าอากาศยานสุวรรณภูมิ จะดำเนินการประกวดราคาในช่วงเดือนพฤษภาคม - มิถุนายน 2560
กลุ่มที่ 3 โครงการที่เริ่มประกวดราคาได้ จำนวน 15 โครงการ ได้แก่
1. โครงการจัดซื้อรถโดยสารไฟฟ้า จำนวน 200 คัน พร้อมก่อสร้างสถานีประจุไฟฟ้า ได้ประกาศร่าง TOR ในเว็บไซต์ขององค์การขนส่งมวลชนกรุงเทพแล้ว
2. โครงการรถไฟฟ้าสายสีน้ำเงิน ช่วงบางแค - พุทธมณฑลสาย 4 จะดำเนินการประกวดราคาในช่วงเดือนเมษายน - กันยายน 2560
3. โครงการรถไฟฟ้าสายสีเขียวอ่อน ช่วงสมุทรปราการ - บางปู จะดำเนินการประกวดราคาในช่วงเดือนกรกฎาคม - ธันวาคม 2560
4. โครงการรถไฟฟ้าสายสีเขียวเข้ม ช่วงคูคต - ลำลูกกา จะดำเนินการประกวดราคาในช่วงเดือนกรกฎาคม - ธันวาคม 2560
5. โครงการรถไฟฟ้าสายสีส้ม ช่วงตลิ่งชัน - ศูนย์วัฒนธรรมแห่งประเทศไทย อยู่ระหว่างทบทวนกรอบวงเงินค่าก่อสร้างโยธา จะดำเนินการประกวดราคาในช่วงเดือนกรกฎาคม 2560 - พฤษภาคม 2561
6. โครงการระบบรถไฟเชื่อมท่าอากาศยานสุวรรณภูมิ ส่วนต่อขยายระยะที่ 1 ช่วงพญาไท - บางซื่อ จะดำเนินการประกวดราคาในช่วงเดือนมิถุนายน - ธันวาคม 2560 และระยะที่ 2 ช่วงบางซื่อ - ดอนเมือง จะดำเนินการประกวดราคาในช่วงเดือนกุมภาพันธ์ 2560 - มกราคม 2561
7. โครงการระบบรถไฟชานเมืองสายสีแดงเข้ม ช่วงรังสิต - มหาวิทยาลัยธรรมศาสตร์ศูนย์รังสิต จะดำเนินการประกวดราคาในช่วงเดือนกันยายน 2560 - มีนาคม 2561
8. โครงการก่อสร้างรถไฟทางคู่ 7 เส้นทาง ได้แก่ ช่วงปากน้ำโพ - เด่นชัย ชุมทางถนนจิระ - อุบลราชธานี ขอนแก่น - หนองคาย และชุมพร - สุราษฎร์ธานี จะดำเนินการประกวดราคาในช่วงเดือนพฤษภาคม - ตุลาคม 2560 ส่วนช่วงสุราษฎร์ธานี - หาดใหญ่ - สงขลา หาดใหญ่ - ปาดังเบซาร์ และเด่นชัย - เชียงใหม่ จะดำเนินการประกวดราคาในเดือนกรกฎาคม - ธันวาคม 2560
9. โครงการศูนย์ซ่อมบำรุงอากาศยาน (Maintenance Repair and Overhaul : MRO) ณ ท่าอากาศยานอู่ตะเภา คาดว่าจะสามารถนำเสนอคณะรัฐมนตรีพิจารณาอนุมัติโครงการได้ภายในเดือนสิงหาคม 2560
กลุ่มที่ 4 โครงการที่เสนอคณะรัฐมนตรี หรือคณะกรรมการ PPP จำนวน 8 โครงการ ได้แก่ โครงการก่อสร้างรถไฟทางคู่ ช่วงเด่นชัย - เชียงราย - เชียงของ โครงการก่อสร้างรถไฟทางคู่ ช่วงบ้านไผ่ - มุกดาหาร - นครพนม โครงการระบบรถไฟชานเมืองสายสีแดงอ่อน ช่วงตลิ่งชัน - ศิริราช และช่วงตลิ่งชัน - ศาลายา (เพิ่มเติมสถานีบางกรวย - กฟผ. และสะพานพระราม 6) โครงการพัฒนาท่าเรือแหลมฉบัง ขั้นที่ 3 โครงการระบบทางด่วนขั้นที่ 3 สายเหนือ ตอน N2 และ E-W Corridor ด้านตะวันออก โครงการทางพิเศษสายกะทู้ - ป่าตอง จ.ภูเก็ต โครงการทางหลวงพิเศษระหว่างเมือง สายนครปฐม - ชะอำ และโครงการศูนย์การขนส่งชายแดน จ.นครพนม
กลุ่มที่ 5 โครงการที่หน่วยงานเตรียมข้อเสนอโครงการแล้วเสร็จ จำนวน 4 โครงการ ได้แก่ โครงการพัฒนาท่าเรือเฟอร์รี่เชื่อมโยงอ่าวไทยตอนบน ฝั่งตะวันออกและฝั่งตะวันตกในระยะยาว โครงการทางหลวงพิเศษระหว่างเมือง สายหาดใหญ่ - ชายแดนไทย/มาเลเซีย โครงการพัฒนาสถานีขนส่งสินค้าเมืองชายแดน 9 แห่ง และโครงการพัฒนาสถานีขนส่งสินค้าเมืองหลักในภูมิภาค 8 แห่ง
กลุ่มที่ 6 โครงการสำคัญที่ต้องการผลักดัน จำนวน 2 โครงการ ได้แก่ โครงการพัฒนาจุดพักรถบรรทุกตามเส้นทางการขนส่งสินค้าหลักของประเทศ (จ.บุรีรัมย์ อุดรธานี และกำแพงเพชร) และโครงการก่อสร้างระบบขนส่งมวลชน จ.ภูเก็ต
ทั้งนี้ แผนปฏิบัติการด้านคมนาคมขนส่งระยะเร่งด่วน พ.ศ. 2560 (Action Plan 2560) เพื่อขับเคลื่อนการลงทุนโครงสร้างพื้นฐานของประเทศ เป็นเครื่องมือสำคัญของกระทรวงฯ ในการเร่งรัดติดตามการดำเนินงานโครงการขนาดใหญ่ให้มีความต่อเนื่อง เพื่อเสริมสร้างขีดความสามารถการแข่งขันของประเทศ รวมทั้งยกระดับคุณภาพชีวิตของประชาชน ซึ่งสอดคล้องกับนโยบายรัฐบาล พลเอก ประยุทธ์ จันทร์โอชา ในการเพิ่มศักยภาพทางเศรษฐกิจของประเทศด้วยการลงทุนโครงสร้างพื้นฐานด้านคมนาคมขนส่งที่มีประสิทธิภาพ ส่งเสริมให้เอกชนมีส่วนร่วมในการลงทุน เพื่อลดภาระการใช้งบประมาณของภาครัฐ ซึ่งจะนำไปสู่การพัฒนาประเทศตามวิสัยทัศน์ “มั่นคง มั่งคั่ง ยั่งยืน” ต่อไป

ที่มา : http://www.thaigov.go.th/news/contents/details/3514
