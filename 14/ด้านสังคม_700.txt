รัฐบาลไทย-ข่าวทำเนียบรัฐบาล-รมว.พม. รับมอบเก้าอี้สุขาพาสุข และหนังสือสุขสมวัย จากบริษัท วิริยะประกันภัย เพื่อแจกจ่ายให้กับผู้สูงอายุทั่วประเทศ

วันพุธที่ 27 กันยายน 2560
รมว.พม. รับมอบเก้าอี้สุขาพาสุข และหนังสือสุขสมวัย จากบริษัท วิริยะประกันภัย เพื่อแจกจ่ายให้กับผู้สูงอายุทั่วประเทศ
รมว.พม. รับมอบเก้าอี้สุขาพาสุข และหนังสือสุขสมวัย จากบริษัท วิริยะประกันภัย เพื่อแจกจ่ายให้กับผู้สูงอายุทั่วประเทศ
วันนี้ (27 ก.ย. 60) เวลา 09.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ให้การต้อนรับ นายสมาน คุณากรไพบูลย์ศิริ และคุณกานดา วัฒนายิ่งสมสุข ผู้แทนบริษัท วิริยะประกันภัย เพื่อรับมอบเก้าอี้สุขาพาสุข และหนังสือสุขสมวัย เพื่อแจกจ่ายให้กับผู้สูงอายุทั่วประเทศ ซึ่งเป็นประโยชน์ในการพัฒนาคุณภาพชีวิตของผู้สูงอายุในด้านต่างๆ ณ ห้องสำนักงานรัฐมนตรี ชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า โครงการมอบเก้าอี้สุขาพาสุข เป็นโครงการเพื่อน้อมถวายเป็นพระราชกุศล แด่พระบาทสมเด็จพระปรมินทรมหาภูมิพลอดุลยเดช โดยเริ่มมอบเป็นครั้งแรกให้กับคณะแพทยศาสตร์ มหาวิทยาลัยเชียงใหม่ เมื่อวันที่ 13 พฤศจิกายน 2558 และมอบให้อีก 77 จังหวัด ผ่านสำนักงานพัฒนาสังคมและความมั่นคงของมนุษย์จังหวัด (พมจ.) หรือสาธารณสุขจังหวัด (สสจ.) เพื่อมอบให้ผู้พิการและผู้สูงอายุให้ครบ ทั้ง 77 จังหวัด อีกทั้ง ยังมีการมอบให้ประเทศเพื่อนบ้านอีกด้วย นอกจากนี้ บริษัท วิริยะประกันภัย ยังได้มอบหนังสือสุขสมวัย จำนวน 20,000 เล่ม เพื่อแจกจ่ายให้กับผู้สูงอายุทั่วประเทศ ซึ่งจะเป็นประโยชน์ในการพัฒนาคุณภาพชีวิตของผู้สูงอายุในด้านต่างๆ ต่อไป
"ทั้งนี้ ตนขอขอบคุณบริษัท วิริยะประกันภัย ในฐานะภาคเอกชนที่ได้ตระหนักและให้ความสำคัญในการพัฒนาคุณภาพชีวิตผู้สูงอายุ ในมิติสุขภาพที่เอื้อต่อการดำรงชีวิตของผู้สูงอายุ ซึ่งจะเป็นประโยชน์ในการดูแลตนเองให้สุขสมวัย และคำนึงถึงผลประโยชน์ของผู้สูงอายุและคนพิการ และมีส่วนร่วมในการทำกิจกรรมเพื่อสังคม ซึ่งถือว่าเป็นตัวอย่างที่ดีในการทำงานร่วมกันตามแนวนโยบายประชารัฐเพื่อสังคม” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7000
