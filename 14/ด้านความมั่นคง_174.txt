รัฐบาลไทย-ข่าวทำเนียบรัฐบาล-‘บิ๊กบี้’ เปิดงานความปลอดภัยฯ จับมือ 10 กระทรวง ยกระดับ 'เซฟตี้ไทยแลนด์'

วันพฤหัสบดีที่ 29 มิถุนายน 2560
‘บิ๊กบี้’ เปิดงานความปลอดภัยฯ จับมือ 10 กระทรวง ยกระดับ 'เซฟตี้ไทยแลนด์'
‘รัฐมนตรีแรงงาน’เปิดงานความปลอดภัยและอาชีวอนามัยแห่งชาติ ครั้งที่ 31 จับมือรวม 10 กระทรวง ยกระดับความร่วมมือ Safety Thailand เชิดชูสถานประกอบการร่วมรณรงค์ลดอุบัติเหตุจากการทำงานให้เป็นศูนย์ ย้ำ รัฐบาลห่วงใย พัฒนาแรงงานก้าวสู่ไทยแลนด์ 4.0
พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานในพิธีเปิดงานความปลอดภัยและอาชีวอนามัยแห่งชาติ ครั้งที่ 31 ณ ศูนย์นิทรรศการและการประชุมไบเทค บางนา ซึ่งกระทรวงแรงงาน และหน่วยงานที่เกี่ยวข้องรวม 10 กระทรวง ได้แก่ กระทรวงเกษตรและสหกรณ์ คมนาคม มหาดไทย สาธารณสุข อุตสาหกรรม วิทยาศาสตร์และเทคโนโลยี การท่องเที่ยวและกีฬา ศึกษาธิการ และกระทรวงทรัพยากรธรรมชาติและสิ่งแวดล้อม ได้ร่วมกันจัดขึ้นภายใต้แนวคิด Safety Thailand , Safety Together “ร่วมแรงร่วมใจ ประเทศไทยปลอดภัย” โอกาสนี้ รัฐมนตรีว่าการกระทรวงแรงงานยังได้มอบรางวัลให้แก่สถานประกอบกิจการที่ผ่านเกณฑ์การประกาศเกียรติคุณกิจกรรมการรณรงค์ลดอุบัติเหตุจากการทำงานให้เป็นศูนย์ประจำปี 2560 (Zero Accident 2017) ซึ่งในปีนี้มีผู้ได้รับรางวัลรวม 258 รางวัล โครงการนำร่องระบบมาตรฐานความปลอดภัยฯ ในสถานประกอบกิจการ SMEs จำนวน ๙ แห่ง การประกวดโปสเตอร์ความปลอดภัย จำนวน ๕ รางวัล และผู้สนับสนุนภาคเอกชนในการจัดงานความปลอดภัยและอาชีวอนามัยแห่งชาติ ครั้งที่ ๓๑ จำนวน ๔ ราย
รัฐมนตรีว่าการกระทรวงแรงงาน กล่าวว่า พล.อ.ประยุทธ์ จันทร์โอชา นายกรัฐมนตรี ได้ฝากความห่วงใยและให้ความสำคัญต่อการพัฒนาแรงงาน และการขับเคลื่อนนโยบาย Safety Thailand เพื่อการก้าวสู่ Thailand ๔.๐ เป็นอย่างมาก โดยรัฐบาลได้วางกลไกการปฏิรูปประเทศในหลายๆ ด้าน ซึ่งเรื่อง Safety Thailand เป็นหนึ่งในยุทธศาสตร์ด้านการสร้างโอกาสความเสมอภาคและความเท่าเทียมทางสังคม ที่ยังต้องมีการขับเคลื่อนและเร่งรัดการดำเนินการอย่างจริงจังและต่อเนื่อง ความปลอดภัยในการทำงานจึงเป็นเรื่องสำคัญที่ต้องส่งเสริม สนับสนุน และพัฒนาด้วยความคล่องตัว รวดเร็ว และมีประสิทธิภาพควบคู่ไปกับการบังคับใช้กฎหมาย เรื่องการดูแลความปลอดภัย และสุขภาพอนามัยของคนทำงานไม่ใช่ภาระของกระทรวงใดกระทรวงหนึ่ง ซึ่งในวันนี้ได้แสดงให้เห็นถึงการทำงานร่วมกันอย่างเป็นรูปธรรมในทิศทางเดียวกัน
นอกจากนี้ ภายในงานยังมีการจัดสัมมนาวิชาการ รวม ๒๙ หัวข้อ ซึ่งเน้นการแลกเปลี่ยนองค์ความรู้และเทคโนโลยีด้านความปลอดภัยและอาชีวอนามัย เพื่อการพัฒนาและขับเคลื่อน Safety Thailand
ใน ๕ ด้านหลัก ได้แก่ การก่อสร้าง การป้องกันอัคคีภัย สารเคมี อาชีวอนามัย และความปลอดภัยในการขนส่งทางถนน รวมทั้งการจัดแสดงนิทรรศการของหน่วยงานทั้งภาครัฐและเอกชนมากกว่า ๑๔๐ บูท โดยเน้นสร้างการรับรู้ผ่านรูปแบบการนำเสนอและกิจกรรมที่น่าสนใจ เป็นต้น
-------------------------------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
29 มิถุนายน 2560

ที่มา : http://www.thaigov.go.th/news/contents/details/4903
