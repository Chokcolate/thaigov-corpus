รัฐบาลไทย-ข่าวทำเนียบรัฐบาล-พม. เร่งดำเนินโครงการบ้านมั่นคงชุมชนริมคลองลาดพร้าวและคลองบางซื่ออย่างต่อเนื่อง ตามมาตรการป้องกันและแก้ไขผลกระทบสิ่งแวดล้อมฯ และการติดตามตรวจสอบคุณภาพสิ่งแวดล้อม

วันศุกร์ที่ 17 พฤศจิกายน 2560
พม. เร่งดำเนินโครงการบ้านมั่นคงชุมชนริมคลองลาดพร้าวและคลองบางซื่ออย่างต่อเนื่อง ตามมาตรการป้องกันและแก้ไขผลกระทบสิ่งแวดล้อมฯ และการติดตามตรวจสอบคุณภาพสิ่งแวดล้อม
พม. เร่งดำเนินโครงการบ้านมั่นคงชุมชนริมคลองลาดพร้าวและคลองบางซื่ออย่างต่อเนื่อง ตามมาตรการป้องกันและแก้ไขผลกระทบสิ่งแวดล้อมฯ และการติดตามตรวจสอบคุณภาพสิ่งแวดล้อม
วันนี้ (17 พ.ย. 60) นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณี นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทยในฐานะที่ปรึกษาชาวชุมชนริมคลอง นำชาวบ้านเข้าร้องเรียนต่อกองบังคับการการป้องกันและปรามปรามการทุจริตและประพฤติมิชอบ (ปปป.) กล่าวหาว่า สถาบันพัฒนาองค์กรชุมชน (องค์การมหาชน) หรือ พอช. ดำเนินโครงการบ้านมั่นคงริมคลองลาดพร้าว 15 ชุมชน โดยไม่ผ่านความเห็นชอบของสำนักงานนโยบายและแผนทรัพยากรธรรมชาติและสิ่งแวดล้อม (สผ.) ซึ่งเข้าข่ายการปฏิบัติหน้าที่โดยไม่ชอบ และขัดต่อคำสั่งของคณะรักษาความสงบแห่งชาติ (คสช.) ที่ 9/2560 ซึ่งระบุว่า ให้ดำเนินโครงการพัฒนาที่อยู่อาศัยชุมชนริมคลองลาดพร้าว โดยได้รับยกเว้นการจัดทำรายงานผลกระทบสิ่งแวดล้อมมาตราที่ 48 แห่ง พระราชบัญญัติส่งเสริมและรักษาคุณภาพสิ่งแวดล้อม พ.ศ. 2535 แต่ต้องปฏิบัติตามมาตรการป้องกันและแก้ไขผลกระทบสิ่งแวดล้อม ซึ่งอย่างน้อยต้องมีมาตรการเคลื่อนย้ายชุมชนและมาตรการติดตามตรวจสอบคุณภาพสิ่งแวดล้อมที่ สผ. ให้ความเห็นชอบนั้น
นายณรงค์ กล่าวว่า ด้วยโครงการพัฒนาที่อยู่อาศัยชุมชนริมคลอง เป็นนโยบายสำคัญเร่งด่วนของรัฐบาลในการแก้ไขปัญหาชุมชนแออัดและการปลูกสร้างบ้านเรือนรุกล้ำลำน้ำสาธารณะ รวมทั้งเพื่อเป็นการป้องกันปัญหาน้ำท่วมในเขตกรุงเทพฯ สำหรับคลองลาดพร้าวและคลองบางซื่อ มีการสำรวจชุมชนที่รุกล้ำคลอง พบว่า มีจำนวนทั้งสิ้น 52 ชุมชน รวม 7,081 ครัวเรือน ทั้งนี้ คณะรัฐมนตรีได้เห็นชอบให้สถาบันพัฒนาองค์กรชุมชน (องค์การมหาชน) หรือ พอช. ดำเนินโครงการดังกล่าวตั้งแต่ปี 2559 และมีเป้าหมายให้แล้วเสร็จภายในปี 2562  โดย พอช. ได้ดำเนินการสนับสนุนให้ชาวชุมชนรวมกลุ่มกันจัดตั้งเป็นสหกรณ์เคหสถานขึ้นมา เพื่อก่อสร้างที่อยู่อาศัยให้ถูกต้องตามกฎหมาย ด้วยการรื้อย้ายบ้านออกจากแนวก่อสร้างเขื่อน เพื่อก่อสร้างบ้านใหม่ ซึ่งขณะนี้ ได้ดำเนินการรื้อย้ายบ้านแล้ว 13 ชุมชน และก่อสร้างบ้านใหม่เสร็จแล้ว 915 ครัวเรือน”
นายณรงค์ กล่าวต่อไปว่า โครงการบ้านมั่นคงชุมชนริมคลองลาดพร้าวและคลองบางซื่อ รัฐบาลได้มอบหมายให้กรุงเทพมหานคร (กทม.) ดำเนินการสร้างเขื่อนริมคลอง  พอช. ดำเนินการจัดหาที่อยู่อาศัยรองรับประชาชนที่ปลูกสร้างบ้านเรือนรุกล้ำคลอง และกรมธนารักษ์ในฐานะหน่วยงานเจ้าของที่ดิน ดำเนินการให้เช่าที่ดินเพื่อปลูกสร้างที่อยู่อาศัยใหม่อย่างถูกต้องตามกฎหมาย ส่วนการปฏิบัติตามมาตรการป้องกันและแก้ไขผลกระทบสิ่งแวดล้อมของสำนักงานนโยบายและแผนทรัพยากรธรรมชาติและสิ่งแวดล้อม (สผ.) นั้น ทาง พอช. ได้จัดทำมาตรการป้องกันและแก้ไขผลกระทบสิ่งแวดล้อมตั้งแต่เดือนกุมภาพันธ์ 2560 และจัดส่งไปยัง สผ. ตั้งแต่เดือนพฤษภาคมที่ผ่านมา จากนั้น สผ. ได้ให้ความเห็นและแจ้งผลการพิจารณา เพื่อให้ พอช. ดำเนินการแก้ไขเป็นระยะหลายรอบ จนกระทั่งล่าสุดเมื่อวันที่ 3 ตุลาคม ที่ผ่านมา คณะกรรมการที่มีอำนาจพิจารณาได้มีมติให้ความเห็นชอบมาตรการป้องกันและแก้ไขผลกระทบสิ่งแวดล้อมฯ และมาตรการติดตามตรวจสอบคุณภาพสิ่งแวดล้อมโครงการพัฒนาที่อยู่อาศัยชุมชนริมคลองลาดพร้าวและคลองบางซื่อ โดยจัดส่งหนังสือแจ้งมายัง พอช. เมื่อวันที่ 10 ตุลาคมที่ผ่านมา อีกทั้ง สผ. ได้ส่งหนังสือดังกล่าวแจ้งไปยังกรุงเทพมหานครอีกทางหนึ่งด้วย เพื่อรับทราบและแจ้งไปยังสำนักงานเขตที่เกี่ยวข้องดำเนินการต่อไป
นายณรงค์ กล่าวเพิ่มเติมว่า  สำหรับหนังสือของ สผ. ได้ระบุว่า ให้สถาบันพัฒนาองค์กรชุมชน (องค์การมหาชน) เจ้าของโครงการปฏิบัติตามมาตรการป้องกันและแก้ไขผลกระทบสิ่งแวดล้อม และมาตรการติดตามตรวจสอบคุณภาพสิ่งแวดล้อมที่เสนอไว้อย่างเคร่งครัด และเมื่อเริ่มดำเนินโครงการแล้วจะต้องเสนอรายงานผลการปฏิบัติการตามมาตรการดังกล่าว ให้แก่ สผ. พิจารณาปีละ 2 ครั้ง ซึ่งมาตรการป้องกันและแก้ไขผลกระทบสิ่งแวดล้อมที่ พอช. เสนอต่อ สผ. และได้ผ่านความเห็นชอบแล้ว แบ่งออกเป็น 4 ระยะ คือ 1) ระยะก่อนการก่อสร้าง เช่น ทำความเข้าใจกับชุมชน  จัดตั้งกลุ่มออมทรัพย์ การเช่าที่ดินกับกรมธนารักษ์ 2) ระยะเคลื่อนย้ายชุมชน เช่น แบ่งการก่อสร้างออกเป็นเฟส การสร้างบ้านชั่วคราวหรือที่พักชั่วคราวสำหรับผู้อยู่อาศัยที่ต้องรื้อบ้านระหว่างการก่อสร้าง 3) ระยะก่อสร้าง เช่น จัดทำรั้วหรือกำแพงล้อมรอบบริเวณที่ก่อสร้าง ป้องกันผลกระทบจากเสียง คุณภาพอากาศ และ 4) ระยะดำเนินการ เช่น จัดให้มีระบบบำบัดน้ำเสียบ่อดักไขมัน การกำจัดขยะ
“สำหรับชุมชนที่รุกลำคลองลาดพร้าวและคลองบางซื่ออีก 39 ชุมชน รวม 6,166 ครัวเรือน ซึ่งอยู่ระหว่างดำเนินการ ทาง พอช. มีการสนับสนุนงบพัฒนาระบบสาธารณูปโภคให้ครัวเรือนละ 50,000 บาท งบอุดหนุนการพัฒนาที่อยู่อาศัยครัวเรือนละ 25,000 บาท งบแบ่งเบาผู้ได้รับผลกระทบครัวเรือนละ 72,000 บาท นอกจากนี้ ยังมีการสนับสนุนสินเชื่อครัวเรือนละ 360,000 บาท  โดยผ่อนชำระคืนภายใน 20 ปี ทั้งนี้ เพื่อให้ประชาชนที่เข้าร่วมโครงการบ้านมั่นคงได้รับการพัฒนาคุณภาพชีวิตที่ดี ด้วยการมีที่อยู่อาศัยเป็นของตนเองอย่างถูกต้องตามกฎหมาย ด้วยมาตรฐานความมั่นคงและปลอดภัย พร้อมสภาพแวดล้อมที่น่าอยู่ในระยะยาว” นายณรงค์ กล่าวในตอนท้าย

ที่มา : http://www.thaigov.go.th/news/contents/details/8181
