รัฐบาลไทย-ข่าวทำเนียบรัฐบาล-บก. ลุยต่อเนื่อง เพิ่มประสิทธิภาพ พ.ร.บ.การจัดซื้อจัดจ้างฯ

วันศุกร์ที่ 1 ธันวาคม 2560
บก. ลุยต่อเนื่อง เพิ่มประสิทธิภาพ พ.ร.บ.การจัดซื้อจัดจ้างฯ
กรมบัญชีกลางยืนยันเดินหน้า พัฒนา ปรับปรุง พระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 ให้มีประสิทธิภาพมากขึ้น เพื่อให้ทุกฝ่ายที่เกี่ยวข้องสามารถดำเนินงานได้อย่างราบรื่น
หลังจากที่พระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 มีผลใช้บังคับ เมื่อวันที่ 23 สิงหาคม 2560 ที่ผ่านมา รวมทั้งได้ประกาศระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 และกฎกระทรวง อีก 8 ฉบับในราชกิจจานุเบกษา เพื่อให้หน่วยงานของรัฐมีแนวทางในการปฏิบัติงานด้านการจัดซื้อจัดจ้างที่ชัดเจนและถูกต้อง ทั้งนี้ ยังคงมีความกังวลบางประการ เกี่ยวกับพ.ร.บ.การจัดซื้อจัดจ้างฯ ซึ่งกรมบัญชีกลางได้เร่งสร้างความเข้าใจและเปิดรับทุกความคิดเห็น เพื่อขจัดปัญหาและอุปสรรคในการดำเนินงาน รวมถึงผลักดันให้ผลการเบิกจ่ายเป็นไปตามเป้าหมาย ซึ่งหน่วยงานของรัฐก่อหนี้รายจ่ายลงทุนอยู่ที่ 102,655 ล้านบาท (ข้อมูล ณ วันที่ 27 พฤศจิกายน 2560)
นางสาวสุทธิรัตน์ รัตนโชติ อธิบดีกรมบัญชีกลาง กล่าวว่า ได้รับทราบถึงข้อจำกัดในบางประเด็นเกี่ยวกับการปฏิบัติงานภายใต้ พ.ร.บ.การจัดซื้อจัดจ้างฯ ที่เกิดขึ้นกับบางหน่วยงาน ซึ่งกรมบัญชีกลางในฐานะที่ร่วมเป็นคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐไม่ได้นิ่งนอนใจแต่อย่างใด ได้นำประเด็นต่างๆที่หน่วยงานแจ้งเข้ามา เสนอให้คณะกรรมการวินิจฉัยปัญหาฯ พิจารณากำหนดแนวทางปฏิบัติ เพื่อให้หน่วยงานของรัฐทุกแห่งสามารถดำเนินการจัดซื้อจัดจ้างตาม พ.ร.บ.การจัดซื้อจัดจ้างฯ ได้อย่างคล่องตัวมากยิ่งขึ้น
โดยคณะกรรมการวินิจฉัยปัญหาฯ ได้แจ้งเวียนเสร็จแล้ว 8 เรื่อง อาทิ การกำหนดวิธีจัดซื้อยาและเวชภัณฑ์ที่มิใช่ยา การอนุมัติให้หน่วยงานของรัฐที่มีความจำเป็นต้องเช่าหรือจ้างต่อเนื่องหลังจากสัญญาเดิมให้มีผลย้อนหลังได้  การกำหนดแนวทางปฏิบัติในการดำเนินการจัดซื้อจัดจ้างในกรณีต่างๆ ตาม พ.ร.บ.การจัดซื้อจัดจ้างฯ เพื่อเพิ่มประสิทธิภาพการใช้จ่ายงบประมาณประจำปีงบประมาณ พ.ศ. 2560  แนวทางปฏิบัติในการจัดทำสัญญาภายใต้ พ.ร.บ.การจัดซื้อจัดจ้างฯ เป็นต้น
นอกจากนี้ กรมบัญชีกลางยังคงจัดทำร่างกฎหมายต่างๆ ที่เกี่ยวข้องกับ พ.ร.บ.การจัดซื้อจัดจ้างฯ อย่างต่อเนื่อง เช่น การกำหนดมาตรฐานการปฏิบัติงานและจรรยาบรรณของเจ้าหน้าที่  แนวทางและวิธีการในการดำเนินงานโครงการความร่วมมือป้องกันการทุจริตในการจัดซื้อจัดจ้างภาครัฐ แบบของข้อตกลงคุณธรรม การคัดเลือกผู้สังเกตการณ์ และการจัดทำรายงาน และมาตรฐานขั้นต่ำของนโยบายและแนวทางป้องกันทุจริตในการจัดซื้อจัดจ้างที่ผู้ประกอบการต้องจัดให้มี เป็นต้น โดยคาดว่าจะแล้วเสร็จภายในเดือนมกราคม 2561
อธิบดีกรมบัญชีกลาง กล่าวย้ำว่า กรมบัญชีกลางยังคงเปิดรับฟังทุกความคิดเห็นและมีความมุ่งมั่นที่จะแก้ไขปัญหาอย่างเต็มกำลัง เพื่อให้หน่วยงานของรัฐที่จัดซื้อจัดจ้างภายใต้ พ.ร.บ.ดังกล่าว สามารถปฏิบัติงานได้อย่างถูกต้อง มีประสิทธิภาพ ประสิทธิผลสูงสุด

ที่มา : http://www.thaigov.go.th/news/contents/details/8484
