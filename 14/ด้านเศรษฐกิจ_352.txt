รัฐบาลไทย-ข่าวทำเนียบรัฐบาล-พาณิชย์ร่วมกับจังหวัดประจวบ แก้ปัญหาราคาสัปปะรด

วันจันทร์ที่ 8 พฤษภาคม 2560
พาณิชย์ร่วมกับจังหวัดประจวบ แก้ปัญหาราคาสัปปะรด
นางสาววิบูลย์ลักษณ์  ร่วมรักษ์  ปลัดกระทรวงพาณิชย์ เปิดเผยถึงกรณีที่เกษตรกรจังหวัดประจวบคีรีขันธ์ ได้นำผลสัปปะรดออกแจกฟรีเนื่องจากโรงงานไม่รับซื้อ ว่า ได้สั่งการให้พาณิชย์จังหวัดประจวบคีรีขันธ์ตรวจสอบข้อเท็จจริงและเร่งดำเนินการช่วยเหลือ
โดยเมื่อวันที่ 3 พฤษภาคมที่ผ่านมาผู้ว่าราชการจังหวัดประจวบคีรีขันธ์ได้มีการประชุมคณะกรรมการไตรภาคีส่งเสริมและพัฒนาสัปปะรด โดยมีตัวแทนเกษตรกร ตัวแทนโรงงาน และส่วนราชการที่เกี่ยวข้องเข้าร่วมประชุมเพื่อหาแนวทางแก้ไขปัญหาราคาสัปปะรด  ผลการประชุม  พบสาเหตุจากสต็อกของแต่ละโรงงานในขณะนี้มีจำนวนสูงยังไม่สามารถระบายได้เนื่องจากต่างประเทศชะลอการสั่งซื้อ จึงทำให้ไม่สามารถซื้อสัปปะรดในปริมาณมากได้ ประกอบกับในช่วงนี้ผลผลิตออกสู่ตลาดมาก และสภาวะอากาศที่ร้อนและมีฝนตกทำให้สัปปะรดแกน คุณภาพจึงไม่อยู่ในเกณฑ์ที่โรงงานกำหนด
อย่างไรก็ตาม คณะกรรมการไตรภาคีฯ ได้ขอความร่วมมือจากโรงงานให้ยืนราคารับซื้อสัปปะรดผลใหญ่ในราคา 5 บาท/กิโลกรัม  โดยให้ตรึงราคาดังกล่าวเป็นเวลา 15 วัน และขอให้ โรงงานบริหารจัดการเรื่องการจัดคิวของเกษตรกร   รวมทั้งขอความร่วมมือจากเกษตรกรตัดสัปปะรดที่มีคุณภาพตามเกณฑ์ที่โรงงานกำหนดและลดการใช้สารเคมีในช่วงที่จะตัดผลผลิตเข้าสู่โรงงาน
จังหวัดประจวบฯ มีพื้นที่ปลูกสัปปะรด จำนวน 486,386 ไร่ ผลผลิตจำนวน 1,110,319 ตัน ผลผลิตเฉลี่ย 4,390 กิโลกรัม/ไร่  มีเกษตรกร จำนวน  12,467 ราย ราคาสัปปะรดผลใหญ่หน้าโรงงาน ณ วันที่ 4 พ.ค. ราคา 4.40-5.20 บาท /กิโลกรัม
ทั้งนี้ ปลัดกระทรวงพาณิชย์ได้กำชับให้พาณิชย์จังหวัดทั่วประเทศติดตามสถานการณ์สินค้าเกษตรในพื้นที่อย่างใกล้ชิด ต้องรู้ข้อมูล มีการเตรียมการล่วงหน้าก่อนที่ผลผลิตแต่ละพื้นที่จะออกสู่ตลาด

ที่มา : http://www.thaigov.go.th/news/contents/details/3584
