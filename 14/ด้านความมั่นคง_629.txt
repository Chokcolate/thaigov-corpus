รัฐบาลไทย-ข่าวทำเนียบรัฐบาล-ไทย – กัมพูชา ร่วมลงนามบันทึกความเข้าใจว่าด้วยความร่วมมือในการจัดการพื้นที่คุ้มครองและพื้นที่อนุรักษ์ ความหลากหลายทางชีวภาพข้ามพรมแดน

วันศุกร์ที่ 2 กุมภาพันธ์ 2561
ไทย – กัมพูชา ร่วมลงนามบันทึกความเข้าใจว่าด้วยความร่วมมือในการจัดการพื้นที่คุ้มครองและพื้นที่อนุรักษ์ ความหลากหลายทางชีวภาพข้ามพรมแดน
กระทรวงทรัพยากรธรรมชาติและสิ่งแวดล้อม แห่งราชอาณาจักรไทย และ กระทรวงสิ่งแวดล้อม แห่งราชอาณาจักรกัมพูชา ร่วมลงนามบันทึกความเข้าใจว่าด้วยความร่วมมือในการจัดการพื้นที่คุ้มครองและพื้นที่อนุรักษ์ ความหลากหลายทางชีวภาพข้ามพรมแดน
กระทรวงทรัพยากรธรรมชาติและสิ่งแวดล้อม แห่งราชอาณาจักรไทย โดยกรมอุทยานแห่งชาติ สัตว์ป่า และพันธุ์พืช และ กระทรวงสิ่งแวดล้อม แห่งราชอาณาจักรกัมพูชา โดยกรมการบริหารการอนุรักษ์และการปกป้องธรรมชาติ ร่วมลงนามบันทึกความเข้าใจว่าด้วยความร่วมมือในการจัดการพื้นที่คุ้มครองและพื้นที่อนุรักษ์ ความหลากหลายทางชีวภาพข้ามพรมแดน โดยมีวัตถุประสงค์เพื่อส่งเสริมความร่วมมือระดับทวิภาคีในทุกด้านที่เกี่ยวข้องกับการจัดการพื้นที่คุ้มครองและพื้นที่อนุรักษ์ความหลากหลายทางชีวภาพข้ามพรมแดนระหว่างประเทศไทยและราชอาณาจักรกัมพูชา อันจะนำไปสู่การเชื่อมต่อพื้นที่ป่าระหว่างประเทศให้กลับเป็นผืนป่าขนาดใหญ่ สามารถลดปัญหาการบุกรุกทรัพยากรธรรมชาติและพื้นที่ป่าไม้ของทั้งสองประเทศได้อย่างยั่งยืนสืบไป
การลงนามบันทึกความเข้าใจ ในครั้งนี้ มีขอบเขตความร่วมมือครอบคลุมกิจกรรมด้านต่างๆ ภายใต้อำนาจหน้าที่ของกรมอุทยานแห่งชาติ สัตว์ป่า และพันธุ์พืช และกรมการบริหารการอนุรักษ์และการปกป้องธรรมชาติ ได้แก่
1) การแลกเปลี่ยนความรู้ บทเรียน และประสบการณ์ทางวิชาการ ระหว่างเจ้าหน้าที่ที่เกี่ยวข้องในสายงาน  คณะกรรมการที่ปรึกษาพื้นที่คุ้มครอง และชุมชนท้องถิ่น
2) การพัฒนาศักยภาพองค์กรและทรัพยากรมนุษย์ ที่เกี่ยวข้องกับการจัดการพื้นที่คุ้มครองและพื้นที่อนุรักษ์ความหลากหลายทางชีวภาพข้ามพรมแดน ผ่านช่องทางต่างๆ อาทิเช่น การศึกษาดูงาน การฝึกอบรม การประชุมเชิงปฏิบัติการ และการฝึกงานของเจ้าหน้าที่ ตลอดจนการถ่ายทอดเทคโนโลยีและระบบการจัดการใหม่ๆ
3) ส่งเสริมการศึกษาวิจัยร่วม โดยการแลกเปลี่ยน ผลการวิจัย ผลการวิเคราะห์ และข้อเสนอแนะ รวมทั้งสารสนเทศทางวิชาการ
4) ส่งเสริมการดำเนินกิจกรรมร่วมในระดับท้องถิ่น อาทิเช่น การประเมินความหลากหลายทางชีวภาพ การวิเคราะห์ทางเศรษฐกิจสังคมและความหลากหลายทางชีวภาพข้ามพรมแดน การพัฒนาแผนปฏิบัติการร่วม รวมถึงยุทธศาสตร์การอนุรักษ์และการป้องกัน ตลอดจนการจัดกิจกรรมเพื่อสร้างความตระหนักในเรื่องการเปลี่ยนแปลงสภาพภูมิอากาศและการอนุรักษ์สิ่งแวดล้อมในระดับชุมชนท้องถิ่นบริเวณพื้นที่คุ้มครอง
โอกาสนี้ (๓๑ มกราคม ๒๕๖๑) พลเอก สุรศักดิ์  กาญจนรัตน์ รัฐมนตรีกระทรวงทรัพยากรธรรมชาติและสิ่งแวดล้อม และ H.E Say Samal รัฐมนตรีกระทรวงสิ่งแวดล้อมแห่งราชอาณาจักรกัมพูชา  ร่วมเป็นสักขีพยานในการลงนามบันทึกความเข้าใจฯ ดังกล่าว โดยมีนายธัญญา  เนติธรรมกุล อธิบดีกรมอุทยานแห่งชาติ สัตว์ป่า และพันธุ์พืช แห่งราชอาณาจักรไทย และ H.E Chea Sam Ang อธิบดีกรมการบริหารการอนุรักษ์และการปกป้องธรรมชาติ  แห่งราชอาณาจักรกัมพูชา เป็นผู้ลงนามร่วมกัน ณ  โรงแรมแชงกรีล่า จังหวัดเชียงใหม่

ที่มา : http://www.thaigov.go.th/news/contents/details/9788
