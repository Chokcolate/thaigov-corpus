รัฐบาลไทย-ข่าวทำเนียบรัฐบาล-นายกรัฐมนตรีนำพสกนิกรชาวไทยทั่วประเทศร่วมจุดเทียนชัยถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ

วันอังคารที่ 15 สิงหาคม 2560
นายกรัฐมนตรีนำพสกนิกรชาวไทยทั่วประเทศร่วมจุดเทียนชัยถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ
นายกรัฐมนตรีนำพสกนิกรชาวไทยทั่วประเทศร่วมจุดเทียนชัยถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ
วันนี้ (12 สิงหาคม 2560) เวลา 20.30 น. ณ พระลานพระราชวังดุสิต พลเอก ประยุทธ์ จันทร์โอชา นายกรัฐมนตรี พร้อมด้วย รองศาสตราจารย์ นราพร จันทร์โอชา คู่สมรส เป็นประธานพิธีจุดเทียนถวายพระพรชัยมงคล และกล่าวนำถวายราชสดุดีเฉลิมพระเกียรติและถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ ในโอกาสวันเฉลิมพระชนมพรรษา 12 สิงหาคม 2560 โดยมี คณะรัฐมนตรี ข้าราชการพลเรือน ทหาร ตำรวจ รัฐวิสาหกิจ และประชาชนทุกสาขาอาชีพ เข้าร่วมในพิธีอย่างพร้อมเพรียงกัน
โอกาสนี้ นายกรัฐมนตรีและภริยา ขึ้นบนเวที และยืนบริเวณด้านหน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ จากนั้น นายกรัฐมนตรีถวายคำนับ วางดอกไม้เงินดอกไม้ทอง พานพุ่มเงินพุ่มทองถวายราชสักการะ นายกรัฐมนตรีเปิดกรวยกระทงดอกไม้ธูปเทียนแพถวายราชสักการะ และจุดเทียนชัย
ต่อจากนั้น นายกรัฐมนตรีกล่าวถวายราชสดุดีเฉลิมพระเกียรติ และกล่าวนำถวายพระพรชัยมงคล แด่สมเด็จพระนางเจ้าสิริกิติ์ พระบรมราชินีนาถ ในโอกาสวันเฉลิมพระชนมพรรษาในนามของปวงชนชาวไทย ความว่า    “ ข้าพระพุทธเจ้า พลเอก ประยุทธ์ จันทร์โอชา นายกรัฐมนตรี ในนามของคณะรัฐมนตรี และพสกนิกรชาวไทยทุกหมู่เหล่า มีความปลื้มปีติเป็นล้นพ้น ที่ได้มาร่วมชุมนุมกันอยู่ ณ ที่นี้ และในสถานที่ต่างๆ ทั่วประเทศ เพื่อแสดงความจงรักภักดี และความสำนึกในพระมหากรุณาธิคุณของใต้ฝ่าละอองธุลีพระบาท เนื่องในโอกาสมหามงคลเฉลิมพระชนมพรรษา วันที่ 12 สิงหาคม ศกนี้
​ตลอดระยะเวลากว่าหกทศวรรษ ที่ใต้ฝ่าละอองธุลีพระบาททรงเสียสละความสุขส่วนพระองค์ ทรงปฏิบัติบำเพ็ญพระราชกรณียกิจนานัปการ เคียงคู่พระบาทสมเด็จพระปรมินทรมหาภูมิพลอดุลยเดช บรมนาถบพิตร เพื่ออำนวยประโยชน์สุขแก่อาณาประชาราษฎร์ ขจัดปัดเป่าปัญหาความทุกข์ยากของราษฎรให้มีความอยู่ดี กินดี มีคุณภาพชีวิตที่ดีโดยถ้วนหน้า และสร้างสรรค์ความเจริญก้าวหน้าให้แก่ประเทศชาติตลอดมา โครงการอันเนื่องมาจากพระราชดำริหลากหลายสาขา อาทิ โครงการศิลปาชีพ โครงการฟาร์มตัวอย่าง โครงการป่ารักน้ำ และโครงการปลูกป่าเฉลิมพระเกียรติ ที่ส่งผลต่อการสร้างเสริมอาชีพให้แก่ราษฎร ส่งเสริมการอนุรักษ์ศิลปวัฒนธรรมไทย และสร้างความอุดมสมบูรณ์ให้แก่แหล่งต้นน้ำลำธารและทรัพยากรธรรมชาติ พระปรีชาสามารถและพระราชจริยวัตรอันงดงาม เป็นที่ประจักษ์ชัดแจ้งแก่พสกนิกรทุกหมู่เหล่า วันที่ 12 สิงหาคม ของทุกปี จึงเป็นวันสำคัญที่ประชาชนชาวไทยจักได้ร่วมกันแสดงออกถึงพลังแห่งความจงรักภักดี และร่วมกันจัดกิจกรรมบำเพ็ญประโยชน์ เพื่อเฉลิมพระเกียรติและถวายเป็นพระราชกุศล
​เนื่องในศุภวาระอันเป็นมิ่งมหามงคลแห่งวันเฉลิมพระชนมพรรษานี้ ข้าพระพุทธเจ้าขอพระราชทานพระราชานุญาตนำพสกนิกรทั่วทั้งแผ่นดิน น้อมเกล้าน้อมกระหม่อมถวายพระพรชัยมงคล ดังนี้
​“ข้าพระพุทธเจ้าทั้งหลาย ขออัญเชิญคุณพระศรีรัตนตรัยและอำนาจแห่งสิ่งศักดิ์สิทธิ์ทั่วสากลจักรวาล โปรดอภิบาลรักษาสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ทรงพระเจริญด้วยพระจตุรพิธพรชัย ทรงพระเกษมสุขทุกทิพาราตรีกาล และทรงสถิตเป็นมิ่งขวัญร่มเกล้าแก่ปวงข้าพระพุทธเจ้า  และเหล่าพสกนิกร ตราบกาลนาน เทอญ” ด้วยเกล้าด้วยกระหม่อม ขอเดชะ“
จากนั้น นายกรัฐมนตรีนำร้องเพลงเฉลิมพระชนม์ 12 สิงหาคม และเพลงสดุดีมหาราชินีพร้อมกับผู้เข้าร่วมพิธี และประชาชนทั้งในบริเวณพระลานพระราชวังดุสิต และทุกจังหวัดทั่วราชอาณาจักร จบแล้ว นายกรัฐมนตรีกล่าวนำ "ทรงพระเจริญ" 3 ครั้ง ประชาชนทุกหมู่เหล่าต่างเปล่งเสียง "ทรงพระเจริญ" ดังกึกก้อง เป็นอันเสร็จสิ้นพิธี หลังจากนั้น นายกรัฐมนตรีพร้อมภริยาร่วมชมการแสดงดนตรีสุนทราภรณ์เฉลิมพระเกียรติจนจบการแสดง ก่อนเกินทางกลับ
------------------------------------------

ที่มา : http://www.thaigov.go.th/news/contents/details/5911
