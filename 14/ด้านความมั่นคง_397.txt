รัฐบาลไทย-ข่าวทำเนียบรัฐบาล-ปลัดกระทรวงมหาดไทยเป็นประธานการประชุมขับเคลื่อน

วันจันทร์ที่ 13 พฤศจิกายน 2560
ปลัดกระทรวงมหาดไทยเป็นประธานการประชุมขับเคลื่อน
ปลัดกระทรวงมหาดไทยเป็นประธานการประชุมขับเคลื่อน "ตลาดประชารัฐ"  เน้นย้ำจะต้องเกิดจุดสมดุลของการซื้อ-ขายในตลาดประชารัฐ
วันนี้ (10 พ.ย.60) เวลา 12:30 น. ณ ห้องประชุมราชสีห์ ศาลาว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เป็นประธานการประชุมขับเคลื่อนการดำเนินงานตลาดประชารัฐผ่านระบบ Video Conference ไปยังผู้ว่าราชการจังหวัด และนายอำเภอทั่วประเทศ โดยมี ผู้บริหารระดับสูงของกระทรวงมหาดไทย หัวหน้าส่วนราชการ และผู้ที่เกี่ยวข้อง เข้าร่วมประชุม
ปลัดกระทรวงมหาดไทย กล่าวว่า วันนี้เป็นวันแรกที่กระทรวงมหาดไทยเปิดรับลงทะเบียนโครงการตลาดประชารัฐ ซึ่งการดำเนินโครงการตลาดประชารัฐ เป็นนโยบายสำคัญที่รัฐบาลและกระทรวงมหาดไทยต้องการให้เกษตรกร ผู้มีรายได้น้อย และผู้ที่ได้รับความเดือดร้อนจากการไม่มีสถานที่ค้าขาย ได้มีรายได้ ซึ่งการดำเนินการขับเคลื่อนจะต้องทำให้เกิดจุดสมดุลของการซื้อขาย จึงขอให้ผู้ว่าราชการจังหวัดและนายอำเภอให้ความสำคัญกับการดำเนินงานดังกล่าว และหากมีข้อหารือหรือข้อเสนอแนะเพิ่มเติม ขอให้ประสานมายังกระทรวงมหาดไทยและหน่วยงานที่เกี่ยวข้องเพื่อจะได้ร่วมกันพิจารณาสนับสนุนการแก้ไขปัญหาต่อไป
ด้าน นายนิสิต จันทร์สมวงศ์ รองปลัดกระทรวงมหาดไทย กล่าวว่า ขอให้ทุกจังหวัดเร่งประชาสัมพันธ์สร้างการรับรู้ผ่านสื่อสารมวลชนท้องถิ่นเพื่อให้ประชาชนกลุ่มเป้าหมายได้รับทราบและเดินทางเข้าลงทะเบียนผู้ค้าตลาดประชารัฐ และขอให้กำชับเจ้าหน้าที่ผู้รับลงทะเบียนต้องประเมินศักยภาพและทำหน้าที่พี่เลี้ยงในการซักถามความต้องการของประชาชนผู้ลงทะเบียนเพื่อสามารถจัดทำข้อมูลเสนอคณะกรรมการระดับจังหวัดและอำเภอพิจารณาตามหลักเกณฑ์ที่กระทรวงมหาดไทยกำหนดต่อไป
สุดท้าย ปลัดกระทรวงมหาดไทย กล่าวว่า กระทรวงมหาดไทยมีกำหนดเปิดตัวตลาดประชารัฐ (Kick Off) พร้อมกันทั่วประเทศ ในวันที่ 5 ธันวาคม 2560 จึงได้มอบหมายให้ผู้ว่าราชการจังหวัดและนายอำเภอพิจารณาสถานที่ที่เหมาะสมเพื่อเริ่มดำเนินโครงการตลาดประชารัฐ และรัฐบาลและกระทรวงมหาดไทยจะมุ่งเน้นดำเนินการโครงการตลาดประชารัฐอย่างต่อเนื่อง เพื่อสร้างเศรษฐกิจฐานรากให้มีความเข้มแข็งและยั่งยืน.
ครั้งที่ 165/2560

ที่มา : http://www.thaigov.go.th/news/contents/details/7992
