รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือหญิงชราวัย 81 ปี ไม่มีบัตรประชาชน ป่วยเป็นโรคหูน้ำหนวกและริดสีดวงทวาร อาศัยในเพิงพักสภาพเก่าทรุดโทรม ไม่มีไฟฟ้าและน้ำประปาใช้ ที่ จ.ราชบุรี

วันจันทร์ที่ 24 กรกฎาคม 2560
รมว.พม. กำชับ จนท. เร่งช่วยเหลือหญิงชราวัย 81 ปี ไม่มีบัตรประชาชน ป่วยเป็นโรคหูน้ำหนวกและริดสีดวงทวาร อาศัยในเพิงพักสภาพเก่าทรุดโทรม ไม่มีไฟฟ้าและน้ำประปาใช้ ที่ จ.ราชบุรี
รมว.พม. กำชับ จนท. เร่งช่วยเหลือหญิงชราวัย 81 ปี ไม่มีบัตรประชาชน ป่วยเป็นโรคหูน้ำหนวกและริดสีดวงทวาร อาศัยเพียงลำพังในเพิงพักสภาพเก่าทรุดโทรม ไม่มีไฟฟ้าและน้ำประปาใช้ ที่ จ.ราชบุรี พร้อมเร่งช่วยเหลือครอบครัวผู้ด้อยโอกาสและประสบปัญหาทางสังคม
วันนี้ (24 ก.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 677/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงชราวัย 81 ปี ไม่มีบัตรประชาชน ป่วยเป็นโรคหูน้ำหนวก และริดสีดวงทวาร มีหนองไหลตลอดเวลา อาศัยเพียงลำพังในเพิงพักสภาพเก่าทรุดโทรมใกล้ผุพัง ไม่มีฝาผนัง มีเพียงหลังคาไว้กันแดด ไม่มีไฟฟ้าและน้ำประปาใช้ ต้องตักน้ำจากท้องร่องของสวนใช้ดื่มกิน ที่อำเภอเมือง จังหวัดราชบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจด้านผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการพาไปทำบัตรประชาชน เพื่อจะได้รับสิทธิขั้นพื้นฐานตามสวัสดิการสังคม และดูแล เรื่องการรักษาพยาบาลอาการป่วยอย่างใกล้ชิด รวมทั้งปรับปรุงที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุ อีกทั้งร่วมกันหาแนวทางการช่วยเหลือดูแลในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีชายวัย 34 ปี ป่วยเป็นโรคมะเร็งที่ลำคอ และลุกลามไปที่ใบหน้า ทำให้ตาบอดสนิท 1 ข้าง ส่วนอีกข้างมองเห็นเลือนราง ต้องรับภาระเลี้ยงดูภรรยาที่ตั้งครรภ์ 8 เดือน และลูกชาย-หญิงอีก 2 คน วัย 5 ขวบ และ 8 ขวบ ยังไม่ได้เรียนหนังสือ ทั้ง 4 ชีวิต อาศัยในเพิงไม้สภาพเก่าทรุดโทรม ไม่สามารถกันฝนกันลมได้ และไม่มีห้องน้ำใช้ ครอบครัวมีฐานะยากจน อาศัยขอข้าววัดกินประทังชีวิต ที่จังหวัดสมุทรปราการ และกรณีเด็กหญิงวัยประมาณ 8 ขวบ นักเรียนชั้น ป.2 โรงเรียนแห่งหนึ่ง เป็นเด็กเรียนดีและมีจิตอาสา ป่วยเป็นโรคมะเร็งกระดูก และลุกลามไปที่อุ้งเชิงกราน ต้องหยุดเรียนเพื่อไปผ่าตัดรักษาตัว อาศัยอยู่กับผู้เป็นพ่อที่ต้องลาออกจากงานเพื่อมาอยู่ดูแลอย่างใกล้ชิด ต้องกู้หนี้นอกระบบเพื่อมาเป็นค่าใช้จ่ายในการรักษาพยาบาลและการเดินทางไปกลับกรุงเทพฯ-พังงา ที่จังหวัดพังงา นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สมุทรปราการ และ พมจ.พังงา พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้อง ในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด การดูแลเรื่องการศึกษาของเด็กทั้งหมด ในระยะยาว รวมทั้งปรับปรุงที่อยู่อาศัยให้มีความมั่นคง แข็งแรง และถูกสุขลักษณะ นอกจากนี้ ให้ความช่วยเหลือ ในเรื่องสวัสดิการสังคมตามความเหมาะสม อาทิ การให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/5430
