รัฐบาลไทย-ข่าวทำเนียบรัฐบาล-นิทรรศการ “วิเทศไมตรี 130 ปี ไทย - ญี่ปุ่น”

วันอังคารที่ 26 กันยายน 2560
นิทรรศการ “วิเทศไมตรี 130 ปี ไทย - ญี่ปุ่น”
นิทรรศการ “วิเทศไมตรี 130 ปี ไทย - ญี่ปุ่น”
ในโอกาสครบรอบ 130 ปี การสถาปนาความสัมพันธ์ทางการทูตระหว่างไทย – ญี่ปุ่น ในวันที่ 26 กันยายน 2560 กระทรวงการต่างประเทศร่วมกับสถานเอกอัครราชทูตญี่ปุ่นประจำประเทศไทยและเจแปนฟาวน์เดชั่น จะจัดนิทรรศการ “วิเทศไมตรี 130 ปี ไทย - ญี่ปุ่น” โดยเปิดให้ประชาชนทั่วไปเข้าชมได้ ระหว่างวันที่ 27 กันยายน - 8 ตุลาคม 2560 เวลา 10.00 - 19.00 น. (ปิดทุกวันจันทร์) ณ นิทรรศน์รัตนโกสินทร์ ถนนราชดำเนิน
นิทรรศการวิเทศไมตรี 130 ปี ไทย – ญี่ปุ่น ได้จัดขึ้นเพื่อถ่ายทอดเรื่องราวระหว่างสองประเทศ ที่มีความสำคัญและที่หลายคนอาจยังไม่เคยรู้ในทุก ๆ มิติ ได้แก่ ความสัมพันธ์ในระดับพระราชวงศ์ ซึ่งเป็นดั่งรากฐานสำคัญของความสัมพันธ์ไทย - ญี่ปุ่น ความร่วมมือระหว่างรัฐบาลไทย - ญี่ปุ่น ทั้งในด้านการเมืองและเศรษฐกิจ รวมทั้งความสัมพันธ์ในระดับประชาชน ซึ่งไทยและญี่ปุ่นมีการแลกเปลี่ยนกันอย่างแพร่หลายทั้งในด้านอาหาร อนิเมชั่น เพลง ภาพยนตร์ ละคร กีฬา ศิลปะ ฯลฯ ผ่านการนำเสนอด้วยภาพ วีดิทัศน์ และเสียง นอกจากนี้ ภายในนิทรรศการฯ ยังมีมุมถ่ายภาพที่ระลึกและกิจกรรมร่วมสนุก ซึ่งประชาชนที่เข้าร่วมงานจะได้สัมผัสและรับรู้ถึงเรื่องราวไทย – ญี่ปุ่น อย่างครบถ้วนด้วยความสุข ซาบซึ้งและสนุกสนานในคราวเดียวกัน
ทั้งนี้ สามารถติดตามข้อมูลเกี่ยวกับนิทรรศการและคลิปวีดีโอพิเศษต่าง ๆ เช่น ข้อความจากศิลปิน  ดาราไทย และบุคคลต่าง ๆ ในโอกาสดังกล่าวนี้ ทางเว็บไซต์ YouTube ช่อง 130thThailandJapan ดังนี้
- https://www.youtube.com/channel/UCyVgZX-aABEGNaM6GTyt2Yw
- https://www.youtube.com/watch?v=DP4jZRAwxko
- https://www.youtube.com/watch?v=gCDeUTJGQkw&t=27s

ที่มา : http://www.thaigov.go.th/news/contents/details/6963
