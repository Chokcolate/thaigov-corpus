รัฐบาลไทย-ข่าวทำเนียบรัฐบาล-“ยุติธรรม” เตรียมจัดทำแผนแม่บทส่งเสริมคุณธรรมกระทรวงยุติธรรม

วันพุธที่ 19 กรกฎาคม 2560
“ยุติธรรม” เตรียมจัดทำแผนแม่บทส่งเสริมคุณธรรมกระทรวงยุติธรรม
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานการประชุมคณะอนุกรรมการส่งเสริมคุณธรรมกระทรวงยุติธรรม ครั้งที่ ๑/๒๕๖๐
เมื่อวันพุธที่ ๑๙ กรกฎาคม ๒๕๖๐ เวลา ๑๓.๐๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม
เป็นประธานการประชุมคณะอนุกรรมการส่งเสริมคุณธรรมกระทรวงยุติธรรม ครั้งที่ ๑/๒๕๖๐
ร่วมด้วยที่ปรึกษารัฐมนตรีว่าการกระทรวงยุติธรรม และหัวหน้าส่วนราชการในสังกัดกระทรวงยุติธรรม
โดยที่ประชุมได้ร่วมกันพิจารณากรอบแนวทางการจัดทำ (ร่าง) แผนแม่บทส่งเสริมคุณธรรม
กระทรวงยุติธรรม ประจำปี พ.ศ. ๒๕๖๐ - ๒๕๖๔ เพื่อให้สอดคล้องกับแผนแม่บทส่งเสริมคุณธรรมแห่งชาติ
ฉบับที่ ๑ (พ.ศ. ๒๕๕๙ - ๒๕๖๔) และแผนอื่น ๆ ที่เกี่ยวข้อง
โดยมุ่งเน้นให้กระทรวงยุติธรรมเป็นองค์กรที่มีคุณธรรม มีความโปร่งใสในการดำเนินงาน
และสร้างความเชื่อมั่นให้แก่ประชาชนหรือผู้มาขอรับบริการ
ทั้งนี้ที่ประชุมได้มีมติเห็นชอบในหลักการบางเรื่องของ (ร่าง) แผนแม่บทส่งเสริมคุณธรรม กระทรวงยุติธรรม
ประจำปี พ.ศ. ๒๕๖๐ – ๒๕๖๔ โดยให้ศูนย์ปฏิบัติการต่อต้านการทุจริต กระทรวงยุติธรรม
ในฐานะฝ่ายเลขานุการ รับข้อเสนอแนะของที่ประชุมไปปรับปรุงแก้ไขให้มีความครบถ้วนสมบูรณ์
และนำเสนอต่อผู้แทนของหน่วยงานในการประชุมครั้งต่อไป

ที่มา : http://www.thaigov.go.th/news/contents/details/5326
