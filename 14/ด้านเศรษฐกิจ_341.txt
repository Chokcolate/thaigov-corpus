รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมคณะกรรมการขับเคลื่อนในการปฏิบัติงานร่วมกับ CAAi ครั้งที่ 5/2560

วันศุกร์ที่ 5 พฤษภาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ประชุมคณะกรรมการขับเคลื่อนในการปฏิบัติงานร่วมกับ CAAi ครั้งที่ 5/2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานการประชุมคณะกรรมการขับเคลื่อนในการปฏิบัติงานร่วมกับ CAAi ครั้งที่ 5/2560 เมื่อวันที่ 3 พฤษภาคม 2560 ณ ห้องประชุมกระทรวงคมนาคม
ที่ประชุมได้รับทราบความคืบหน้าการดำเนินการตรวจสอบเพื่อออกใบรับรองการเดินอากาศ (Re - certification) ซึ่งเป็นการดำเนินการร่วมกันระหว่างผู้ตรวจสอบ (Inspector) ของ CAA International Limited (CAAi) และผู้ตรวจสอบของสำนักงานการบินพลเรือนแห่งประเทศไทย (กพท.) ในลักษณะ On the job training โดยมีสายการบินจำนวน 24 สายการบิน ยื่นความจำนงเข้ารับการตรวจสอบฯ ซึ่งสายการบินบางกอกแอร์เวย์และสายการบินไทยแอร์เอเชีย ผ่านการตรวจสอบและได้รับใบรอบรองการเดินอากาศ (AOC) แล้ว ทั้งนี้ กพท. จะดำเนินการตรวจสอบฯ ทุกสายการบินอย่างเข้มงวด และคาดว่าจะสามารถออกใบรับรองฯ ให้แก่สายการบินได้ 6 สายการบิน ภายในเดือนมิถุนายน 2560 นอกจากนี้ CAAi ยินดีให้คำปรึกษาในการพัฒนาให้ กพท. เป็นหน่วยงานกำกับดูแลในระดับสากล
สำหรับการตรวจสอบการดำเนินการงานของ กพท. (Coordinated Validation Mission : ICVM) กพท. จะยื่นขอให้องค์การการบินพลเรือนระหว่างประเทศ (ICAO) เพื่อตรวจสอบฯ ประมาณปลายเดือนมิถุนายน 2560 และคาดว่าจะทราบผลการตรวจสอบประมาณปลายปี 2560

ที่มา : http://www.thaigov.go.th/news/contents/details/3547
