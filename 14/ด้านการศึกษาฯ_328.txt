รัฐบาลไทย-ข่าวทำเนียบรัฐบาล-ผลการประชุม ก.ค.ศ. 13/2560

วันจันทร์ที่ 28 สิงหาคม 2560
ผลการประชุม ก.ค.ศ. 13/2560
นายชัยพฤกษ์ เสรีรักษ์ ปลัดกระทรวงศึกษาธิการ กล่าวภายหลังการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 13/2560
โดยมี นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุม ว่าที่ประชุมได้มีการพิจารณาเรื่องที่เกี่ยวข้องกับการบริหารงานบุคคลของข้าราชการครูและบุคลากรทางการศึกษาที่สำคัญ ดังนี้
● อนุมัติหลักเกณฑ์และวิธีการเปลี่ยนตำแหน่ง การย้าย และการโอน ช้าราชการครูและบุคลากรทางการศึกษา และการย้ายข้าราชการพลเรือนสามัญ  ไปแต่งตั้งให้ดำรงตำแหน่ง "บุคลากรทางการศึกษาอื่นตามมาตรา 38 ค. (2)"
โดยให้คณะกรรมการศึกษาธิการจังหวัด (กศจ.) หรือ อ.ก.ค.ศ. ที่ ก.ค.ศ.ตั้ง เป็นผู้ดำเนินการ เพื่อเป็นการกระจายอำนาจให้กับ กศจ. หรือ อ.ก.ค.ศ. ที่ ก.ค.ศ. ตั้ง เป็นองค์คณะในหน่วยงานและในพื้นที่ ให้มีความคล่องตัว มีประสิทธิภาพ เกิดประสิทธิผล เหมาะสมและตรงความต้องการของหน่วยงานในแต่ละจังหวัด โดยสรุปสาระสำคัญ ดังนี้
1. ผู้ขอเปลี่ยนตำแหน่ง ย้าย หรือโอน ต้องมีคุณสมบัติ ดังนี้
- มีคุณสมบัติทั่วไปตามมาตรา 30 แห่งพระราชบัญญัติระเบียบข้าราชการครูและบุคลากรทางการศึกษา พ.ศ. 2547 และมีคุณสมบัติตรงตามคุณสมบัติเฉพาะสำหรับตำแหน่ง ตามมาตรฐานตำแหน่ง ที่ ก.ค.ศ. กำหนด
- รับเงินเดือนไม่ต่ำกว่าขั้นต่ำของประเภท สายงาน และระดับที่จะแต่งตั้ง
- ไม่อยู่ระหว่างทดลองปฏิบัติหน้าที่ราชการ หรือเตรียมความพร้อมและพัฒนาอย่างเข้ม
- ไม่อยู่ระหว่างถูกสอบสวนว่ากระทำความผิดวินัย หรือถูกตั้งคณะกรรมการสอบสวนทางวินัยหรือจรรยาบรรณวิชาชีพ
- ไม่อยู่ระหว่างถูกดำเนินคดีอาญา เว้นแต่ความผิดที่ได้กระทำโดยประมาทหรือความผิดลหุโทษ
- ไม่อยู่ระหว่างถูกดำเนินคดีล้มละลาย
สำหรับผู้ขอโอน นอกจากต้องมีคุณสมบัติดังกล่าวแล้ว ต้องได้รับการยินยอมให้โอนจากผู้มีอำนาจสั่งบรรจุและแต่งตั้งของส่วนราชการหรือหน่วยงานต้นสังกัดเดิม
2. หน่วยงานการศึกษาที่จะรับโอน และรับย้าย ต้องไม่มีบัญชีผู้สอบแข่งขันได้หรือบัญชีผู้ได้รับการคัดเลือก ตำแหน่งบุคลากรทางการศึกษาอื่นตามมาตรา 38 ค.(2) ตำแหน่งที่รับโอนที่ขึ้นบัญชีของหน่วยงานการศึกษา หรือ กศจ. หรือ อ.ก.ค.ศ. ที่  ก.ค.ศ. ตั้ง หรือบัญชีของส่วนราชการนั้น แล้วแต่กรณี ซึ่งรอการบรรจุและแต่งตั้ง
3. หน่วยงานการศึกษาที่ได้รับการแต่งตั้ง ต้องมีจำนวนบุคลากรทางการศึกษาอื่นตามมาตรา 38 ค. (2) ไม่เกินกรอบอัตรากำลังที่ ก.ค.ศ. กำหนด  ทั้งนี้ ตำแหน่งที่จะใช้รับการแต่งตั้ง ต้องเป็นตำแหน่งว่างที่มีอัตราเงินเดือน ที่มิใช่เป็นตำแหน่งที่รอการเลิกหรือยุบ หรือตำแหน่งที่มีเงื่อนไขตามที่ คปร.กำหนด หรือตำแหน่งที่สงวนไว้
4. การเปลี่ยนตำแหน่ง การรับโอน และการรับย้ายต่างกลุ่มตำแหน่ง ไปแต่งตั้งให้ดำรงตำแหน่งประเภทวิชาการ ระดับชำนาญการขึ้นไป จะต้องพิจารณาจากการประเมินบุคคลและผลงาน ตามหลักเกณฑ์และวิธีการที่ ก.ค.ศ. กำหนด
5. การให้ได้รับเงินเดือน ให้ได้รับเงินเดือนเท่าเดิม กรณีที่เงินเดือนสูงกว่าขั้นสูงของระดับที่จะแต่งตั้ง ให้ได้รับเงินเดือนตามหลักเกณฑ์และวิธีการที่ ก.ค.ศ. กำหนด
● อนุมัติหลักเกณฑ์และวิธีการโอน "พนักงานส่วนท้องถิ่นและข้าราชการอื่น" มาบรรจุและแต่งตั้งเป็นข้าราชการครูและบุคลากรทางการศึกษา ตำแหน่ง "บุคลากรทางการศึกษาอื่นตามมาตรา 38 ค. (2)"โดยมีหลักการที่สำคัญ ดังนี้
1. หน่วยงานการศึกษาที่รับโอน ต้องไม่มีบัญชีผู้สอบแข่งขันได้ หรือบัญชีผู้ได้รับคัดเลือก ตำแหน่งบุคลากรทางการศึกษาอื่นตามมาตรา 38 ค.(2) ตำแหน่งที่รับโอนที่ขึ้นบัญชีของหน่วยงานการศึกษา หรือ กศจ. หรือ อ.ก.ค.ศ. ซึ่ง ก.ค.ศ. ตั้ง  หรือบัญชีของส่วนราชการนั้น ซึ่งรอการบรรจุและแต่งตั้ง
2. การพิจารณารับโอน ให้ดำเนินการภายหลังจากการย้ายและการบรรจุและแต่งตั้ง
3. ผู้ขอโอนต้องมีคุณสมบัติตามที่ ก.ค.ศ. กำหนด
4. ผู้ขอโอน ต้องได้รับความยินยอมให้โอน จากผู้มีอำนาจสั่งบรรจุและแต่งตั้งของส่วนราชการหรือหน่วยงานต้นสังกัด กรณีผู้มีอำนาจสั่งบรรจุและแต่งตั้งขององค์กรปกครองส่วนท้องถิ่นใดบริหารงานบุคคลในรูปคณะกรรมการ การโอนต้องได้รับการอนุมัติจากคณะกรรมการฯ
5. ตำแหน่งที่จะใช้รับโอน ต้องเป็นตำแหน่งว่างที่มีอัตราเงินเดือน และมิใช่เป็นตำแหน่งที่รอการเลิกหรือยุบ
6. หน่วยงานการศึกษาที่จะรับโอน ต้องมีจำนวนบุคลากรทางการศึกษาอื่นตามมาตรา 38 ค.(2) ไม่เกินกรอบอัตรากำลังที่ ก.ค.ศ. กำหนด
ทั้งนี้ การรับโอนให้ดำรงตำแหน่งประเภทวิชาการ ระดับชำนาญการขึ้นไป ผู้ขอโอนจะต้องผ่านการประเมินบุคคลและหรือผลงาน ตามหลักเกณฑ์และวิธีการที่ ก.ค.ศ. กำหนด และ ก.ค.ศ. ได้กำหนดมาตรฐานการเปรียบเทียบตำแหน่งระหว่างพนักงานส่วนท้องถิ่น และข้าราชการอื่น กับตำแหน่งข้าราชการครูและบุคลากรทางการศึกษา ตำแหน่งบุคลากรทางการศึกษาอื่น ตามมาตรา 38 ค.(2) ไว้เรียบร้อยแล้ว
● เห็นชอบให้นำหลักเกณฑ์และวิธีการคัดเลือกบุคคลเพื่อบรรจุและแต่งตั้งให้ดำรงตำแหน่งผู้อำนวยการสำนักงานเขตพื้นที่การศึกษา สังกัดสำนักงานคณะกรรมการการศึกษาขั้นพื้นฐาน ตามหนังสือสำนักงาน
ก.ค.ศ. ที่ ศธ 0206.6/ว3 ลงวันที่ 8 มีนาคม 2560 มาใช้เป็นหลักเกณฑ์และวิธีการในการคัดเลือกบุคคล
เพื่อบรรจุและแต่งตั้งให้ดำรงตำแหน่ง "ศึกษาธิการจังหวัด" สังกัดสำนักงานปลัดกระทรวงศึกษาธิการ
โดยอนุโลม
โดยผู้มีสิทธิเข้ารับการคัดเลือกเพื่อบรรจุและแต่งตั้งให้ดำรงตำแหน่งศึกษาธิการจังหวัด ต้องมีคุณสมบัติตามมาตรฐานตำแหน่งศึกษาธิการจังหวัด โดยดำรงตำแหน่งใดตำแหน่งหนึ่งมาแล้ว ดังต่อไปนี้
- ประเภทอำนวยการ ระดับสูง
- ผู้อำนวยการสำนักงานเขตพื้นที่การศึกษา ผู้อำนวยการสำนักงาน กศน.จังหวัด/กทม. ผู้อำนวยการสำนักงานการศึกษาเอกชนจังหวัด
- ประเภทอำนวยการ ระดับต้น มาแล้วไม่น้อยกว่า 1 ปี
- ตำแหน่งอื่นที่ ก.ค.ศ. กำหนด
ซึ่ง ก.ค.ศ. มีมติกำหนดตำแหน่งดังต่อไปนี้ เป็นตำแหน่งอย่างอื่นที่ ก.ค.ศ. กำหนด เพื่อเป็นคุณสมบัติเฉพาะสำหรับตำแหน่ง ดังนี้
- ตำแหน่งประเภทอำนวยการ ระดับต้น และตำแหน่งที่มีวิทยฐานะไม่ต่ำกว่าวิทยฐานะชำนาญการพิเศษรวมกันมาแล้วไม่น้อยกว่า 4 ปี
- ตำแหน่งประเภทอำนวยการ ระดับต้น และตำแหน่งประเภทวิชาการ ระดับตำแหน่งชำนาญการพิเศษ รวมกันมาแล้วไม่น้อยกว่า 4 ปี
- ข้าราชการพลเรือนสามัญ ตำแหน่งที่ ก.พ. เทียบเท่ากับประเภทอำนวยการ ระดับต้น และตำแหน่งประเภทวิชาการ ระดับชำนาญการพิเศษ รวมกันมาแล้วไม่น้อยกว่า 4 ปี
ดรุวรรณ บุญมาก, บัลลังก์ โรหิตเสถียร: สรุป/รายงาน
กลุ่มประชาสัมพันธ์ สำนักงาน ก.ค.ศ.: ถ่ายภาพ

ที่มา : http://www.thaigov.go.th/news/contents/details/6225
