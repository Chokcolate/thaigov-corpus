รัฐบาลไทย-ข่าวทำเนียบรัฐบาล-สรุปการสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ประจำปีงบประมาณ 2560 ครั้งที่ 2/2560 ณ จังหวัดประจวบคีรีขันธ์

วันจันทร์ที่ 20 มีนาคม 2560
สรุปการสัมมนาวิชาการเวทีสำนักงานเศรษฐกิจการคลัง (FPO Forum) ภายใต้โครงการขยายบทบาทสำนักงานเศรษฐกิจการคลังสู่ภูมิภาค ประจำปีงบประมาณ 2560 ครั้งที่ 2/2560 ณ จังหวัดประจวบคีรีขันธ์
ผู้อำนวยการสำนักงานเศรษฐกิจการคลังเปิดการสัมมนาวิชาการเวทีสำนักงานเศรษฐกิจการคลัง (FPO Forum) เมื่อวันที่ 17 มีนาคม 2560 ณ โรงแรม ดี วารี เอ็กเพรส ฮิลล์ไซด์  หัวหิน จังหวัดประจวบคีรีขันธ์
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ได้เปิดการสัมมนาวิชาการเวทีสำนักงานเศรษฐกิจการคลัง (FPO Forum) เมื่อวันที่ 17 มีนาคม 2560 ณ โรงแรม ดี วารี เอ็กเพรส ฮิลล์ไซด์  หัวหิน จังหวัดประจวบคีรีขันธ์ โดยการสัมมนาในครั้งนี้มีวัตถุประสงค์เพื่อเป็นการขยายบทบาทของสำนักงานเศรษฐกิจการคลัง (สศค.) สู่ภูมิภาค และสร้างความรู้ความเข้าใจในบทบาทของ สศค. รวมทั้งนำเสนอนโยบายและมาตรการเศรษฐกิจต่าง ๆ ที่ สศค. ได้ริเริ่มในช่วงที่ผ่านมา เช่น มาตรการภาษีเพื่อส่งเสริมการลงทุนในประเทศ การจัดตั้งกองทุนการออมแห่งชาติ (กอช.) มาตรการสินเชื่อพิโกไฟแนนซ์ (Pico Finance) และโครงการลงทะเบียนผู้มีรายได้น้อย (การลงทะเบียนเพื่อสวัสดิการแห่งรัฐ) เป็นต้น ทั้งนี้ การสัมมนามีผู้เข้าร่วมงานทั้งจากภาครัฐ ภาคเอกชน สถาบันการเงินเฉพาะกิจ ผู้แทนองค์กรการเงินชุมชน สถาบันการศึกษา และประชาชนจากจังหวัดประจวบคีรีขันธ์และจังหวัดใกล้เคียง ได้แก่ ชุมพร เพชรบุรี ราชบุรี สมุทรสงคราม สมุทรสาคร นครปฐม กาญจนบุรี และสุพรรณบุรี รวมประมาณ 300 คน โดยได้รับเกียรติจากนายสมชาย บำรุงทรัพย์ รองผู้ว่าราชการจังหวัดประจวบคีรีขันธ์ กล่าวต้อนรับ ซึ่งได้กล่าวถึงความสำคัญของจังหวัดประจวบคีรีขันธ์ในการเป็นประตูสู่จังหวัดภาคใต้ และเป็นจังหวัดที่อยู่ติดกับชายแดนด้านทิศตะวันตกของประเทศ อีกทั้งมีจุดเด่นด้านแหล่งท่องเที่ยวทางทะเลที่มีชื่อเสียง อาทิ ชายทะเลหัวหิน นอกจากนี้ ยังเป็นเมืองชายแดนติดกับประเทศพม่าทำให้จังหวัดประจวบคีรีขันธ์เป็นศูนย์กลางทางเศรษฐกิจ การค้า การคมนาคม และการท่องเที่ยว
ในช่วงเช้าเป็นการสัมมนาภายใต้หัวข้อ “ประเทศไทย 4.0 โอกาสและความพร้อมของภูมิภาค” โดยมีนายปราโมทย์ เพชรศาสตร์ ที่ปรึกษาสภาอุตสาหกรรมจังหวัดประจวบคีรีขันธ์ นางยุพิน เศรษฐศักดาศิริ หัวหน้ากลุ่มงานส่งเสริมการพัฒนาชุมชน สำนักงานพัฒนาชุมชนจังหวัดประจวบคีรีขันธ์
กรมการพัฒนาชุมชน และนายพงศ์นคร โภชากรณ์ เศรษฐกรชำนาญการพิเศษ สำนักนโยบายภาษี สศค. ร่วมเป็นวิทยากร โดยมีนายนรพัชร์ อัศววัลลภ เศรษฐกรชำนาญการพิเศษ สำนักนโยบายเศรษฐกิจมหภาค สศค. เป็นผู้ดำเนินรายการ สรุปสาระสำคัญได้ ดังนี้
นายพงศ์นคร  โภชากรณ์ กล่าวว่า ประเทศไทยกำลังก้าวจากประเทศไทย 3.0 ไปสู่ประเทศไทย 4.0 ที่ขับเคลื่อนด้วยนวัตกรรมและเทคโนโลยีที่ทันสมัย หรือกล่าวง่าย ๆ ได้ว่า เป็นประเทศที่มีความเจริญ ทันสมัย สวยงาม และน่าอยู่ แต่การจะก้าวสู่ประเทศไทย 4.0 นั้น เราต้องเผชิญหน้ากับ 5 กับดัก ได้แก่ กับดักรายได้
ปานกลาง กับดักขีดความสามารถในการแข่งขัน กับดักการเติบโตที่ไม่สมดุล กับดักความเหลื่อมล้ำเรื้อรัง และกับดักสังคมผู้สูงอายุ ดังนั้น การหลุดพ้นจากกับดักและมุ่งหน้าสู่ความเจริญ ความทันสมัย ความสวยงาม และความน่าอยู่ทั้งในระดับประเทศและภูมิภาคนั้น รัฐบาลจะได้เร่งลงทุนในโครงสร้างพื้นฐาน ได้แก่ ถนน ระบบราง สนามบิน ท่าเรือ รวมถึงอินเตอร์เน็ตหมู่บ้าน โดยเฉพาะภาคตะวันตกถือว่าเป็นภูมิภาคที่มีความพร้อมสูงในอนาคต เนื่องจากเป็นพื้นที่ที่รองรับการลงทุนของรัฐบาลหลายโครงการ นอกจากนี้ รัฐบาลต้องผลักดันอุตสาหกรรมเป้าหมาย ดูแลสิ่งแวดล้อม และที่สำคัญต้องลดความเหลื่อมล้ำ โดยการเพิ่มสวัสดิการให้ผู้มีรายได้น้อยทุกภูมิภาค หากทำให้เป็นภูมิภาค 4.0 ได้ ประเทศไทยจะเป็นประเทศไทย 4.0 ได้อย่างยั่งยืน
นายปราโมทย์ เพชรศาสตร์กล่าวถึง การก้าวเข้าสู่ประเทศไทย 4.0 ของเศรษฐกิจในภูมิภาคว่าควรเน้นการส่งเสริมภาคอุตสาหกรรมที่เป็นเป้าหมาย และมีศักยภาพในการเติบโต โดยประชาชนควรปรับตัวเพื่อประยุกต์การใช้นวัตกรรมในการสร้างมูลค่าเพิ่มให้แก่ผลผลิตซึ่งจำเป็นต้องให้ความสำคัญกับการพัฒนาคน โดยเฉพาะการเน้นการศึกษาและการสร้างผู้ประกอบการเพื่อให้เกิดความเชี่ยวชาญชาญเฉพาะทาง โดยอาศัยการต่อยอดและสร้างมูลค่าเพิ่มจากทรัพยากรที่ประชาชนและผู้ประกอบการในท้องถิ่นมีอยู่แล้วเพื่อพัฒนาเศรษฐกิจตามแนวทางประเทศไทย 4.0
นางยุพิน เศรษฐศักดาศิริกล่าวว่า การขับเคลื่อนประเทศไทยเข้าสู่การเป็นประเทศ 4.0 จำเป็นต้องอาศัยการขับเคลื่อนผ่านแนวทางประชารัฐ โดยยกตัวอย่างกรณีของจังหวัดประจวบคีรีขันธ์ว่าได้มีการจัดตั้งบริษัท ประชารัฐรักสามัคคีประจวบคีรีขันธ์ (วิสาหกิจเพื่อสังคม) จำกัด ทำหน้าที่ให้ความช่วยเหลือดูแลชุมชนใน 3 ด้าน ได้แก่ การเกษตร การแปรรูป และการท่องเที่ยวโดยชุมชน ซึ่งประสบผลสำเร็จอย่างเป็นรูปธรรมในการเพิ่มมูลค่าของสินค้าเกษตรในท้องถิ่น นอกจากนี้ ยังได้เน้นย้ำถึงความสำคัญในการน้อมนำหลักปรัชญาเศรษฐกิจพอเพียงในการขับเคลื่อนและเสริมสร้างความเข้มแข็งทางเศรษฐกิจทั้งในระดับประเทศ และระดับฐานราก ทั้งนี้ ในการพัฒนาประเทศไปสู่การเป็นประเทศไทย 4.0 อย่างมั่นคง มั่งคั่ง และยั่งยืน นั้น จะต้องเกิดจากการผนึกกำลังของทั้ง
3 ภาคส่วน ได้แก่ ภาคการเกษตร ภาคธุรกิจ และภาครัฐ
กล่าวโดยสรุปการสัมมนาวิชาการฯ ในช่วงเช้า ได้แสดงให้เห็นถึงความสำคัญของการก้าวเข้าสู่ประเทศไทย 4.0 ที่ขับเคลื่อนด้วยนวัตกรรมและเทคโนโลยีที่ทันสมัย อย่างไรก็ดี การที่จะก้าวสู่เข้าสู่ระเทศไทย 4.0 นั้น จะต้องก้าวผ่านกับดักทั้ง 5 ได้แก่ กับดักรายได้ปานกลาง กับดักขีดความสามารถในการแข่งขัน กับดักการเติบโตที่ไม่สมดุล กับดักความเหลื่อมล้ำเรื้อรัง และกับดักสังคมผู้สูงอายุให้ได้
ในช่วงบ่ายเป็นการเสวนาในหัวข้อ “รู้ลึก รู้ทัน การเงินฐานราก” ซึ่งเน้นการแลกเปลี่ยนประสบการณ์และให้ความรู้ด้านการเงินระดับฐานรากและกฎหมายที่เกี่ยวข้อง โดยมีวิทยากรผู้ทรงคุณวุฒิ ได้แก่ นายชลังค์ ลอยสูงวงศ์ ผู้อำนวยการสำนักงาน ธ.ก.ส. จังหวัดประจวบคีรีขันธ์ นายอำนวย สุดกระแสร์ ผู้ใหญ่บ้านหนองมะค่า ตำบลหนองตาแต้ม อำเภอปราณบุรี จังหวัดประจวบคีรีขันธ์ ในฐานะปราชญ์ชุมชน และนางสาวเอม เจริญทองตระกูล ผู้อำนวยการส่วนอำนวยการปฏิบัติการแก้ไขปัญหาหนี้สินภาคประชาชน สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง โดยมีนางสุมาพร มานะสันต์ นิติกรชำนาญการ สำนักกฎหมาย สำนักงานเศรษฐกิจการคลัง เป็นผู้ดำเนินรายการ
ในการเสวนาในช่วงบ่าย เป็นการกล่าวถึงบทบาทของกระทรวงการคลังในด้านการเงินฐานราก โดยกระทรวงการคลังได้จัดทำแผนพัฒนาระบบการเงินภาคประชาชน พ.ศ. 2560 - 2564 ซึ่งจะเป็นการกำหนดทิศทางในการพัฒนาระบบการเงินระดับฐานรากและกำหนดหน่วยงานที่รับผิดชอบอย่างชัดเจน เพื่อสร้างความเข้มแข็งให้เศรษฐกิจชุมชนและบูรณาการการทำงานร่วมกันของหน่วยงานต่าง ๆ ที่เกี่ยวข้อง นอกจากนี้ กระทรวงการคลังได้ร่วมกับหน่วยงานภาคีประกาศเจตนารมณ์ในการขจัดหนี้นอกระบบให้เป็นศูนย์ตามแนวทางการแก้ไขปัญหาหนี้นอกระบบอย่างบูรณาการและยั่งยืน ใน 5 มิติ ได้แก่ 1. การดำเนินการอย่างจริงจังกับเจ้าหนี้นอกระบบ 2. เพิ่มช่องทางการเข้าถึงสินเชื่อในระบบ 3. ลดภาระหนี้นอกระบบโดยการไกล่เกลี่ยประนอมหนี้ 4. เพิ่มศักยภาพของลูกหนี้นอกระบบ และ 5. สนับสนุนการดำเนินงานแก้ไขปัญหาหนี้นอกระบบของหน่วยงานภาครัฐและองค์กรการเงินชุมชนที่เกี่ยวข้อง ทั้งนี้ กระทรวงการคลังได้เพิ่มช่องทางการเข้าถึงแหล่งเงินทุนในระบบเพิ่มขึ้น โดยการอนุญาตให้มีการประกอบธุรกิจการให้สินเชื่อรายย่อยประเภทใหม่ ได้แก่ สินเชื่อรายย่อยระดับจังหวัดภายใต้การกำกับ (สินเชื่อพิโกไฟแนนซ์) และสินเชื่อรายย่อยเพื่อการประกอบอาชีพภายใต้การกำกับ (สินเชื่อนาโนไฟแนนซ์)
นายอำนวย สุดกระแสร์ได้กล่าวถึงประสบการณ์ในการปลูกฝังวิถีเศรษฐกิจพอเพียงให้กับชาวบ้านหนองมะค่า โดยเริ่มจากการจัดทำแผนแม่บทชุมชน นำไปสู่การร่วมลงหุ้นหรือรวมกลุ่มการออม และกลุ่มอาชีพต่าง ๆ การจัดตั้งร้านค้าชุมชน จัดตั้งกองทุนข้าวสาร การลดการใช้สารเคมีในการทำเกษตรกรรม เพื่อ
การพึ่งพาตนเอง ลดรายจ่าย เพิ่มรายได้ แก้ไขปัญหาหนี้สินของสมาชิก ตลอดจนจัดให้มีกิจกรรมเพื่อสังคมในด้านอื่น ๆ นอกจากนี้ ยังได้รับการสนับสนุนจาก ธ.ก.ส. จัดตั้งศูนย์เรียนรู้เพื่อการพัฒนาเศรษฐกิจพอเพียงต้นแบบ โดยปัจจุบันมีผู้สนใจศึกษาดูงานของศูนย์เป็นจำนวนมาก
นายชลังค์ ลอยสูงวงศ์กล่าวถึงบทบาทของ ธ.ก.ส. ในการสร้างการเติบโตและความมั่นคงของเศรษฐกิจฐานราก โดยมีเป้าหมายที่จะส่งเสริมให้ชุมชนเป็นศูนย์กลางในการพัฒนาอย่างสมดุลและยั่งยืนทั้งด้านเศรษฐกิจ สังคม และสิ่งแวดล้อม ทั้งนี้ ธ.ก.ส. ได้เข้าไปเป็นพี่เลี้ยงในการพัฒนาเกษตรกรและเครือข่าย และสร้างมูลค่าเพิ่มทางการตลาดสำหรับผลผลิตการเกษตรของชุมชน  รวมทั้งสร้างโอกาสการเข้าถึงแหล่งเงินทุนให้กับชุมชนและประชาชนฐานราก และล่าสุดได้จัดให้มีผลิตภัณฑ์สินเชื่อรายย่อยเพื่อใช้จ่ายฉุกเฉินเพื่อป้องกันและแก้ไขปัญหาหนี้นอกระบบขึ้นโดยเฉพาะอีกด้วย
กล่าวโดยสรุป การสัมมนาวิชาการฯ ในช่วงบ่ายชี้ให้เห็นถึงความสำคัญของการสร้างความเข้มแข็งให้กับเศรษฐกิจชุมชนและระบบการเงินฐานราก โดยรัฐบาลได้ร่วมกับธนาคารของรัฐ และผู้นำชุมชน เพื่อยกระดับคุณภาพชีวิตให้ประชาชนมีศักยภาพทางการเงินที่มั่นคงและยั่งยืน โดยน้อมนำหลักปรัชญาเศรษฐกิจพอเพียงมาเป็นแนวทางในการดำเนินงานต่อไป
สำนักงานเศรษฐกิจการคลัง
โทร 02 273 – 9020 ต่อ 3253, 3235
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/2488
