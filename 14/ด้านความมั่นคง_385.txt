รัฐบาลไทย-ข่าวทำเนียบรัฐบาล-มหาดไทย ติวเข้มข้าราชการรุ่นใหม่ น้อมนำพระบรมราโชวาท เป็นหลักปฏิบัติ ยึดมั่นผลประโยชน์สุขส่วนรวมเป็นสำคัญ

วันพุธที่ 1 พฤศจิกายน 2560
มหาดไทย ติวเข้มข้าราชการรุ่นใหม่ น้อมนำพระบรมราโชวาท เป็นหลักปฏิบัติ ยึดมั่นผลประโยชน์สุขส่วนรวมเป็นสำคัญ
มหาดไทย ติวเข้มข้าราชการรุ่นใหม่ น้อมนำพระบรมราโชวาท เป็นหลักปฏิบัติ
ยึดมั่นผลประโยชน์สุขส่วนรวมเป็นสำคัญ
วันนี้ (1 พ.ย. 60) เวลา 10.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายบุญธรรม เลิศสุขีเกษม รองปลัดกระทรวงมหาดไทย เป็นประธานพิธีเปิดการศึกษาอบรมหลักสูตร “การเป็นข้าราชการที่ดี” รุ่นที่ 46 ซึ่งจัดโดย สถาบันดำรงราชานุภาพ กระทรวงมหาดไทย เพื่อฝึกอบรมและพัฒนาข้าราชการของกระทรวงมหาดไทยและข้าราชการที่อยู่ระหว่างทดลองปฏิบัติหน้าที่ราชการ ให้ทราบถึงระเบียบแบบแผนของทางราชการและการเป็นข้าราชการที่ดี โดยมีผู้เข้ารับการอบรม จำนวน 100 คน ประกอบด้วย ข้าราชการในสังกัดสำนักงานปลัดกระทรวงมหาดไทย กรมที่ดิน กรมโยธาธิการและผังเมือง กรมป้องกันและบรรเทาสาธารณภัย กรมส่งเสริมการปกครองท้องถิ่น และ กระทรวงวิทยาศาสตร์และเทคโนโลยี ใช้ระยะเวลาการอบรม จำนวน 10 วัน ในระหว่างวันที่ 1–10 พฤศจิกายน 2560 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ รองปลัดกระทรวงมหาดไทย ได้กล่าวแสดงความยินดีกับข้าราชการที่ได้รับการบรรจุเข้าปฏิบัติราชการในสังกัดกระทรวงมหาดไทย และ กระทรวงวิทยาศาสตร์และเทคโนโลยี พร้อมทั้งได้มอบโอวาทให้แก่ผู้เข้ารับการอบรม โดยกล่าวว่า การเป็น “ข้าราชการ” จะต้องเป็นผู้ที่มีความรู้ความเข้าใจในบทบาทหน้าที่และความสำคัญของงานราชการที่มีต่อแผ่นดิน และเมื่อก้าวเข้าสู่การเป็นข้าราชการ สิ่งที่เราทุกคนต้องคำนึงถึงคือบริบทในหน้าที่การงานและความรับผิดชอบ วิถีปฏิบัติ วิธีคิด รู้จักนำเทคโนโลยีและนวัตกรรมสมัยใหม่มาปรับใช้ เพื่อให้ก้าวทันต่อการเปลี่ยนแปลงของโลก และที่สำคัญจะต้องก้าวเดินในเส้นทางที่ถูกต้อง มีอุดมการณ์ในการทำงาน และครองตนเป็นข้าราชการที่ดี
มีคุณธรรมจริยธรรม มีความซื่อสัตย์สุจริต และปฏิบัติงานโดยยึดหลักกฎหมาย กฎ ระเบียบ และยึดถือประโยชน์ของส่วนรวมเป็นสิ่งสำคัญ
นอกจากนี้ ได้เน้นย้ำหลักการทำงานเพื่อให้ข้าราชการผู้เข้ารับการอบรมได้นำไปปฏิบัติ คือ การรู้จักครองตน ครองคน และครองงาน คือต้องรู้จักงานในหน้าที่และทำงานเชิงรุก มีความรู้ความเข้าใจในงานต่างๆ ทั้งในส่วนของหน้าที่ตนเองและหน่วยงาน โดยเฉพาะกฎหมาย ระเบียบ และขั้นตอนการปฏิบัติที่เกี่ยวข้องกับหน้าที่ที่ได้รับมอบหมาย ขอให้มีความมุ่งมั่นตั้งใจในการทำงาน และหมั่นพัฒนาตนเองอย่างต่อเนื่อง รู้จักเรียนรู้งานจากผู้บังคับบัญชาและเพื่อนร่วมงานที่มีประสบการณ์ เพื่อให้การทำงานมีประสิทธิภาพและประสบผลสำเร็จ รู้จักผิดชอบชั่วดี มีจิตใจโอบอ้อมอารี และมีความอ่อนน้อมถ่อมตน และพร้อมบริการประชาชนด้วยใจ ด้วยความเท่าเทียมกัน ดั่งพระโอวาทของสมเด็จพระเจ้าบรมวงศ์เธอ กรมพระยาดำรงราชานุภาพ ที่กล่าวว่า “ข้าราชการมิใช่อภิสิทธิ์ชน หากแต่จะต้องบำเพ็ญตนให้เป็นแบบอย่างของคนดีแก่สังคม”
รองปลัดกระทรวงมหาดไทย กล่าวเพิ่มเติมว่า ขอให้ข้าราชการใหม่ทุกท่านได้น้อมนำพระบรมราโชวาทและหลักการทรงงาน มาเป็นหลักในการคิดและปฏิบัติเพื่อให้การทำงานบรรลุตามเป้าหมาย และเป็นแบบอย่างที่ดี ตลอดจนมีการปรับตัวให้เข้ากับสภาวะสังคมที่เปลี่ยนแปลงไป โดยรู้จักการเรียนรู้ การดู และการฟัง พร้อมทั้งรู้จักนำเทคโนโลยีสมัยใหม่มาปรับใช้ให้เท่าทันยุคปัจจุบัน และต้องมีการพัฒนาตนอย่างต่อเนื่อง เพื่อให้มีความรู้ความสามารถในการปฏิบัติงานได้อย่างมีประสิทธิภาพ และเกิดผลสัมฤทธิ์ของงาน เพื่อประโยชน์ต่อประเทศชาติ และประโยชน์สุขของประชาชนต่อไป

ที่มา : http://www.thaigov.go.th/news/contents/details/7732
