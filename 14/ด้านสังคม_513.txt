รัฐบาลไทย-ข่าวทำเนียบรัฐบาล-กระทรวงดิจิทัลฯ ย้ำกำหนดจุดติดตั้ง “เน็ตประชารัฐ” ร่วมกับผู้นำชุมชนทุกหมู่บ้านเป้าหมาย เน้นการใช้ทั่วถึงเกิดประโยชน์สูงสุด

วันอังคารที่ 8 สิงหาคม 2560
กระทรวงดิจิทัลฯ ย้ำกำหนดจุดติดตั้ง “เน็ตประชารัฐ” ร่วมกับผู้นำชุมชนทุกหมู่บ้านเป้าหมาย เน้นการใช้ทั่วถึงเกิดประโยชน์สูงสุด
กระทรวงดิจิทัลฯ
กระทรวงดิจิทัลฯ ย้ำ การกำหนดจุดติดตั้งเน็ตประชารัฐและบริการ Wi-Fi เพื่อประชาชนในโครงการฯ มอบหมายทีโอทีลงพื้นที่หารือกับผู้นำแต่ละชุมชน เน้นจุดศูนย์กลางของคนในพื้นที่ให้ทุกคนในชุมชนได้ใช้งานอินเทอร์เน็ตอย่างทั่วถึง และเกิดประโยชน์สูงสุด ส่วนค่าบริการสำหรับประชาชนที่ต้องการซื้ออินเทอร์เน็ตใช้ส่วนตัวนั้น อยู่ระหว่างประสานกับสำนักงาน กสทช. ในการกำหนดค่าบริการ ยืนยันราคาต่ำกว่าการใช้อินเทอร์เน็ตทั่วไป แต่คุณภาพทัดเทียมกัน
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวงฯ เปิดเผยว่า โครงการยกระดับโครงสร้างพื้นฐานโทรคมนาคมเพื่อขับเคลื่อนเศรษฐกิจของประเทศ หรือ เน็ตประชารัฐ เป็นโครงการขยายการให้บริการอินเทอร์เน็ตความเร็วสูงผ่านโครงข่ายเคเบิลใยแก้ว (Fiber Optic) ไปสู่หมู่บ้านที่มีการให้บริการโทรคมนาคมพื้นฐานยังไม่ทั่วถึง และไม่มีศักยภาพเชิงพาณิชย์ โดยในโครงการฯ ได้จัดให้มีบริการอินเทอร์เน็ต ไร้สาย (Wi-Fi) แบบไม่คิดค่าใช้จ่าย ซึ่งการให้บริการผ่านโครงข่าย Fiber Optic จะทำให้ประชาชนสามารถใช้บริการอินเทอร์เน็ตที่มีความเร็วสูง มีเสถียรภาพในการใช้งาน และประชาชนสามารถใช้บริการ Wi-Fi ผ่านอุปกรณ์ต่างๆ เช่น คอมพิวเตอร์ และอุปกรณ์สื่อสารไร้สายอื่นๆ ได้แก่ โทรศัพท์มือถือ หรือ แท็บเล็ต เป็นต้น ทั้งนี้ การดำเนินโครงการเน็ตประชารัฐได้กำหนดการขยายโครงข่ายให้ครอบคลุม 24,700 หมู่บ้าน ให้แล้วเสร็จในเดือนธันวาคม 2560 ซึ่งเมื่อดำเนินการแล้วเสร็จจะสามารถรองรับการขยายเครือข่ายอินเทอร์เน็ตต่อไปได้ในอนาคต
สำหรับโครงข่าย Fiber Optic ที่สร้างขึ้นในโครงการเน็ตประชารัฐเป็นโครงข่ายแบบเปิด (Open Access Network) รองรับผู้ให้บริการรายต่างๆ สามารถเข้ามาร่วมใช้งานได้ เพื่อให้เกิดการบูรณาการการใช้งานทรัพยากรสื่อสาร ลดปัญหาความซ้ำซ้อนในการลงทุน ตลอดจนเป็นการส่งเสริมการแข่งขันในตลาดของผู้ประกอบการในส่วนบริการปลายทาง (Last Mile Access) ทั้งแบบใช้สายและไร้สาย
นอกจากนี้ โครงการเน็ตประชารัฐเป็นการดำเนินการในพื้นที่ที่ไม่มีศักยภาพเชิงพาณิชย์และมีการให้บริการโทรคมนาคมพื้นฐานที่ยังมีไม่ทั่วถึง ในส่วนของการกำหนดจุดติดตั้งนั้น กระทรวงดิจิทัลฯ ได้ร่วมกับสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (สำนักงาน กสทช.) ในการพิจารณาความเหมาะสมของพื้นที่เป้าหมาย และเพื่อให้เกิดประโยชน์สูงสุดต่อประชาชน การคัดเลือกจุดติดตั้ง บริษัท ทีโอที จำกัด (มหาชน) ได้มีการสอบถามและหารือร่วมกับผู้นำชุมชนของแต่ละหมู่บ้านในการกำหนดจุดติดตั้ง เพื่อให้แน่ใจว่าเป็นสถานที่ที่ประชาชนสามารถใช้บริการได้สะดวก เช่น โรงเรียน โรงพยาบาล ศาลาประชาคม ที่ทำการหมู่บ้าน สถานที่ราชการ วัด เป็นต้น อีกทั้ง กระทรวงดิจิทัลฯ ได้มีการลงพื้นที่จริงเพื่อพิจารณาความเหมาะสมของพื้นที่ติดตั้ง พร้อมกำกับติดตามการดำเนินโครงการเพื่อให้การดำเนินงานเป็นไปตามเป้าหมาย รวมถึงมีการประชาสัมพันธ์ให้ความรู้ แนะนำการใช้งาน รับฟังความเห็นของประชาชนผู้ใช้บริการในพื้นที่ควบคู่กันอย่างต่อเนื่อง และเมื่อดำเนินการแล้วเสร็จจะส่งเสริมให้มีการขยายบริการดิจิทัลในด้านต่างๆ ไปสู่พื้นที่ ได้แก่ การส่งเสริมด้านอาชีพ การสร้างรายได้ การค้าขายออนไลน์ การให้บริการด้านการศึกษา ด้านการสาธารณสุข ด้านการเกษตร และด้านอื่นๆ ที่รัฐจะจัดให้มี ประกอบกับการประชาสัมพันธ์ การสร้างทักษะความเข้าใจและใช้เทคโนโลยีดิจิทัล
ในส่วนของการให้บริการ Wi-Fi หมู่บ้านละ 1 จุด ในโครงการเน็ตประชารัฐ เป็นการให้บริการแบบไม่คิดค่าใช้จ่าย สำหรับกรณีที่ประชาชนต้องการสั่งซื้อบริการอินเทอร์เน็ตเพื่อใช้ส่วนตัวนั้น กระทรวงดิจิทัลฯ อยู่ระหว่างการประสานงานกับสำนักงาน กสทช. ในการกำหนดอัตราค่าบริการ ซึ่งจะถูกกว่าที่มีการให้บริการอยู่ทั่วไป ประชาชนสามารถจ่ายได้ภายใต้การบริการที่มีคุณภาพบนข่ายสาย FTTx ที่มีความรวดเร็วและมีเสถียรภาพมากกว่าการใช้บนเครือข่ายไร้สาย
อย่างไรก็ดี กระทรวงดิจิทัลฯ ได้เล็งเห็นความสำคัญผลสัมฤทธิ์ของโครงการดังกล่าว ซึ่งไม่ใช่เพียงแค่มีโครงข่ายสาย FTTx ไปยังหมู่บ้านเป้าหมาย ทั้ง 24,700 แห่ง เท่านั้น แต่รัฐบาลต้องการให้ประชาชนที่อยู่ห่างไกลได้มีความเป็นอยู่ที่ดีขึ้น สามารถใช้อินเทอร์เน็ตเป็นช่องทางการทำมาหากิน ลดความเหลื่อมล้ำในเรื่องต่างๆ จึงได้มีแผนการประชาสัมพันธ์ให้ความรู้ แนะนำการใช้งาน ส่งเสริมให้มีการขยายบริการดิจิทัลในด้านต่างๆ ไปสู่พื้นที่ห่างไกล รวมทั้งยังเปิดรับฟังความเห็นของประชาชนผู้ใช้บริการ เพื่อส่งเสริมให้เกิดการใช้งานได้จริงและเกิดประโยชน์สูงสุดในอนาคตอีกด้วย ทั้งนี้ หากมีข้อสงสัยสามารถตรวจสอบข้อมูลเพิ่มเติมได้ที่เว็บไซต์ www.netpracharat.com หรือ www.facebook.com/netpracharat หรือสอบถามรายละเอียดเพิ่มเติมได้ที่ศูนย์บริการข้อมูลภาครัฐเพื่อประชาชน (Government Contact Center : GCC) โทร 1111 กด 88 ได้ทุกวันตลอด 24 ชั่วโมง
*****************************

ที่มา : http://www.thaigov.go.th/news/contents/details/5784
