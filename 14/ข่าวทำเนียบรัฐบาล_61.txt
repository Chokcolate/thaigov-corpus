รัฐบาลไทย-ข่าวทำเนียบรัฐบาล-นรม. เป็นประธานในพิธีลงนามบันทึกข้อตกลงและมอบนโยบายการบูรณาการความร่วมมือการพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ)

วันศุกร์ที่ 31 มีนาคม 2560
นรม. เป็นประธานในพิธีลงนามบันทึกข้อตกลงและมอบนโยบายการบูรณาการความร่วมมือการพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ)
พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดลงนามบันทึกข้อตกลงและมอบนโยบายการบูรณาการความร่วมมือ การพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ)
วันนี้ (30 มีนาคม 2560) เวลา 09.30 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์ จันทร์โอชา นายกรัฐมนตรี เป็นประธานในพิธีเปิดลงนามบันทึกข้อตกลงและมอบนโยบายการบูรณาการความร่วมมือ การพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ) ระหว่างรัฐมนตรีฯ 4 กระทรวง ได้แก่ กระทรวงการพัฒนาสังคมและความมั่นคงของมนุษย์ กระทรวงมหาดไทย กระทรวงศึกษาธิการ และกระทรวงสาธารณสุข โดยมี พลอากาศเอกประจิน จั่นตอง พลเรือเอกณรงค์ พิพัฒนาศัย รองนายกรัฐมนตรี เป็นสักขีพยาน และมีผู้บริหารระดับสูงทั้งส่วนกลางและภูมิภาคจาก 4 กระทรวง ดังกล่าว อาทิ ปลัดกระทรวง ผู้ว่าราชการจังหวัด ผู้แทนองค์กรปกครองส่วนท้องถิ่น ผู้แทนภาคประชาชน และสื่อมวลชนร่วมงานจำนวน 500 คน
ทั้งนี้ พลเรือเอกณรงค์ พิพัฒนาศัย รองนายกรัฐมนตรี กล่าวรายงานว่า การลงนามในบันทึกข้อตกลง
ครั้งนี้ ของทั้ง 4 กระทรวงดังกล่าว ได้ร่วมกันขับเคลื่อนยุทธศาสตร์การพัฒนาคนตลอดช่วงชีวิต ในกลุ่มเด็กปฐมวัยและผู้สูงอายุ ตามแผนยุทธศาสตร์ชาติ 20 ปี แผนยุทธศาสตร์ประเทศด้านสาธารณสุข และยุทธศาสตร์ประเทศไทย 4.0 เพื่อรองรับการเป็นสังคมสูงอายุ และเพื่อความสมดุลของประชากรในวัยต่าง ๆ ที่มีผู้สูงอายุเพิ่มขึ้นอย่างรวดเร็ว จำนวนร้อยละ 20 ของประชากรทั้งประเทศ ขณะที่กลุ่มวัยเด็กและกลุ่มวัยทำงานที่ต้องดูแลผู้สูงอายุมีแนวโน้มลดจำนวนลง จึงมีปัญหาเด็กเกิดน้อยด้อยคุณภาพ ส่งผลกระทบต่อประชากรวัยทำงานที่เป็นกำลังหลักในการขับเคลื่อนเศรษฐกิจของประเทศในอนาคต จึงเป็นนโยบายรัฐบาลที่สำคัญในการขับเคลื่อนและตั้งเป้าหมาย “เด็กไทยเติบใหญ่มีคุณภาพ ผู้สูงวัยเป็นหลักชัยของสังคม มู่งสู่ประเทศไทย 4.0”
หลังจากนั้น นายกรัฐมนตรีได้ร่วมยืนเป็นสักขีพยานในพิธีลงนามบันทึกข้อตกลงฯ บนเวทีพร้อมด้วย
พลอากาศเอกประจิน จั่นตอง และพลเรือเอกณรงค์ พิพัฒนาศัย รองนายกรัฐมนตรี โดยมีรัฐมนตรีว่าการกระทรวงทั้ง 4 กระทรวงดังกล่าวยืนประจำแท่นบนเวทีพร้อมลงนามบันทึกข้อตกลงฯ โดยพร้อมเพรียงกัน
โอกาสนี้ นายกรัฐมนตรีได้กล่าวมอบนโยบายในการดำเนินงานฯ ว่า ประเทศไทยได้เข้าสู่สังคมผู้สูงอายุ โดยจะมีประชากรในวัยแรงงานในปี 2560 มีน้อยกว่าผู้สูงอายุ ซึ่งมาจากหลายปัจจัย เช่น การลดลงของภาวะเจริญพันธุ์อย่างรวดเร็ว ทำให้สัดส่วนประชากรผู้สูงอายุเพิ่มมากขึ้นอย่างต่อเนื่อง รัฐบาลจึงมุ่งเน้นที่จะเตรียมความพร้อมในด้านต่าง ๆ เพื่อรับมือกับแผนยุทธศาสตร์ชาติ 20 ปี แผนยุทธศาสตร์ประเทศด้านสาธารณสุข และยุทธศาสตร์ประเทศไทย 4.0 โดยเน้นการพัฒนาศักยภาพของประชาชนตลอดช่วงชีวิตตั้งแต่ยังอยู่ในครรภ์มารดาจนกระทั่งเข้าสู่วัยผู้สูงอายุ ขณะเดียวกันในกลุ่มวัยเด็กปฐมวัยจะร่วมกันพัฒนาให้เป็นเด็กไทย 4.0 โดยมีทักษะ 4H คือ Heart จิตใจดี มีวินัย Head เก่งคิดวิเคราะห์เป็น Hand ใฝ่เรียนรู้ มีทักษะ
และ Health มีสุขอนามัยดี และแข็งแรง โดยการลงนามความร่วมมือครั้งนี้ จะเป็นส่วนหนึ่งของมาตรการสำคัญของรัฐบาลที่จะมุ่งพัฒนาประเทศให้มีความมั่นคงอย่างยั่งยืน ด้วยการมีประชาชนที่มีคุณภาพ
ทั้งนี้ นายกรัฐมนตรีได้กล่าวย้ำถึง การขับเคลื่อนเพื่อการดำเนินงานพัฒนาคนตลอดช่วงชีวิต โดยในปีนี้รัฐบาล ได้เริ่มต้นที่กลุ่มเด็กปฐมวัยแลผู้สูงอายุก่อน จากนั้นจะเป็นการทำงานร่วมกันของกระทรวงที่เกี่ยวข้อง ทั้งในระดับนโยบายและระดับปฏิบัติอย่างเป็นรูปธรรม ซึ่งจะรวมถึงการขยายการประสานความร่วมมือไปยังหน่วยงานและองค์กรภาคเอกชนที่เกี่ยวข้อง โดยได้รับการส่งเสริมและสนับสนุนจากประชาชนทุกภาคส่วนอีกด้วย        ในตอนท้ายของการกล่าวมอบนโยบายฯ นายกรัฐมนตรีได้กล่าวขอบคุณรองนายกรัฐมนตรี รัฐมนตรี ปลัดกระทรวง และเจ้าหน้าที่ทุกคน ทั้งระดับผู้บริหารและผู้ปฏิบัติงาน ที่ได้ร่วมมือร่วมใจกันทำงานครั้งนี้อย่างเต็มที่ซึ่งถือได้ว่า เป็นจุดเริ่มต้นสำคัญในการพัฒนาเด็กไทยให้มีศักยภาพเพื่อเป็นทั้งคนเก่งและคนดีของชาติและมุ่งสู่ประเทศไทย 4.0 ภายในปี 2564
หลังจากที่นายกรัฐมนตรีกล่าวมอบนโยบายฯ แล้ว นายกรัฐมนตรีได้เดินเยี่ยมชมนิทรรศการของทั้ง 4 กระทรวงฯ ณ บริเวณโถงกลาง ตึกสันติไมตรี พร้อมได้กล่าวทักทายเด็กปฐมวัยที่มาร่วมงานซึ่งมาจากสถาบันพัฒนาอนามัยเด็กแห่งชาติ สังกัดกรมอนามัย กระทรวงสาธารณสุข พร้อมได้ถ่ายภาพเป็นที่ระลึกร่วมกับคณะครูและผู้ปกครองเด็กเหล่านั้น ด้วยอัธยาศัยอันดี
ซึ่งสร้างความประทับใจแก่ผู้มาร่วมงานฯ เป็นอย่างยิ่ง
......................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2767
