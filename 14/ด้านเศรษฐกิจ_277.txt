รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดการเดินรถโดยสารประจำทางหมวด 1 จังหวัดขอนแก่น สาย 24 สถานีขนส่งผู้โดยสารจังหวัดขอนแก่นแห่งที่ 3 – ท่าอากาศยานขอนแก่น

วันพฤหัสบดีที่ 27 เมษายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดการเดินรถโดยสารประจำทางหมวด 1 จังหวัดขอนแก่น สาย 24 สถานีขนส่งผู้โดยสารจังหวัดขอนแก่นแห่งที่ 3 – ท่าอากาศยานขอนแก่น
และได้ร่วมการเดินรถรอบปฐมฤกษ์ เมื่อวันที่ 23 เมษายน 2560 ณ ท่าอากาศยานขอนแก่น
นายอาคม  เติมพิทยาไพสิฐ กล่าวว่า กระทรวงคมนาคมมีนโยบายในการพัฒนาโครงสร้างพื้นฐานด้านคมนาคมขนส่ง และสิ่งอำนวยความสะดวก เพื่อรองรับความต้องการและพฤติกรรมการบริโภคของประชาชนที่เปลี่ยนแปลงไป โดยพัฒนาโครงข่ายการคมนาคมขนส่งให้มีความเชื่อมโยง การเปิดให้บริการขนส่งผู้โดยสารด้วยรถโดยสารประจำทางสายที่ 24 ระหว่างสถานีขนส่งผู้โดยสารจังหวัดขอนแก่น แห่งที่ 3 – ท่าอากาศยานขอนแก่น ถือเป็นส่วนหนึ่งของการพัฒนาโครงข่ายการคมนาคมขนส่งตามนโยบายกระทรวงคมนาคม โดยการเชื่อมโยงการเดินทางของระบบการขนส่งสาธารณะที่มีอยู่ในพื้นที่ ทำให้ประชาชนทุกกลุ่มเข้าถึงได้อย่างต่อเนื่องและเป็นทางเลือกในการเดินทางของประชาชนจังหวัดขอนแก่นและนักท่องเที่ยวทั้งชาวไทยและต่างประเทศ ที่จะได้ใช้บริการรถสาธารณะที่ได้มาตรฐาน มีความสะดวก รวดเร็ว และปลอดภัย
รถโดยสารประจำทางสายที่ 24 ระหว่างสถานีขนส่งผู้โดยสารจังหวัดขอนแก่นแห่งที่ 3 – ท่าอากาศยานขอนแก่น เป็นการให้บริการประชาชนในการเดินทางเชื่อมต่อระหว่างท่าอากาศยานขอนแก่น สถานีขนส่งผู้โดยสารขอนแก่นทั้ง 3 แห่ง ศูนย์การค้า และชุมชนเมืองในตัวจังหวัด โดยบริษัท ขอนแก่นซิตี้บัส จำกัด ได้รับอนุญาตให้ทำการเดินรถโดยสารปรับอากาศ มีระบบติดตามตัวรถ (GPS) บริการ Wi-Fi ระบบกล้องวงจรปิดในตัวรถ สามารถสืบค้นตำแหน่งรถ และตัวตนของพนักงานขับรถที่ให้บริการได้

ที่มา : http://www.thaigov.go.th/news/contents/details/3331
