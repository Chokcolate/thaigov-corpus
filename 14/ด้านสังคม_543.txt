รัฐบาลไทย-ข่าวทำเนียบรัฐบาล-พม. จัดทำคู่มือฉบับแรกของประเทศไทย สำหรับการปฏิบัติงานเบื้องต้นของล่ามแปลภาษา โดยมุ่งเพิ่มประสิทธิภาพในการให้ความคุ้มครองช่วยเหลือผู้เสียหายจากการค้ามนุษย์

วันพฤหัสบดีที่ 17 สิงหาคม 2560
พม. จัดทำคู่มือฉบับแรกของประเทศไทย สำหรับการปฏิบัติงานเบื้องต้นของล่ามแปลภาษา โดยมุ่งเพิ่มประสิทธิภาพในการให้ความคุ้มครองช่วยเหลือผู้เสียหายจากการค้ามนุษย์
พม. จัดทำคู่มือฉบับแรกของประเทศไทย สำหรับการปฏิบัติงานเบื้องต้นของล่ามแปลภาษา โดยมุ่งเพิ่มประสิทธิภาพในการให้ความคุ้มครองช่วยเหลือผู้เสียหายจากการค้ามนุษย์
วันนี้ (16 ส.ค. 60) นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต  ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวว่า กระทรวงการพัฒนาสังคมและความมั่นคงของมนุษย์ ในฐานะที่เป็นหน่วยงานหลักในการให้ความคุ้มครองผู้เสียหาย  จากการค้ามนุษย์ และได้ให้ความสำคัญกับการเพิ่มประสิทธิภาพของกระบวนการให้ความคุ้มครองผู้เสียหายจากการค้ามนุษย์ ซึ่ง “ล่าม” เป็นวิชาชีพหนึ่งในทีมสหวิชาชีพที่มีความสำคัญกับการทำงานร่วมกับผู้เสียหายจากการค้ามนุษย์ โดยทางกระทรวง พม. ได้จัดฝึกอบรมล่ามสำหรับการช่วยเหลือคุ้มครองผู้เสียหายจากการค้ามนุษย์ เป็นประจำทุกปี ตั้งแต่ปี พ.ศ. 2555 – 2560 เพื่อเพิ่มจำนวนล่ามให้เพียงพอกับการปฏิบัติงาน ซึ่งปัจจุบันมีล่ามที่ผ่านการประเมินตามหลักเกณฑ์และขึ้นทะเบียน จำนวนทั้งสิ้น 251 คน
นายไมตรี กล่าวต่อไปว่า “ล่าม” มีความสำคัญในทุกขั้นตอนของการคุ้มครองสวัสดิภาพผู้เสียหายจากการค้ามนุษย์ตั้งแต่การคัดกรองข้อมูลเบื้องต้น การเข้าช่วยเหลือเพื่อให้พ้นจากสถานการณ์ที่ผู้เสียหายเดือดร้อนการคัดแยกผู้เสียหายจากการค้ามนุษย์ การให้ความช่วยเหลือทางกฎหมาย การส่งต่อเข้ารับบริการในสถานคุ้มครอง การเยียวยาฟื้นฟูสภาพร่างกายจิตใจและสังคม ตลอดจนการส่งกลับและคืนสู่สังคม ซึ่งทำงานร่วมกับสหวิชาชีพ       โดยคำนึงถึงประโยชน์สูงสุดของผู้เสียหายจากการค้ามนุษย์เป็นสำคัญ ดังนั้น การปฏิบัติงานของล่ามจำเป็นต้องทำงานแบบมืออาชีพ โดยมีหลักการและจรรยาบรรณทางวิชาชีพ สามารถดำเนินงานได้บรรลุตามวัตถุประสงค์ของการคุ้มครอง คือ ความปลอดภัยและประโยชน์สูงสุดของผู้เสียหายจากการค้ามนุษย์ พร้อมให้ได้รับบริการอย่างมีคุณค่าและศักดิ์ศรีความเป็นมนุษย์
“ทั้งนี้ เพื่อให้ล่ามสามารถปฏิบัติงานได้อย่างมีประสิทธิภาพ กระทรวง พม. จึงได้จัดทำคู่มือแนวทางการปฏิบัติงานเบื้องต้นสำหรับล่าม ซึ่งเป็นคู่มือเล่มแรกของประเทศไทย และเป็นส่วนหนึ่งของความพยายามของกระทรวง พม. ในการสร้างมาตรฐานการให้บริการล่ามแปลภาษา เพื่อการคุ้มครองผู้เสียหายจากการค้ามนุษย์ ซึ่งนับเป็นมิติใหม่ในการจัดการศึกษาและฝึกอบรมสำหรับวิชาชีพล่าม และการทำงานคุ้มครองช่วยเหลือกลุ่มเป้าหมายในการจัดสวัสดิการสังคม โดยคาดหวังว่า ผู้ปฏิบัติงานล่ามและผู้ที่ต้องทำงานเกี่ยวข้องกับล่าม สามารถนำไปใช้ประโยชน์จากคู่มือฉบับนี้ อีกทั้งเป็นแนวทางในการวางแผนการทำงาน เพื่อให้ความคุ้มครองช่วยเหลือผู้เสียหายได้อย่างมีประสิทธิภาพและประสิทธิผลต่อไป” นายไมตรี กล่าวในตอนท้าย

ที่มา : http://www.thaigov.go.th/news/contents/details/5990
