รัฐบาลไทย-ข่าวทำเนียบรัฐบาล-นายกรัฐมนตรีร่วมทำความสะอาดตามโครงการ Big Cleaning Day "ย้อมบ้าน ล้างเมือง" บริเวณเขตเทศบาลนครสกลนคร

วันพุธที่ 2 สิงหาคม 2560
นายกรัฐมนตรีร่วมทำความสะอาดตามโครงการ Big Cleaning Day "ย้อมบ้าน ล้างเมือง" บริเวณเขตเทศบาลนครสกลนคร
นายกรัฐมนตรีร่วมทำความสะอาดตามโครงการ Big Cleaning Day "ย้อมบ้าน ล้างเมือง" บริเวณเขตเทศบาลนครสกลนคร
วันนี้ (2 สิงหาคม 2560) เวลา 11.00 น. ณ บริเวณเขตเทศบาลนครสกลนคร พลเอก ประยุทธ์ จันทร์โอชา นายกรัฐมนตรี พร้อมคณะ ร่วมงานโครงการ Big Cleaning Day "ย้อมบ้าน ล้างเมือง" เพื่อทำความสะอาดสถานที่สาธารณะภายหลังน้ำลด โดยนายกรัฐมนตรีพร้อมคณะได้ฉีดน้ำ และกวาดทำความสะอาดถนน บริเวณหน้าวัดพระธาตุเชิงชุม ก่อนจะไปลงเรือเพื่อเยี่ยมประชาชนที่ประสบอุทกภัย ในพื้นที่เขตเทศบาลนครสกลนคร
ทั้งนี้ นายกรัฐมนตรีได้กล่าวระหว่างร่วมทำกิจกรรมตอนหนึ่งว่า ดีใจที่ได้เห็นรอยยิ้มของประชาชนหลังจากที่ทุกคนได้ผ่านเหตุการณ์ที่ผ่านมา ก็ขอให้ทุกคนร่วมมือร่วมใจกันในการแก้ไขปัญหาทุก ๆเรื่องแล้วทุกอย่างก็จะประสบผลสำเร็จ ทั้งนี้ ตลอดสามปีที่ผ่านมาสิ่งที่รัฐบาลชุดปัจจุบันจะแก้ไขก็คือ ทำให้ทุกคนได้มีความรักความสามัคคี ไม่เกิดความขัดแย้ง จนเป็นอันหนึ่งอันเดียวกัน และนายกรัฐมนตรีกล่าวย้ำว่าเราจะต้องไม่เพิ่มความขัดแย้ง รัฐบาลชุดนี้ก็ไม่ได้เป็นหนึ่งในความขัดแย้งของใคร เข้ามาเพื่อทำหน้าที่บริหารบ้านเมืองและแก้ไขปัญหาที่เกิดขึ้นเท่านั้น
----------------------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5634
