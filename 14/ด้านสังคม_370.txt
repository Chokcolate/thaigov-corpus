รัฐบาลไทย-ข่าวทำเนียบรัฐบาล-พม. ขับเคลื่อนยุทธศาสตร์อาสาสมัครพัฒนาสังคมและความมั่นคงของมนุษย์ (อพม.) เน้นสร้างเอกภาพ ยกระดับวิทยะฐานะ ด้วยหลักสูตรมืออาชีพ

วันจันทร์ที่ 26 มิถุนายน 2560
พม. ขับเคลื่อนยุทธศาสตร์อาสาสมัครพัฒนาสังคมและความมั่นคงของมนุษย์ (อพม.) เน้นสร้างเอกภาพ ยกระดับวิทยะฐานะ ด้วยหลักสูตรมืออาชีพ
พม. ขับเคลื่อนยุทธศาสตร์อาสาสมัครพัฒนาสังคมและความมั่นคงของมนุษย์ (อพม.) เน้นสร้างเอกภาพ ยกระดับวิทยะฐานะ ด้วยหลักสูตรมืออาชีพ
เมื่อวันที่ 24 มิ.ย. 60 เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 23 มิ.ย. 60 นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมคณะกรรมการส่งเสริมงานอาสาสมัครพัฒนาสังคมและความมั่นคงของมนุษย์ (กอพม.) เพื่อพิจารณาเห็นชอบยุทธศาสตร์และแผนปฏิบัติการ ขับเคลื่อนยุทธศาสตร์ส่งเสริมและพัฒนาศักยภาพ อพม. ฉบับที่ 1 (พ.ศ. 2560 – 2564) และการกำหนดนโยบายการขับเคลื่อนงานด้านอาสาสมัครพัฒนาสังคมและความมั่นคงของมนุษย์ (อพม.) ในภาพรวมของกระทรวงฯ ณ ห้องประชุมชั้น 6 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายไมตรี กล่าวว่า อพม. ถือว่าเป็นกลไกสำคัญในการขับเคลื่อนงานของกระทรวงฯ ด้านการพัฒนาสังคมและการจัดสวัสดิการสังคม อพม. นับเป็นผู้ปฏิบัติงานด้วยความทุ่มเท เสียสละ ไม่หวังผลประโยชน์ตอบแทน ปัจจุบัน อาสาสมัครพัฒนาสังคมและความมั่นคงของมนุษย์ (อพม.) มีจำนวนทั้งสิ้น 133,304 คน กระทรวง การพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ(พส.) ได้ดำเนินงานด้านการพัฒนาศักยภาพ อพม. การส่งเสริมบทบาท อพม. ทั้งในส่วนกลางและในระดับจังหวัด รวมถึงขยายผลการดำเนินงานส่งเสริมให้มีอาสาสมัครคนไทยในประเทศสหพันธ์สาธารณรัฐเยอรมนี จำนวน 51 คน อีกทั้งส่งเสริมให้มีองค์กรสาธารณประโยชน์ในต่างประเทศในการดูแลคนไทยในต่างประเทศ รวม 9 ประเทศ 23 องค์กร นอกจากนี้ ยังส่งเสริมการสร้างความร่วมมือกับอาสาสมัครชาวต่างประเทศเพื่อการมีส่วนร่วมในการพัฒนาสังคมตามภารกิจของกระทรวง พม. พร้อมทั้งผลักดันให้มีการจัดตั้งศูนย์ประสานงานอาสาสมัครแห่งชาติ เพื่อศูนย์กลางในการพัฒนาศักยภาพอาสาสมัครทุกประเภทและที่สำคัญคือ การสร้างกำลังใจ ยกย่องเชิดชูเกียรติ อพม. ให้สังคม ได้ประจักษ์ และเห็นถึงการทำความดี ในการ"ร่วมคิด ร่วมทำ ร่วมรับผิดชอบ” ต่อสังคม
นายไมตรี กล่าวต่อไปว่า สำหรับการประชุมในครั้งนี้ มีมติที่สำคัญในเชิงการกำหนดนโยบายและ ทิศทางการส่งเสริมงาน อพม. ให้เกิดความเป็นเอกภาพ ดังนี้ 1) เห็นชอบให้ทุกหน่วยงานในสังกัดกระทรวงฯ นำยุทธศาสตร์และแผนปฏิบัติการเพื่อขับเคลื่อนยุทธศาสตร์ส่งเสริมและพัฒนาศักยภาพ อพม. ฉบับที่ 1 (พ.ศ. 2560 – 2564) ไปใช้เป็นแนวทางในการดำเนินงานด้าน อพม. 2) มอบหมาย นางสาววันเพ็ญ สุวรรณวิสิฏฐ์ ผู้ตรวจราชการกระทรวงฯ ร่วมกับคณะทำงานฯ ในการจัดทำร่างประกาศกระทรวงฯ เรื่อง บทบาทหน้าที่หลักของ อพม. ตามภารกิจของกระทรวง พม. เพื่อเป็นกรอบแนวทางในการจัดทำข้อตกลงกับกรมบัญชีกลาง เรื่องการกำหนดค่าใช้จ่ายในงาน อพม. ค่าตอบแทนสวัสดิการที่เหมาะสมของ อพม. ตามลำดับต่อไป 3) เห็นชอบการกำหนดหลักสูตรกลางเพื่อการยกระดับวิทยาฐานะอพม. จำนวน 4 หลักสูตร ดังนี้ หลักสูตร อพม. ผู้นำการเปลี่ยนแปลง หลักสูตร อพม. เชี่ยวชาญการคุ้มครองคนไร้ที่พึ่งและการควบคุมการขอทาน หลักสูตร อพม. เชี่ยวชาญ การคุ้มครองเด็กโดยชุมชน และหลักสูตร นักบริหารงาน อพม.
"กระทรวง พม. โดยพส. พร้อมขับเคลื่อนงานอาสาสมัครพัฒนาสังคมและความมั่นคงของมนุษย์ เพื่อสร้างสรรค์สังคมไทยให้เป็นสังคมแห่งความเอื้ออาทร ลดความเหลื่อมล้ำ และยกระดับคุณภาพชีวิต ของประชากร เพื่อมุ่งพัฒนาศักยภาพ อพม. สมดังคำที่ว่า "อพม. เข้าถึงไว ร่วมแก้ไขปัญหาสังคม" นายไมตรี กล่าวในตอนท้าย

ที่มา : http://www.thaigov.go.th/news/contents/details/4776
