รัฐบาลไทย-ข่าวทำเนียบรัฐบาล-งานสัมมนาวิชาการของสำนักงานเศรษฐกิจการคลังประจำปี 2560 “ทะลุมิติเศรษฐกิจการคลัง”

วันพุธที่ 2 สิงหาคม 2560
งานสัมมนาวิชาการของสำนักงานเศรษฐกิจการคลังประจำปี 2560 “ทะลุมิติเศรษฐกิจการคลัง”
สศค.กำหนดจะจัดงานสัมมนาวิชาการของ สศค. ประจำปี 2560 เป็นครั้งที่ 14 ภายใต้หัวข้อ “ทะลุมิติเศรษฐกิจการคลัง” ในวันศุกร์ที่ 25 สิงหาคม 2560 เวลา 08.30 – 15.30 น. ณ ห้องแอทธินี คริสตัล ฮอลล์ โรงแรมพลาซ่า แอทธินี รอยัล เมอริเดียน กรุงเทพฯ
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง  ได้แถลงว่า สำนักงานเศรษฐกิจการคลัง (สศค.) มีกำหนดจะจัดงานสัมมนาวิชาการของ สศค. ประจำปี 2560 (FPO Symposium 2017) โดยในปีนี้จัดขึ้นเป็นครั้งที่ 14 ภายใต้หัวข้อ “ทะลุมิติเศรษฐกิจการคลัง” ในวันศุกร์ที่ 25 สิงหาคม 2560 เวลา 08.30 – 15.30 น. ณ ห้องแอทธินี คริสตัล ฮอลล์ โรงแรมพลาซ่า แอทธินี รอยัล เมอริเดียน กรุงเทพฯ เพื่อเป็นเวทีในการนำเสนอแนวคิดเชิงนโยบายของข้าราชการสำนักงานเศรษฐกิจการคลัง พร้อมทั้งรับฟังและแลกเปลี่ยนความคิดเห็นร่วมกับผู้ทรงคุณวุฒิ นักวิชาการ ตัวแทนจากหน่วยงานภาครัฐ ภาคเอกชนและประชาชน
การสัมมนาในครั้งนี้ ได้รับเกียรติจาก นายอภิศักดิ์ ตันติวรวงศ์ รัฐมนตรีว่าการกระทรวงการคลัง เป็นผู้กล่าวปาฐกถาเปิดงาน จากนั้นจะเป็นการนำเสนอผลงานทางวิชาการของ สศค. เรื่อง ไขรหัสการคลังอัจฉริยะ โดยข้าราชการรุ่นใหม่ของ สศค. ที่จะมานำเสนอเกี่ยวกับโครงการลงทะเบียนเพื่อสวัสดิการแห่งรัฐของกระทรวงการคลัง ที่นอกจากจะเป็นการชี้เป้าเพื่อรวบรวมฐานข้อมูลผู้มีรายได้น้อยที่ครอบคลุมและเจาะลึกมากที่สุดเท่าที่เคยมีมาในประเทศไทยแล้ว ฐานข้อมูลนี้ยังเป็นบันไดขั้นแรกเพื่อก้าวสู่การสร้างสรรค์นวัตกรรมการให้สวัสดิการแก่ผู้มีรายได้น้อยโดยการจัดสูตรสวัสดิการแก่ประชาชนอย่างถูกฝาถูกตัว โดยมีการรับฟังความเห็นจากผู้ทรงคุณวุฒิ ได้แก่ ศ.ดร. พิริยะ ผลพิรุฬห์ ผู้อำนวยการศูนย์ศึกษาพัฒนาการเศรษฐกิจ สถาบันบัณฑิตพัฒนบริหารศาสตร์ (นิด้า) และ ดร. เบญจรงค์ สุวรรณคีรี ผู้ช่วยกรรมการผู้จัดการใหญ่และหัวหน้านักวิเคราะห์ ศูนย์วิเคราะห์เศรษฐกิจทีเอ็มบี ธนาคารทหารไทย จำกัด (มหาชน) สำหรับช่วงบ่ายจะเป็นการเสวนาในหัวข้อ ร่วมคิดเพื่อเศรษฐกิจมิติ “ใหม่” โดยได้รับเกียรติจากผู้ทรงคุณวุฒิจากภาครัฐ ภาคเอกชน และภาควิชาการ ประกอบด้วย นายกรณ์ จาติกวณิช ประธานชมรมฟินเทคแห่งประเทศไทย ดร. ณรงค์ ศิริเลิศวรกุล ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ นายวัชระ เอมวัฒน์ นายกสมาคม Thailand Tech Startup Association และนายกฤษฎา จีนะวิจารณะ ผู้อำนวยการสำนักงานเศรษฐกิจการคลัง โดยมี นางสาวกมลชนก พุคยาภรณ์ ผู้ดำเนินรายการจากช่อง Money Channel เป็นผู้ดำเนินรายการ ซึ่งจะเสวนาในประเด็นที่สำคัญต่าง ๆ ที่เกี่ยวข้องกับแนวโน้มเทคโนโลยีสำคัญของโลก สถานการณ์ FinTech กับการพลิกโฉมเศรษฐกิจการเงินของประเทศไทย โอกาสและความท้าทายของธุรกิจ Startup รวมถึงการใช้นวัตกรรมทางการคลังและเทคโนโลยีในอนาคต
ทั้งนี้ การสัมมนาวิชาการประจำปีของ สศค. จะเป็นโอกาสให้สาธารณชนรับทราบถึงนวัตกรรมที่เกิดขึ้นและการดำเนินงานของ สศค. ในฐานะหน่วยงานหลักทางเศรษฐกิจของประเทศที่มีบทบาทในการวิเคราะห์และเสนอแนะนโยบายเศรษฐกิจมาโดยตลอด สศค. จึงขอเรียนเชิญทุกท่านเข้าร่วมงานเสวนาดังกล่าว โดยไม่เสียค่าใช้จ่ายใด ๆ ทั้งนี้ สามารถลงทะเบียนล่วงหน้าภายในวันที่ 9 สิงหาคม 2560 ได้ที่ www.fpo.go.th
คณะโฆษกสำนักงานเศรษฐกิจการคลัง โทร 0 2273 9020 ต่อ 3236

ที่มา : http://www.thaigov.go.th/news/contents/details/5641
