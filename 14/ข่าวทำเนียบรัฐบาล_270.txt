รัฐบาลไทย-ข่าวทำเนียบรัฐบาล-นายกฯ เชิญชวนประชาชนร่วมตอบคำถาม 4 ข้อส่งศูนย์ดำรงธรรมเพื่อกำหนดอนาคตประเทศ พร้อมเตือนสติคนไทยต้องมีศักดิ์ศรี ไม่ยอมให้ใครชักจูงปลุกปั่น ย้ำรัฐบาลจะทำที่ดีสุดเพื่อประชาชนทุกคน

วันจันทร์ที่ 29 พฤษภาคม 2560
นายกฯ เชิญชวนประชาชนร่วมตอบคำถาม 4 ข้อส่งศูนย์ดำรงธรรมเพื่อกำหนดอนาคตประเทศ พร้อมเตือนสติคนไทยต้องมีศักดิ์ศรี ไม่ยอมให้ใครชักจูงปลุกปั่น ย้ำรัฐบาลจะทำที่ดีสุดเพื่อประชาชนทุกคน
นายกฯ เชิญชวนประชาชนร่วมตอบคำถาม 4 ข้อส่งศูนย์ดำรงธรรมเพื่อกำหนดอนาคตประเทศ พร้อมเตือนสติคนไทยต้องมีศักดิ์ศรี ไม่ยอมให้ใครชักจูงปลุกปั่น ย้ำรัฐบาลจะทำที่ดีสุดเพื่อประชาชนทุกคน
วันนี้ (28 พฤษภาคม 2560) พลเอก ประยุทธ์ จันทร์โอชา นายกรัฐมนตรี เชิญชวนพี่น้องประชาชนส่งความคิดเห็นจากคำถาม 4 ข้อไปยังศูนย์ดำรงธรรมทุกจังหวัด ได้แก่ 1) ท่านคิดว่าการเลือกตั้งครั้งต่อไป จะได้รัฐบาลที่มีธรรมาภิบาลหรือไม่ 2) หากไม่ได้จะทำอย่างไร 3) การเลือกตั้งเป็นส่วนสำคัญของประชาธิปไตย แต่การเลือกตั้งอย่างเดียวโดย ไม่คำนึงถึงอนาคตของประเทศ เช่น ยุทธศาสตร์ชาติและการปฏิรูปนั้น ถูกต้องหรือไม่ 4) ท่านคิดว่ากลุ่มนักการเมืองที่มีพฤติกรรมไม่เหมาะสม ควรจะมีโอกาสเข้ามาสู่การเลือกตั้งอีกหรือไม่ หากเข้ามาได้แล้วจะให้ใครแก้ไข และแก้ไขด้วยวิธีอะไร
“ท่านนายกฯ มุ่งหวังให้ประชาชนซึ่งเป็นเจ้าของประเทศ มีส่วนร่วมในการกำหนดทิศทางของบ้านเมือง และนำความคิดเห็นที่ได้รับไปใช้ประโยชน์ เพราะที่ผ่านมาเรามักจะได้ยินแต่ความเห็นของนักการเมือง นักวิชาการ หรือจากผลสำรวจของโพลล์ต่าง ๆ ที่เก็บข้อมูลจากตัวแทนของประชาชนเพียงจำนวนหนึ่งเท่านั้น ดังนั้น ครั้งนี้จะเป็นการรวบรวมความคิดเห็นของประชาชนส่วนใหญ่อีกทางหนึ่ง ที่จะสะท้อนกลับมายังรัฐบาลและนักการเมืองว่า อะไรคือความต้องการที่แท้จริงของประชาชน”
นอกจากนี้ นายกรัฐมนตรียังต้องการเตือนสติคนไทยว่า พี่น้องประชาชนต้องมีศักดิ์ศรีของตัวเอง โดยการแสดงออกซึ่งความคิดเห็นที่สร้างสรรค์ มีคุณค่าต่อประเทศชาติ ไม่ยอมให้ใครคนใดคนหนึ่งหรือกลุ่มใดออกมาชักจูง ปลุกปั่น บิดเบือน หรือให้ความหวังแบบที่เคยทำก่อนการเลือกตั้งทุกครั้ง เช่น โจมตีรัฐบาล  สัญญากับประชาชนว่าจะให้สิ่งนั้นให้สิ่งนี้ โดยหวังแต่เพียงคะแนนเสียงและปลุกกระแสการเลือกตั้ง ทั้ง ๆ ที่กรอบเวลาของการเลือกตั้งตามโรดแมปก็ยังมาไม่ถึง แต่ไม่เคยพูดถึงการแก้ไขปัญหาของชาติที่ตนเองมีส่วนสร้างไว้ในอดีต หรือจะขับเคลื่อนประเทศไปข้างหน้าให้สามารถแข่งขันกับประเทศอื่นเขาได้อย่างไร สำหรับรัฐบาลนี้ขอให้ความเชื่อมั่นว่า จะเร่งสะสางปัญหาที่หมักหมมและสร้างความเสียหายกับประเทศไว้ให้ดีที่สุด พร้อมทั้งเดินหน้าตามโรดแมปของการปฏิรูปประเทศไปสู่การเลือกตั้งตามกรอบเวลาที่กำหนดไว้
ทั้งนี้ ความคิดเห็นที่พี่น้องประชาชนส่งไปยังศูนย์ดำรงธรรม จะถูกรวบรวมให้กับกระทรวงมหาดไทย เพื่อส่งต่อให้นายกรัฐมนตรี ส่วนรายละเอียดการปฏิบัติหรือการตอบคำถามของประชาชน รัฐบาลจะแจ้งให้ทราบในโอกาสต่อไป
********************************

ที่มา : http://www.thaigov.go.th/news/contents/details/4077
