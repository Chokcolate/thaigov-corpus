รัฐบาลไทย-ข่าวทำเนียบรัฐบาล-กระทรวงดิจิทัลฯ เผยร่างระเบียบฯ กปช.ใช้ปกป้อง-ป้องกัน-รับมือภัยคุกคามทางไซเบอร์ เพื่อความปลอดภัยในการใช้เทคโนโลยีดิจิทัลของประชาชน

วันอังคารที่ 26 กันยายน 2560
กระทรวงดิจิทัลฯ เผยร่างระเบียบฯ กปช.ใช้ปกป้อง-ป้องกัน-รับมือภัยคุกคามทางไซเบอร์ เพื่อความปลอดภัยในการใช้เทคโนโลยีดิจิทัลของประชาชน
กระทรวงดิจิทัลฯ
กระทรวงดิจิทัลฯ จัดทำ (ร่าง) ระเบียบสำนักนายกรัฐมนตรีว่าด้วยคณะกรรมการเตรียมการด้านการรักษาความมั่นคงปลอดภัยไซเบอร์แห่งชาติฯ สำหรับใช้ชั่วคราวระหว่างการจัดทำร่าง พ.ร.บ.ว่าด้วยการรักษาความมั่นคงปลอดภัยไซเบอร์ฯ เพื่อป้องกันภัยคุกคามทางไซเบอร์ของประเทศ ให้ประชาชนมีความปลอดภัยในการใช้เทคโนโลยีดิจิทัล
นาวาอากาศเอก สมศักดิ์ ขาวสุวรรณ์ รองปลัดกระทรวงดิจิทัลเพื่อเศรษฐกิจและสังคม ในฐานะโฆษกกระทรวงฯ เปิดเผยว่า คณะรัฐมนตรีได้เห็นชอบในหลักการให้กระทรวงดิจิทัลฯ จัดทำระเบียบสำนักนายกรัฐมนตรี  ว่าด้วยคณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ สำหรับใช้บังคับในระหว่างการจัดทำร่างพระราชบัญญัติว่าด้วยการรักษาความมั่นคงปลอดภัยไซเบอร์ พ.ศ. .... โดยการใช้ระเบียบฯ ดังกล่าว มีวัตถุประสงค์เพื่อเป็นเครื่องมือสำคัญอย่างหนึ่ง ที่จะช่วยในการปกป้อง ป้องกัน หรือรับมือกับสถานการณ์ด้านภัยคุกคามทางไซเบอร์ของประเทศไทย ทำให้ประชาชนและประเทศไทยมีความมั่นคงปลอดภัยในการใช้งานเทคโนโลยีดิจิทัล
โดยในร่างระเบียบฯ ดังกล่าว ได้กำหนดให้มีคณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ เพื่อเตรียมการด้านการพัฒนาและการรักษาความมั่นคงปลอดภัยไซเบอร์ให้ประเทศไทยสามารถปกป้อง ป้องกัน หรือรับมือกับสถานการณ์ด้านภัยคุกคามทางไซเบอร์ได้อย่างทันท่วงที และมีการทำงานที่เป็นเอกภาพ ซึ่งจะช่วยคุ้มครองและสร้างความเชื่อมั่นให้กับบุคคลที่เกี่ยวข้องทั้งภาครัฐ ภาคเอกชน และภาคประชาสังคมต่อไป
อย่างไรก็ตาม ร่างระเบียบสำนักนายกรัฐมนตรีว่าด้วยคณะกรรมการเตรียมการด้านการรักษาความมั่นคงปลอดภัยไซเบอร์แห่งชาติ ได้มีการกำหนดบทบาทของคณะกรรมการไว้อย่างชัดเจนว่า คณะกรรมการฯ ไม่มีอำนาจเบ็ดเสร็จที่จะดำเนินการใดๆ ที่จะเป็นการละเมิดสิทธิเสรีภาพของประชาชนได้หากไม่มีเหตุอันสมควร โดยเฉพาะหากมีการเข้าถึงข้อมูลของเอกชน ต้องได้รับความยินยอม หรือมีคำสั่งศาล หรือต้องรายงานต่อศาลด้วย
ทั้งนี้ การจัดทำร่างระเบียบฯ ดังกล่าว กระทรวงดิจิทัลฯ ไม่ได้จะนำมาทดแทน ร่าง พ.ร.บ.ว่าด้วยการรักษาความมั่นคงปลอดภัยไซเบอร์ฯ แต่เป็นการเตรียมการของภาครัฐ ตามกรอบแนวคิดในการรักษาความมั่นคงปลอดภัย ไซเบอร์  โดยในขั้นตอนการกำหนดหลักเกณฑ์และเงื่อนไขฯ ที่เกี่ยวข้อง กระทรวงดิจิทัลฯ จะจัดให้มีการรับฟังความคิดเห็นจากประชาชนอย่างกว้างขวางต่อไป
********************

ที่มา : http://www.thaigov.go.th/news/contents/details/6970
