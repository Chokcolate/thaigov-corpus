รัฐบาลไทย-ข่าวทำเนียบรัฐบาล-Startup Thailand 2017 ส่งท้ายส่วนภูมิภาคมุ่งขึ้นเหนือเมืองล้านนา ชูคอนเซ็ปต์ “เชียงใหม่…เมืองสร้างสรรค์”

วันจันทร์ที่ 26 มิถุนายน 2560
Startup Thailand 2017 ส่งท้ายส่วนภูมิภาคมุ่งขึ้นเหนือเมืองล้านนา ชูคอนเซ็ปต์ “เชียงใหม่…เมืองสร้างสรรค์”
เมื่อวันที่ 23 มิถุนายน 2560 / ดร.อรรชการ สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานในพิธีเปิดงาน Startup Thailand 2017 ภาคเหนือ ครั้งที่ 4 ที่ จ.เชียงใหม่ ภายใต้แนวคิด “Creative Valley” เดินหน้าต่อขึ้นภาคเหนือมุ่งล้านนา ส่งท้
เมื่อวันที่ 23 มิถุนายน 2560 / ดร.อรรชการ สีบุญเรือง รัฐมนตรีว่าการกระทรวงวิทยาศาสตร์และเทคโนโลยี เป็นประธานในพิธีเปิดงาน Startup Thailand 2017 ภาคเหนือ ครั้งที่ 4 ที่ จ.เชียงใหม่ ภายใต้แนวคิด “Creative Valley” เดินหน้าต่อขึ้นภาคเหนือมุ่งล้านนา ส่งท้ายจัดงานส่วนภูมิภาคก่อนล่องสู่เมืองกรุงจัดงานปิดท้าย “สตาร์ทอัพ” ของปีนี้อย่างยิ่งใหญ่ ชูคอนเซ็ปต์ “เชียงใหม่…เมืองสร้างสรรค์” (Creative Chiang Mai) พร้อมหนุนให้เป็นเมืองแห่งศูนย์กลางของอุตสาหกรรมเชิงสร้างสรรค์  ความสร้างสรรค์และนวัตกรรม ณ หอนิทรรศการศิลปวัฒนธรรม มหาวิทยาลัยเชียงใหม่ จังหวัดเชียงใหม่
สำหรับงาน Startup Thailand 2017 การจัดงานครั้งนี้เพื่อเป็นการเน้นย้ำถึงความมุ่งมั่นและตั้งใจของรัฐบาลในการขับเคลื่อนและบ่มเพาะ “นักรบเศรษฐกิจใหม่” เป็นการปรับโครงสร้างเศรษฐกิจและสังคมของประเทศไทยไปสู่ไทยแลนด์ 4.0 ตลอดจนเป็นการสร้างความต่อเนื่องของกิจกรรมดังกล่าวให้นำไปสู่การเปลี่ยนแปลงในทางปฏิบัติอย่างแท้จริง กระทรวงวิทยาศาสตร์ฯ จึงได้จัดงาน Startup Thailand 2017 อีกครั้งในปีนี้ เพื่อกระจายโอกาสให้คนไทยได้เห็นถึงพลังของประชาคมสตาร์ทอัพที่นำไอเดียผนวกกับเทคโนโลยีมาสร้างมูลค่าเพิ่มทางเศรษฐกิจ รวมถึงมาตรการสนับสนุนต่างๆ จากภาครัฐและเอกชนที่พร้อมให้การบริการอย่างเต็มที่ในงาน
พื้นที่เชียงใหม่และกลุ่มจังหวัดทางภาคเหนือมีกลุ่มธุรกิจที่น่าสนใจหลากหลายด้าน เช่น ธุรกิจความงามและสุขภาพ กลุ่มธุรกิจเกษตรและอาหาร การศึกษา การท่องเที่ยวและโรงแรม รวมถึงไอที ซอฟต์แวร์/ดิจิทัลคอนเทนต์  ขณะเดียวกัน ภูมิภาคแห่งนี้ยังเป็นพื้นที่ที่มีสตาร์ทอัพรุ่นใหม่ เพิ่มขึ้นอย่างรวดเร็วและมีจำนวนเพิ่มมากขึ้นอย่างเห็นได้ชัด สตาร์ทอัพจำนวนมากมีแนวความคิดสร้างสรรค์เป็นพลังสำคัญในการขับเคลื่อนเศรษฐกิจให้เจริญเติบโตอย่างก้าวกระโดด มีความเป็นสากล สามารถเติบโตออกไปสู่ตลาดโลกได้ และมีสตาร์ทอัพอีกหลายรายยังขาดการประยุกต์ใช้วิทยาศาสตร์ เทคโนโลยีและนวัตกรรม เพื่อสร้างธุรกิจให้เติบโตอย่างรวดเร็วและยั่งยืน
ดร.อรรชการ สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า ภาคเหนือถือเป็นอีกหนึ่งภูมิภาคที่มีความสำคัญและมีศักยภาพในการพัฒนาเป็นเขตเศรษฐกิจชั้นนำของอาเซียน  และจังหวัดเชียงใหม่ยังเป็นศูนย์กลางของภาคเหนือทั้งทางด้านเศรษฐกิจ การศึกษา การแพทย์ และมีความเป็นเอกลักษณ์ทั้งทางด้านศิลปวัฒนธรรม อาหาร วิถีชีวิต และในปัจจุบัน “เชียงใหม่…เมืองสร้างสรรค์” (Creative Chiang Mai) ได้รับการพัฒนาและสนับสนุน ให้เป็นเมืองแห่งศูนย์กลางของอุตสาหกรรมเชิงสร้างสรรค์ ความสร้างสรรค์และนวัตกรรม ที่ส่งผลต่อเศรษฐกิจและการพัฒนาทางด้านสังคม อันนำไปสู่การพัฒนาท้องถิ่นอย่างยั่งยืน สอดคล้องกับวิสัยทัศน์ของรัฐบาลไทยที่ต้องการดึงศักยภาพที่เป็นจุดแข็งและมีเอกลักษณ์โดดเด่นของเชียงใหม่เพื่อพัฒนาความสร้างสรรค์และความรู้ทางเศรษฐกิจ
“กระทรวงวิทยาศาสตร์ฯ ได้ตั้งเป้าหมายการพัฒนาสตาร์ทอัพไว้ภายในระยะเวลา 3 ปี จะสามารถเพิ่มจำนวนสตาร์ทอัพ ได้ 400 รายต่อปี สามารถสร้างมูลค่าเพิ่มทางเศรษฐกิจได้ 1,600 ล้านบาท ภายใน 5 ปี และเกิดการจ้างงานในกลุ่มสตาร์ทอัพ 4,000 คนต่อปี นอกจากนี้ เพื่อส่งเสริมการพัฒนาอุตสาหกรรม โดยเฉพาะใน 9 กลุ่มอุตสาหกรรมเป้าหมาย ที่ถือเป็น New Engine of Growth ในการขับเคลื่อนเศรษฐกิจเพื่ออนาคต” ดร.อรรชกา กล่าว
ด้านรองศาสตราจารย์สรนิต ศิลธรรม ปลัดกระทรวงวิทยาศาสตร์และเทคโนโลยี กล่าวว่า วัตถุประสงค์หลักของการจัดงานครั้งนี้ว่าเพื่อแสดงความพร้อมของประเทศไทยที่จะเป็นสะพานเชื่อมโยงความร่วมมือการพัฒนาวิสาหกิจเริ่มต้นในอาเซียน และความพร้อมของภูมิภาคอาเซียน ในการเป็นภูมิภาคชั้นนำในการพัฒนาวิสาหกิจเริ่มต้น อีกทั้งเป็นแสดงจุดยืนและความมุ่งมั่นของประเทศไทยในการก้าวสู่การเป็นประเทศเศรษฐกิจ  ฐานวิทยาศาสตร์ เทคโนโลยีและนวัตกรรมส่งเสริม และสร้างแรงบันดาลใจแก่ผู้ประกอบการธุรกิจเทคโนโลยีรุ่นใหม่ที่มีศักยภาพในการขยายธุรกิจและสร้างตลาดใหม่ (Scalable) สามารถเติบโตอย่างก้าวกระโดด (High growth) รวมไปถึงการเป็นเวทีในการระดมสตาร์ทอัพของประเทศให้มารวมตัวกันเพื่อสร้างขีดความสามารถทางการแข่งขันและสร้างโอกาสทางการค้าให้กับผู้ประกอบการธุรกิจเทคโนโลยีรายใหม่ในประเทศไทย ทั้งนี้ เพื่อเปิดโอกาสให้สตาร์ทอัพได้พบปะแลกเปลี่ยนประสบการณ์กับนักธุรกิจที่ประสบความสำเร็จในระดับนานาชาติและสร้างความตระหนักรับรู้ให้กับทุกคนในสังคมในการเป็นสตาร์ทอัพ เช่น นักเรียน นักศึกษา นักเรียนอาชีวะ เพื่อช่วยผลักดันให้เกิดสังคมแห่งผู้ประกอบการขึ้นในประเทศไทยและส่งผลให้เศรษฐกิจของประเทศเติบโตอย่างมั่นคงและยั่งยืน
การจัดงาน Startup Thailand 2017 ในปีนี้ ทางกระทรวงวิทยาศาสตร์ฯ ได้จัดงานรวมทั้งสิ้น 5 ภูมิภาคทั่วประเทศ  ที่ผ่านมาได้จัดไปแล้ว 3 ครั้ง เริ่มตั้งแต่ภาคตะวันออก อ.ศรีราชา จ.ชลบุรี  ภาคใต้ อ.หาดใหญ่ จ.สงขลา และภาคตะวันออกเฉียงเหนือ จ.ขอนแก่น ครั้งนี้เป็นครั้งที่ 4 ที่มาจัดขึ้นที่ภาคเหนือจังหวัดเชียงใหม่ในระหว่างวันที่ 23-24 มิถุนายน 2560 ด้วยแนวคิด Creative Valley ที่มุ่งเน้นด้านนวัตกรรมสร้างสรรค์ และปิดท้ายก็จะจัดที่ศูนย์การประชุมแห่งชาติสิริกิติ์ กรุงเทพมหานคร  ระหว่างวันที่ 6 - 9 กรกฎาคม 2560 ภายใต้แนวคิด Startup Thailand 2017 : SCALE UP ASIA วางเป้าหมายที่จะขยายฐานของสตาร์ทอัพโดยเริ่มต้นในระดับภูมิภาคอาเซียน จนไปถึงระดับเอเชีย

ที่มา : http://www.thaigov.go.th/news/contents/details/4774
