รัฐบาลไทย-ข่าวทำเนียบรัฐบาล-สำนักงานสลากกินแบ่งรัฐบาล ร่วมกับ กองบังคับการปราบปราม  สำนักงานตำรวจแห่งชาติ แถลงข่าวจับกุมผู้ต้องหาปลอมเฟสบุ๊ค ใบ้หวยประชาชน เรียกเก็บค่าสมาชิก

วันพฤหัสบดีที่ 14 กันยายน 2560
สำนักงานสลากกินแบ่งรัฐบาล ร่วมกับ กองบังคับการปราบปราม  สำนักงานตำรวจแห่งชาติ แถลงข่าวจับกุมผู้ต้องหาปลอมเฟสบุ๊ค ใบ้หวยประชาชน เรียกเก็บค่าสมาชิก
สำนักงานสลากฯ ร่วมกับ สตช. แถลงข่าวจับกุมผู้ต้องหากระทำความผิดฐานฉ้อโกงประชาชนโดยแสดงตนเป็นคนอื่น ชักชวนให้ผู้อื่นเล่นการพนันโดยไม่ได้รับอนุญาต หมิ่นประมาทด้วยการโฆษณา และนำภาพของผู้อื่นเข้าระบบคอมพิวเตอร์ที่ประชาชนโดยทั่วไปเข้าถึงได้
วันนี้ (13 กันยายน 2560) เวลา 14.00 น. ที่กองบังคับการปราบปราม สำนักงานสลากกินแบ่งรัฐบาล ร่วมกับ สำนักงานตำรวจแห่งชาติ ได้แถลงข่าวจับกุมนายสมศักดิ์ สุขมั่น ผู้ต้องหากระทำความผิดฐานฉ้อโกงประชาชนโดยแสดงตนเป็นคนอื่น ชักชวนให้ผู้อื่นเล่นการพนันโดยไม่ได้รับอนุญาต หมิ่นประมาทด้วยการโฆษณา และนำภาพของผู้อื่นเข้าระบบคอมพิวเตอร์ที่ประชาชนโดยทั่วไปเข้าถึงได้ ซึ่งเกิดจากการสร้างขึ้นด้วยวิธีทางอิเล็คทรอนิกส์หรือวิธีอื่น โดยทำให้ผู้อื่นนั้นเสียชื่อเสียง
พลตรีฉลองรัฐฯ ผู้อำนวยการ กล่าวว่า สำนักงานสลากกินแบ่งรัฐบาลขอขอบคุณกองบังคับการปราบปราม สำนักงานตำรวจแห่งชาติ  ที่ให้ความร่วมมือเร่งสืบสวนและดำเนินการตรวจสอบ เฟสบุ๊คอ้างชื่อพลตรี ฉลองรัฐ นาคอาทิตย์ ให้เลขท้าย 2 ตัว 3 ตัว (อ้างว่าเป็นเลขล็อค จากสำนักงานสลากกินแบ่งรัฐบาล) แล้วเรียกเก็บค่าสมาชิกรายละ 30,000 บาท  ซึ่งเป็นการหลอกลวงประชาชน มีผู้ตกเป็นเหยื่อจากการหลงเชื่อเป็นจำนวนมาก ซึ่งกองบังคับการปราบปรามได้เร่งรัดสืบสวนตามกฎหมายและสามารถจับกุมผู้ต้องหากระทำความผิดดังกล่าวได้ในเวลาที่รวดเร็ว
พลตรีฉลองรัฐฯ กล่าวเพิ่มเติมว่าสำนักงาน ฯ ขอยืนยันว่าการกระทำดังกล่าวเป็นการหลอกลวงทั้งสิ้น ขอให้ประชาชนเชื่อมั่นในกระบวนการออกรางวัลของสำนักงานฯ ที่ได้กำหนดให้ป้องกันผู้ไม่เกี่ยวข้องเข้าถึงอุปกรณ์ และกำหนดให้มีการสุ่มอุปกรณ์ออกรางวัล, พนักงานออกรางวัล, กรรมการออกรางวัล อย่างเป็นขั้นตอนก่อนทำการเสี่ยงผลรางวัลทุกครั้ง  ทำให้ไม่มีผู้ใดทราบผลรางวัลก่อนการออกรางวัลจริงได้  กระบวนการดังกล่าวผ่านการรับรองตามมาตรฐานสากลด้านการออกรางวัล (ISO 9001 :2015) ซึ่งการออกรางวัลในแต่ละครั้ง ประชาชนสามารถรับชมได้ด้วยตนเอง ณ สถานที่ออกรางวัล หรือรับชมการการถ่ายทอดสดได้ทางสถานีโทรทัศน์ไทยรัฐ ทีวี ตั้งแต่เวลา 14.00 น. สถานีโทรทัศน์ข่าวสปริงนิวส์ ตั้งแต่เวลา 14.30 น. และทางสถานีวิทยุโทรทัศน์แห่งประเทศไทย NBT กรมประชาสัมพันธ์ ตั้งแต่เวลา 15.00 – 16.00 น. รวมทั้งรับฟังการถ่ายทอดเสียงทางสถานีวิทยุกระจายเสียงแห่งประเทศไทยกรมประชาสัมพันธ์ และสถานีวิทยุสปริงส์  เรดิโอ เอฟเอ็ม 98.5 เมกกะเฮิร์ทซ์ ตั้งแต่เวลา 14.30 น. เป็นต้นไป และตรวจสอบขั้นตอนการออกรางวัลย้อนหลังผ่านทางเว็บไซต์ของสำนักงานฯ www.glo.or.th ได้ทุกงวดการออกรางวัลตลอดเวลา
ในส่วนของผู้ต้องหาเองให้การยืนยันว่าตัวเลขที่นำมาส่งให้ประชาชนเป็นตัวเลขที่สุ่มขึ้นเอง โดยแอบอ้างชื่อผู้อำนวยการสำนักงานสลากกินแบ่งรัฐบาล เพื่อสร้างความน่าเชื่อถือเท่านั้น จึงขอเตือนพี่น้องประชาชนอย่าได้หลงเชื่อการแอบอ้างของมิจฉาชีพว่าสำนักงานฯ มีเลขหลุดจากภายในสำนักงานฯ หรือการหลอกลวงบอกใบ้เลขเด็ดผ่านจดหมายหลอกลวงหรือสื่อออนไลน์ รวมถึงการแอบอ้างชื่อสำนักงานฯ หลอกลวงในเรื่องต่างๆ  หากหลงเชื่อจะสูญเสียทรัพย์จำนวนมากได้ ทั้งนี้ หากมีข้อสงสัยสามารถสอบถามได้ที่ศูนย์รับเรื่องราวร้องทุกข์ call center โทร 0 2528 9999 และ 0 2345 1466 ตลอด 24 ชั่วโมง.

ที่มา : http://www.thaigov.go.th/news/contents/details/6664
