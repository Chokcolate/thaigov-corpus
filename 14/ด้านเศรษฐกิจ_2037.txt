รัฐบาลไทย-ข่าวทำเนียบรัฐบาล-บัญชีกลางย้ำอยู่ระหว่างเตรียมความพร้อมปรับระบบเบิกจ่ายตรงโดยใช้บัตรประจำตัวประชาชน

วันพุธที่ 24 มกราคม 2561
บัญชีกลางย้ำอยู่ระหว่างเตรียมความพร้อมปรับระบบเบิกจ่ายตรงโดยใช้บัตรประจำตัวประชาชน
กรมบัญชีกลางอยู่ระหว่างเตรียมความพร้อมในการปรับระบบการเบิกจ่ายตรงประเภทผู้ป่วยนอกของผู้มีสิทธิและบุคคลในครอบครัวโดยใช้บัตรประจำตัวประชาชน เพื่อเข้ารับการบริการทางการแพทย์ในสถานพยาบาล ขอความร่วมมืองดแชร์ข้อมูลยกเลิกการสมัครผ่าน Line Facebook
กรมบัญชีกลางอยู่ระหว่างเตรียมความพร้อมในการปรับระบบการเบิกจ่ายตรงประเภทผู้ป่วยนอกของผู้มีสิทธิและบุคคลในครอบครัวโดยใช้บัตรประจำตัวประชาชน เพื่อเข้ารับการบริการทางการแพทย์ในสถานพยาบาล ขอความร่วมมืองดแชร์ข้อมูลยกเลิกการสมัครโครงการเบิกจ่ายตรงประเภทผู้ป่วยนอกผ่าน Line Facebook
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางอยู่ระหว่างการพัฒนาระบบเบิกจ่ายตรงค่ารักษาพยาบาลประเภทผู้ป่วยนอก สำหรับผู้มีสิทธิและบุคคลในครอบครัว โดยใช้บัตรประจำตัวประชาชนในการพิสูจน์ตัวตน ณ จุดเก็บเงินของสถานพยาบาล ซึ่งสามารถใช้ได้ทั้งบัตรประจำตัวประชาชนรูปแบบเก่าที่เป็นแถบแม่เหล็ก หรือบัตรประจำตัวประชาชนรูปแบบสมาร์ทการ์ด (Smart Card)  ทั้งนี้ กรณีบุคคลที่ไม่สามารถมีบัตรฯ ได้ตามกฎหมาย เช่น เด็กอายุต่ำกว่า 7 ขวบ คนต่างด้าว ชาวต่างชาติ รวมไปถึงผู้ป่วยที่มีปัญหาด้านการเคลื่อนไหว เช่น ผู้ป่วยติดเตียง เป็นต้น กรมบัญชีกลางจะมีระบบรองรับเป็นกรณีเฉพาะ ซึ่งขณะนี้อยู่ในขั้นตอนของการประสานกับสถานพยาบาลในเรื่องของระบบ หลักเกณฑ์ วิธีปฏิบัติ รวมไปถึงการเตรียมความพร้อมของบุคลากรเพื่อรองรับการใช้ระบบดังกล่าวให้มีประสิทธิภาพยิ่งขึ้น
อธิบดีกรมบัญชีกลาง กล่าวเพิ่มเติมว่า ปัจจุบันยังไม่ได้ยกเลิกการลงทะเบียนสมัครเข้าร่วมโครงการเบิกจ่ายตรงประเภทผู้ป่วยนอก ณ สถานพยาบาล รวมทั้งยังไม่ได้มีการเริ่มใช้ระบบเบิกจ่ายตรงค่ารักษาพยาบาลรูปแบบใหม่แต่อย่างใด ดังนั้น จึงขอความร่วมมือในการงดแชร์หรือส่งต่อข้อมูลเกี่ยวกับการปรับเปลี่ยนระบบเบิกจ่ายตรงผ่าน Line Facebook หรือสื่อสังคมออนไลน์อื่นๆ  เนื่องจากข้อมูลดังกล่าวอาจทำให้เกิดสร้างความสับสนแก่ผู้มีสิทธิและบุคคลในครอบครัว ทั้งนี้ กรมบัญชีกลางจะประชาสัมพันธ์ให้ผู้มีสิทธิและบุคคลในครอบครัวทราบรายละเอียดเกี่ยวกับการปรับระบบการเบิกจ่ายตรงค่ารักษาพยาบาลประเภทผู้ป่วยนอก เพื่อมีเวลาทำความเข้าใจและเตรียมความพร้อมก่อนเริ่มต้นใช้งานต่อไป

ที่มา : http://www.thaigov.go.th/news/contents/details/9587
