รัฐบาลไทย-ข่าวทำเนียบรัฐบาล-ทส. ประชุมหัวหน้าส่วนราชการ ในพื้นที่ จ.เชียงใหม่ และ จ.ลำพูน

วันอังคารที่ 5 กันยายน 2560
ทส. ประชุมหัวหน้าส่วนราชการ ในพื้นที่ จ.เชียงใหม่ และ จ.ลำพูน
กระทรวงทรัพยากรธรรมชาติและสิ่งแวดล้อมประชุมหัวหน้าส่วนราชการสังกัดกระทรวงฯ ในพื้นที่จังหวัดเชียงใหม่ และลำพูน เพื่อรับฟังปัญหาอุปสรรคในการปฏิบัติงาน และติดตามผลการปฏิบัติงาน ทั้งในด้านป่าไม้ ที่ดิน สิ่งแวดล้อม และน้ำ
กระทรวงทรัพยากรธรรมชาติและสิ่งแวดล้อมประชุมหัวหน้าส่วนราชการสังกัดกระทรวงฯ ในพื้นที่จังหวัดเชียงใหม่ และลำพูน เพื่อรับฟังปัญหาอุปสรรคในการปฏิบัติงาน และติดตามผลการปฏิบัติงาน ทั้งในด้านป่าไม้ ที่ดิน สิ่งแวดล้อม และน้ำ โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุม พร้อมด้วยผู้ว่าราชการจังหวัดเชียงใหม่กล่าวต้อนรับ ณ ห้องประชุมชั้น 3 ศาลากลางจังหวัดเชียงใหม่ ซึ่งประกอบด้วยหัวหน้าส่วนราชการในพื้นที่จังหวัดเชียงใหม่ และลำพูน ดังนี้
- สำนักงานทรัพยากรธรรมชาติและสิ่งแวดล้อมจังหวัดเชียงใหม่
- สำนักงานสิ่งแวดล้อมภาคที่ 1 เชียงใหม่
- สำนักงานทรัพยากรธรรมชาติและสิ่งแวดล้อมจังหวัดลำพูน
- สำนักบริหารพื้นที่อนุรักษ์ที่ 16 (เชียงใหม่)
- สำนักจัดการทรัพยากรป่าไม้ที่ 1 (เชียงใหม่)
- สำนักทรัพยากรน้ำภาค 1
- สำนักงานทรัพยากรน้ำบาดาลเขต 1 (ลำปาง)
ในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้มอบนโยบายและแนวทางในการปฏิบัติงานตามนโยบายรัฐบาล ให้แก่ผู้บริหารและเจ้าหน้าที่หน่วยงานในสังกัดกระทรวงทรัพยากรธรรมชาติและสิ่งแวดล้อมในพื้นที่จังหวัดเชียงใหม่ และลำพูน ดังนี้
1. ร่วมกันปฏิรูประบบราชการ หากพบเห็นสิ่งใดที่ไม่ดีให้ทำใหม่จนเกิดผลดี และหากพบเห็นสิ่งใดที่ดีแล้วให้ขยายผลทำซ้ำต่อไปจนเกิดความยั่งยืน
2. ข้าราชการกระทรวงทรัพยากรธรรมชาติและสิ่งแวดล้อม ต้องมีความเป็นมืออาชีพ มีความรู้และความแม่นยำในสาขาวิชาชีพของตน
ทั้งนี้ จังหวัดจังหวัดเชียงใหม่ และลำพูน ได้ให้ความสำคัญในเรื่องทรัพยากรธรรมชาติและสิ่งแวดล้อมเป็นอย่างยิ่ง โดยเฉพาะการบริหารจัดการขยะในพื้นที่ด้วยการรณรงค์ควบคู่กับการบังคับใช้กฎหมาย และพร้อมให้การสนับสนุนกระทรวงทรัพยากรธรรมชาติและสิ่งแวดล้อมในทุกภารกิจให้สำเร็จลุล่วงบรรลุเป้าหมายตามนโยบายของรัฐบาล

ที่มา : http://www.thaigov.go.th/news/contents/details/6450
