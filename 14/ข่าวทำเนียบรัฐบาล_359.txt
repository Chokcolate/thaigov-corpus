รัฐบาลไทย-ข่าวทำเนียบรัฐบาล-เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่ง

วันพฤหัสบดีที่ 15 มิถุนายน 2560
เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่ง
เอกอัครราชทูตสาธารณรัฐคิวบาประจำประเทศไทยเข้าเยี่ยมคารวะนายกรัฐมนตรี ในโอกาสเข้ารับตำแหน่ง
วันนี้ (15 มิ.ย. 2560) เวลา 13.30 น. นายเอกตอร์ กอนเด อัลเมย์ดา เอกอัครราชทูตสาธารณรัฐคิวบาประจำประเทศไทย เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล เนื่องในโอกาสรับตำแหน่งเอกอัครราชทูตสาธารณรัฐคิวบาประจำประเทศไทย ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือดังนี้
นายกรัฐมนตรีรู้สึกยินดีอย่างยิ่งที่ได้นายเอกตอร์ กอนเด อัลเมย์ดา มาเป็นเอกอัครราชทูตสาธารณรัฐคิวบาฯ และเชื่อมั่นว่าเอกอัครราชทูตสาธารณรัฐคิวบาฯ จะช่วยส่งเสริมความสัมพันธ์ทวิภาคีระหว่างไทยกับคิวบาให้แน่นแฟ้นมากยิ่งขึ้น ซึ่งเอกอัครราชทูตสาธารณรัฐคิวบาฯ แสดงความขอบคุณที่นายกรัฐมนตรีสละเวลาให้เข้าพบในวันนี้
ในโอกาสนี้ เอกอัครราชทูตสาธารณรัฐคิวบาฯ กล่าวในนามของรัฐบาลและประชาชนชาวคิวบา แสดงความอาลัยต่อการสวรรคตของพระบาทสมเด็จพระปรมินทรมหาภูมิพลอดุลยเดช บรมนาถบพิตร โดยรู้สึกซาบซึ้งพระมหากรุณาธิคุณที่มีต่อปวงชนชาวไทย และขอถือโอกาสนี้แสดงความยินดีที่ไทยได้ประกาศใช้รัฐธรรมนูญแห่งราชอาณาจักรไทย พ.ศ. 2560 ซึ่งนายกรัฐมนตรีกล่าวขอบคุณที่ประธานสภาแห่งรัฐและสภารัฐมนตรีแห่งสาธารณรัฐคิวบา ที่ได้มีข้อความสาส์นแสดงความอาลัยต่อการสวรรคตฯ และแสดงความเสียใจต่อการถึงแก่อสัญกรรมของนายฟีเดล กัสโตร อดีตประธานสภาแห่งรัฐฯ คิวบา ผู้เป็นสัญลักษณ์ของการต่อสู้เพื่อความยุติธรรมและความเจริญก้าวหน้าของคิวบา นอกจากนี้ ทั้งสองฝ่ายยินดีกับความสัมพันธ์ระหว่างไทย – คิวบา ที่มีพัฒนาการในเชิงบวกมาโดยตลอด และจะครบรอบ 60 ปี ของการสถาปนาความสัมพันธ์ระหว่างสองประเทศ ในปี พ.ศ. 2561 และสนับสนุนให้จัดกิจกรรมเฉลิมฉลองที่สอดคล้องกับวาระครบรอบ 60 ปีดังกล่าว โดยรัฐบาลไทยพร้อมให้การสนับสนุนอย่างเต็มที่
ทั้งสองฝ่ายได้หารือเกี่ยวกับความร่วมมือด้านต่าง ๆ ร่วมกัน อาทิ ความร่วมมือด้านการลงทุน ทั้งสองฝ่ายสนับสนุนให้ขยายความร่วมมือด้านการค้าการลงทุนระหว่างกันให้มากขึ้น โดยให้ทั้งสองประเทศสามารถเป็นประตูให้กันและกันสู่ประเทศอื่น ๆ ในภูมิภาคของตน เพื่อส่งเสริมความเชื่อมโยงทางเศรษฐกิจระหว่างประเทศในภูมิภาค ทั้งนี้ นายกรัฐมนตรียินดีที่ได้รับทราบว่าคณะนักธุรกิจไทยเดินทางไปคิวบาเพื่อศึกษาลู่ทางการค้าการลงทุน จึงถือเป็นโอกาสในการสร้างความรับรู้ถึงศักยภาพทางเศรษฐกิจของคิวบาและเป็นการสร้างเครือข่ายระหว่างภาคเอกชนของทั้งสองประเทศ ซึ่งรัฐบาลพร้อมที่จะส่งเสริมให้มีการแลกเปลี่ยนคณะนักธุรกิจระหว่างทั้งสองประเทศอย่างต่อเนื่อง ความร่วมมือด้านเทคโนโลยีชีวภาพและเภสัชกรรม นายกรัฐมนตรีกล่าวขอบคุณที่รัฐบาลคิวบาให้การสนับสนุนความร่วมมือด้านวิทยาศาสตร์และเทคโนโลยีระหว่างกัน โดยเฉพาะความร่วมมือในสาขาเภสัชกรรมและเทคโนโลยีชีวภาพระหว่างบริษัท Siam Bioscience ของไทย และบริษัท CIMAB ของคิวบา ซึ่งจะเป็นประโยชน์ต่อการพัฒนาคุณภาพชีวิตของประชาชนชาวไทยอย่างแท้จริง โดยเอกอัครราชทูตสาธารณรัฐคิวบาฯ กล่าวเน้นย้ำว่าจะสนับสนุนความร่วมมือดังกล่าวต่อไป ความร่วมมือด้านการท่องเที่ยว นายกรัฐมนตรีกล่าวสนับสนุนให้ไทยกับคิวบาสามารถต่อยอดความร่วมมือด้านการท่องเที่ยวเชิงสุขภาพ โดยใช้ประโยชน์จากความเชี่ยวชาญด้านการแพทย์ของคิวบา และการท่องเที่ยวของไทย ความร่วมมือด้านการศึกษา นายกรัฐมนตรีกล่าวขอบคุณที่คิวบาให้ความร่วมมือและแบ่งปันข้อมูลเกี่ยวกับระบบการศึกษาแก่ไทย ซึ่งจะช่วยส่งเสริมให้ระบบการศึกษาไทยมีความก้าวหน้ามากยิ่งขึ้น โดยเอกอัครราชทูตสาธารณรัฐคิวบาฯ กล่าวว่ายินดีที่จะแลกเปลี่ยนองค์ความรู้และแนวปฏิบัติที่ดีระหว่างมิตรประเทศ เพื่อส่งเสริมการพัฒนาระบบการศึกษาของไทยและเป็นรากฐานให้ไทยบรรลุเป้าหมายของนโยบาย Thailand 4.0
ในช่วงท้าย เอกอัครราชทูตสาธารณรัฐคิวบาฯ กล่าวขอบคุณที่รัฐบาลไทยให้การสนับสนุนข้อมติ เรื่อง Necessity of Ending the Economic, Commercial and Financial Embargo imposed by the United States of America against Cuba ดังเช่นที่ผ่านมา ซึ่งเป็นมติที่คิวบาเรียกร้องให้ประชาคมระหว่างประเทศกดดันให้สหรัฐอเมริกายุติการคว่ำบาตรทางการค้าและเศรษฐกิจต่อคิวบา ตั้งแต่ปี พ.ศ. 2536 เป็นต้นมา ทั้งนี้ ทั้งสองฝ่ายสนับสนุนให้มีการแลกเปลี่ยนการเยือนและการหารือทวิภาคีระดับสูงอย่างต่อเนื่อง เพื่อนำไปสู่ความสัมพันธ์ที่ใกล้ชิดยิ่งขึ้น

ที่มา : http://www.thaigov.go.th/news/contents/details/4551
