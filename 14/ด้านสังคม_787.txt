รัฐบาลไทย-ข่าวทำเนียบรัฐบาล-พม. หารือหน่วยงานที่เกี่ยวข้องกับกระบวนการยุติธรรม เพื่อเร่งรัดการดำเนินคดีค้ามนุษย์

วันศุกร์ที่ 20 ตุลาคม 2560
พม. หารือหน่วยงานที่เกี่ยวข้องกับกระบวนการยุติธรรม เพื่อเร่งรัดการดำเนินคดีค้ามนุษย์
พม. หารือหน่วยงานที่เกี่ยวข้องกับกระบวนการยุติธรรม เพื่อเร่งรัดการดำเนินคดีค้ามนุษย์
นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า เมื่อวันที่ 19 ตุลาคม 2560 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์  แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ได้ร่วมหารือกับคณะผู้บริหารหน่วยงานที่เกี่ยวข้องกับกระบวนการยุติธรรม ประกอบด้วย ผู้แทนกระทรวงยุติธรรม สำนักงานตำรวจแห่งชาติ สำนักงานคดีค้ามนุษย์ สำนักงานอัยการสูงสุด ศาลอาญา แผนกคดีค้ามนุษย์ และกระทรวงแรงงาน เพื่อเร่งรัดการดำเนินคดีค้ามนุษย์ โดยเฉพาะการดำเนินคดีกับเจ้าหน้าที่ของรัฐ ซึ่งพลเอก ประวิตร วงษ์สุวรรณ รองนายกรัฐมนตรี ได้กำชับและสั่งการให้ทุกหน่วยงานเร่งรัดให้เห็นผลสำเร็จ ภายในเดือนธันวาคม 2560 เพื่อสานต่อเจตนารมณ์ของรัฐบาลในการขจัดการค้ามนุษย์ให้หมดสิ้น และเรียกร้องศักดิ์ศรีความเป็นมนุษย์ให้กับผู้เสียหายตามหลักมาตรฐานสากล ทั้งนี้ กระทรวง พม. มีภารกิจหลักในการให้ความคุ้มครองสวัสดิภาพผู้เสียหายจากการค้ามนุษย์ โดยคำนึงถึงหลักสิทธิมนุษยชนตามมาตรฐานสากล ทั้งในด้านสังคม สุขภาพร่างกายและจิตใจ ความปลอดภัย กระบวนการยุติธรรม และกระบวนการส่งกลับภูมิลำเนาและคืนสู่สังคม

ที่มา : http://www.thaigov.go.th/news/contents/details/7554
