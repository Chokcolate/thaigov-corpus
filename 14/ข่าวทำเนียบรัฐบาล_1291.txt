รัฐบาลไทย-ข่าวทำเนียบรัฐบาล-สมเด็จพระเจ้าอยู่หัวโปรดเกล้าฯ ให้จัดงาน "อุ่นไอรัก คลายความหนาว" 8 ก.พ.-11 มี.ค.นี้ ณ พระลานพระราชวังดุสิตและสนามเสือป่า

วันอังคารที่ 9 มกราคม 2561
สมเด็จพระเจ้าอยู่หัวโปรดเกล้าฯ ให้จัดงาน "อุ่นไอรัก คลายความหนาว" 8 ก.พ.-11 มี.ค.นี้ ณ พระลานพระราชวังดุสิตและสนามเสือป่า
สมเด็จพระเจ้าอยู่หัวโปรดเกล้าฯ ให้จัดงาน "อุ่นไอรัก คลายความหนาว" 8 ก.พ.-11 มี.ค.นี้ ณ พระลานพระราชวังดุสิตและสนามเสือป่า เพื่อมอบความสุขให้กับประชาชน ส่งเสริมการท่องเที่ยวและศิลปวัฒนธรรมไทย
วันนี้ (9 ม.ค. 61 ) เวลา 14.20 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์ ผู้ช่วยโฆษกประจำสำนักนายกรัฐมนตรี ได้แถลงว่า สมเด็จพระเจ้าอยู่หัวทรงพระกรุณาโปรดเกล้าฯ ให้หน่วยราชการในพระองค์จัดงานฤดูหนาวขึ้น ภายใต้ชื่อ "อุ่นไอรัก คลายความหนาว" ณ พระลานพระราชวังดุสิต และสนามเสือป่า ระหว่างวันที่ 8 กุมภาพันธ์-11 มีนาคม 2561 เพื่อมอบความสุขให้กับประชาชน ส่งเสริมการท่องเที่ยวและศิลปวัฒนธรรมไทย
"การจัดงานแบ่งเป็น 3 โซน คือ 1) โซนพระลานพระราชวังดุสิต จัดแสดงนิทรรศการและกิจกรรมสยาม ประชารำฦก นำเสนอพระราชประวัติและพระราชกรณียกิจรัชกาลที่ 5 และรัชกาลที่ 9 2) โซนสนามเสือป่า จัดร้านค้าในพระบรมวงศานุวงศ์และร้านค้ารับเชิญ เช่น ร้านจิตอาสา 904 ร้านภูฟ้า ร้านของมูลนิธิ เพื่อนพึ่ง (ภาฯ) ยามยาก ร้านมูลนิธิโครงการหลวง ร้านแม่บ้านเหล่าทัพ ฯลฯ 3) โซนร้านอาหารและร้านค้าในแนวคิดใต้ร่มพระบรมโพธิสมภาร สืบสานชุมชน วิถีไทย โดยจะจัดซุ้มร้านอาหารไทยโบราณที่มีรสชาติอร่อย จำนวนประมาณ 30 ร้าน" ทั้งนี้ โซนที่ 1 จะถูกออกแบบตกแต่งอย่างสวยงามด้วยสถาปัตยกรรมสมัยรัชกาลที่ 5 และรัชกาลที่ 9 มีการ จัดสวน พันธุ์ไม้ และน้ำพุ งานประดิษฐ์ตามศิลปะไทยแบบชาววัง โซนที่ 2 จะมีการแสดงวัฒนธรรมพื้นบ้าน และฉายหนังกลางแปลง และโซนที่ 3 จะมีการสาธิตเกี่ยวกับศิลปวัฒนธรรมท้องถิ่น และมีร้านสตูดิโอให้ถ่ายภาพย้อนยุคด้วย
จึงขอเชิญชวนประชาชนไปร่วมงานในวันดังกล่าว โดยรณรงค์ให้แต่งกายย้อนยุคเช่นเดียวกับพ่อค้าแม่ค้า ภายในงาน หากไม่มีให้สวมใส่ผ้าไทย หรือชุดสุภาพ ทั้งนี้ เงินรายได้ส่วนหนึ่งจากการขายสินค้าจะนำขึ้น ทูลเกล้าฯ ถวาย โดยเสด็จพระราชกุศล เพื่อนำไปช่วยเหลือผู้ตกทุกข์ได้ยากต่อไป
ทั้งนี้ นายกรัฐมนตรี จะไปร่วมงานดังกล่าวด้วยในวันที่ 8 กุมภาพันธ์ 2561 เวลา 16.00 น.
----------------
สำนักโฆษก

ที่มา : http://www.thaigov.go.th/news/contents/details/9263
