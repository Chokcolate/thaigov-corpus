รัฐบาลไทย-ข่าวทำเนียบรัฐบาล-ครบ 8 วัน ยอดรับแจ้งต่างด้าวทะยานสู่ 3 แสนราย ทุกศูนย์ฯ เปิดบริการปกติ

วันจันทร์ที่ 31 กรกฎาคม 2560
ครบ 8 วัน ยอดรับแจ้งต่างด้าวทะยานสู่ 3 แสนราย ทุกศูนย์ฯ เปิดบริการปกติ
“โฆษกแรงงาน”เผยตัวเลขสะสมศูนย์รับแจ้งฯ ต่างด้าวหลังเปิดบริการครบ 8 วัน นายจ้าง 84,972ราย ลูกจ้างต่างด้าว 288,954 คน ย้ำ ทุกศูนย์ฯ ยังเปิดบริการตามปกติ พื้นที่ประสบอุทกภัยไม่ได้รับผลกระทบ
“โฆษกแรงงาน”เผยตัวเลขสะสมศูนย์รับแจ้งฯ ต่างด้าวหลังเปิดบริการครบ 8 วัน นายจ้าง 84,972ราย ลูกจ้างต่างด้าว 288,954 คน ย้ำ ทุกศูนย์ฯ ยังเปิดบริการตามปกติ พื้นที่ประสบอุทกภัยไม่ได้รับผลกระทบ เตือน นายจ้างที่ใช้แรงงานต่างด้าวกลุ่มที่ไม่มีเอกสารการจ้างงาน ไม่มีใบอนุญาตทำงานรีบมาแจ้งให้ทันตามกำหนดมีเวลาถึง 7 ส.ค. นี้เท่านั้น พบการแจ้งใช้แรงงานต่างด้าวในกิจการเกษตรและปศุสัตว์ ก่อสร้าง ขายอาหารและเครื่องดื่มเยอะสุด กรุงเทพฯ สมุทรปราการ ระยอง 3 อันดับแรกยื่นคำขอแจ้งการใช้แรงงานต่างด้าวสูงสุด นายจ้างแจ้งการใช้แรงงานสัญชาติเมียนมาอันดับ 1
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เผยว่า ศูนย์เฉพาะกิจเพื่ออำนวยการบริหารจัดการการทำงานของคนต่างด้าว (ศฉต.) กระทรวงแรงงาน ได้รายงานผลการปฏิบัติงานประจำวันที่ 31 ก.ค.60 ซึ่งครบ 1 สัปดาห์ของการเปิดศูนย์รับแจ้งการทำงานของคนต่างด้าวทั่วประเทศ 100 ศูนย์ โดยเป็นศูนย์รับแจ้งใน กทม. 11 ศูนย์ และส่วนภูมิภาค 89 ศูนย์ พบว่า ตัวเลขสะสมตั้งแต่วันที่ 24 – 31 ก.ค.60 (ข้อมูลวันที่ 31 ก.ค. ณ เวลา 16.30 น.) มีนายจ้างมาแจ้งการใช้แรงงานต่างด้าวแล้ว 84,972 ราย ลูกจ้างต่างด้าว 288,954 คน เฉพาะวันที่ 31ก.ค.วันเดียว มีนายจ้างมายื่น 10,358 ราย ลูกจ้าง 35,045 คน และมีนายจ้างลงทะเบียนออนไลน์ 1,540ราย ลูกจ้าง 3,457 คน ได้รับแจ้งการจ้างแรงงานต่างด้าวสัญชาติเมียนมามากที่สุด รองลงมากัมพูชา และลาวตามลำดับ เมื่อจำแนกตามประเภทกิจการ 5 อันดับแรก ได้แก่ เกษตรและปศุสัตว์ รองลงมากิจการก่อสร้าง จำหน่ายอาหารและเครื่องดื่ม การให้บริการต่างๆ และกิจการต่อเนื่องการเกษตร ตามลำดับ
นายอนันต์ชัย กล่าวต่อว่า จังหวัดที่มีการยื่นขอจ้างคนต่างด้าวมากที่สุด 5 จังหวัด ได้แก่ กรุงเทพมหานคร สมุทรปราการ ระยอง นนทบุรี และปทุมธานี ทั้งนี้ กระทรวงแรงงาน ยืนยันว่าแม้ขณะนี้พื้นที่หลายจังหวัดกำลังประสบอุทกภัย แต่การทำงานของเจ้าหน้าที่ภายในศูนย์รับแจ้งการทำงานของคนต่างด้าวทั้ง 100 ศูนย์ทั่วประเทศยังคงเปิดให้บริการตามปกติทุกวัน ตั้งแต่วันที่ 24 ก.ค. - 7 ส.ค.60 ไม่เว้นวันหยุด ตั้งแต่เวลา 08.30 – 16.30 น.และสามารถแจ้งออนไลน์ได้ที่เว็บไซต์กรมการจัดหางาน  ที่ https://wpfast.doe.go.th/fast11/user/  จึงขอเชิญชวนนายจ้างที่มีการใช้แรงงานต่างด้าวเฉพาะกลุ่มที่ไม่มีเอกสารการจ้างงาน ไม่มีใบอนุญาตทำงาน ให้รีบมาดำเนินการเนื่องจากขณะนี้มีเวลาเหลือเพียง 1 สัปดาห์เท่านั้น เพื่อเข้าสู่ระบบการจ้างแรงงานที่ถูกกฎหมาย เป็นไปตามขั้นตอนและทันตามเวลาที่กำหนด สอบถามเพิ่มเติมได้ที่สายด่วนกรมการจัดหางาน โทร.1694 และศูนย์ประชาสัมพันธ์กระทรวงแรงงาน โทรศัพท์ 0 2232 1471
------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
ชนินทร เพ็ชรทับ - ข่าว/
ศูนย์เฉพาะกิจเพื่ออำนวยการบริหารจัดการการทำงานของคนต่างด้าว - ข้อมูล/
31 กรกฎาคม 2560

ที่มา : http://www.thaigov.go.th/news/contents/details/5596
