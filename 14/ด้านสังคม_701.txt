รัฐบาลไทย-ข่าวทำเนียบรัฐบาล-รมว.พม. เปิดศูนย์ฝึกอาชีพคนพิการอาเซียน “ยิ้มสู้ คาเฟ่” ของมูลนิธิสากลเพื่อคนพิการ พร้อมยกเป็นศูนย์กลางส่งเสริมอาชีพและพัฒนาคุณภาพชีวิตคนพิการในระดับภูมิภาคเอเชีย

วันพุธที่ 27 กันยายน 2560
รมว.พม. เปิดศูนย์ฝึกอาชีพคนพิการอาเซียน “ยิ้มสู้ คาเฟ่” ของมูลนิธิสากลเพื่อคนพิการ พร้อมยกเป็นศูนย์กลางส่งเสริมอาชีพและพัฒนาคุณภาพชีวิตคนพิการในระดับภูมิภาคเอเชีย
รมว.พม. เปิดศูนย์ฝึกอาชีพคนพิการอาเซียน “ยิ้มสู้ คาเฟ่” ของมูลนิธิสากลเพื่อคนพิการ พร้อมยกเป็นศูนย์กลางส่งเสริมอาชีพและพัฒนาคุณภาพชีวิตคนพิการในระดับภูมิภาคเอเชีย
วันนี้ (27 ก.ย. 60) เวลา 10.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดศูนย์ฝึกอาชีพคนพิการอาเซียน "ยิ้มสู้ คาเฟ่” ของมูลนิธิสากลเพื่อคนพิการ เพื่อเป็นศูนย์กลางการส่งเสริมอาชีพและพัฒนาคุณภาพชีวิตคนพิการในระดับภูมิภาคเอเชีย และเป็นการประชาสัมพันธ์แหล่งจำหน่ายผลิตภัณฑ์ของคนพิการแก่ประชาชนทั่วไป โดยมีคณะผู้บริหารกระทรวง พม. ร่วมลงพื้นที่ พร้อมด้วย ศาสตราจารย์วิริยะ นามศิริพงศ์พันธุ์ ประธานมูลนิธิสากลเพื่อคนพิการ และหน่วยงานที่เกี่ยวข้อง ให้การต้อนรับ ณ มูลนิธิสากลเพื่อคนพิการ ถนนอรุณอมรินทร์ กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.)ได้ตระหนักถึงความสำคัญของคนพิการ ในการส่งเสริมสิทธิและสวัสดิการของคนพิการ โดยเพิ่มสวัสดิการเบี้ยความพิการ การส่งเสริมการมีงานทำและการจ้างงานคนพิการ การส่งเสริมการมีรายได้และการมีงานทำของคนพิการ เพื่อให้คนพิการมีอาชีพ มีรายได้ สามารถเลี้ยงตนเองได้ โดยความร่วมมือในรูปแบบประชารัฐเพื่อสังคม รวมทั้งการสนับสนุนให้คนพิการได้รับบริการด้านการศึกษา บริการสุขภาพ การจัดทำสิ่งอำนวยความสะดวกสำหรับคนพิการ โดยมีเป้าหมายการพัฒนาที่ยั่งยืน ไม่ทิ้งใครไว้ข้างหลัง เป็นการเปลี่ยนคนพิการจาก "ภาระ” ให้เป็น "พลัง” ของครอบครัว สังคม และประเทศชาติ
พลตำรวจเอก อดุลย์ กล่าวต่อไปว่า กระทรวง พม. โดย พก. และมูลนิธิสากลเพื่อคนพิการได้ตระหนักถึงความสำคัญของการส่งเริมอาชีพให้คนพิการมาอย่างต่อเนื่อง ซึ่งวันนี้ได้เปิดศูนย์ฝึกอาชีพคนพิการอาเซียน "ยิ้มสู้ คาเฟ่” ของมูลนิธิสากลเพื่อคนพิการ เพื่อเป็นศูนย์กลางการส่งเสริมอาชีพและพัฒนาคุณภาพชีวิตคนพิการในระดับภูมิภาคเอเชีย และเป็นการประชาสัมพันธ์แหล่งจำหน่ายผลิตภัณฑ์ของคนพิการแก่ประชาชนทั่วไปอย่างกว้างขวาง ในโอกาสนี้ ตนขอชื่นชมการดำเนินงานของมูลนิธิสากลเพื่อคนพิการ ที่ได้ดำเนินงานให้บริการคนพิการทางด้านการศึกษา สังคม และสวัสดิการเพื่อการพัฒนาคุณภาพชีวิตคนพิการอย่างต่อเนื่อง ซึ่งนับว่าได้ช่วยแบ่งภาระของภาครัฐได้เป็นอย่างมาก อาทิ โครงการบ้านยิ้มสู้ สร้างโอกาสการศึกษาแก่เด็กเล็กผู้พิการ โครงการหอศิลป์ยิ้มสู้ ที่จัดแสดงผลงานศิลปะ และผลิตภัณฑ์ของคนพิการ โครงการศูนย์บริการการถ่ายทอดและการสื่อสารสำหรับคนหูหนวก TTRS โครงการศูนย์จัดหางานและฝึกอาชีพสำหรับคนหูหนวก โครงการจัดตั้งศูนย์ฝึกอาชีพคนพิการอาเซียน และโครงการร้านกาแฟยิ้มสู้คาเฟ่ เป็นต้น
"การเปิดศูนย์ฝึกอาชีพคนพิการอาเซียน "ยิ้มสู้ คาเฟ่” และการมาเยี่ยมชมการดำเนินงานของมูลนิธิสากลเพื่อคนพิการ ในครั้งนี้ นับว่าเป็นการส่งเสริมให้คนพิการมีอาชีพ มีรายได้ ยังจะทำให้คนพิการรู้สึกว่าตนเองมีคุณค่า เกิดความภาคภูมิใจ มีความมั่นใจในตนเองและได้รับการยอมรับจากสังคมมากขึ้น ทั้งนี้ กระทรวง พม. ยินดีให้ความร่วมมือ และให้การสนับสนุนการดำเนินงานของมูลนิธิสากลเพื่อคนพิการอย่างต่อเนื่อง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7003
