รัฐบาลไทย-ข่าวทำเนียบรัฐบาล-"ยุติธรรม" บูรณาการขับเคลื่อน กพยจ. อำนวยความยุติธรรมสู่ประชาชน ในพื้นที่ จ.มุกดาหาร

วันพฤหัสบดีที่ 7 กันยายน 2560
"ยุติธรรม" บูรณาการขับเคลื่อน กพยจ. อำนวยความยุติธรรมสู่ประชาชน ในพื้นที่ จ.มุกดาหาร
นายวิทยา สุริยะวงค์ รองปลัดกระทรวงยุติธรรม พร้อมคณะผู้บริหารกระทรวงยุติธรรม เข้าหารือร่วมกับ นายสรสิทธิ์ ฤทธิ์สรไกร ผู้ว่าราชการจังหวัดมุกดาหาร และหัวหน้าส่วนราชการระดับจังหวัดมุกดาหาร
เมื่อวันพุธที่ ๗ กันยายน ๒๕๖๐ เวลา ๑๓.๐๐ น.
นายวิทยา สุริยะวงค์ รองปลัดกระทรวงยุติธรรม
พร้อมคณะผู้บริหารกระทรวงยุติธรรม เข้าหารือร่วมกับ
นายสรสิทธิ์ ฤทธิ์สรไกร ผู้ว่าราชการจังหวัดมุกดาหาร
และหัวหน้าส่วนราชการระดับจังหวัดมุกดาหาร
เพื่อขับเคลื่อนคณะกรรมการพัฒนาการบริหารงานยุติธรรมระดับจังหวัด (กพยจ.)
และระดมความคิดในการแก้ไขปัญหาต่างๆ และความต้องการจากประชาชน
ในระดับพื้นที่จังหวัดมุกดาหาร
ในการนี้ รองปลัดกระทรวงยุติธรรม กล่าวว่า การประชุม กพยจ. นั้น
จะหารือ ร่วมกันเพื่อเสนอแนวคิดใน ๕ ประเด็นหลัก คือ การป้องกันอาชญากรรม
การสร้างการรับรู้กฎหมาย โครงการอันเป็นประโยชน์ต่อประชาชนในจังหวัด
เพื่อขอรับการสนับสนุนงบประมาณบูรณาการ ปัญหาสิทธิมนุษยชนในพื้นที่
และแนวทางในการสร้างความปรองดองและลดความขัดแย้งในพื้นที่
ผ่านการทำงานร่วมกันในลักษณะบูรณาการระหว่างจังหวัดกับกระทรวงยุติธรรม
และด้วยกลไกที่เข้มแข็งในระดับพื้นที่ของหน่วยงานระดับจังหวัด
จะทำให้การดำเนินงานดังกล่าว เข้าถึงประชาชน และสำเร็จได้อย่างมีประสิทธิภาพ
อันจะนำไปสู่การสร้างเวทีเชื่อมโยงระหว่างส่วนภูมิภาคกับส่วนกลาง
เป็นช่องทางการนำนโยบายของรัฐบาลสู่ประชาชนในพื้นที่ และเป็นแนวทาง
ในการพัฒนาประเทศในภาพรวมต่อไป ทั้งนี้ กระทรวงยุติธรรม
เป็นหน่วยงานด้านการอำนวยความยุติธรรม จึงจะนำบทบาท
การอำนวยความยุติธรรมด้านต่างๆ อาทิ การแก้ไข ฟื้นฟู เยียวยา
และติดตามผู้พ้นโทษให้สามารถอยู่ร่วมในสังคมได้ มาส่งเสริม
และยกระดับการดำเนินงานของ กพยจ. ให้มีประสิทธิภาพมากยิ่งขึ้น
หลังจากนั้น เวลา ๑๔.๐๐ น.
รองปลัดกระทรวงยุติธรรม นำคณะผู้บริหารกระทรวงยุติธรรม
เข้าตรวจเยี่ยมและติดตามผลการปฏิบัติงานของหน่วยงานในสังกัดกระทรวงยุติธรรม
ได้แก่ สำนักงานยุติธรรมจังหวัดมุกดาหาร สำนักงานคุมประพฤติจังหวัดมุกดาหาร
สำนักงานบังคับคดีจังหวัดมุกดาหาร
และสถานพินิจและคุ้มครองเด็กและเยาวชนจังหวัดมุกดาหาร

ที่มา : http://www.thaigov.go.th/news/contents/details/6515
