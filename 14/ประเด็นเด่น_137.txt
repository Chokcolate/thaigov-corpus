รัฐบาลไทย-ข่าวทำเนียบรัฐบาล-กรมการขนส่งทางบกชี้แจง กรณีการเรียกร้องให้ตรวจสอบโครงการจัดหาและพัฒนาระบบฐานข้อมูลกลาง เพื่อบูรณาการข้อมูลสนับสนุนการให้บริการของกรมการขนส่งทางบก

วันพฤหัสบดีที่ 15 กุมภาพันธ์ 2561
กรมการขนส่งทางบกชี้แจง กรณีการเรียกร้องให้ตรวจสอบโครงการจัดหาและพัฒนาระบบฐานข้อมูลกลาง เพื่อบูรณาการข้อมูลสนับสนุนการให้บริการของกรมการขนส่งทางบก
กรมการขนส่งทางบกชี้แจง กรณีการเรียกร้องให้ตรวจสอบโครงการจัดหาและพัฒนาระบบฐานข้อมูลกลาง เพื่อบูรณาการข้อมูลสนับสนุนการให้บริการของกรมการขนส่งทางบก
วันที่ 13 กุมภาพันธ์ 2561 นายสนิท พรหมวงษ์ อธิบดีกรมการขนส่งทางบก กระทรวงคมนาคม ชี้แจงประเด็นการตรวจสอบการดำเนินโครงการ MDM ตามที่ คอลัมน์คมคิด ฅนเขียน นสพ.เดลินิวส์ เรียกร้องให้ตรวจสอบโครงการจัดหาและพัฒนาระบบฐานข้อมูลกลางเพื่อบูรณาการข้อมูลสนับสนุนการให้บริการของกรมการขนส่งทางบก (Master Data Management : MDM) เพื่อเพิ่มประสิทธิภาพและรองรับการให้บริการของประชาชนได้อย่างสะดวกรวดเร็วมากยิ่งขึ้น งบประมาณ 412,900,000 บาท ซึ่งกรมการขนส่งทางบกได้จ้าง บริษัท ซีดีจี ซิสเต็มส์ จำกัด โดยได้ตั้งคำถามในหลายประเด็น ได้แก่ เหตุใดจึงขยายระยะเวลาส่งมอบงาน จาก 780 วัน ไปอีกกว่าปี  เหตุใดจึงไม่ประกาศยกเลิกสัญญาทันทีหลังจากที่บริษัท ซีดีจีฯ ไม่สามารถส่งมอบงานหลายต่อหลายครั้ง จนเกินกำหนดเวลา ทำไมจึงไม่พิจารณาค่าปรับตามระเบียบพัสดุ ข้อ 138
ข้อเท็จจริง
กรมการขนส่งทางบกได้ดำเนินโครงการจัดหาและพัฒนาระบบฐานข้อมูลกลางเพื่อบูรณาการข้อมูลสนับสนุนการให้บริการของกรมการขนส่งทางบก (Master Data Management: MDM) วงเงินงบประมาณ 412,900,000 บาท โดยใช้เงินงบประมาณปี พ.ศ. 2555 – 2557 ซึ่งกรมการขนส่งทางบกได้ดำเนินการจัดซื้อจัดจ้าง ด้วยวิธีการประกวดราคาทางอิเล็กทรอนิกส์ (E-Auction) ตามระเบียบพัสดุ และระเบียบที่เกี่ยวข้องทุกประการ โดยได้บริษัท ซีดีจี ซิสเต็มส์ จำกัด เป็นผู้รับจ้าง
พร้อมกันนี้เพื่อความรอบคอบและเพื่อให้การบริหารโครงการเป็นไปอย่างมีประสิทธิภาพ กรมการขนส่งทางบกจึงได้ว่าจ้างมหาวิทยาลัยเทคโนโลยีพระจอมเกล้าธนบุรีเป็นที่ปรึกษาโครงการเพื่อกำกับควบคุม ติดตามพร้อมบริหารโครงการและตรวจสอบคุณภาพของงาน ให้เป็นไปตามสัญญาและระเบียบที่เกี่ยวข้อง
กรมการขนส่งทางบกได้จัดทำสัญญาจ้าง โดยสัญญาเริ่มต้นวันที่ 28 กันยายน 2555 สิ้นสุดสัญญาวันที่ 17 พฤศจิกายน 2557 มีระยะเวลาดำเนินการ 780 วัน ตามประกาศฯ ระหว่างการดำเนินโครงการฯ เนื่องจากได้มีการแก้ไขเพิ่มเติมกฎหมายว่าด้วยการขนส่งทางบกและกฎหมายว่าด้วยรถยนต์ ซึ่งต้องมีการเปลี่ยนแปลงระบบงานที่เกี่ยวกับรถที่อยู่ภายใต้บังคับของทั้งสองกฎหมาย คณะกรรมการตรวจรับพัสดุฯ จึงได้พิจารณาขยายขอบเขตของงานเพื่อให้รองรับกระบวนงานที่ต้องดำเนินการให้เป็นไปตามกฎระเบียบและประกาศที่ออกตามกฎหมายดังกล่าว ตลอดจนเพื่อให้สอดคล้องกับข้อเท็จจริงที่เป็นประโยชน์ของทางราชการ และเป็นประโยชน์ต่อประชาชน ซึ่งคู่สัญญาทั้งสองฝ่ายและที่ปรึกษาฯ เห็นสอดคล้องกันให้ขยายระยะเวลาสัญญากับปริมาณงานที่ปรับปรุงเพิ่มขึ้น รวมจำนวน 2 ครั้ง รวมทั้งสิ้น 244 วัน กำหนดวันสิ้นสุดสัญญาในวันที่ 19 กรกฎาคม 2558 ซึ่งได้ดำเนินการตามขั้นตอนระเบียบ และเงื่อนไขแห่งสัญญาจ้างทุกประการ ทั้งนี้ ผู้รับจ้างได้ส่งมอบงานทั้งหมดก่อนวันสิ้นสุดสัญญา แต่เมื่อคณะกรรมการตรวจรับพัสดุร่วมกับที่ปรึกษาโครงการตรวจสอบแล้วยังพบข้อบกพร่อง จึงแจ้งให้ผู้รับจ้างดำเนินการแก้ไขซึ่งเป็นไปตามขั้นตอนการตรวจรับงานตามสัญญาจ้าง จนในที่สุดผู้รับจ้างได้ส่งมอบงานงวดสุดท้ายที่มีความถูกต้องครบถ้วน ในวันที่ 22 พฤศจิกายน 2560 ซึ่งในช่วงระยะเวลาดังกล่าว กรมการขนส่งทางบกไม่ได้ขยายสัญญาให้แก่ผู้รับจ้างแต่อย่างใด แต่เกิดจากผู้รับจ้างไม่สามารถส่งมอบงานให้ถูกต้องครบถ้วนเป็นไปตามเงื่อนไขในสัญญาจ้าง ซึ่งผู้รับจ้างยังคงต้องรับผิดชอบค่าปรับในการส่งมอบงานล่าช้าตามที่กำหนดไว้ในสัญญาทุกประการ
การดำเนินการของกรมการขนส่งทางบก
กรมการขนส่งทางบกได้นำระบบ MDM ทดสอบก่อนใช้งานจริงแบบคู่ขนานทั่วประเทศ ตั้งแต่ มกราคม 2560 – กรกฎาคม 2560 และเมื่อระบบสามารถทำงานได้จริง จึงได้เริ่มใช้งานแทนระบบเดิม เมื่อวันที่ 31 กรกฎาคม 2560 และผู้รับจ้างได้ทำการปรับปรุงระบบและแก้ไขให้สามารถใช้งานได้อย่างมีประสิทธิภาพมาอย่างต่อเนื่อง และได้ส่งมอบงานครั้งสุดท้ายเมื่อวันที่ 22 พฤศจิกายน 2560 โดยคณะกรรมการตรวจรับพัสดุฯ พร้อมที่ปรึกษาโครงการ ได้ตรวจสอบงานตามสัญญา มีมติรับมอบงานเมื่อวันที่ 27 ธันวาคม 2560
การที่กรมการขนส่งทางบกพร้อมที่ปรึกษาจำเป็นต้องใช้ระยะเวลาในการตรวจรับงานตามโครงการ MDM อย่างละเอียดรอบคอบ เนื่องจากต้องทำการตรวจสอบเอกสารที่มีปริมาณมาก อีกทั้งยังต้องทำการตรวจสอบระบบโปรแกรมมากกว่า 2,900 โปรแกรม จำนวนระบบ 17 ระบบ และมีการตรวจสอบความถูกต้องของข้อมูล (Data Cleansing) เช่น รถทุกประเภทรวมประมาณกว่า 38 ล้านคัน ตลอดจนข้อมูลใบขับขี่รวมมากกว่า 30 ล้านฉบับ (ซึ่งเป็นข้อมูลที่ปรับเปลี่ยนเพิ่มขึ้นทุกวัน) โดยเฉพาะอย่างยิ่ง เป็นการทดสอบระบบแบบคู่ขนานกับระบบงานเดิมพร้อมกันทั่วประเทศ (ตั้งแต่มกราคม 2560 ถึง กรกฎาคม 2560) และมีความจำเป็นที่ต้องให้บริการประชาชนให้เป็นปกติโดยไม่ให้เกิดผลกระทบต่องานบริการรายวัน ในขณะที่ติดตั้ง หรือทุกการพัฒนา ปรับปรุง แก้ไข หรือเพิ่มเติม จึงจำเป็นต้องใช้ระยะเวลา ดำเนินการด้วยความละเอียดรอบคอบ
ตามระเบียบสำนักนายกรัฐมนตรีว่าด้วยการพัสดุ พ.ศ. 2535 ข้อ 138 กำหนดว่า “ในกรณีที่คู่สัญญาไม่สามารถปฏิบัติตามสัญญาหรือข้อตกลงได้ และจะต้องมีการปรับตามสัญญาหรือข้อตกลงนั้น หากจำนวนเงินค่าปรับจะเกินร้อยละสิบของวงเงินค่าพัสดุหรือค่าจ้าง ให้ส่วนราชการพิจารณาดำเนินการบอกเลิกสัญญาหรือข้อตกลง เว้นแต่คู่สัญญาจะได้ยินยอมเสียค่าปรับให้แก่ทางราชการ โดยไม่มีเงื่อนไขใด ๆ ทั้งสิ้น ให้หัวหน้าส่วนราชการพิจารณาผ่อนปรนการบอกเลิกสัญญาได้เท่าที่จำเป็น” ซึ่งระเบียบดังกล่าวได้ให้อำนาจหัวหน้าส่วนราชการพิจารณาผ่อนปรนการบอกเลิกสัญญาได้เท่าที่จำเป็น ในกรณีคู่สัญญาจะได้ยินยอมเสียค่าปรับให้แก่ทางราชการ โดยไม่มีเงื่อนไขใด ๆ ซึ่งผู้รับจ้างได้ดำเนินการตามโครงการอย่างต่อเนื่อง แสดงเจตนาตั้งใจที่จะดำเนินงานให้แล้วเสร็จครบถ้วนตามสัญญา และได้มีหนังสือยินยอมเสียค่าปรับและรับผิดชอบตามเงื่อนไขแห่งข้อกฎหมายตามระเบียบทุกประการ
คณะกรรมการตรวจรับพัสดุฯ ร่วมกับที่ปรึกษาโครงการจึงได้พิจารณาแนวทางในการยกเลิกสัญญาตามระเบียบดังกล่าว ซึ่งมีความเห็นตรงกันว่า โครงการ MDM มีรายละเอียดในการดำเนินการทั้งในด้านการจัดหา Hardware และการพัฒนา Software ที่มีปัจจัยความจำเป็นที่ซับซ้อนในทุกขั้นตอนที่ต้องพิจารณาให้เป็นไปตามสัญญาจ้างควบคู่กับการสามารถให้บริการประชาชนได้ตามปกติโดยไม่ให้เกิดผลกระทบต่อระบบทุกกระบวนงาน ตลอดจนหากยกเลิกสัญญาจะเกิดความเสียหายเป็นอย่างมากต่อราชการ ทั้งเหตุผลด้านการใช้งบประมาณที่อาจสูงขึ้นมากและทุกระบบทุกกระบวนงาน ที่พัฒนาตามสัญญาแล้วซึ่งต้องให้บริการประชาชนต่อเนื่อง คณะกรรมการตรวจรับพัสดุและที่ปรึกษาฯ พิจารณาแล้ว การให้ผู้รับจ้างดำเนินการต่อภายใต้ระเบียบเงื่อนไขและภายในวงเงินแห่งสัญญาเดิม จะเป็นประโยชน์ต่อทางราชการมากกว่าการยกเลิกสัญญา ตามเหตุผลทั้งกรณีการใช้งบประมาณ การพัฒนาระบบที่สอดคล้องกับข้อเท็จจริงของกระบวนงานปัจจุบัน และไม่ให้เกิดผลกระทบการให้บริการสาธารณะประชาชนที่ต่อเนื่องดังกล่าว โดยยังมุ่งเน้นการดำเนินการให้เป็นไปตามสัญญา และระเบียบสำนักนายกรัฐมนตรีว่าด้วยการพัสดุฯ และระเบียบมี่เกี่ยวข้องในทุกขั้นตอน ไม่ให้ราชการเสียประโยชน์
ปัจจุบัน กรมการขนส่งทางบกและที่ปรึกษาโครงการ ได้พิจารณาการปรับผู้รับจ้างกรณีส่งมอบงานล่าช้าเกินกว่ากำหนด โดยพิจารณาตามเงื่อนไขของสัญญาและระเบียบสำนักนายกรัฐมนตรีว่าด้วยการพัสดุ พ.ศ. 2535 อย่างเคร่งครัดต่อไป
-----------------------------

ที่มา : http://www.thaigov.go.th/news/contents/details/10088
