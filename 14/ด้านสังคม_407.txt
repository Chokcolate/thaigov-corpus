รัฐบาลไทย-ข่าวทำเนียบรัฐบาล-กระทรวงดิจิทัลฯ ร่วมมือ ITU และ NIA ส่งอาสาสมัครเกาหลีให้ความรู้ด้านไอซีทีผ่านศูนย์ดิจิทัลชุมชน

วันอังคารที่ 4 กรกฎาคม 2560
กระทรวงดิจิทัลฯ ร่วมมือ ITU และ NIA ส่งอาสาสมัครเกาหลีให้ความรู้ด้านไอซีทีผ่านศูนย์ดิจิทัลชุมชน
กระทรวงดิจิทัลฯ
นางสาวรัจนา เนตรแสงทิพย์ รองปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดโครงการ International ICT Volunteer (IIV) 2017 โดยกระทรวงดิจิทัลฯ ร่วมมือกับสหภาพโทรคมนาคมระหว่างประเทศ หรือ ITU และ National Information Society Agency (NIA) ของสาธารณรัฐเกาหลี ซึ่งมีวัตถุประสงค์เพื่อส่งอาสาสมัครจากสาธารณรัฐเกาหลีไปช่วยเหลือประเทศสมาชิกในภูมิภาคเอเชียแปซิฟิกด้านไอซีที เน้นการให้ความรู้แก่คนในชุมชนเกี่ยวกับการใช้เทคโนโลยีสารสนเทศและการสื่อสาร (ICT) ขั้นพื้นฐาน การเรียนรู้ภาษาสำหรับการออกแบบโปรแกรม การพัฒนาเว็บไซต์และแอปพลิเคชั่น การวิจัย และการพัฒนาดิจิทัลคอนเทนต์ ซึ่งในปี 2560 ITU และ NIA จะจัดส่งอาสาสมัครด้านไอซีทีจากสาธารณรัฐเกาหลีจำนวน 100 คน ไปยังประเทศในภูมิภาคเอเชียและแปซิฟิก จำนวน 7 ประเทศ สำหรับประเทศไทยจะมีอาสาสมัคร จำนวน 28 คน เข้ามาปฏิบัติงาน ระหว่างวันที่ 3 ก.ค. - 11 ส.ค. 60 โดยจะเข้าปฏิบัติงานตามพื้นที่ศูนย์ดิจิทัลชุมชน 5 แห่ง ใน 4 จังหวัด ได้แก่ เครือข่ายศูนย์ดิจิทัลชุมชน จังหวัดบุรีรัมย์ ศูนย์ดิจิทัลชุมชนและวิทยาลัยชุมชนแม่ฮ่องสอน ศูนย์ดิจิทัลชุมชนเทศบาลตำบลหนองใหญ่ จังหวัดศรีสะเกษ ศูนย์ดิจิทัลชุมชนดินแดง กรุงเทพฯ และศูนย์ดิจิทัลชุมชน กระทรวงดิจิทัลฯ เมื่อวันที่ 3 กรกฎาคม 2560 ณ ห้องประชุม ชั้น 8 อาคารรัฐประศาสนภักดี ศูนย์ราชการเฉลิมพระเกียรติฯ ถนนแจ้งวัฒนะ กรุงเทพฯ
**********************************

ที่มา : http://www.thaigov.go.th/news/contents/details/5009
