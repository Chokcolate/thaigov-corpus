รัฐบาลไทย-ข่าวทำเนียบรัฐบาล-รมว.พม. ประธานในพิธีกราบลาบรรพชาอุปสมบทหมู่ราษฎรบนพื้นที่สูง ประจำปี พ.ศ. 2560 จำนวน 299 รูป เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช

วันศุกร์ที่ 23 มิถุนายน 2560
รมว.พม. ประธานในพิธีกราบลาบรรพชาอุปสมบทหมู่ราษฎรบนพื้นที่สูง ประจำปี พ.ศ. 2560 จำนวน 299 รูป เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช
รมว.พม. ประธานในพิธีกราบลาบรรพชาอุปสมบทหมู่ราษฎรบนพื้นที่สูง ประจำปี พ.ศ. 2560 จำนวน 299 รูป เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช
วันนี้ (23 มิ.ย. 60) เวลา 07.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีกราบลาบรรพชาอุปสมบทหมู่ราษฎรบนพื้นที่สูง ประจำปี พ.ศ. 2560 จำนวน 299 รูป เพื่อถวายเป็นพระราชกุศลแด่พระบาทสมเด็จพระปรมินทรมหาภูมิพลอดุลยเดช ณ ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า การจัดพิธีบรรพชาอุปสมบทหมู่ราษฎรบนพื้นที่สูงเป็นความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) และวัดเบญจมบพิตรดุสิตวนาราม โดยสมเด็จพระพุทธชินวงศ์ อดีตเจ้าอาวาส ซึ่งได้จัดส่งคณะพระธรรมจาริกขึ้นไปเผยแผ่พระพุทธศาสนาในหมู่บ้านราษฎรบนพื้นที่สูงตามแนวชายแดนและถิ่นทุรกันดารในภาคเหนือ ตั้งแต่ปี 2508 และเมื่อปี 2514 มูลนิธิเผยแพร่พระพุทธศาสนาแก่ชนถิ่นกันดาร ในพระราชูปถัมภ์สมเด็จพระศรีนครินทราบรมราชชนนี ได้ร่วมให้การอุปถัมภ์โครงการพระธรรมจาริกสืบมาจนถึงปัจจุบัน ผลของการเผยแผ่พระพุทธศาสนาของคณะพระธรรมจาริก ทำให้ราษฎรบนพื้นที่สูง เกิดศรัทธาเลื่อมใส และประสงค์เข้ารับการบรรพชาอุปสมบทเพื่อสร้างศาสนทายาทในพระพุทธศาสนา โดยจะดำเนินการก่อนเข้าพรรษา ณ พระอุโบสถ วัดเบญจมบพิตรดุสิตวนาราม เป็นประจำทุกปี พิธีดังกล่าวได้ปฏิบัติสืบทอดมาจนถึงปัจจุบัน เป็นปีที่ 52 มีราษฎรบนพื้นที่สูงบรรพชาอุปสมบทหมู่ รวมทั้งสิ้น 10,604 รูป โดยเป็นสามเณร 7,743 รูป และพระภิกษุ 2,861 รูป สำหรับในปีนี้มีบุตรหลานราษฎรบนพื้นที่สูง 10 ชนเผ่า ประกอบด้วย กะเหรี่ยง ลาหู่ อาข่า ม้ง เมี่ยน ถิ่น ลีซู ลัวะ ขมุ มลาบรี และราษฎรพื้นราบถิ่นกันดารที่เลื่อมใสศรัทธา ขอบรรพชาอุปสมบทในพระพุทธศาสนา จำนวน 299 คน
พลตำรวจเอก อดุลย์ กล่าวต่อไปว่า การจัดโครงการดังกล่าวในปี ได้กำหนดจัดกิจกรรม ดังนี้ วันที่ 24 มิถุนายน 2560 เวลา 06.00 น. คณะพระธรรมจาริกพานาคและราษฎรบนพื้นที่สูง จำนวน 109 คน เข้ากราบสักการะพระบรมศพสมเด็จพระปรมินทรมหาภูมิพลอดุลยเดช ณ พระที่นั่งดุสิตมหาปราสาทในพระบรมมหาราชวัง และตั้งแต่เวลา 08.00 น. เป็นต้นไป จัดพิธีถวายผ้าไตรและเครื่องอัฐบริขารแก่นาคราษฎรบนพื้นที่สูง ณ วิหารคดและพระอุโบสถ วัดเบญจมบพิตรดุสิตวนาราม และในวันที่ 25 มิถุนายน 2560 เวลา 13.00 น. พิธีบรรพชาอุปสมบทหมู่ ณ พระอุโบสถวัดเบญจมบพิตรดุสิตวนาราม
“ทั้งนี้ กระทรวง พม. ขอเชิญชวนผู้ที่สนใจร่วมพิธีบรรพชาอุปสมบทหมู่ราษฎรบนพื้นที่สูง ณ วัดเบญจมบพิตรดุสิตวนาราม หรือร่วมบริจาคได้ที่บัญชีธนาคารของ “มูลนิธิเผยแพร่พระพุทธศาสนาแก่ชนถิ่นกันดารในพระราชูปถัมภ์สมเด็จพระศรีนครินทราบรมราชชนนี” ดังนี้ ธนาคารกรุงไทย สาขาสะพานขาว บัญชีออมทรัพย์เลขที่ 021 1 22540 1 ธนาคารกรุงธนชาติ สาขาท่าพระจันทร์ บัญชีออมทรัพย์เลขที่ 224 2 10021 0 ธนาคารกรุงเทพ สาขาสำนักงาน ก.พ. บัญชีออมทรัพย์เลขที่ 201 0 59714 0 หรือธนาณัติสั่งจ่ายที่ทำการไปรษณีย์พลับพลาไชย ในนาม “มูลนิธิเผยแพร่พระพุทธศาสนาแก่ชนถิ่นกันดาร” และเคาน์เตอร์เซอร์วิสทุกแห่ง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4738
