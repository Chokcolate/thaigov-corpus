รัฐบาลไทย-ข่าวทำเนียบรัฐบาล-พม. จัดประชุมเชิงปฏิบัติการเยาวชนอาเซียนกับการรู้เท่าทันสื่อ ครั้งที่ 2 (the 2nd ASEAN Youth Workshop on Media Literacy)

วันอังคารที่ 25 เมษายน 2560
พม. จัดประชุมเชิงปฏิบัติการเยาวชนอาเซียนกับการรู้เท่าทันสื่อ ครั้งที่ 2 (the 2nd ASEAN Youth Workshop on Media Literacy)
พม. จัดประชุมเชิงปฏิบัติการเยาวชนอาเซียนกับการรู้เท่าทันสื่อ ครั้งที่ 2 (the 2nd ASEAN Youth Workshop on Media Literacy)
วันนี้ (25 เม.ย. 60) เวลา 11.30 น. ที่โรงแรมตวันนา ถนนสุรวงศ์ กรุงเทพฯ นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมเชิงปฏิบัติการเยาวชนอาเซียนกับการรู้เท่าทันสื่อ ครั้งที่ 2 (the 2nd ASEAN Youth Workshop on Media Literacy) โดยมีผู้เข้าร่วมการประชุม จำนวนทั้งสิ้น 70 คน ประกอบด้วย เยาวชนอายุระหว่าง 18 – 25 ปี จากประเทศสมาชิกอาเซียน ได้แก่ ประเทศกัมพูชา ลาว เวียดนาม มาเลเซีย เมียนมาร์ ฟิลิปปินส์ ประเทศละ 4 คน และจากไทยจำนวน 19 คน เจ้าหน้าที่อาวุโสที่เป็นผู้ประสานงานหลักที่รับผิดชอบงานด้านเยาวชน (SOMY Focal Point) จากประเทศสมาชิกอาเซียนดังกล่าว ประเทศ ๆ ละ 1 คน (เป็นหัวหน้าคณะ) และเจ้าหน้าที่จากสำนักงานเลขาธิการอาเซียน
นางนภา กล่าวว่า ปัจจุบันสื่อออนไลน์เข้ามามีบทบาทและอิทธิพลในการดำเนินชีวิตของมนุษย์เป็นอย่างมากโดยเฉพาะ อย่างยิ่งสื่อโซเชียลมีเดียที่เข้ามามีบทบาทและครอบงำเวลาส่วนใหญ่ของเด็กและเยาวชนไปโดยไม่รู้ตัว เด็กและเยาวชนจึงจำเป็น ต้องมีทักษะชีวิตหลายด้านเพื่อดำเนินชีวิตให้เหมาะสมและมีสุขภาวะที่ดี ทักษะที่สำคัญทักษะหนึ่งก็คือความเข้าใจและความรู้เกี่ยวกับสื่อและอิทธิพลของสื่อจะช่วยให้เด็กและเยาวชนมีภูมิคุ้มกันที่ดีต่อสังคม สามารถป้องกันตัวเองและสามารถที่จะเลือกบริโภคสื่อที่มีประโยชน์และหลีกเลี่ยงการบริโภคสื่อที่มีโทษ ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) ได้ตระหนักถึงความสำคัญของประเด็นที่เกี่ยวข้องการใช้สื่อที่ปลอดภัยสำหรับเด็กและเยาวชน จึงได้เสนอบรรจุกิจกรรมการประชุมเชิงปฏิบัติการเยาวชนอาเซียนกับการรู้เท่าทันสื่อ ไว้ในแผนงานด้านเยาวชนอาเซียนในระยะ 5 ปี (ASEAN 5 Year Work Plan)
นางนภา กล่าวต่อไปว่า โดยได้จัดการประชุมเชิงปฏิบัติการเยาวชนอาเซียนกับการรู้เท่าทันสื่อ (ASEAN Youth Workshop on Media Literacy) ครั้งที่ 2 ระหว่างวันที่ 25 – 27 เมษายน 2560 ซึ่งมีวัตถุประสงค์ เพื่อเป็นการกระตุ้นและสร้างความตระหนักรู้ให้เท่าทันสื่อในกลุ่มเยาวชน และเพื่อส่งเสริมการมีส่วนร่วมของเยาวชนในการเผยแพร่ความรู้เกี่ยวกับการรู้เท่าทันสื่อในกลุ่มเยาวชนและประชาชนทั่วไป รวมทั้ง ส่งเสริมให้ผู้มีส่วนได้ส่วนเสียที่ทำงานด้านสื่อในประชาคมอาเซียน เกิดการแลกเปลี่ยนเรียนรู้ทางด้านความคิด ประเพณี สังคม วัฒนธรรม และความร่วมมือด้านต่าง ๆ ของพลเมืองอาเซียน เพื่อส่งเสริมให้มีเครือข่ายเฝ้าระวังทางออนไลน์สำหรับเด็กและเยาวชนอาเซียน
"สำหรับการประชุมดังกล่าว ประกอบด้วย กิจกรรมที่น่าสนใจ อาทิ การเสวนาหัวข้อ "มุมมองของภาคส่วนที่เกี่ยวข้อง กับการใช้สื่อที่ปลอดภัยสำหรับเด็กและเยาวชน” และหัวข้อ "ความรู้ ทักษะและแนวทางการผลิตสื่อในรูปแบบต่าง ๆ” รวมทั้ง มีการแบ่งกลุ่มย่อยเพื่อฝึกปฏิบัติผลิตสื่อเพื่อรณรงค์การใช้สื่อออนไลน์ที่ปลอดภัยสำหรับเด็กและเยาวชน” นางนภา กล่าวในตอนท้าย

ที่มา : http://www.thaigov.go.th/news/contents/details/3291
