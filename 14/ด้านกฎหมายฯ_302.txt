รัฐบาลไทย-ข่าวทำเนียบรัฐบาล-  “ยุติธรรม” ติดตามการดำเนินงานตามโครงการกำลังใจฯ ในการน้อมนำปรัชญาเศรษฐกิจพอเพียง มาปรับใช้ในเรือนจำ ณ เรือนจำชั่วคราวแคน้อย จ.เพชรบูรณ์

วันจันทร์ที่ 6 พฤศจิกายน 2560
“ยุติธรรม” ติดตามการดำเนินงานตามโครงการกำลังใจฯ ในการน้อมนำปรัชญาเศรษฐกิจพอเพียง มาปรับใช้ในเรือนจำ ณ เรือนจำชั่วคราวแคน้อย จ.เพชรบูรณ์
“ยุติธรรม” ติดตามการดำเนินงานตามโครงการกำลังใจฯ ในการน้อมนำปรัชญาเศรษฐกิจพอเพียงมาปรับใช้ในเรือนจำ ณ เรือนจำชั่วคราวแคน้อย จ.เพชรบูรณ์
เมื่อวันพฤหัสบดีที่ ๒ พฤศจิกายน ๒๕๖๐
ณ เรือนจำชั่วคราวแคน้อย จังหวัดเพชรบูรณ์
นางกรรณิการ์ แสงทอง รองปลัดกระทรวงยุติธรรม
ได้ประชุมร่วมกับนายพรชัย ไวทยะวิจิตร ผู้บัญชาการเรือนจำจังหวัดเพชรบูรณ์
พร้อมด้วยนางสาวปภาสร จันหัวนา หัวหน้าเรือนจำชั่วคราวแคน้อย และผู้เกี่ยวข้อง
เพื่อติดตามและประเมินผลการดำเนินงานตามโครงการกำลังใจในการน้อมนำปรัชญาเศรษฐกิจพอเพียง
มาปรับใช้ในเรือนจำ ซึ่งปัจจุบันเรือนจำชั่วคราวแคน้อยได้จัดการอบรมให้ผู้ต้องขังในรุ่นที่ ๗ จำนวน ๖๐ คน
โดยเปิดการอบรมเมื่อเดือนมีนาคม ๒๕๖๐ และได้เรียนรู้ตามหลักสูตรของกรมราชทัณฑ์เรียบร้อยแล้ว
ทั้งนี้ เรือนจำฯ ได้จัดอบรมความรู้และทบทวนเพิ่มเติมให้แก่ผู้ต้องขังอย่างต่อเนื่อง
โดยได้รับความอนุเคราะห์วิทยากรบรรยายให้ความรู้ด้านเกษตรกรรมจากส่วนราชการในจังหวัดเพชรบูรณ์
ต่อจากนั้น รองปลัดกระทรวงยุติธรรม และคณะ ได้ลงพื้นที่ปฏิบัติงานในแปลงเกษตรของเรือนจำฯ
ซึ่งแบ่งพื้นที่เป็นสัดส่วน อาทิ การเพาะปลูกพืชผักผลไม้ที่สำคัญ ได้แก่ ผักโขมเขียว ผักโขมแดง ผักบุ้ง ฯลฯ
การเลี้ยงไหมเพื่อส่งไปโรงทอผ้าไหมที่ทัณฑสถานหญิงเชียงใหม่ การทำโรงบ่มใบชาที่ได้รับมาตรฐานของเกษตรอินทรีย์
ทั้งนี้ รองปลัดกระทรวงยุติธรรม ได้ให้คำแนะนำในการดำเนินงานอาคารจำหน่ายผลิตภัณฑ์โครงการกำลังใจฯ
ซึ่งขณะนี้อยู่ระหว่างการพัฒนา โดยขอให้จัดทำแผนงานเพื่อให้การดำเนินงาน
บรรลุเป้าหมาย ตลอดจนวิเคราะห์งานโครงสร้างเพื่อนำไปปรับปรุงอาคารสถานที่
การประชาสัมพันธ์และส่งเสริมความร่วมมือของคนในพื้นที่ รวมทั้งให้ความสำคัญกับกลไกการพัฒนาพฤตินิสัย
เพื่อเปลี่ยนเจตคติของผู้ต้องขังให้เป็นคนดีของสังคม และการเตรียมความพร้อมก่อนปล่อย
โดยบูรณาการการทำงานร่วมกันระหว่างเรือนจำและสำนักงานคุมประพฤติ
นอกจากนี้ รองปลัดกระทรวงยุติธรรม ได้หารือร่วมกับนายพิบูลย์ หัตถกิจโกศล ผู้ว่าราชการจังหวัดเพชรบูรณ์
เพื่อขอรับการสนับสนุนการดำเนินงานที่เกี่ยวข้องกับ
อาคารจำหน่ายผลิตภัณฑ์โครงการกำลังใจฯ จากจังหวัดเพชรบูรณ์
จากนั้น ในวันศุกร์ที่ ๓ พฤศจิกายน ๒๕๖๐
รองปลัดกระทรวงยุติธรรม เป็นประธานการประชุมติดตามผลการดำเนินงานโครงการกำลังใจฯ
โดยมีนายชิด ปาคำมา ผู้อำนวยการสำนักงานคุมประพฤติจังหวัดเพชรบูรณ์ ในฐานะยุติธรรมจังหวัดเพชรบูรณ์
ตลอดจนหัวหน้าหน่วยงานในสังกัดกระทรวงยุติธรรมในพื้นที่จังหวัดเพชรบูรณ์ และผู้ที่เกี่ยวข้อง เข้าร่วมประชุมฯ
ณ ห้องประชุมอาคารสำนักงานคุมประพฤติจังหวัดเพชรบูรณ์
ทั้งนี้ ที่ประชุมได้รายงานผลการดำเนินงานที่สำคัญของสำนักงานยุติธรรมจังหวัด (สยจ.) เพชรบูรณ์
ในปีงบประมาณประจำปี พ.ศ. ๒๕๖๐ อาทิ การให้บริการงานกองทุนยุติธรรม
และพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา
โดยในปีงบประมาณ ๒๕๖๐ ได้ช่วยเหลือด้านคดี  จำนวน ๑๕ ราย ด้านประกันตัว จำนวน ๒๒ ราย
และในปีงบประมาณ ๒๕๖๑ ได้ช่วยเหลือด้านประกันตัว จำนวน ๑ ราย
ในส่วนของการให้บริการรับเรื่องราวร้องทุกข์ และให้คำปรึกษากฎหมาย
ในปีงบประมาณ ๒๕๖๐ มีจำนวน ๓๒๐ ราย และปีงบประมาณ ๒๕๖๑ มีจำนวน ๒๙ ราย
โดยประชาชนสามารถส่งเรื่องเข้ามาที่ สยจ.เพชรบูรณ์ ผ่านช่องทางศูนย์ยุติธรรมชุมชนตำบล
ในพื้นที่จังหวัดเพชรบูรณ์ จำนวน ๑๓๑ แห่ง

ที่มา : http://www.thaigov.go.th/news/contents/details/7825
