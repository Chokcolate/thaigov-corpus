รัฐบาลไทย-ข่าวทำเนียบรัฐบาล-พม. จับมือ รพ.ตร. จัดกิจกรรมโครงการบูรณาการการช่วยเหลือเด็ก เยาวชน และสตรี ที่ถูกกระทำรุนแรง และต่อต้านภัยการค้ามนุษย์ ผ่านทาง Facebook Page ชื่อ “Because We Care”

วันพฤหัสบดีที่ 28 กันยายน 2560
พม. จับมือ รพ.ตร. จัดกิจกรรมโครงการบูรณาการการช่วยเหลือเด็ก เยาวชน และสตรี ที่ถูกกระทำรุนแรง และต่อต้านภัยการค้ามนุษย์ ผ่านทาง Facebook Page ชื่อ “Because We Care”
พม. จับมือ รพ.ตร. จัดกิจกรรมโครงการบูรณาการการช่วยเหลือเด็ก เยาวชน และสตรี ที่ถูกกระทำรุนแรง และต่อต้านภัยการค้ามนุษย์ ผ่านทาง Facebook Page ชื่อ “Because We Care” เพื่อดึงประชาชนมีส่วนร่วมเฝ้าระวัง ป้องกัน และช่วยเหลือผู้ที่ถูกกระทำความรุนแรงในสังคม
วันนี้ (28 ก.ย. 60) เวลา 14.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดการจัดกิจกรรมโครงการบูรณาการการช่วยเหลือเด็ก เยาวชน และสตรี ที่ถูกกระทำรุนแรงและต่อต้านภัยการค้ามนุษย์ ผ่านทาง Facebook Page ชื่อ "Because We Care” โดยมีคณะผู้บริหารกระทรวง พม. พร้อมด้วยพลตำรวจโท วิฑูรย์ นิติวรางกูร นายแพทย์ใหญ่ โรงพยาบาลตำรวจ ผู้แทนภาคีเครือข่าย ผู้ทำคุณประโยชน์ในงานด้านการช่วยเหลือเด็กเยาวชน สตรี ที่ถูกกระทำรุนแรง รวมทั้ง ดร. ปนัดดา วงศ์ผู้ดี คุณสุนิสา สุขบุญสังข์ คุณนภาพร ไตรวิทย์วารีกุล และ พ.ต.อ.จตุรวิทย์ คชน่วม ในฐานะพรีเซนเตอร์ Facebook Page ดังกล่าว เข้าร่วมงาน ณ บริเวณ ชั้น 1 โซนอีเดน ศูนย์การค้าเซ็นทรัลเวิลด์ กรุงเทพฯ
พลตำรวจเอก อดุลย์ กล่าวว่า รัฐบาล โดย พลเอกประยุทธ จันทร์โอชา นายกรัฐมนตรี ได้ตระหนักและ ให้ความสำคัญต่อปัญหาเด็ก เยาวชน และสตรี ที่ถูกกระทำรุนแรงในสังคม ได้ดำเนินการทำงานตามหลักประชารัฐ ด้วยบูรณาการความร่วมมือกับทุกภาคส่วนในสังคมให้มีส่วนร่วมในการยุติความรุนแรงต่อเด็ก เยาวชน และสตรี เพื่อขจัดปัญหาความรุนแรงให้หมดสิ้นไปจากสังคม และการเสริมสร้างเครือข่ายความร่วมมือในการทำงานร่วมกัน ในการป้องกันและแก้ไขปัญหาการค้ามนุษย์ทุกรูปแบบ ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) จึงร่วมกับโรงพยาบาลตำรวจ โดยคณะทำงานศูนย์พึ่งได้ และคณะกรรมการประชาสัมพันธ์ จัดกิจกรรมโครงการบูรณาการการช่วยเหลือเด็กและสตรีที่ถูกกระทำรุนแรงและต่อต้านภัยการค้ามนุษย์ ผ่านทาง Facebook Page ชื่อ "Because We Care” ด้วยการพัฒนารูปแบบการรวมพลังของภาคีเครือข่าย ตามหลักประชารัฐ ทั้งจากภาครัฐและภาคเอกชน ให้สอดคล้องกับสังคมปัจจุบันที่มีการรับรู้และแลกเปลี่ยนข้อมูลข่าวสารผ่าน Social Network อย่างกว้างขวางและรวดเร็ว และพบว่ามีการแจ้งเหตุเด็ก เยาวชน และสตรี ที่ถูกกระทำรุนแรงในรูปแบบต่างๆ ผ่านทาง Facebook จนนำไปสู่การเข้าช่วยเหลือ และประสานงานกับหน่วยงานที่เกี่ยวข้อง เพื่อเข้าช่วยเหลือผู้เสียหายได้อย่างรวดเร็วและทันเหตุการณ์
พลตำรวจเอก อดุลย์ กล่าวต่อไปว่า สำหรับการจัดโครงการในครั้งนี้ ประกอบด้วยกิจกรรมที่น่าสนใจ ได้แก่ 1) การเสวนาเรื่อง "เปิดรั้วบ้าน บูรณาการความช่วยเหลือ : ลดความรุนแรง ขจัดปัญหาอาชญากรรมในสังคมไทย” 2) การประชาสัมพันธ์เปิดตัว Facebook Page ชื่อ "Because We Care” เพื่อเป็นอีกช่องทางในการแจ้งเหตุ การให้คำปรึกษา การแลกเปลี่ยนเรียนรู้ และการนำไปสู่การช่วยเหลือผู้ถูกกระทำความรุนแรงในกรณีต่างๆ ซึ่งทำให้ประชาชนทั่วไปสามารถเข้าถึงได้อย่างมีประสิทธิภาพและครอบคลุมในทุกด้าน เพื่อนำไปสู่การพัฒนาการสร้างระบบช่วยเหลือเด็ก เยาวชน และสตรีผู้ถูกกระทำรุนแรง และสามารถระงับยับยั้งก่อนเกิดเหตุความรุนแรง ได้อย่างรวดเร็วและ ทันเหตุการณ์ นอกจากนี้ ยังมีการมอบโล่ประกาศเกียรติคุณ ให้แก่ หน่วยงาน องค์กร ชุมชน และบุคคลที่เสียสละ ทุ่มเททำงาน ให้การสนับสนุนในการให้ความช่วยเหลือเด็ก เยาวชน และสตรีที่ถูกกระทำความรุนแรง และผู้ตกเป็นผู้เสียหายจากการค้ามนุษย์มาอย่างต่อเนื่อง
"ทั้งนี้ ประชาชนทั่วไปสามารถมีส่วนร่วมในการเฝ้าระวัง ป้องกัน และช่วยเหลือผู้ที่ถูกกระทำความรุนแรงในสังคม โดยเฉพาะเด็ก เยาวชน และสตรี ด้วยการแจ้งข้อมูลที่พบเห็นเหตุการณ์มายัง Facebook Page ชื่อ "Because We Care” ซึ่งกระทรวง พม. และโรงพยาบาลตำรวจ พร้อมประสานหน่วยงานที่เกี่ยวข้องเร่งให้การช่วยเหลือตลอด 24 ชั่วโมง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7057
