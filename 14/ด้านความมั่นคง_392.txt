รัฐบาลไทย-ข่าวทำเนียบรัฐบาล-มท.1 มอบนโยบายขับเคลื่อน "ตลาดประชารัฐ"  พร้อมเชิญชวนประชาชนลงทะเบียน 10-30 พ.ย.นี้  ณ ศูนย์ดำรงธรรมทั่วประเทศ

วันพุธที่ 8 พฤศจิกายน 2560
มท.1 มอบนโยบายขับเคลื่อน "ตลาดประชารัฐ"  พร้อมเชิญชวนประชาชนลงทะเบียน 10-30 พ.ย.นี้  ณ ศูนย์ดำรงธรรมทั่วประเทศ
มท.1 มอบนโยบายขับเคลื่อน "ตลาดประชารัฐ"  พร้อมเชิญชวนประชาชนลงทะเบียน 10-30 พ.ย.นี้  ณ ศูนย์ดำรงธรรมทั่วประเทศ
วันนี้ (7พ.ย.60) เวลา 15:30 น. ณ ห้องแกรนด์ไดมอน บอลรูม ศูนย์การแสดงสินค้าและการประชุมอิมแพ็คเมืองทองธานี อำเภอปากเกร็ด จังหวัดนนทบุรี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานมอบนโยบายการขับเคลื่อนงานตลาดประชารัฐ โดยมี นายสุธี มากบุญ รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ผู้บริหารกรมการพัฒนาชุมชน พัฒนาการจังหวัด พัฒนาการอำเภอ และผู้เกี่ยวข้อง เข้าร่วมรับฟังกว่า 1,000 คน
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า รัฐบาลให้ความสำคัญในการพัฒนาเศรษฐกิจฐานรากให้มีความเข้มแข็ง ลดความเหลื่อมล้ำ รวมถึงการแก้ไขปัญหาความเดือดร้อนของประชาชนที่ไม่มีสถานที่ค้าขาย โดยมอบหมายให้กระทรวงมหาดไทยเป็นหน่วยงานหลักในการดำเนินโครงการตลาดประชารัฐโดยบูรณาการร่วมกับกระทรวงที่เกี่ยวข้อง และภาคส่วนต่าง ๆ ในรูปแบบ "ประชารัฐ" ซึ่งมีตลาดในโครงการฯ รวม 9 ประเภท
พลเอก อนุพงษ์ฯ กล่าวต่อว่า กระทรวงมหาดไทยจะสำรวจความต้องการของประชาชนที่มีความต้องการจับจองพื้นที่ค้าขาย ซึ่ง "พัฒนากร" ในฐานะที่ทำงานในพื้นที่และมีความใกล้ชิดกับประชาชนมากที่สุด จะต้องเป็นแกนหลักในการรับลงทะเบียนเกษตรกร ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขาย โดยพัฒนากรต้องเป็นพี่เลี้ยงให้กับประชาชน ให้คำปรึกษา สอบถามสภาพปัญหา ความต้องการในการจำหน่ายสินค้า รวมทั้งประเมินศักยภาพของผู้ประกอบการ และนำข้อมูลมาประมวลเพื่อส่งต่อไปยังหน่วยงานที่รับผิดชอบตลาดแต่ละประเภทพิจารณาจัดสรรพื้นที่และเวลาในการจำหน่ายสินค้าเพื่อตอบสนองความต้องการของประชาชน รวมทั้งประสานกับหน่วยงานที่เกี่ยวข้องกำหนดแนวทางในการพัฒนาตลาดแต่ละประเภทให้เป็นตลาดสะอาด ตลาดปลอดภัย และตลาดรักษาสิ่งแวดล้อม ทั้งนี้ จะเปิดตัวตลาดประชารัฐพร้อมกันทั่วประเทศ ในวันที่ 5 ธันวาคม 2560 นี้
สุดท้าย พลเอก อนุพงษ์ฯ กล่าวว่า กระทรวงมหาดไทย ขอเชิญชวนเกษตรกร ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขาย ลงทะเบียนเข้าร่วมโครงการตลาดประชารัฐ ตั้งแต่วันที่ 10-30 พฤศจิกายน 2560 ณ ศูนย์ดำรงธรรมจังหวัด และศูนย์ดำรงธรรมอำเภอทั่วประเทศ.
ครั้งที่ 163/2560

ที่มา : http://www.thaigov.go.th/news/contents/details/7907
