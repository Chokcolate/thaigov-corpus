รัฐบาลไทย-ข่าวทำเนียบรัฐบาล-คกก.ควบคุมเครื่องดื่มแอลกอฮอล์ เร่งหาแนวทางป้องกันเยาวชนเข้าถึงเครื่องดื่มแอลกอฮอล์

วันพุธที่ 13 ธันวาคม 2560
คกก.ควบคุมเครื่องดื่มแอลกอฮอล์ เร่งหาแนวทางป้องกันเยาวชนเข้าถึงเครื่องดื่มแอลกอฮอล์
คณะกรรมการควบคุมเครื่องดื่มแอลกอฮอล์ เร่งหาแนวทางป้องกันเยาวชนจากการเข้าถึงเครื่องดื่มแอลกอฮอล์โดยง่าย มอบกระทรวงสาธารณสุข แก้ไขร่างประกาศสำนักนายกรัฐมนตรี เกี่ยวกับการควบคุมวิธีการจำหน่ายเครื่องดื่มแอลกอฮอล์ และสถานที่จำหน่ายที่เยาวชนเข้าถึงง่าย ให้
บ่ายวันนี้ (13 ธันวาคม 2560)  ที่กระทรวงสาธารณสุข จ.นนทบุรี  นายแพทย์ธวัช  สุนทราจารย์ ผู้ช่วยรัฐมนตรีประจำกระทรวงสาธารณสุข ได้รับมอบหมายจากศ.คลินิก เกียรติคุณ นพ.ปิยะสกล สกลสัตยาทร รัฐมนตรีว่าการกระทรวงสาธารณสุข ให้เป็นประธานการประชุมคณะกรรมการควบคุมเครื่องดื่มแอลกอฮอล์ ครั้งที่ 1/2560  และให้สัมภาษณ์ว่า คณะกรรมการฯ ได้ร่วมกันพิจารณาและเห็นด้วยกับหลักการของร่างประกาศสำนักนายกรัฐมนตรี เกี่ยวกับการควบคุมวิธีการจำหน่ายเครื่องดื่มแอลกอฮอล์ และสถานที่จำหน่ายที่เยาวชนเข้าถึงง่าย เนื่องจากพบว่าเยาวชนมีแนวโน้มดื่มเครื่องดื่มแอลกอฮอล์เพิ่มขึ้นทุกปีมาตรการที่สำคัญคือการป้องกันเด็กอายุ  ต่ำกว่า 20 ปี เข้าถึงเครื่องดื่มแอลกอฮอล์โดยง่าย เพื่อป้องกันปัญหาและผลกระทบด้านสังคม เศรษฐกิจ สุขภาพ อุบัติเหตุ และอาชญากรรมที่จะตามมา เป็นไปตามเจตนารมณ์แห่งการควบคุมเครื่องดื่มแอลกอฮอล์ของพระราชบัญญัติควบคุมเครื่องดื่มแอลกอฮอล์ พ.ศ.2551 โดยให้นำไปปรับปรุงแก้ไขตามคำแนะนำของคณะกรรมการฯ เพิ่มคำนิยามที่เกี่ยวข้องให้ชัดเจน ให้ถูกต้องครบถ้วน ง่ายต่อการบังคับใช้กฎหมาย และนำเสนอในการประชุมครั้งต่อไปในเดือนมีนาคม 2561
นายแพทย์ธวัชกล่าวต่อว่า สำหรับในช่วงเทศกาลปีใหม่ 7 วันอันตราย กระทรวงสาธารณสุข มีมาตรการอยู่แล้ว เน้นมาตรการลดการบาดเจ็บและเสียชีวิตจากการจราจร ซึ่งสาเหตุสำคัญคือการดื่มเครื่องดื่มแอลกอฮอล์  โดยจะดำเนินการมาตรการต่างๆ เข้มข้นมากขึ้น โดยเฉพาะการสร้างความตระหนักแก่ประชาชนถึงความสูญเสียที่จะตามมาจากการดื่มเครื่องดื่มแอลกอฮอล์
*************************************  13 ธันวาคม 2560

ที่มา : http://www.thaigov.go.th/news/contents/details/8741
