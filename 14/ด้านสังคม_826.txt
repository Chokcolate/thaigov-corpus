รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งเยียวยาจิตใจเด็กชายวัย 12 ปี ที่หนีออกจากบ้าน พร้อมบาดแผลที่ถูกพ่อแม่ทำร้าย ที่ จ.สระบุรี

วันศุกร์ที่ 3 พฤศจิกายน 2560
รมว.พม. กำชับ จนท. เร่งเยียวยาจิตใจเด็กชายวัย 12 ปี ที่หนีออกจากบ้าน พร้อมบาดแผลที่ถูกพ่อแม่ทำร้าย ที่ จ.สระบุรี
รมว.พม. กำชับ จนท. เร่งเยียวยาจิตใจเด็กชายวัย 12 ปี ที่หนีออกจากบ้าน พร้อมบาดแผลที่ถูกพ่อแม่ทำร้าย ที่ จ.สระบุรี และชื่นชมเด็กสาวกำพร้าสู้ชีวิต ที่ต้องทำงานหาเงินเพื่อดูแลยายแก่ชราและน้องชาย ที่ จ.สกลนคร
วันนี้ (3 พ.ย. 60) เวลา 07.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 746/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนจากหน่วยงานที่เกี่ยวข้อง ณ ห้องประชุมชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่าจากกรณีเด็กชายวัย 12 ปี หนีออกจากบ้านที่จังหวัดสระบุรี แล้วเดินทางเพียงลำพังมายังจังหวัดชุมพร พบว่ามีรอยบาดแผลและฟกช้ำทั่วร่างกาย โดยเด็กชายบอกถึงสาเหตุว่าพ่อและแม่ติดยาเสพติด และชอบทุบตีทำร้ายร่างกายเป็นประจำ จนทนไม่ไหวจึงต้องหนีออกจากบ้าน นั้น กรณีดังกล่าวนับว่าเป็นปัญหาความรุนแรงในครอบครัวซึ่งพบเห็นเพิ่มมากขึ้นในสังคม ตนได้กำชับให้พัฒนาสังคมและความมั่นคงของมนุษย์จังหวัดชุมพร (พมจ.ชุมพร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของเด็กดังกล่าว โดยให้การช่วยเหลือในเบื้องต้นตามภารกิจด้านเด็ก โดยเฉพาะการเยียวยาฟื้นฟูสภาพจิตใจอย่างใกล้ชิด และการตรวจสุขภาพและการรักษาพยาบาลอาการบาดเจ็บ ทั้งนี้ กระทรวง พม. มีหน่วยงานในพื้นที่ คือ บ้านพักเด็กและครอบครัวจังหวัดชุมพร ที่พร้อมให้ความคุ้มครองดูแลสวัสดิภาพชั่วคราวสำหรับเด็กชายดังกล่าว ตามพระราชบัญญัติคุ้มครองเด็ก พ.ศ. 2546
พลตำรวจเอก อดุลย์ กล่าวต่ออีกว่า จากกรณีเด็กสาววัย 15 ปี นักเรียนชั้น ม.3 กำพร้าพ่อ-แม่ แต่สู้ชีวิต เป็นเด็กเรียนดี ต้องรับภาระเพียงลำพังดูแลยายแก่ชราวัย 84 ปี ที่ป่วยเป็นโรคต้อกระจก และอัลไซเมอร์ และหลานชายอีก 1 คน ที่กำลังเรียนอยู่ชั้น ป.2 ซึ่งทั้ง 3 ชีวิต อาศัยในบ้านสภาพเก่าทรุดโทรม ต้องอาศัยขอข้าววัดกินประทังชีวิต ครอบครัวมีฐานะยากจน ที่ จังหวัดสกลนคร นั้น ตนขอชื่นชมเด็กสาวคนดังกล่าว ที่มีจิตใจที่เข้มแข็ง มีความกตัญญู และความขยันหมั่นเพียร ด้วยความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดสกลนคร (พมจ.สกลนคร) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาในระยะยาวของเด็กทั้ง 2 คน และการรักษาพยาบาลของหญิงชราที่ป่วยอย่างต่อเนื่อง รวมทั้ง ซ่อมแซมปรับปรุงบ้านให้มีสภาพแข็งแรง ถูกสุขลักษณะ นอกจากนี้ ให้คำปรึกษาแนะนำในเรื่องสวัสดิการสังคมเพื่อขอรับสิทธิตามกฎหมายต่อไป

ที่มา : http://www.thaigov.go.th/news/contents/details/7786
