รัฐบาลไทย-ข่าวทำเนียบรัฐบาล-สถาบันการแพทย์ฉุกเฉินแห่งชาติชี้แจง กรณีการคัดค้านการออกประกาศ คณะกรรมการการแพทย์ฉุกเฉิน เรื่อง หน่วยปฏิบัติการฉุกเฉินทางการแพทย์ พ.ศ. 2560

วันจันทร์ที่ 4 ธันวาคม 2560
สถาบันการแพทย์ฉุกเฉินแห่งชาติชี้แจง กรณีการคัดค้านการออกประกาศ คณะกรรมการการแพทย์ฉุกเฉิน เรื่อง หน่วยปฏิบัติการฉุกเฉินทางการแพทย์ พ.ศ. 2560
สถาบันการแพทย์ฉุกเฉินแห่งชาติชี้แจง กรณีการคัดค้านการออกประกาศ คณะกรรมการการแพทย์ฉุกเฉิน เรื่อง หน่วยปฏิบัติการฉุกเฉินทางการแพทย์ พ.ศ. 2560
ร.อ.นพ.อัจฉริยะ แพงมา เลขาธิการสถาบันการแพทย์ฉุกเฉินแห่งชาติ  ชี้แจงกรณีการคัดค้านการออกประกาศคณะกรรมการการแพทย์ฉุกเฉิน เรื่องหน่วยปฏิบัติการฉุกเฉินทางการแพทย์ พ.ศ. 2560 ตามที่กลุ่มองค์กรมูลนิธิกู้ชีพภัย แสดงความไม่เห็นด้วยต่อการออกประกาศของของสถาบันการแพทย์ฉุกเฉินแห่งชาติ (สพฉ.) เรื่องหน่วยปฏิบัติการฉุกเฉินทางการแพทย์ พ.ศ.2560 ในประเด็นการกำหนดให้อาสาสมัครทุกคนต้องผ่านการอบรมอาสาสมัครฉุกเฉินเบื้องต้นเพื่อยกระดับเป็น EMR ระดับสูง โดยเปิดประเด็น ดังนี้ 1. คัดค้านการเก็บเงินกับผู้อบรมจำนวน 4,000 บาท ซึ่งเป็นเรื่องไม่เหมาะสม เนื่องจากกลุ่มองค์กรมูลนิธิฯ ไม่มีรายได้ประจำแต่อย่างใด 2. การกำหนดว่ารถตู้ที่ใช้ต้องเหมือนกันทั่วประเทศ คือสีเลมอนมะนาว มีความจำเป็นหรือไม่ และบริษัทใดเป็นผู้จัดการ ซึ่งหน่วยงานต้นเรื่องสมควรชี้แจงให้สาธารณะรับทราบ
สพฉ. ขอชี้แจงว่า ประกาศฉบับนี้ชื่อประกาศคณะกรรมการการแพทย์ฉุกเฉิน เรื่อง หน่วยปฏิบัติการฉุกเฉินการแพทย์ พ.ศ. 2560  มีวัตถุประสงค์เพื่อคุ้มครองความปลอดภัยของผู้ป่วยฉุกเฉินตามเจตนารมณ์ของ พรบ.การแพทย์ฉุกเฉิน พ.ศ. 2551
ประเด็นที่ 1. คัดค้านการเก็บเงินกับผู้อบรมจำนวน 4,000 บาท ซึ่งเป็นเรื่องไม่เหมาะสม เนื่องจากกลุ่มองค์กรมูลนิธิฯ ไม่มีรายได้ประจำแต่อย่างใด
ตอบ  การเรียกเก็บค่าใช้จ่ายในการฝึกอบรมหลักสูตรผู้ปฏิบัติการฉุกเฉินทุกระดับ ทาง สพฉ. ไม่ได้เป็นผู้เรียกเก็บ และไม่ได้เป็นผู้กำหนดอัตราค่าใช้จ่ายดังกล่าว ทั้งนี้ เป็นการกำหนดค่าลงทะเบียนโดยแหล่งฝึกอบรมผู้ปฏิบัติการฉุกเฉินทั้งของรัฐและเอกชน (เช่นโรงพยาบาลรัฐ โรงพยาบาลเอกชนบางแห่ง) ซึ่งเป็นค่าใช้จ่ายที่จำเป็นในการจัดการอบรมของแหล่งฝึกอบรมนั้น ๆ เช่น ค่าวิทยากร ค่าเอกสาร ค่าอุปกรณ์การฝึกอบรม ซึ่งที่ผ่านมา ได้มีการสนับสนุนค่าฝึกอบรมจากภาครัฐ อปท.ทำให้ผู้เข้าอบรมไม่ต้องเสียค่าใช้จ่าย หรือเป็นอาจมีการร่วมจ่าย ( Co-pay ) หรือผู้เรียนจ่ายเอง แล้วแต่กรณี
การจะเรียนฟรีทั้งหมดนั้นอาจไม่สามารถดำเนินการฝึกอบรมได้เนื่องจากงบประมาณอาจไม่เพียงพอ
ประเด็น ที่ 2. การกำหนดว่ารถตู้ที่ใช้ต้องเหมือนกันทั่วประเทศ คือสีเลมอนมะนาว มีความจำเป็นหรือไม่ และบริษัทใดเป็นผู้จัดการ ซึ่งหน่วยงานต้นเรื่องสมควรชี้แจงให้สาธารณะรับทราบ
ตอบ  ประกาศคณะกรรมการการแพทย์ฉุกเฉิน เรื่องหน่วยปฏิบัติการฉุกเฉินการแพทย์ พ.ศ.2560  ข้อ 9  ความในวรรคที่ 3 ระบุว่า “ให้ใช้สีเหลืองฉุกเฉินการแพทย์ (รหัสสี RAL 1016 Sulphur Yellow) เป็นสีหลักของตัวถังยานพาหนะทางบกดังกล่าว”  แต่มิได้หมายความว่า รถพยาบาลฉุกเฉินทุกคันต้องเปลี่ยนเป็นสีดังกล่าว ให้บังคับใช้เฉพาะรถปฏิบัติการฉุกเฉินของชุดปฏิบัติการฉุกเฉินการแพทย์ที่จดขึ้นทะเบียนภายหลังประกาศนี้บังคับใช้เท่านั้น หากเป็นชุดปฏิบัติการฯ ที่ขึ้นทะเบียนไว้อยู่ก่อนแล้ว ไม่บังคับให้เปลี่ยนสีรถ ตามข้อความของประกาศฯ ข้อ 9 วรรคที่ 5 ว่า “สีหลักของตัวถังยานพาหนะทางบกตามวรรคสาม ไม่ให้นำมาบังคับใช้กับยานพาหนะของชุดปฏิบัติการซึ่งได้ขึ้นทะเบียนไว้ตามระเบียบคณะกรรมการการแพทย์ฉุกเฉิน ว่าด้วยเรื่องการรับเงิน จ่ายเงิน และเก็บรักษาเงินกองทุน พ.ศ. 2552 ก่อนวันที่ประกาศนี้มีผลบังคับใช้” ซึ่งการกำหนดสีนี้เพื่อความปลอดภัยของผูปฏิบัติงาน ไม่ได้ถูกกำหนดโดยบริษัทใด
รายละเอียดเพิ่มเติมสามารถอ่านได้จาก http://www.niems.go.th/th/Upload/File/256011280924165311_mGinj2JivlZi4zMI.pdf
ทั้งนี้ สีเหลืองฉุกเฉินการแพทย์เป็นสีซึ่งสามารถเห็นได้เด่นชัดในที่แสงน้อย และสามารถเห็นได้ในผู้ที่ตาบอดสี ซึ่งจะช่วยเพิ่มความปลอดภัยของผู้ปฏิบัติการในรถฉุกเฉิน รวมถึงทำให้ประชาชนสามารถแยกประเภทรถปฏิบัติการฉุกเฉินจากรถประเภทอื่นได้อย่างชัดเจน
-------------------------

ที่มา : http://www.thaigov.go.th/news/contents/details/8539
