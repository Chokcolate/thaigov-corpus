รัฐบาลไทย-ข่าวทำเนียบรัฐบาล-รอง นรม.พล.อ.อ.ประจินฯ ในฐานะหัวหน้าฝ่ายเศรษฐกิจ คสช.ลงใต้ติดตามการกระจายผลผลิตทางการเกษตร

วันพฤหัสบดีที่ 13 กรกฎาคม 2560
รอง นรม.พล.อ.อ.ประจินฯ ในฐานะหัวหน้าฝ่ายเศรษฐกิจ คสช.ลงใต้ติดตามการกระจายผลผลิตทางการเกษตร
ประชุมหารือแนวทางการกระจายผลผลิตทางการเกษตรของจังหวัดชายแดนภาคใต้ ใน 5 จังหวัด ได้แก่ สตูล สงขลา ปัตตานี ยะลา และนราธิวาส
วันนี้ (13 ก.ค. 60) เวลา 16.00 น.ที่ทำเนียบรัฐบาล สำนักโฆษกเปิดเผยว่า เมื่อวันที่ 12 กรกฎาคม เวลา 14.00 น. ที่ห้องประชุมวิวรรธน์ ปฐมภาคย์  ภายในกองบัญชาการพลทหารราบที่ 15  ค่ายสมเด็จพระสุริโยทัย  ตำบลบ่อทอง อำเภอหนองจิก จังหวัดปัตตานี พลอากาศเอก ประจิน  จั่นตอง รองนายกรัฐมนตรี ในฐานะหัวหน้าฝ่ายเศรษฐกิจ คณะรักษาความสงบแห่งชาติ (คสช.) ได้เป็นประธานในการประชุมหารือแนวทางการกระจายผลผลิตทางการเกษตรของจังหวัดชายแดนภาคใต้ ใน 5 จังหวัด ได้แก่ สตูล สงขลา ปัตตานี ยะลา และนราธิวาส โดยมี    ผู้เข้าร่วมประชุมประกอบด้วย ผู้แทนพิเศษของรัฐบาลในการขับเคลื่อนการแก้ปัญหาและพัฒนาจังหวัดชายแดนภาคใต้ ผู้อำนวยการรักษาความมั่นคงภายในภาค 4 เลขาธิการศูนย์อำนวยการบริหารจังหวัดชายแดนภาคใต้ ผู้บัญชาการศูนย์ปฏิบัติการตำรวจจังหวัดชายแดนภาคใต้ ผู้ว่าราชการจังหวัดทั้ง 5 จังหวัด ส่วนราชการที่เกี่ยวข้องและประธานหอการค้าทั้ง 5 จังหวัด โดยมีสำนักงานเกษตรจังหวัดปัตตานีเป็นเลขานุการของการประชุม
ในการประชุมครั้งนี้ ผู้ว่าราชการจังหวัดสตูล สงขลา ปัตตานี ยะลา และนราธิวาส ได้นำเสนอข้อมูลสถานการณ์การผลิต และการตลาดสินค้าเกษตรที่สำคัญของแต่ละจังหวัด รวมถึงแนวทางในการกระจายผลผลิตทางการเกษตรที่ผ่านมาและการเตรียมการในฤดูกาลผลิตปี ๒๕๖๐ โดยมีการแจ้งถึงปัญหา อุปสรรค และแนวทางแก้ไขของแต่ละจังหวัดให้รองนายกรัฐมนตรีและหัวหน้าฝ่ายเศรษฐกิจ คสช.ได้รับทราบ
จากนั้น รองนายกรัฐมนตรีและหัวหน้าฝ่ายเศรษฐกิจ คสช. ได้กล่าวว่า เรื่องการเกษตรเป็นเรื่องที่รัฐบาลให้ความสำคัญในระดับต้น ๆ เพราะประเทศเราเป็นประเทศเกษตรกรรม พร้อมทั้งได้หารือและรับฟังข้อคิดเห็นจากฝ่ายต่าง ๆ ทั้งของจังหวัด ส่วนราชการที่เกี่ยวข้อง และประธานหอการค้าของแต่ละจังหวัด โดยแต่ละจังหวัดได้เสนอความต้องการที่จะให้รัฐบาลช่วยเหลือในรูปแบบต่าง ๆ ซึ่งรองนายกรัฐมนตรีและหัวหน้าฝ่ายเศรษฐกิจ คสช.ได้เสนอแนะแนวทางในการแก้ปัญหาในภาพรวมให้ทุกจังหวัดควรวางแผนและหามาตรการในการส่งเสริมผลิตผลทางการเกษตรเป็นระยะต่าง ๆ ทั้งระยะสั้น ระยะกลาง และระยะยาว ด้วยการปลูกพืชทดแทนผลผลิตที่ลดลง รวมถึงปลูกพืชหมุนเวียน เพื่อให้มีผลผลิตออกจำหน่ายได้ตลอดทั้งปี โดยให้ส่วนราชการสนับสนุนในเรื่องของการให้ความรู้ การจัดหาพันธุ์พืชและปุ๋ยในราคาถูก ตลอดจนการวางแผนขนส่งผลผลิตจากสวนไปสู่ตลาดกลาง โดยเฉพาะในเรื่องของถนนที่เป็นปัจจัยสำคัญในการนำผลผลิตออกไปสู่ส่วนต่าง ๆ จะได้ประสานงานกับหน่วยงานที่รับผิดชอบให้ดูแลในเรื่องของการพัฒนาและซ่อมแซมเส้นทางให้ใช้งานได้ตลอดปี
ทั้งนี้ รองนายกรัฐมนตรีและหัวหน้าฝ่ายเศรษฐกิจ คสช.ได้ให้นโยบายเพิ่มเติมโดยขอให้ศูนย์อำนวยการบริหารจังหวัดชายแดนภาคใต้ (ศอ.บต.) เข้าไปกำกับดูแลในเรื่องของการส่งเสริมการตลาดให้กับผลผลิตที่ออกมาของเกษตรกร การรักษาคุณภาพผลผลิตให้อยู่ได้นานขึ้น และการส่งเสริมให้มีผลผลิตชนิดใหม่ ๆ เพิ่มขึ้น เพื่อให้มีความหลากหลาย โดยไม่ให้ล้นตลาด อาทิ พืชสมุนไพร ซึ่งรัฐบาลให้ความสำคัญและส่งเสริม โดยขอให้ทุกฝ่ายทั้งส่วนราชการที่เป็นภาครัฐและหอการค้าจังหวัดที่เป็นภาคเอกชนได้ร่วมมือกันในลักษณะประชารัฐ โดยปัญหาต่าง ๆ ที่ทุกฝ่ายนำมาเสนอในครั้งนี้จะได้นำไปเสนอให้นายกรัฐมนตรีเพื่อทราบพร้อมประสานกับหน่วยงานที่เกี่ยวข้องให้ดำเนินการในส่วนที่เกี่ยวข้องโดยด่วน ต่อไป
..................................................................................................
กลุ่มประชาสัมพันธ์และเผยแพร่ สำนักโฆษก
ข้อมูลโดย พลอากาศเอก มณฑล  สัชฌุกร
โฆษกประจำรองนายกรัฐมนตรี (พลอากาศเอก ประจิน  จั่นตอง)
วันที่ 13 กรกฎาคม 2560

ที่มา : http://www.thaigov.go.th/news/contents/details/5199
