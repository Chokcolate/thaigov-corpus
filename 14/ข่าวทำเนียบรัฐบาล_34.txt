รัฐบาลไทย-ข่าวทำเนียบรัฐบาล-การจัดงานตลาดคลองผดุงกรุงเกษม 7-24 มี.ค.60 มีรายได้สู่ชุมชนกว่า 67 ล้านบาท

วันศุกร์ที่ 24 มีนาคม 2560
การจัดงานตลาดคลองผดุงกรุงเกษม 7-24 มี.ค.60 มีรายได้สู่ชุมชนกว่า 67 ล้านบาท
รอง ลธน.ม.เรณูฯ เป็นประธานในพิธีมอบเกียรติบัตรฯ แก่ผู้สนับสนุนในการจัดงานตลาดคลองผดุงฯ ภายใต้แนวคิด “วิถีไทยชายแดนใต้ กินดี อยู่ได้ เข้าใจกัน” จัดโดย ศอ.บต. ร่วมกับ 5 จังหวัดชายแดนภาคใต้ ด้วยความร่วมมือของสำนักเลขาธิการนายกรัฐมนตรี
วันนี้ (24 มีนาคม 2560) เวลา 14.00 น. ณ เวทีกลาง ตลาดคลองผดุงกรุงเกษม ข้างทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานในพิธีมอบเกียรติบัตรแก่ผู้แทนสวนราชการที่เกี่ยวข้องและผู้ประกอบการที่ให้ความร่วมมือในการจัดงานตลาดคลองผดุง: ภายใต้แนวคิด “วิถีไทยชายแดนใต้ กินดี อยู่ได้ เข้าใจกัน” ณ ตลาดคลองผดุงกรุงเกษม ข้างทำเนียบรัฐบาล จัดโดยศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนภาคใต้ ได้แก่ จังหวัดสตูล สงขลา ปัตตานี นราธิวาส และยะลา จัดงานตลาดคลองผดุงกรุงเกษม ข้างทำเนียบรัฐบาลด้วยความร่วมมือของสำนักเลขาธิการนายกรัฐมนตรี พลเรือตรีสมเกียรติ ผลประยูร รองเลขาธิการศูนย์อำนวยการบริหารจังหวัดชายแดนภาคใต้ (ศอ.บต.) คณะผู้บริหาร และตัวแทนหัวหน้าส่วนราชการที่เกี่ยวข้องเข้าร่วมงาน ซึ่งผลของการจัดงานเป็นที่น่าพึงพอใจ รายได้กระจายสู่ชุมชนกว่า 67 ล้านบาท มีผู้เข้าชมงานกว่าครึ่งแสนคน
รองเลขาธิการ ศอ.บต. กล่าวรายงานว่า ศูนย์อำนวยการบริหารจังหวัดชายแดนภาคใต้ (ศอ.บต.) ร่วมกับ 5 จังหวัดชายแดนภาคใต้ ได้รับมอบหมายให้เป็นเจ้าภาพในการจัดงาน “วิถีไทยชายแดนใต้ กินดี อยู่ได้ เข้าใจกัน” ณ ตลาดคลองผดุงกรุงเกษม ข้างทำเนียบรัฐบาล ระหว่างวันที่ 7 - 24 มีนาคม 2560 ซึ่งได้รับการตอบรับจากประชาชนมาที่ชมงานเป็นอย่างดี สร้างรายได้กระจายสู่ชุมชนกว่า 67 ล้านบาท โดย ศูนย์อำนวยการบริหารจังหวัดชายแดนภาคใต้ (ศอ.บต.) ได้มุ่งเน้นการส่งเสริมเศรษฐกิจของพี่น้องประชาชนในพื้นที่ขายแดนภาคใต้ที่มีวิถีชีวิตความเป็นอยู่ที่หลากหลาย ทั้งด้านศาสนา เชื้อชาติ วัฒนธรรม และยังช่วยตอบโจทย์ภาครัฐในเรื่องของความมั่นคง มั่งคั่ง และยั่งยืน โดยมีการนำผลิตภัณฑ์ที่เป็นสุดยอดและหายาก เช่น อาหารพื้นเมือง ผลิตภัณฑ์ในท้องถิ่น และการสาธิตรูปแบบการดำเนินวิถีชีวิตในพื้นที่ 5 จังหวัดชายแดนภาคใต้ มาจัดแสดง ซึ่งการจัดงานในครั้งนี้ยังเป็นโอกาสที่ดีในการช่วยสนับสนุนส่งเสริมผู้ประกอบการในทุกระดับและผู้ได้รับผลกระทบจากสถานการณ์ความไม่สงบในจังหวัดชายแดนภาคใต้ให้มีรายได้เพิ่มมากขึ้นจากการจำหน่ายสินค้า สามารถดำรงชีพได้ตามปกติ ตลอดจนช่วยเพิ่มโอกาสทางการตลาด และสามารถต่อยอดธุรกิจให้แก่กลุ่มผู้ประกอบการใน 5 จังหวัดชายแดนภาคใต้อีกทางหนึ่งด้วย ทั้งนี้ ก็เพื่อให้สอดคล้องกับการขับเคลื่อนโครงการเมืองต้นแบบ มั่นคง มั่งคั่ง และยั่นยืน
จากนั้น รองเลขาธิการนายกรัฐมนตรีฝ่ายการเมือง เป็นประธานกล่าวในพิธีมอบเกียรติบัตรฯ ว่า การจัดงานตลาดคลองผดุงกรุงเกษม ข้างทำเนียบรัฐบาลเป็นดำริของ พลเอก ประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยในพื้นที่ชายแดนภาคใต้ได้มีโอกาสผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงและหน่วยงานต่าง ๆ ที่หมุนเวียนมาจัดงานภายในตลาดดังกล่าว ได้มีโอกาสใกล้ชิดประชาชนด้วยการจัดแสดงผลงานผ่านนิทรรศการ ประการสำคัญนายกรัฐมนตรีปรารถนาให้ตลาดฯ นี้เป็นการลดความเหลื่อมล้ำในสังคมพร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยให้มีคุณภาพชีวิตที่ดีขึ้นตามแนวทาง “ประชารัฐ” ของรัฐบาลอีกด้วย
โอกาสนี้ รองเลขาธิการนายกรัฐมนตรีฝ่ายการเมืองได้เป็นประธานมอบเกียรติบัตรแก่ผู้แทนส่วนราชการที่เกี่ยวข้อง และผู้ประกอบการที่ให้ความร่วมมือกันจัดงานดังกล่าว
หลังจากนั้น รองเลขาธิการนายกรัฐมนตรีฝ่ายการเมือง ได้ให้สัมภาษณ์เพิ่มเติมว่า ระหว่างวันที่ 6-23 เมษายน 2560 (ศอ.บต.) ได้รับมอบหมายจากคณะกรรมการดำเนินโครงการตลาดคลองผดุงกรุงเกษมจัดงานต่อเนื่องจากเดือนที่แล้วภายใต้แนวคิด “มิติใหม่ชายแดนใต้ ก้าวไกลสู่ความเป็นสามเหลี่ยมมั่นคง มั่งคั่ง ยั่งยืน” ทั้งนี้แบ่งโซนการการจัดงานในช่วงดังกล่าวเป็น 4 โซน ได้แก่ โซนท่องเที่ยว โซนสินค้านวัตกรรม โซนอาหารแปรรูป และโซนอาหารสด จึงขอเชิญชวนประชาชน “ชม ชิม ช้อป” งานดังกล่าวเพื่อเป็นการช่วยเหลือผู้ประกอบการในจังหวัดชายแดนภาคใต้ ซึ่งเป็นการเพิ่มโอกาสสร้างรายได้ และต่อยอดธุรกิจให้ผู้ประกอบการเหล่านั้นให้เกิดการยอมรับในคุณภาพผลิตภัณฑ์และเพื่อสร้างภาพลักษณ์ที่ดีในอีกทางหนึ่งด้วย
*****************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2639
