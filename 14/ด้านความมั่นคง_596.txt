รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานเปิดการศึกษาอบรมหลักสูตร นปส.รุ่นที่ 70 ย้ำยึดหลักปฏิบัติงานเป็นข้าราชการที่ดี มีคุณธรรมจริยธรรม และกล้านำการเปลี่ยนแปลง

วันอังคารที่ 23 มกราคม 2561
ปลัดกระทรวงมหาดไทย เป็นประธานเปิดการศึกษาอบรมหลักสูตร นปส.รุ่นที่ 70 ย้ำยึดหลักปฏิบัติงานเป็นข้าราชการที่ดี มีคุณธรรมจริยธรรม และกล้านำการเปลี่ยนแปลง
ปลัดกระทรวงมหาดไทย เป็นประธานเปิดการศึกษาอบรมหลักสูตร นปส.รุ่นที่ 70 ย้ำยึดหลักปฏิบัติงานเป็นข้าราชการที่ดี มีคุณธรรมจริยธรรม และกล้านำการเปลี่ยนแปลง
วันนี้ (22 ม.ค. 61) เวลา 13.00 น. ที่ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายฉัตรชัย พรหมเลิศ ปลัดกระทรวงมหาดไทย เป็นประธานพิธีเปิดการศึกษาอบรมหลักสูตร “นักปกครองระดับสูง” (นปส.) รุ่นที่ 70 ประจำปีงบประมาณ พ.ศ. 2561 จำนวน 100 คน ซึ่งจัดโดย สถาบันดำรงราชานุภาพ กระทรวงมหาดไทย เพื่อพัฒนาสมรรถนะการบริหารงานของผู้บริหารให้เป็นผู้นำที่มีวิสัยทัศน์ มีสมรรถนะด้านการบริหารจัดการที่ดี มีคุณธรรมและจริยธรรม รวมทั้งเป็นผู้นำการเปลี่ยนแปลงและเป็นแบบอย่างที่ดี เพื่อนำไปสู่การทำงานที่มีประสิทธิภาพ เกิดประโยชน์สุขแก่พี่น้องประชาชนและประเทศชาติ โดยผู้เข้ารับการอบรม ประกอบด้วย ข้าราชการหน่วยงานในสังกัดกระทรวงมหาดไทย จำนวน 75 คน และข้าราชการหน่วยงานอื่นๆ จำนวน 25 คน อาทิ สำนักนายกรัฐมนตรี กระทรวงการคลัง กระทรวงยุติธรรม กระทรวงพาณิชย์ กระทรวงสาธารณสุข กระทรวงแรงงาน กระทรวงเกษตรและสหกรณ์ กระทรวงอุตสาหกรรม กระทรวงคมนาคม กระทรวงทรัพยากรธรรมชาติและสิ่งแวดล้อม กระทรวงวัฒนธรรม สำนักงานอัยการสูงสุด สำนักงานตำรวจแห่งชาติ สภากาชาดไทย และศูนย์อำนวยการบริหารจังหวัดชายแดนภาคใต้ (ศอ.บต.) โดยใช้ระยะเวลาการอบรมประมาณ 3 เดือน ในระหว่างวันที่ 22 มกราคม – 11 เมษายน 2561 ณ วิทยาลัยมหาดไทย อำเภอบางละมุง จังหวัดชลบุรี
โอกาสนี้ ปลัดกระทรวงมหาดไทย ได้กล่าวแสดงความยินดีกับข้าราชการที่ได้เข้ารับการศึกษาอบรมหลักสูตรนักปกครองระดับสูง รุ่นที่ 70 พร้อมได้มอบโอวาทให้แก่ผู้เข้ารับการอบรม โดยกล่าวว่า การศึกษาอบรมหลักสูตรนี้ เป็นหลักสูตรที่กระทรวงมหาดไทยได้ให้ความสำคัญ และสำนักงาน ก.พ.ได้รับรองผู้ผ่านการศึกษาอบรมจะเป็นผู้ที่มีคุณสมบัติสำหรับการแต่งตั้งเป็นผู้บริหารระดับสูงที่มีความรู้ ความสามารถในอนาคต มีทักษะในเรื่องต่างๆ เกี่ยวกับการบริหารงานสมัยใหม่ และก้าวทันต่อการเปลี่ยนแปลงของโลกในปัจจุบัน ซึ่งหลักสูตรนี้เป็นหลักสูตรที่เข้มข้น มีการทดสอบทั้งภาคทฤษฎี ภาคปฏิบัติ และฝึกปฏิบัติจริง (Action Learning) ในกิจกรรมต่างๆ รวมทั้งมีการประเมินผลตลอดระยะเวลาของการศึกษาอบรม ขอให้ผู้เข้ารับการอบรมได้ศึกษาหาความรู้จากคณาจารย์ในแต่ละหมวดวิชาอย่างเต็มที่ รวมทั้งขอให้ตระหนักและประพฤติปฏิบัติตนเป็นข้าราชการที่ดี มีคุณธรรมจริยธรรม และกล้านำการเปลี่ยนแปลง รู้จักเรียนรู้ และฟัง พร้อมทั้งรู้จักนำเทคโนโลยีสมัยใหม่มาปรับใช้ให้เท่าทันยุคปัจจุบัน เพื่อให้มีความรู้ความเข้าใจ  สามารถนำความรู้ที่ได้ไปประยุกต์ใช้พัฒนางาน เพื่อสร้างประโยชน์สุขให้แก่พี่น้องประชาชนและประเทศชาติต่อไป.
ครั้งที่ 10 / 2561
กองสารนิเทศ สำนักงานปลัดกระทรวงมหาดไทย
โทร. 0-22224131-2

ที่มา : http://www.thaigov.go.th/news/contents/details/9545
