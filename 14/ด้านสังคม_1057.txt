รัฐบาลไทย-ข่าวทำเนียบรัฐบาล-ปลัด พม. กำชับทีม One Home เร่งช่วยเหลือครอบครัวหญิงที่ต้องรับภาระเลี้ยงดูลูกชายที่พิการทางสมอง ต้องเดินเท้าไป-กลับ รพ. กว่า 60 กม. ที่ จ.สุราษฎร์ธานี

วันพฤหัสบดีที่ 4 มกราคม 2561
ปลัด พม. กำชับทีม One Home เร่งช่วยเหลือครอบครัวหญิงที่ต้องรับภาระเลี้ยงดูลูกชายที่พิการทางสมอง ต้องเดินเท้าไป-กลับ รพ. กว่า 60 กม. ที่ จ.สุราษฎร์ธานี
ปลัด พม. กำชับทีม One Home เร่งช่วยเหลือครอบครัวหญิงที่ต้องรับภาระเลี้ยงดูลูกชายที่พิการทางสมอง ต้องเดินเท้าไป-กลับ รพ. กว่า 60 กม. ที่ จ.สุราษฎร์ธานี พร้อมเยียวยาสภาพจิตใจหญิงที่ถูกสามีทำร้ายร่างกาย ที่ จ.ลพบุรี
วันนี้ (4 ม.ค. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 15/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ
นายพุฒิพัฒน์ กล่าวว่า จากกรณีหญิงรายหนึ่ง ประกอบอาชีพเก็บของเก่าขาย ต้องรับภาระเลี้ยงดูลูกชายวัย 11 ขวบ ที่ป่วยพิการทางสมอง ซึ่งทุกครั้งที่แพทย์นัด ต้องพาลูกชายเดินเท้าไป-กลับจากบ้านไปโรงพยาบาลเป็นระยะทางกว่า 60 กิโลเมตร เนื่องจากครอบครัวมีฐานะยากจน ไม่มีเงินเพียงพอค่ารักษาพยาบาลและค่าเดินทาง ที่จังหวัดสุราษฎร์ธานี นั้น ตนได้กำชับให้พัฒนาสังคมและความมั่นคงของมนุษย์จังหวัดสุราษฎร์ธานี (พมจ.สุราษฎร์ธานี) พร้อมทีม One Home จังหวัดสุราษฎร์ธานี เร่งลงพื้นที่เยี่ยมบ้านเพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของเด็กชายดังกล่าวอย่างใกล้ชิด รวมทั้ง การช่วยเหลือในการเดินทางของครอบครัว นอกจากนี้ พร้อมให้คำแนะนำแก่ครอบครัวดังกล่าวในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และการส่งเสริมการประกอบอาชีพ เพื่อสร้างรายได้ที่เพียงพอและมั่นคง
สำหรับกรณีชายวัย 34 ปี พร้อมเพื่อนบ้าน บุกเข้าช่วยเหลือหญิงรายหนึ่ง ที่ถูกผู้เป็นสามีวัย 51 ปี ล่ามโซ่กักขังไว้ภายในบ้าน และทุบตีทำร้ายร่างกายอย่างหนักนานหลายวัน เพื่อนำตัวหญิงคนดังกล่าวส่งโรงพยาบาล แต่ผู้เป็นสามีเกิดความไม่พอใจ ใช้อาวุธปืนยิงชายวัย 34 ปีได้รับบาดเจ็บ และหลบหนีหายไป ยังไม่สามารถจับกุมตัวได้ ที่อำเภอสระโบสถ์ จังหวัดลพบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดลพบุรี (พมจ.ลพบุรี)พร้อมด้วยทีม One Home จังหวัดลพบุรี ลงพื้นที่เพื่อตรวจสอบข้อเท็จจริง และเร่งเยียวยาสภาพจิตใจของหญิงคนดังกล่าวอย่างใกล้ชิด อีกทั้งประสานหน่วยงานในพื้นที่และชุมชนร่วมกันหาแนวทางการช่วยเหลือในระยะยาวต่อไป ทั้งนี้ หากพบเห็นความรุนแรงในครอบครัว กรุณาแจ้งขอความช่วยเหลือมายังกระทรวง พม. ผ่านศูนย์ช่วยเหลือสังคมสายด่วน 1300 ตลอด 24 ชั่วโมง

ที่มา : http://www.thaigov.go.th/news/contents/details/9179
