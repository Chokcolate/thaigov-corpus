รัฐบาลไทย-ข่าวทำเนียบรัฐบาล-เลขาธิการ ป.ป.ส.ชี้แจง กรณีการซื้อขายยาเสพติดออนไลน์ เป็นความผิดตาม พ.ร.บ.ยาเสพติดให้โทษ พ.ศ. 2522 หากมีการซื้อขายตามที่โพสต์ จะมีความผิดทั้งผู้โพสต์และผู้ซื้อ

วันเสาร์ที่ 4 พฤศจิกายน 2560
เลขาธิการ ป.ป.ส.ชี้แจง กรณีการซื้อขายยาเสพติดออนไลน์ เป็นความผิดตาม พ.ร.บ.ยาเสพติดให้โทษ พ.ศ. 2522 หากมีการซื้อขายตามที่โพสต์ จะมีความผิดทั้งผู้โพสต์และผู้ซื้อ
เลขาธิการ ป.ป.ส.ชี้แจงกรณี เพจ Drama-addict เปิดโปงการขายยาเสพติดออนไลน์ในทวิตเตอร์ ระบุการโพสต์รูป-ข้อความขายยาเสพติดเป็นความผิดตาม พ.ร.บ.ยาเสพติดให้โทษ พ.ศ.2522 ชี้หากมีการซื้อขายยาเสพติดตามที่โพสต์ จะมีความผิดทั้งผู้โพสต์และผู้ซื้อ
วันที่ 3 พ.ย.60 นายศิรินทร์ยา สิทธิชัย เลขาธิการคณะกรรมการป้องกันและปราบปรามยาเสพติด(เลขาธิการ ป.ป.ส.) สำนักงานคณะกรรมการป้องกันและปราบปรามยาเสพติด (สำนักงาน ป.ป.ส.) กระทรวงยุติธรรม ชี้แจง ตามที่ผู้สื่อข่าวนำเสนอข่าว กรณีเพจ Drama-addict เปิดโปงการขายยาเสพติดออนไลน์ในทวิตเตอร์ที่ใช้แฮชแท็ก #ไฮ ในการนัดรวมตัวของผู้เสพไอซ์ และใช้ในการซื้อขายยาเสพติดกันอย่างเปิดเผยโดยไม่เกรงกลัวต่อกฎหมาย ทำให้เป็นกระแสวิพากษ์วิจารณ์และเรียกร้องให้หน่วยงานที่เกี่ยวข้องปฏิบัติหน้าที่ทำการตรวจสอบและจัดการตามกฎหมายโดยเร็วที่สุด นั้น
สำนักงาน ป.ป.ส.  ขอชี้แจงว่า การโพสต์รูปและข้อความในลักษณะนี้เป็นความผิดฐาน “โฆษณา” ยาเสพติดให้โทษ ตามพระราชบัญญัติยาเสพติดให้โทษ พ.ศ. 2522  มาตรา 48  กำหนดห้ามมิให้ผู้ใดโฆษณายาเสพติดให้โทษ โดยคำว่า “โฆษณา” นั้น หมายความถึง การกระทำไม่ว่าด้วยวิธีใด ๆ ให้ประชาชนเห็นหรือทราบข้อความ เพื่อประโยชน์ในทางการค้า ซึ่งผู้โพสต์ภาพหรือข้อความที่ฝ่าฝืนบทบัญญัติดังกล่าว จะมีความผิดและมีโทษจำคุกไม่เกิน 2 ปี หรือปรับตั้งแต่ 20,0000 – 200,000 บาท หรือทั้งจำทั้งปรับ และหากยังคงฝ่าฝืนโฆษณาขายยาเสพติดให้โทษอย่างต่อเนื่อง จะต้องรับโทษปรับอีกวันละไม่เกิน 5,000 บาท ตลอดระยะเวลาที่ยังฝ่าฝืน นอกจากนี้ หากมีการซื้อขายยาเสพติดเกิดขึ้นตามที่โพสต์ ผู้โพสต์จะมีความผิดฐาน “จำหน่ายยาเสพติดให้โทษ” ส่วนผู้ซื้อ จะมีความผิดฐาน “ครอบครองยาเสพติดให้โทษ” และหากส่งไปยังผู้ซื้อในต่างประเทศก็จะมีความผิดฐาน “ส่งออกยาเสพติดให้โทษ”
สำนักงาน ป.ป.ส. ได้จัดชุดปฏิบัติการเพื่อเฝ้าระวังการขายยาเสพติดออนไลน์ และได้ดำเนินการสืบสวน สอบสวน ตรวจสอบชื่อและที่อยู่ของเจ้าของเว็บไซต์หรือตัวผู้โพสต์ภาพหรือข้อความ เพื่อติดตาม จับกุมมาดำเนินคดี รวมถึงการสืบสวนหาข่าวจากผู้ที่เกี่ยวข้องกับยาเสพติด โดยที่ผ่านมา (เดือนมิถุนายน  - กันยายน 2560) สืบพบการซื้อขายยาเสพติดออนไลน์ จำนวน 58 บัญชีผู้ใช้งาน และได้ติดตามความเคลื่อนไหวและส่งเจ้าหน้าที่แฝงตัวเข้าติดต่อเพื่อทำการล่อซื้อและจับกุม ขณะเดียวกัน สำนักงาน ป.ป.ส. ได้ประชาสัมพันธ์ชี้แจงประชาชนให้รับรู้ถึงการกระทำดังกล่าว ถือเป็นการ “โฆษณายาเสพติดให้โทษ” มีความผิดตามกฎหมาย และเตือนให้รับรู้ว่าการฉีดไอซ์เข้าเส้นเลือดโดยตรงนั้นเป็นอันตรายถึงชีวิต และเสี่ยงต่อการติดเชื้อและโรคต่าง ๆ
-------------------------

ที่มา : http://www.thaigov.go.th/news/contents/details/7815
