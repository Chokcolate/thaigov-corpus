รัฐบาลไทย-ข่าวทำเนียบรัฐบาล-วธ.ปลื้มเผยแพร่ภาพยนตร์-วัฒนธรรมไทยใน“เทศกาลภาพยนตร์เมืองคานส์” โชว์ศักยภาพเป็นแหล่งถ่ายทำ-สถานที่ถ่ายทำสวยงาม ความหลากหลายของศิลปวัฒนธรรม อุปกรณ์ทันสมัย และทีมงานคุณภาพ

วันอังคารที่ 23 พฤษภาคม 2560
วธ.ปลื้มเผยแพร่ภาพยนตร์-วัฒนธรรมไทยใน“เทศกาลภาพยนตร์เมืองคานส์” โชว์ศักยภาพเป็นแหล่งถ่ายทำ-สถานที่ถ่ายทำสวยงาม ความหลากหลายของศิลปวัฒนธรรม อุปกรณ์ทันสมัย และทีมงานคุณภาพ
นายกฤษศญพงษ์  ศิริ ปลัดกระทรวงวัฒนธรรม (วธ.) เป็นประธานในพิธีเปิดบูธประเทศไทย Thailande Reception ณ คูหาประเทศไทย (Thailande Pavilion) No.116 International Village ในเทศกาลภาพยนตร์เมืองคานส์ สาธารณรัฐฝรั่งเศส
นายกฤษศญพงษ์ ศิริ ปลัดกระทรวงวัฒนธรรม(วธ.) เปิดเผยว่า จากการที่รัฐบาลภายใต้การบริหารนโยบายของคณะกรรมการภาพยนตร์และวีดีทัศน์แห่งชาติ ผลักดันนโยบายในการนำ Content Thailand นำภาพยนตร์และวีดีทัศน์ไทยมาเป็นสื่อในการสร้างภาพลักษณ์ที่ดี สร้างรายได้ แพร่วัฒนธรรมไทย ล่าสุด วธ. บูรณาการความร่วมมือกับกระทรวงการท่องเที่ยวและกีฬา(กก.)กระทรวงพาณิชย์(พณ.)และผู้ประกอบการด้านภาพยนตร์ในฐานะทีมประเทศไทยเข้าร่วมกิจกรรมและเผยแพร่ภาพยนตร์ไทย  ณ    เทศกาลภาพยนตร์เมืองคานส์ครั้งที่ 70 สาธารณรัฐฝรั่งเศส ระหว่างวันที่ 17-28 พฤษภาคม 2560 ที่ผ่านมา ซึ่งบูธประชาสัมพันธ์ประเทศไทย  ณ บูธหมายเลข 116 หมู่บ้านนานาชาติ ได้ออกแบบตกแต่งคูหานำเสนอภาพประกอบที่เน้นอัตลักษณ์ไทยด้วยผ้าขาวม้า การแสดงมวยไทย อาหารไทย และมีกิจกรรมจัดพื้นที่แลกเปลี่ยน จำหน่ายภาพยนตร์ให้แก่ผู้ประกอบการที่นำภาพยนตร์ไปจำหน่ายด้วย
ปลัด วธ. กล่าวต่อไปว่า นอกจากนี้ยังได้นำเสนอโครงการสร้างภาพยนตร์เพื่อการร่วมลงทุนจำนวน 3 โครงการได้แก่ 1.กลิ่นแดนไกล(THE EDGE OF DAY BREAK ) 2.เงาสีขาว (The White Shadow)  โดยนายปรัชญา ปิ่นแก้วและนางสาวอิสรีย์ และ3.ธรรมดา ปรากฏการณ์ ควันไฟ (Anatomy Of Time) โดยนายจักรวาล นิลธำรงค์ และนายวิทวัส เมฆสวรรค์                 การให้ข้อมูลด้านการถ่ายทำภาพยนตร์ต่างประเทศในประเทศไทยที่มีความพร้อมทั้งสถานที่ถ่ายทำที่สวยงาม ความหลากหลายของศิลปวัฒนธรรม อุปกรณ์ทันสมัย และทีมงานคุณภาพ                พร้อมได้แจกจ่ายเอกสารเกี่ยวกับสถานที่ถ่ายทำทั้งภาพและข้อมูล กฎระเบียบที่เกี่ยวข้อง รวมถึงมาตรการสนับสนุนและสิทธิประโยชน์ในการเข้ามาถ่ายทำภาพยนตร์ต่างประเทศในไทย นอกจากนี้คณะผู้บริหาร วธ. ได้เดินทางศึกษาดูงานการบริหารพิพิธภัณฑ์ หอศิลป์ การผลิตสินค้าทางวัฒนธรรมหลายแห่งในประเทศฝรั่งเศสด้วย
ปลัด วธ. กล่าวต่อไปว่า จากการเข้าร่วมงานดังกล่าว ผลปรากฎว่า ได้รับความร่วมมือจากทุกฝ่ายเป็นอย่างดีทั้งกระทรวงการท่องเที่ยวฯ กระทรวงพาณิชย์ ผู้กำกับ นักแสดงไทย มีชาวไทย ชาวต่างประเทศให้ความสนใจร่วมชมบูธเป็นจำนวนมาก ถือว่าสร้างประโยชน์ต่ออุตสาหกรรมภาพยนตร์ไทยเป็นอย่างยิ่ง ประกอบด้วย 1.การแสดงศักยภาพอุตสาหกรรมภาพยนตร์ไทยทั้งด้านบุคลากร และเนื้อหา Content Thailand ที่มีการบูรณาการความร่วมมือของทีมประเทศไทยที่มีเอกภาพและประสิทธิภาพ 2. เผยแพร่ศิลปวัฒนธรรม ความเป็นไทย และแหล่งท่องเที่ยวไทย สู่นานาชาติ อันเป็นการเสริมสร้างภาพลักษณ์ เกียรติภูมิของไทยสู่สากล 3. นำผลที่ได้จากการศึกษาดูงานด้านการบริหารจัดการต่างๆ ไปกำหนดนโยบายและแนวทางการบริหารจัดการด้านวัฒนธรรมของไทย เช่น พิพิธภัณฑ์ หอศิลป์ การผลิตสินค้าและบริการจากทุนวัฒนธรรมในลักษณะที่เป็นการสร้างสรรค์ งานออกแบบและศิลปะ ที่ตรงตามความต้องการของตลาดและผู้บริโภคการนำมิติศาสนา ศิลปะ วัฒนธรรม มาส่งเสริมการท่องเที่ยวทางวัฒนธรรม 4.เกิดความร่วมมือในการแลกเปลี่ยนทางวัฒนธรรมและองค์ความรู้ในการบริหารจัดการงานวัฒนธรรม เช่น การจัดนิทรรศการทางศิลปวัฒนธรรมและโบราณคดีร่วมกัน การแลกเปลี่ยนองค์ความรู้ในการบริหารจัดการพิพิธภัณฑ์ หอศิลป์ การผลิตสินค้า บริการด้วยต้นทุนทางวัฒนธรรมด้วย

ที่มา : http://www.thaigov.go.th/news/contents/details/3946
