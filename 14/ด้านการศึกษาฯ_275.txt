รัฐบาลไทย-ข่าวทำเนียบรัฐบาล-ก.ค.ศ.พิจารณาปรับปรุงหลักเกณฑ์ฯ การย้ายและแต่งตั้ง ผอ.สพท.

วันอังคารที่ 1 สิงหาคม 2560
ก.ค.ศ.พิจารณาปรับปรุงหลักเกณฑ์ฯ การย้ายและแต่งตั้ง ผอ.สพท.
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังเป็นประธานการประชุมคณะกรรมการข้าราชการครูและบุคลากรทางการศึกษา (ก.ค.ศ.) ครั้งที่ 12/2560
เกี่ยวกับการปรับปรุงหลักเกณฑ์ฯ การย้าย ผอ.สพท.ทั่วประเทศ ให้มีความรัดกุม รอบคอบ โปร่งใส เป็นธรรม มีข้อมูลการย้ายเป็นรายบุคคล เพื่อตอบโจทย์คุณภาพการศึกษาของเขตพื้นที่การศึกษาที่จะย้าย
นพ.ธีระเกียรติ เจริญเศรษฐศิลป์ กล่าวว่า ในการประชุมครั้งนี้ ได้พิจารณาการย้ายและแต่งตั้งผู้ดำรงตำแหน่งผู้อำนวยการสำนักงานเขตพื้นที่การศึกษา (ผอ.สพท.) ทั่วประเทศ โดยที่ประชุมเห็นว่าการย้าย ผอ.สพท. เป็นเรื่องสำคัญ จึงจำเป็นจะต้องดำเนินการอย่างรัดกุม รอบคอบ โปร่งใส เป็นธรรม และตอบโจทย์เพื่อต้องการพัฒนาคุณภาพการศึกษาของแต่ละเขตพื้นที่การศึกษาที่จะย้ายไปอย่างแท้จริง จึงควรกำหนดมาตรฐานในการพิจารณาไว้สูง
โดยสำนักงานคณะกรรมการการศึกษาขั้นพื้นฐาน (สพฐ.) ได้รับฟังหลักเกณฑ์และวิธีการดังกล่าวที่จะต้องพิจารณาในแต่ละประเด็นแล้ว เห็นว่าจำเป็นที่จะต้องหาข้อมูลเพิ่มเติมเพื่อประกอบการพิจารณาย้ายเป็นรายบุคคลให้สมบูรณ์ที่สุด  สพฐ.จึงได้เสนอต่อที่ประชุมว่าขอถอนเรื่องนี้ออกไปก่อน เพื่อนำไปปรับปรุงหลักเกณฑ์และวิธีการตามที่ประชุมให้ข้อสังเกต และคาดว่าจะเสนอเพื่อพิจารณาในการประชุมครั้งต่อไปในเดือนสิงหาคมนี้
ดรุวรรณ บุญมาก, บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ

ที่มา : http://www.thaigov.go.th/news/contents/details/5598
