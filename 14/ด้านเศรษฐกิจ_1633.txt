รัฐบาลไทย-ข่าวทำเนียบรัฐบาล-สคร. ดันรัฐวิสาหกิจทำ BIG Data และ Digital Transformation ยกระดับการให้บริการสาธารณะและตอบโจทย์ Thailand 4.0

วันพฤหัสบดีที่ 9 พฤศจิกายน 2560
สคร. ดันรัฐวิสาหกิจทำ BIG Data และ Digital Transformation ยกระดับการให้บริการสาธารณะและตอบโจทย์ Thailand 4.0
สคร.จัดเวที SIT TALK ซึ่งย่อมาจาก SEPO4.0+ Inspiration Talk โดยมีวัตถุประสงค์เพื่อสร้างแรงบันดาลใจให้กับผู้บริหารของรัฐวิสาหกิจ และบุคลากรของ สคร. ในการผลักดันนโยบาย Thailand 4.0 ให้เกิดขึ้นจริงได้อย่างเป็นรูปธรรม
นายเอกนิติ นิติทัณฑ์ประภาศ ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การที่รัฐบาลได้ผลักดันนโยบาย Thailand 4.0 ผ่านการใช้เทคโนโลยีและนวัตกรรม และกระทรวงการคลังมีแผนขับเคลื่อนกระทรวงการคลังสู่การเป็นกระทรวงการคลังดิจิทัล (Digital MOF) สำนักงานคณะกรรมการนโยบายรัฐวิสาหกิจ (สคร.) ในฐานะหน่วยงานที่กำกับดูแลรัฐวิสาหกิจจำนวน 55 แห่ง จึงได้จัดเวที SIT TALK ซึ่งย่อมาจาก SEPO4.0+ Inspiration Talk โดยมีวัตถุประสงค์เพื่อสร้างแรงบันดาลใจให้กับผู้บริหารของรัฐวิสาหกิจ และบุคลากรของ สคร. ในการผลักดันนโยบาย Thailand 4.0 ให้เกิดขึ้นจริงได้อย่างเป็นรูปธรรม
สำหรับการจัด SIT TALK ในวันนี้ มีวัตถุประสงค์เพื่อผลักดันให้รัฐวิสาหกิจจัดทำ Big Data และ Digital Transformation เพื่อมาเพิ่มประสิทธิภาพการให้บริการสาธารณะให้ดีขึ้น โดยนำข้อมูลที่อยู่ในรัฐวิสาหกิจต่างๆ มาบริหารจัดการในลักษณะ Big Data เพื่อใช้ในการวางแผนและยกระดับการให้บริการตามเป้าหมายตามพันธกิจของรัฐวิสาหกิจ มีการเปิดเผยข้อมูลที่สำคัญตามภารกิจของรัฐวิสาหกิจในลักษณะ Open Data เพื่อให้มีการบูรณาการข้อมูลร่วมกันระหว่างรัฐวิสาหกิจและหน่วยงานอื่นๆ ทั้งของรัฐ เอกชน และประชาชน รวมทั้งยังจะเป็นยกระดับความสามารถในการแข่งขันของประเทศในเรื่องของ Open Data และเพิ่มความโปร่งใสในการดำเนินการของรัฐวิสาหกิจอีกด้วย นอกจากนี้ ยังสนับสนุนแนวคิดในเรื่อง Digital Transformation ยกระดับกระบวนการภายในของรัฐวิสาหกิจ (Internal Process) หรือยกระดับการให้บริการลูกค้า (Customer Service) เพื่อเพิ่มประสิทธิภาพขององค์กรและสร้างความพึงพอใจแก่ประชาชนผู้ใช้บริการได้ด้วย
สำหรับการจัดงาน SIT TALK ในวันนี้ สคร.ได้เชิญวิทยากร 2 ท่านจากภาคเอกชนและภาครัฐ มาร่วมสร้างแรงบันดาลใจในหัวข้อเรื่อง Big Data และ Digital Transformation ได้แก่ 1) ดร. รุจิกร ภาวสุทธิไพศิฐ Director of Data Analytics and Research Department บริษัท ทรู คอร์ปอเรชั่น จำกัด (มหาชน) ซึ่งผู้เชี่ยวชาญในการนำ Big Data มาใช้ในการวางแผนและพัฒนาธุรกิจและการให้บริการลูกค้าของภาคเอกชน และ 2) ดร.ศักดิ์ เสกขุนทด ผู้อำนวยการสำนักงานรัฐบาลอิเล็กทรอนิกส์ (องค์การมหาชน) หรือ EGA ผู้ขับเคลื่อนนโยบาย Big Data และ Digital Transformation ของภาครัฐ
นอกจากนั้น การประชุมในวันนี้ สคร. ได้มีการมอบให้รัฐวิสาหกิจบูรณาการการทำ Big Data และ Digital Transformation และกำหนดให้รัฐวิสาหกิจมีการทำต้นแบบเพื่อไปนำเสนอในการสัมมนาผู้บริหารสูงสุดของรัฐวิสาหกิจ (CEO Forum) ในหัวข้อการบริหารจัดการ Big Data และ Digital Transformation โดยจะมีการนำเสนอในงานสัมมนาผู้บริหารสูงสุดรัฐวิสาหกิจ (SOE CEO Forum) ซึ่งจัดขึ้นในวันศุกร์ที่ 24 พฤศจิกายน 2560 ที่โรงไฟฟ้าแม่เมาะ จ. ลำปาง โดยท่านรองนายกรัฐมนตรีและรัฐมนตรีว่าการกระทรวงการคลังจะเข้าร่วมสัมมนา CEO Forum ดังกล่าวด้วย

ที่มา : http://www.thaigov.go.th/news/contents/details/7942
