รัฐบาลไทย-ข่าวทำเนียบรัฐบาล-นายกฯ ชื่นชมยินดีทัพนักกีฬาเทควันโดไทยครองแชมป์อันดับ 1 ของโลก ประเภทท่ารำ ครั้งแรกในประวัติศาสตร์ คว้า 6 ทอง 2 เงิน 2 ทองแดง พร้อมอวยพรให้มีกำลังใจรักษาระดับฝีมือให้คงที่

วันจันทร์ที่ 8 พฤษภาคม 2560
นายกฯ ชื่นชมยินดีทัพนักกีฬาเทควันโดไทยครองแชมป์อันดับ 1 ของโลก ประเภทท่ารำ ครั้งแรกในประวัติศาสตร์ คว้า 6 ทอง 2 เงิน 2 ทองแดง พร้อมอวยพรให้มีกำลังใจรักษาระดับฝีมือให้คงที่
นายกรัฐมนตรี แสดงความยินดีกับทัพนักกีฬาเทควันโดไทยที่สามารถคว้า 6 เหรียญทอง 2 เหรียญเงิน 2 เหรียญทองแดง จากการแข่งขันประเภทท่ารำในรายการดับเบิลยูทีเอฟ เวิร์ล เทควันโด บีช แชมป์เปี้ยนชิพ ครั้งที่ 1
(วันนี้  8 พฤษภาคม 2560)  พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี แสดงความยินดีกับทัพนักกีฬาเทควันโดไทยที่สามารถคว้า 6 เหรียญทอง 2 เหรียญเงิน 2 เหรียญทองแดง จากการแข่งขันประเภทท่ารำในรายการดับเบิลยูทีเอฟ เวิร์ล เทควันโด บีช แชมป์เปี้ยนชิพ ครั้งที่ 1 ณ เมืองโรห์เดส ประเทศกรีซ มาครองได้สำเร็จ ถือเป็นการสร้างผลงานที่ยอดเยี่ยมขึ้นแท่นเป็นแชมป์โลกครั้งแรกในประวัติศาสตร์
นอกจากนี้ นายกรัฐมนตรียังได้ชื่นชมนักกีฬา ผู้ฝึกสอน และสมาคมเทควันโดฯ ที่ทำผลงานได้เป็นอย่างดี โดยทราบว่าเพิ่งมีการจัดการแข่งขันในลักษณะนี้เป็นครั้งแรก แต่นักกีฬาไทยได้รับชัยชนะมีคะแนนรวมเป็นอันดับ 1 โดยเฉพาะน้องเจล น.ส.เพ็ญกัญญา ไพศาลเกียรติกุล ที่ทำคนเดียว 3 เหรียญทอง ในขณะที่สหพันธ์เทควันโดโลกก็ได้โพสต์ข้อความชื่นชมยกย่องนักกีฬาไทยผ่านเว็บไซต์ว่า เป็นทีมที่มาแรงและมีความสามารถจนเอาชนะนักกีฬาจากเกาหลีใต้ได้ เป็นที่สนใจของหลายประเทศ ทำให้ประเทศไทยมีชื่อเสียง และคนไทยมีความภาคภูมิใจ โดยขอให้ทุกคนมีกำลังใจสู้ เพื่อรักษาระดับฝีมือเช่นนี้ต่อไป
สำหรับการแข่งขันเทควันโดท่ารำ หรือพุมเซ่ คือ การแข่งขันทำท่าสมมติการต่อสู้ เช่น การชก เตะ บล็อกป้องกันตัว ยืน และเคลื่อนไหวอย่างเป็นธรรมชาติ สวยงาม และแข็งแรง หากแข่งขันเป็นทีมจะต้องมีความพร้อมเพรียง โดย 5 อันดับแรกของประเทศที่คว้าถ้วยรางวัลคะแนนรวมจากการแข่งขันในรายการนี้ ได้แก่ 1. ไทย 2. เกาหลีใต้ 3. ตุรกี 4. เวียดนาม 5. จีน
.................
สำนักโฆษก

ที่มา : http://www.thaigov.go.th/news/contents/details/3572
