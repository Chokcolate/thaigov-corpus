รัฐบาลไทย-ข่าวทำเนียบรัฐบาล-รัฐบาลขอบคุณชาวไทยและประชาคมโลกร่วมน้อมสำนึกในพระมหากรุณาธิคุณล้นเกล้าฯ รัชกาลที่ 9 อย่างสมพระเกียรติสูงสุด พระองค์จะสถิตอยู่ในใจพสกนิกรตราบนิจนิรันดร์

วันศุกร์ที่ 27 ตุลาคม 2560
รัฐบาลขอบคุณชาวไทยและประชาคมโลกร่วมน้อมสำนึกในพระมหากรุณาธิคุณล้นเกล้าฯ รัชกาลที่ 9 อย่างสมพระเกียรติสูงสุด พระองค์จะสถิตอยู่ในใจพสกนิกรตราบนิจนิรันดร์
รัฐบาลขอบคุณชาวไทยและประชาคมโลกร่วมน้อมสำนึกในพระมหากรุณาธิคุณล้นเกล้าฯ รัชกาลที่ 9 อย่างสมพระเกียรติสูงสุด พระองค์จะสถิตอยู่ในใจพสกนิกรตราบนิจนิรันดร์
พลเอก ประยุทธ์ จันทร์โอชา นายกรัฐมนตรี ขอบคุณพี่น้องประชาชนชาวไทยทั้งในประเทศและต่างประเทศ ที่ได้ร่วมกันน้อมสำนึกในพระมหากรุณาธิคุณของพระบาทสมเด็จพระปรมินทรมหาภูมิพลอดุลยเดช บรมนาถบพิตร อย่างสุดซึ้งในวันนี้ ถือเป็นการแสดงออกซึ่งความจงรักภักดีและเคารพเทิดทูนต่อองค์พระมหากษัตริย์ผู้ทรงเป็นที่รักยิ่งของพสกนิกรทุกหมู่เหล่า ด้วยความงดงามและสมพระเกียรติอย่างสูงสุด รวมทั้งขอบคุณมิตรประเทศและประชาคมโลกที่ได้ร่วมถวายความอาลัย และส่งความปรารถนาดีมายังประเทศไทยในช่วงเวลาเช่นนี้
"ภาพประวัติศาสตร์ในวันที่ 26 ตุลาคม 2560 ที่ปวงชนชาวไทยในแผ่นดินและนานาประเทศ ทั้งหน่วยงานภาครัฐ ภาคเอกชน ภาคประชาชน และจิตอาสา ได้แสดงให้เห็นถึงความรักสามัคคีพร้อมเพรียง รวมทั้งความอดทนและความมุ่งมั่นตั้งใจอย่างแรงกล้า เพื่อร่วมแสดงความอาลัยถวายแด่ล้นเกล้าฯ รัชกาลที่ 9 จะถูกจารึกไว้ตลอดกาล”
บัดนี้ พระราชภารกิจที่พระบาทสมเด็จพระปรมินทรมหาภูมิพลอดุลยเดช บรมนาถบพิตร ทรงบำเพ็ญเพื่อปวงชนชาวไทยมาตลอดรัชสมัย 70 ปี ได้ปลดเปลื้องลงแล้วโดยสมบูรณ์ ขอให้พี่น้องประชาชนสะกดกลั้นความโศกเศร้าและแปรเปลี่ยนเป็นพลัง เพื่อทำหน้าที่ของตนเองให้ถึงพร้อมและเป็นกำลังใจให้แก่กัน ร่วมกันรักษาและพัฒนาแผ่นดินไทยให้เจริญรุ่งเรืองสมดังพระราชเจตนารมณ์สืบไป นับจากนี้ พระองค์ท่านจะทรงสถิตเสถียรอยู่กลางดวงใจพสกนิกรชาวไทยทุกคนตราบนิจนิรันดร์

ที่มา : http://www.thaigov.go.th/news/contents/details/7631
