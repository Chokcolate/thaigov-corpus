รัฐบาลไทย-ข่าวทำเนียบรัฐบาล-นายกรัฐมนตรี เปิดให้สื่อมวลชน-ช่างภาพทำเนียบรัฐบาลเข้าอวยพรปีใหม่

วันศุกร์ที่ 29 ธันวาคม 2560
นายกรัฐมนตรี เปิดให้สื่อมวลชน-ช่างภาพทำเนียบรัฐบาลเข้าอวยพรปีใหม่
นายกรัฐมนตรี เปิดให้สื่อมวลชน-ช่างภาพทำเนียบรัฐบาลเข้าอวยพรปีใหม่  โดยขอให้สื่อฯร่วมกันสร้างความปรองดองของคนในชาติ และสร้างการรับรู้ให้กับประชาชนให้มากขึ้นเพื่อรวมพลังกันพัฒนาประเทศชาติให้พ้นจากความยากจน
วันนี้ (29 ธ.ค.60) เวลา 08.15 น. ณ ห้องสีม่วง ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ได้เปิดโอกาสให้สื่อมวลชนและช่างภาพประจำทำเนียบรัฐบาล เข้าพบเนื่องในเทศกาลปีใหม่ นำโดย นางสาวบุญระดม จิตรดอน พร้อมด้วยผู้แทนสื่อมวลสาขาต่าง ๆ ประมาณ 10 คน
โอกาสนี้ นายกรัฐมนตรี ได้กล่าวว่าปีใหม่ถือเป็นช่วงเวลาที่คนไทยต่างให้ความสำคัญ จึงขอให้สื่อฯ ได้ช่วยกัน ทำให้ประชาชนมีความสุขในช่วงปีใหม่ ด้วยการเผยแพร่ข้อมูลข่าวสารในสิ่งที่ดี ๆ มีความสุข และคาดว่า สถานการณ์ต่าง ๆ จะเริ่มดีขึ้นเป็นลำดับ โดยเฉพาะการดำเนินการของรัฐบาลในช่วงที่ผ่านมาซึ่งจะเริ่มปรากฏผลเป็นรูปธรรมที่ชัดเจนมากยิ่งขึ้น
อย่างไรก็ตาม แม้การดำเนินการหลายเรื่องยังไม่บังเกิดผลเป็นรูปธรรมในช่วงนี้ โดยเฉพาะเรื่องการแก้ไขปัญหาของประเทศเพราะมีความซับซ้อน แต่รัฐบาลก็พร้อมที่จะรับผิดชอบและพยายามดำเนินการให้เร็วขึ้น แต่ทั้งนี้ต้องขอความร่วมมือสื่อฯ ได้ช่วยชี้แจงทำความเข้าใจกับประชาชนและสังคม ถึงสาเหตุความจำเป็นเกี่ยวกับการดำเนินการต่าง ๆ ของรัฐบาลด้วย เพราะบางเรื่องต้องใช้เวลาในการดำเนินการ เพื่อให้เกิดประโยชน์ต่อประชาชนและประเทศชาติอย่างแท้จริง ที่สำคัญขอให้สื่อฯ ได้ร่วมกันสร้างความปรองดองของคนในชาติ ตลอดจนสร้างการรับรู้ให้กับประชาชนให้มากขึ้นเพื่อรวมพลังกันพัฒนาประเทศชาติให้พ้นจากความยากจน และประชาชนทุกกลุ่มได้รับการดูแลอย่างทั่วถึง โดยเฉพาะประชาชนผู้มีรายได้น้อยให้มีชีวิตความเป็นอยู่ที่ดีขึ้นและลดความเหลื่อมล้ำในสังคม
นายกรัฐมนตรี กล่าวยืนยันว่า สิ่งต่าง ๆ ที่รัฐบาลดำเนินการและการเดินทางตรวจเยี่ยมพื้นที่ในต่างจังหวัดนั้น ไม่ได้ทำเพื่อประโยชน์ทางการเมืองในวันข้างหน้า แต่ทำเพื่อประโยชน์ของประชาชนและประเทศชาติเป็นสำคัญ รวมทั้งเพื่อให้ประชาชนทุกภาคส่วนเกิดความเชื่อมั่นและสบายใจในสิ่งที่รัฐบาลดำเนินการในเรื่องที่เป็นประโยชน์ต่อประชาชน และทำให้ทุกคนอยู่ร่วมกันด้วยความรักสามัคคี เกิดความสงบสุขไม่ให้เกิดความขัดแย้งขึ้นมาอีก
พร้อมกันนี้ นายกรัฐมนรี ได้เปิดโอกาสให้ผู้แทนสื่อมวลชนได้ซักถามว่าในช่วงเทศกาลปีใหม่นายกรัฐมนตรีจะเดินทางไปที่แห่งใดหรือไม่ นายกรัฐมนตรี ได้ตอบว่า ไม่ได้คิดว่าจะเดินทางไปเที่ยวที่ใด แต่จะอยู่กับครอบครัวและญาติสนิทที่บ้าน และกล่าวฝากว่าในช่วงวันสำคัญและปีใหม่ ขอให้ทุกคนควรตั้งสติให้ดี ยึดมั่นในความดีและตั้งจิตภาวนาให้บ้านเมืองสงบสุข โดยส่วนตัวนายกรัฐมนตรีได้ปฏิบัติเช่นนี้เป็นประจำทุกปี และคิดถึงสิ่งที่จะต้องทำในปีหน้า โดยเฉพาะการคิดหาวิธีและแนวทางในการที่จะแก้ไขปัญหาลดความยากจนให้กับประชาชนอย่างยั่งยืน
ทั้งนี้ นายกรัฐมนตรี ได้กล่าวยกย่องสื่อฯว่า เป็นบุคคลที่มีความสำคัญกับประเทศชาติและประชาชนอย่างมาก จึงขอให้สื่อฯ ทุกคนได้ถ่ายทอดหรือเผยแพร่ข้อมูล/ข่าวสารต่าง ๆ ด้วยความระมัดระวัง คำนึงถึงผลดีผลเสียที่จะเกิดขึ้น ยึดประโยชน์ของประชาชนและส่วนรวมเป็นสำคัญ แม้จะยากลำบากในช่วงแรก แต่เชื่อมั่นว่าทุกอย่างจะต้องดีขึ้น หากตั้งมั่นในการทำความดี
สำหรับในวารดิถีขึ้นปีใหม่ พ.ศ. 2561 ที่จะถึงนี้ นายกรัฐมนตรี ได้กล่าวอวยพรให้กับสื่อฯและคนไทยทุกคนว่า “ขออำนาจแห่งคุณพระศรีรัตนตรัยและสิ่งศักดิ์สิทธิทั้งหลาย เดชะพระบารมีอันแผ่ไพศาลพระบาทสมเด็จพระปรมินทรมหาภูมิพลอดุลยเดช รัชกาลที่ 9 สมเด็จพระเจ้าอยู่หัว รัชกาลที่ 10 และสมเด็จพระนางเจ้าฯ พระบรมราชินีนาถ ในรัชกาลที่ 9 ตลอดจนพระบรมวงศานุวงศ์ ได้ดลบันดาลประทานพร ให้ประชาชน สื่อมวลชนและครอบครัว ตลอดจนบุคคลอันเป็นที่รักของทุกคน ให้ประสบแต่ความสุข ความเจริญ ประสบความสำเร็จในอาชีพการทำงานตลอดไป”
พร้อมกันนี้ นายกรัฐมนตรี ได้มอบของขวัญปีใหม่ให้กับผู้แทนสื่อมวลชนฯ เป็นกระเป๋าสำหรับสุภาพบุรุษและกระเป๋าสำหรับสุภาพสตรี ซึ่งเป็นผลิตภัณฑ์จากชุมชน
ขณะที่ ผู้แทนสื่อมวลชนฯ ได้มอบการ์ด ส.ค.ส. ปีใหม่ให้นายกรัฐมนตรี พร้อมเขียนคำอวยพรให้นายกรัฐมนตรีและครอบครัวมีความสุข
------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/9114
