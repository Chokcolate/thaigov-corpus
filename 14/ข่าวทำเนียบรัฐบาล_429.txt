รัฐบาลไทย-ข่าวทำเนียบรัฐบาล-นายกรัฐมนตรีประชุมหัวหน้าส่วนราชการระดับกระทรวงหรือเทียบเท่า ครั้งที่ 4/2560 ติดตามความก้าวหน้าภารกิจสำคัญตามข้อสั่งการ

วันพฤหัสบดีที่ 29 มิถุนายน 2560
นายกรัฐมนตรีประชุมหัวหน้าส่วนราชการระดับกระทรวงหรือเทียบเท่า ครั้งที่ 4/2560 ติดตามความก้าวหน้าภารกิจสำคัญตามข้อสั่งการ
นายกรัฐมนตรีขอบคุณหัวหน้าส่วนราชการฯ ที่ร่วมกันทำงานเพื่อแก้ไขปัญหาต่าง ๆ ให้เป็นไปด้วยความรวดเร็วและมีประสิทธิภาพ
วันนี้ (29 มิ.ย.60) เวลา 09.30 น. ณ ห้องประชุมจอมพล ป. พิบูลสงคราม ชั้น 5 อาคารกระทรวงแรงงาน ถนนมิตรไมตรี กรุงเทพมหานคร พลเอก ประยุทธ์ จันทร์โอชา นายกรัฐมนตรี เป็นประธานการประชุมคณะกรรมการหัวหน้าส่วนราชการระดับกระทรวงหรือเทียบเท่า ครั้งที่ 4/2560 ร่วมกับผู้ที่เกี่ยวข้อง เพื่อมอบนโยบายให้ส่วนราชการไปดำเนินการให้เป็นไปในทิศทางเดียวกัน และติดตามความก้าวหน้าของภารกิจสำคัญตามคำสั่งของนายกรัฐมนตรี โดยมี พลเอก ศิริชัย ดิษฐกุล รัฐมนตรีว่าการกระทรวงแรงงาน นางเมธินี เทพมณี เลขาธิการ ก.พ.  หม่อมหลวง ปุณฑริก สมิติ ปลัดกระทรวงแรงงาน คณะผู้บริหาร ข้าราชการและเจ้าหน้าที่ที่เกี่ยวข้องกระทรวงแรงงาน ให้การต้อนรับ
นายกรัฐมนตรี ได้สักการะพระพุทธสุทธิธรรมบพิตร เพื่อความเป็นสิริมงคล และเยี่ยมชมการจัดนิทรรศการของกรมพัฒนาฝีมือแรงงาน  ณ บริเวณโถงชั้น 1 พร้อมเยี่ยมชมบูธนิทรรศการของกรมพัฒนาฝีมือแรงงานซึ่งร่วมกับภาคส่วนที่เกี่ยวข้อง เช่น โครงการฝึกอบรมพัฒนาทักษะฝีมือแรงงานให้กับผู้ด้อยโอกาสในภูมิภาคต่าง ๆ รวมทั้ง 3 จังหวัดชายแดนภาคใต้ และผู้พิการ อาทิ ผู้พิการทางการได้ยิน ก่อนบรรจุเป็นพนักงาน ของโรงแรมและรีสอร์ทในเครือเซ็นทารา  โครงการพัฒนาฝีมือแรงงานกลุ่มวิสาหกิจชุมชนไปสู่โมเดล ประเทศไทย 4.0 สาขาการออกแบบและผลิตชิ้นส่วนเซรามิก โดยการนำเทคโนโลยียุค 4.0 เข้าไปช่วยในการออกแบบและผลิตเพื่อให้ได้ผลิตภัณฑ์ที่ทรงคุณค่า มีราคาสูง จำนวนชิ้นที่ผลิตน้อยแต่หลากหลายแบบ อาทิ การออกแบบด้วยซอฟแวร์ CAD และขึ้นรูปชิ้นงานด้วย 3D Printer ซึ่งชิ้นงานที่ได้จากการแสกน 3มิติส่งเข้าเครื่อง 3D Printer ด้วยระบบ wifi โดยใช้สมาร์ทโฟน การแสดงชุดจำลองการฝึกอบรมและทดสอบมาตรฐานฝีมือแรงงาน ของสถาบันพัฒนาบุคลากรในอุตสาหกรรมยานยนต์และชิ้นส่วนอะไหล่ยานยนต์ ซึ่งมีทั้งหลักสูตรการฝึกอบรมพื้นฐาน (Fundamental Course) เน้นเรื่องของ Safety และ Quality และหลักสูตรการฝึกยกระดับฝีมือแรงงาน (Functional Course) อาทิ การใช้เครื่อง EDM เพื่อผลิตแม่พิมพ์ เครื่องมือวัดละเอียดด้านมิติ การใช้เครื่อง CMM เพื่อตรวจสอบชิ้นส่วนยานยนต์ พนักงานควบคุมการเชื่อมชิ้นส่วนด้วยหุ่นยนต์ เป็นต้น ทั้งนี้ นายกรัฐมนตรี ได้ให้ข้อเสนอแนะให้มีการกำหนดเป้าหมายในการดำเนินการพัฒนาทักษะฝีมือแรงงานดังกล่าวให้ชัดเจน มีจำนวนเพียงพอและสอดคล้องกับความต้องการของผู้ประกอบการและอุตสาหกรรมภายในประเทศ รองรับการพัฒนาระเบียบเศรษฐกิจภาคตะวันออกและขับเคลื่อนประเทศไปสู่ไทยแลนด์ 4.0
ก่อนประชุมคณะกรรมการหัวหน้าส่วนราชการระดับกระทรวงหรือเทียบเท่า เลขาธิการ ก.พ. ได้กล่าวแนะนำปลัดกระทรวงแรงงาน ในฐานะเจ้าภาพการจัดประชุม ต่อจากนั้น  ปลัดกระทรวงแรงงาน ได้กล่าวแนะนำคณะผู้บริหารกระทรวงแรงงาน รวมทั้งรายงานภารกิจสำคัญของกระทรวงในห้วงระยะเวลาที่ผ่านมา อาทิ  การดูแลแรงงานในระบบและนอกระบบ โดยเร่งพัฒนาศักยภาพทรัพยากรมนุษย์เพื่อเตรียมคนไทยรองรับ Generation 4.0 และตอบโจทน์ยุทธศาสตร์ชาติ 20 ปีของรัฐบาล การพัฒนาและเตรียมคนสู่ศตวรรษที่ 21 โดยมุ่งพัฒนาให้คนเป็นทรัพยากรมนุษย์ที่มีคุณค่าทุกในช่วงอายุ เป็นต้น  พร้อมนำเสนอประเด็นการวางรากฐานเพื่อยกระดับคุณภาพชีวิตของแรงงานนอกระบบตามเป้าหมายของ PM TARGET พัฒนาสู่แรงงาน 4.0 และขอความร่วมมือจากส่วนราชการที่เกี่ยวข้อง เพื่อบูรณาการทำงานร่วมกันบนฐานข้อมูลแรงงานนอกระบบที่ถูกต้อง เพื่อบรรลุเป้าหมาย "ภายในปี 2565 คนไทยไม่มีใครจน และไม่ทิ้งใครไว้ข้างหลัง"
โอกาสนี้ นายกรัฐมนตรี ได้กล่าวเปิดการประชุมฯ ว่า การประชุมคณะกรรมการหัวหน้าส่วนราชการระดับกระทรวงหรือเทียบเท่าในวันนี้ถือว่า มีความสำคัญเนื่องจากเหลือเวลา 3 เดือนในการทำงานของปีงบประมาณ 2560 แชะงบประมาณใหม่จะเริ่มต้นในเดือนตุลาคม 2560  จึงต้องเร่งดำเนินการในเรื่องต่าง ๆ ให้แล้วเสร็จโดยเร็วตามห้วงเวลาที่กำหนด เพื่อสร้างความยั่งยืนให้ได้ในทุกกิจการ โดยเฉพาะการแก้ไขปัญหาการค้ามนุษย์ซึ่งเกี่ยวข้องกับหลายหน่วยงานและเป็นเรื่องสำคัญเร่งด่วนที่ต้องแก้ปัญหาให้เกิดความยั่งยืนอย่างแท้จริง รวมถึงวาระแห่งชาติอื่น ๆ ด้วย
อย่างไรก็ตาม นายกรัฐมนตรี ได้กล่าวขอบคุณหัวหน้าส่วนราชการระดับกระทรวงหรือเทียบเท่าทุกคนที่ได้ร่วมกันทำงานเพื่อแก้ไขปัญหาต่าง ๆ ให้เป็นไปด้วยความรวดเร็วและมีประสิทธิภาพ  โดยเฉพาะการกำหนดกรอบการทำงานในช่วงเวลา 3 เดือนของปีงบประมาณ 2560  และห้วงระยะเวลาปีต่อไปตามแผนที่กำหนดหรือโรดแมป โดยนายกรัฐมนตรีจะมีการติดตามกำกับดูแลให้มากยิ่งขึ้น เพื่อให้เป็นไปตามเป้าหมายและผลสัมฤทธิ์ตามที่รัฐบาลกำหนด ทั้งการแก้ไขปัญหาต่าง ๆ ที่มีอยู่ และการดำเนินการในเรื่องใหม่  แต่ทั้งนี้ การดำเนินการต่าง ๆ ทุกกระทรวงจะต้องช่วยกันขับเคลื่อนในการแปลงนโยบายของรัฐบาลไปสู่การปฏิบัติ ซึ่งหัวหน้าส่วนราชการระดับกระทรวงหรือเทียบเท่า  ผู้บริหารระดับสูง และตัวแทนของกระทรวงต่าง ๆ ที่อยู่ในระดับพื้นที่ถือเป็นกลไกหลักสำคัญในการปฏิบัติงานที่จะทำให้เกิดผลสัมฤทธิ์และเป็นรูปธรรมอย่างแท้จริง
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4876
