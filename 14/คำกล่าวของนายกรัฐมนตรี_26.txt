รัฐบาลไทย-ข่าวทำเนียบรัฐบาล-คำปาฐกถาพิเศษ พลเอก ประยุทธ์ จันทร์โอชา  นายกรัฐมนตรี ในงานวันสิทธิมนุษยชนสากลเพื่อประกาศ “วาระแห่งชาติ:  สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน” ในวันจันท

วันจันทร์ที่ 12 กุมภาพันธ์ 2561
คำปาฐกถาพิเศษ พลเอก ประยุทธ์ จันทร์โอชา  นายกรัฐมนตรี ในงานวันสิทธิมนุษยชนสากลเพื่อประกาศ “วาระแห่งชาติ:  สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน” ในวันจันท
คำปาฐกถาพิเศษ พลเอก ประยุทธ์ จันทร์โอชา  นายกรัฐมนตรี ในงานวันสิทธิมนุษยชนสากลเพื่อประกาศ “วาระแห่งชาติ:  สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน” ในวันจันทร์ที่ 12 กุมภาพันธ์ 2561 เวลา 09.40 น.ณ ตึกสันติไมตรี ทำเนียบรัฐบาล
ท่านรองนายกรัฐมนตรีและรัฐมนตรีว่าการกระทรวงยุติธรรม
รัฐมนตรีว่าการกระทรวงการต่างประเทศ
ประธานคณะกรรมการสิทธิมนุษยชนแห่งชาติ
UN Resident Coordinator ประจำประเทศไทย
เอกอัคราชทูตประจำประเทศไทย
ปลัดกระทรวงทุกกระทรวงและหน่วยงานเทียบเท่า
ประธาน Global Compact Network Thailand
และผู้มีเกียรติที่เคารพทุกท่าน
ผมมีความยินดีและเป็นเกียรติอย่างยิ่งที่ได้มาเป็นประธานงานวันสิทธิมนุษยชนสากลเพื่อประกาศ “วาระแห่งชาติ: สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน”ในวันนี้
ปัจจุบันเรื่องสิทธิมนุษยชนเป็นประเด็นที่แต่ละประเทศให้ความสำคัญเป็นอย่างมาก เพราะเป็นหลักการสากลที่ทั่วโลกต่างให้การยอมรับ ที่จะช่วยทำให้เกิดสันติภาพและความเจริญก้าวหน้าต่อมวลมนุษยชาติ
รัฐบาลมีเจตนารมณ์และความมุ่งมั่นในการส่งเสริม คุ้มครองสิทธิมนุษยชนอย่างจริงจัง เพื่อสร้างความเชื่อมั่นกับนานาประเทศ และมุ่งหวังให้ประเทศไทยเกิดความสงบสุข สันติสุข ให้ทุกคนมีความรักสามัคคี รู้สิทธิ รู้หน้าที่ เคารพสิทธิซึ่งกันและกัน และไม่ไปละเมิดสิทธิผู้อื่นโดยคำนึงถึงหลักปฏิญญาสากลว่าด้วยสิทธิมนุษยชน (Universal Declarations of Human Rights)ในฐานะที่ประเทศไทยเป็นภาคีสมาชิกองค์การสหประชาชาติและการเข้าเป็นภาคีสนธิสัญญาระหว่างประเทศด้านสิทธิมนุษยชน ซึ่งที่ผ่านมารัฐบาลไม่ได้ละเลยต่อการดำเนินงานด้านสิทธิมนุษยชน จะเห็นได้จากการประกาศใช้รัฐธรรมนูญแห่งราชอาณาจักรไทย พุทธศักราช 2560 นโยบายลดความเหลื่อมล้ำในด้านต่างๆ การประกาศใช้กฎหมายหลายฉบับ ตลอดจนการประกาศใช้แผนสิทธิมนุษยชนแห่งชาติ ฉบับที่ 3 (พ.ศ.2557-2561) เพื่อส่งเสริมคุ้มครองศักดิ์ศรีความเป็นมนุษย์ สิทธิเสรีภาพและสิทธิมนุษยชน
ล่าสุดคณะรัฐมนตรีได้มีมติเมื่อวันที่ 21 พฤศจิกายน 2560 เห็นชอบและประกาศวาระแห่งชาติ “สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน”ในการยกระดับสิทธิมนุษยชนให้เป็นวาระแห่งชาติ สนับสนุนการพัฒนาประเทศตามยุทธศาสตร์ชาติและ นโยบาย Thailand 4.0 ไปสู่ความมั่นคง มั่งคั่งและยั่งยืน อีกทั้งยังเป็นการเพิ่มศักยภาพในการขับเคลื่อนแผนสิทธิมนุษยชนแห่งชาติ ฉบับที่ 3 ซึ่งใกล้จะหมดวาระลงในปี 2561 และเตรียมความพร้อมในการวางรากฐานของการประกาศใช้แผนสิทธิมนุษยชนแห่งชาติ ฉบับที่ 4 (พ.ศ.2562-2566) ให้ไปสู่เป้าหมายการพัฒนาที่ยั่งยืน (Sustainable Development Goal : SDGs) ต่อไป
การประกาศวาระแห่งชาติดังกล่าวจะเป็นการชูประเด็นสำคัญที่จะนำหลักสิทธิมนุษยชนเข้ามาช่วยขับเคลื่อนนโยบาย Thailand 4.0 ที่เป็นการขับเคลื่อนภาคเศรษฐกิจด้วยเทคโนโลยีและนวัตกรรม โดยเน้นการมีส่วนร่วม การเป็นมิตรกับสิ่งแวดล้อม ควบคู่ไปกับการสร้างความยั่งยืน ซึ่งเกี่ยวข้องโดยตรงกับประเด็นสิทธิมนุษยชนที่จะเข้ามาช่วยส่งเสริม สนับสนุนการดำเนินงาน
นโยบายสำคัญประการหนึ่งที่รัฐบาลให้ความสำคัญก็คือสิทธิมนุษยชนกับการประกอบธุรกิจ เพราะธุรกิจคือพลังที่จะขับเคลื่อนความเจริญเติบโตทางเศรษฐกิจของประเทศในการที่จะช่วยกันประกอบธุรกิจโดยคำนึงถึงความรับผิดชอบต่อสังคมและเคารพในสิทธิมนุษยชน ความเหมาะสม ถูกต้อง ตามหลักศีลธรรมอันดี ซึ่งทั่วโลกต่างให้ความสำคัญ
การประกาศวาระแห่งชาติ:สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน ในครั้งนี้ มีเป้าหมายที่ต้องการให้ “สังคมไทยเป็นสังคมที่ส่งเสริมสิทธิเสรีภาพและความเท่าเทียมกันโดยคำนึงถึงศักดิ์ศรีความเป็นมนุษย์ เพื่อนำไปสู่สังคมสันติสุข”ภายใต้กรอบนโยบาย ถอดรหัสวาระแห่งชาติ 4 สร้าง 3 ปรับ 2 ขับ 1 ลด = กุญแจสู่สังคมสันติสุข
ผมหวังเป็นอย่างยิ่งว่า ทุกภาคส่วน ทั้งภาครัฐ ภาคเอกชน และภาคประชาชนจะร่วมมือกันนำกรอบนโยบายของวาระแห่งชาตินี้ ไปเพิ่มขีดความสามารถการทำงานด้านสิทธิมนุษยชน และบูรณาการการทำงานร่วมกันโดยกระทรวงยุติธรรมจะเป็นผู้ประสานงานในการจัดทำ แผนปฏิบัติการ (Action Plan) ขับเคลื่อนวาระแห่งชาติของทุกภาคส่วนในอีก 2 ปี (พ.ศ. 2561-2562) นี้สำหรับใช้เป็นกรอบแนวทางในการดำเนินงานเพื่อรวมพลังในการส่งเสริม คุ้มครองสิทธิมนุษยชนอย่างจริงจังและให้เกิดผลที่เป็นรูปธรรม
แม้ว่าที่ผ่านมา ยังคงมีเหตุการณ์การละเมิดสิทธิมนุษยชนเกิดขึ้นอยู่ แต่รัฐบาลก็ไม่ได้นิ่งนอนใจ โดยพยายามส่งเสริมความรู้ สร้างความตระหนักแก่เจ้าหน้าที่ของรัฐในการส่งเสริม คุ้มครองสิทธิมนุษยชน เพื่อสร้างความเชื่อมั่นกับนานาประเทศ ทั้งการป้องกัน เฝ้าระวัง และพยายามลดปัญหาการละเมิดสิทธิมนุษยชนเพื่อให้สถานการณ์การละเมิดสิทธิมีแนวโน้มที่ลดลง ได้แก่
(1) การดำเนินการป้องกันและจัดการการค้ามนุษย์ ด้วยการประกาศวาระแห่งชาติ ภายใต้ “ประชารัฐ ร่วมใจ ต้านภัย การค้ามนุษย์ อย่างเข้มแข็ง” ตั้งแต่ปี พ.ศ. 2558 เป็นต้นมา เพื่อป้องกันและแก้ปัญหาการค้ามนุษย์อย่างจริงจัง ภายใต้มาตรการ 3P คือ  1. การดำเนินคดี Prosecution2. การคุ้มครองช่วยเหลือ Protectionและ 3. การป้องกัน Prevention
(2) ด้านสิทธิและเสรีภาพในการแสดงความคิดเห็น ประเทศไทยได้เข้าเป็นภาคีกติการะหว่างประเทศว่าด้วยสิทธิพลเมืองและสิทธิทางการเมือง ซึ่งประเทศไทยได้ยึดถือและปฏิบัติตามพันธกรณีที่กำหนดไว้ในกติกาฯ มาโดยตลอด ซึ่งต้องคำนึงถึงผลกระทบต่อความสงบเรียบร้อย ความมั่นคง ศีลธรรมอันดี และการคุ้มครองสิทธิเสรีภาพของประชาชนทุกคน อีกทั้งการใช้สิทธิต่างๆ ต้องไม่ละเมิดสิทธิของผู้อื่นด้วย ซึ่งจะสอดรับกับที่รัฐธรรมนูญแห่งราชอาณาจักรไทย พ.ศ. 2560 บัญญัติไว้
(3) ด้านสิทธิการมีส่วนร่วมของประชาชนในการจัดการทรัพยากรธรรมชาติและสิ่งแวดล้อม ประเทศไทยเข้าเป็นภาคีกติการะหว่างประเทศว่าด้วยสิทธิทางเศรษฐกิจ สังคมและวัฒนธรรม โดยประเทศไทยมีพันธกรณีที่จะต้องคุ้มครองสิทธิในการมีส่วนร่วมของประชาชนในการจัดการทรัพยากรธรรมชาติ ทั้งนี้ สิทธิดังกล่าวได้รับการรับรองไว้อย่างชัดเจนในแผนสิทธิมนุษยชนแห่งชาติ ฉบับที่ 3 (พ.ศ.2557-2561) ในส่วนของด้านทรัพยากรธรรมชาติและสิ่งแวดล้อม
(4) ด้านสิทธิของผู้ต้องหาหรือผู้ถูกควบคุมที่มีความเสี่ยงหรือมีโอกาสที่จะถูกซ้อมทรมาน ประเทศไทยได้เข้าเป็นภาคีอนุสัญญาต่อต้านการทรมานและการปฏิบัติหรือการลงโทษอื่นที่โหดร้าย ไร้มนุษยธรรมหรือย่ำยีศักดิ์ศรี ทั้งนี้ ที่ผ่านมาประเทศไทยได้ยึดถือและปฏิบัติตามพันธกรณีที่กำหนดไว้ในอนุสัญญามาโดยตลอด โดยมีมาตรการป้องกันการทรมาน หลายประการทั้งการสร้างความรู้ ความเข้าใจ ให้กับเจ้าหน้าที่รัฐ การจัดทำหลักสูตรฝึกอบรมวิทยากรและหลักสูตรเผยแพร่หลักการอนุสัญญา การจัดทำร่างพระราชบัญญัติป้องกันและปราบปรามการทรมานและการบังคับบุคคลสูญหาย พ.ศ. ...และการจัดตั้งกลไกคณะกรรมการจัดการเรื่องราวร้องทุกข์กรณีถูกกระทำทรมานและถูกบังคับให้หายสาบสูญ
ในโอกาสที่ปีนี้ จะครบรอบ 70 ปี ปฏิญญาสากลว่าด้วยสิทธิมนุษยชนหากทุกภาคส่วนเห็นความสำคัญของการขับเคลื่อนวาระแห่งชาติ สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน ก็จะส่งผลให้ประเทศไทยเป็นสังคมที่มีคุณภาพ มีความเป็นอยู่ที่ดี มีสุขอย่างยั่งยืน ประชาชนหันมาเคารพในสิทธิซึ่งกันและกัน เคารพในศักดิ์ศรีความเป็นมนุษย์ ลดความเหลื่อมล้ำ สร้างความเป็นธรรม นำไปสู่สังคมแห่งการเกื้อกูลและแบ่งปันและเมื่อประชาชนมีคุณภาพชีวิตที่ดีแล้ว ก็ย่อมจะเป็นกำลังสำคัญในการขับเคลื่อนนโยบายระดับชาติให้ก้าวหน้าอย่างมั่นคง มั่งคั่งและยั่งยืนต่อไป สมดั่งหลักคิดของผมที่ได้เคยกล่าวไว้ว่า “เราจะเดินหน้าไปด้วยกันและไม่ทิ้งใครไว้ข้างหลัง” (Stronger,Together and Leave No One Behind)
บัดนี้ ได้เวลาอันสมควรแล้ว ผมขอเปิดงานประกาศวาระแห่งชาติ“สิทธิมนุษยชนร่วมขับเคลื่อน Thailand 4.0 เพื่อการพัฒนาที่ยั่งยืน”ณ บัดนี้ขออวยพรให้การจัดงานในครั้งนี้ประสพผลสำเร็จตามเจตนารมณ์ทุกประการ และขอให้ผู้เข้าร่วมงานทุกท่าน จงประสบแต่ความสุข ความเจริญ มีพลังกาย พลังใจที่เข้มแข็ง เพื่อร่วมกันสร้างสรรค์และพัฒนาประเทศไทยให้ก้าวหน้ารุ่งเรืองอย่างมั่นคงยิ่งๆ ขึ้นไป ขอบคุณครับ
............................................

ที่มา : http://www.thaigov.go.th/news/contents/details/10029
