รัฐบาลไทย-ข่าวทำเนียบรัฐบาล-รมว.พม. ชื่นชมเด็กชายวัย 13 ปี พิการแขนด้วน แต่สู้ชีวิตฝึกฝนใช้เท้าวาดภาพจนได้รางวัลชนะเลิศ ที่ จ.พิษณุโลก พร้อมห่วงใยกรณีปัญหาเด็กทารกถูกทิ้งรายวัน ที่ จ.พังงา และ กทม.

วันพุธที่ 8 พฤศจิกายน 2560
รมว.พม. ชื่นชมเด็กชายวัย 13 ปี พิการแขนด้วน แต่สู้ชีวิตฝึกฝนใช้เท้าวาดภาพจนได้รางวัลชนะเลิศ ที่ จ.พิษณุโลก พร้อมห่วงใยกรณีปัญหาเด็กทารกถูกทิ้งรายวัน ที่ จ.พังงา และ กทม.
รมว.พม. ชื่นชมเด็กชายวัย 13 ปี พิการแขนด้วน แต่สู้ชีวิตฝึกฝนใช้เท้าวาดภาพจนได้รางวัลชนะเลิศ ที่ จ.พิษณุโลก พร้อมห่วงใยกรณีปัญหาเด็กทารกถูกทิ้งรายวัน ที่ จ.พังงา และ กทม.
วันนี้ (8 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 749/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กชายวัย 13 ปี นักเรียนชั้น ม.1 โรงเรียนแห่งหนึ่ง พิการแขนด้วนทั้ง 2 ข้าง แต่สู้ชีวิต ตั้งใจฝึกฝนใช้เท้าวาดภาพ จนได้รับรางวัลชนะเลิศจากการประกวดวาดภาพระบายสีระดับจังหวัด ที่อำเภอบางระกำ จังหวัดพิษณุโลก นั้น ตนขอชื่นชมเด็กชายคนดังกล่าว ที่มีความมุมานะ อดทน ขยันหมั่นเพียร มีความตั้งใจใฝ่เรียนรู้ โดยไม่ย่อท้อต่ออุปสรรคทางร่างกาย จนประสบความสำเร็จได้รับรางวัล นับว่าเป็นตัวอย่างที่ดีของเด็ก เยาวชน และคนพิการ ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดพิษณุโลก (พมจ.พิษณุโลก) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและให้การช่วยเหลือในเบื้องต้นตามภารกิจ  ด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการการศึกษาของเด็กชายอย่างต่อเนื่องในระยะยาว รวมทั้ง ให้ความช่วยเหลือและคำแนะนำในเรื่องสวัสดิการสังคมตามความเหมาะสม เพื่อพัฒนาคุณภาพชีวิตที่ดีในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีพบเด็กทารกเพศชายอายุประมาณ 3 วัน ถูกนำมาวาง ทิ้งไว้บริเวณหลังตึกในโรงพยาบาลแห่งหนึ่ง พร้อมเงินจำนวน 2,000 บาท ที่อำเภอตะกั่วป่า จังหวัดพังงา และกรณี  พบศพเด็กทารกเพศชายวัยใกล้คลอด ประมาณ 7-8 เดือน สภาพร่างกายสมบูรณ์ ถูกทิ้งอำพรางไว้ในถุงขยะสีดำ    แต่เกิดล่วงลงมาจากรถเก็บขยะ กลางถนนมอเตอร์เวย์ สร้างความสลดใจแก่ผู้ที่พบเห็นเหตุการณ์เป็นอย่างมาก ที่ย่านประเวศ กรุงเทพฯ นั้น ตนมีความห่วงใยปัญหาเด็กทารกถูกทิ้งรายวันที่ยังคงมีอยู่อย่างต่อเนื่อง ซึ่งสาเหตุของปัญหาส่วนใหญ่เกิดจากการตั้งครรภ์ที่ไม่พร้อม ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดพังงา  (พมจ.พังงา) พร้อมด้วยหน่วยงานที่เกี่ยวข้องในพื้นที่สังกัดกระทรวง พม. ลงพื้นที่เยี่ยมเด็กทารกดังกล่าว เพื่อตรวจสอบข้อเท็จจริง และให้การช่วยเหลือในเบื้องต้นตามภารกิจด้านเด็กของกระทรวง พม. อีกทั้ง เร่งประสานความร่วมมือกับหน่วยงานที่เกี่ยวข้อง ช่วยเหลือในเรื่องการติดตามหาครอบครัวเพื่อมารับเด็กไปดูแล ทั้งนี้ หากไม่พบครอบครัว  หรือครอบครัวไม่พร้อมที่จะรับเด็กไปดูแล ทางกระทรวง พม. มีหน่วยงานในสังกัดในพื้นที่ คือ บ้านพักเด็กและครอบครัวจังหวัดพังงา พร้อมรับเด็กมาอยู่ในความดูแลเพื่อคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ในระยะยาวต่อไป

ที่มา : http://www.thaigov.go.th/news/contents/details/7911
