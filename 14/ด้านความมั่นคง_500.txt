รัฐบาลไทย-ข่าวทำเนียบรัฐบาล-กสร. ขอลูกจ้าง-นายจ้าง ช่วยกันเฝ้าระวังไฟไหม้ช่วงฤดูหนาว

วันพฤหัสบดีที่ 21 ธันวาคม 2560
กสร. ขอลูกจ้าง-นายจ้าง ช่วยกันเฝ้าระวังไฟไหม้ช่วงฤดูหนาว
กรมสวัสดิการและคุ้มครองแรงงาน ขอลูกจ้าง นายจ้าง ร่วมป้องกันเหตุไฟไหม้ฤดูหนาว เฝ้าระวัง   จุดเสี่ยงเป็นพิเศษ พร้อมสร้างจิตสำนึกด้านความปลอดภัย
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) กล่าวว่า ขณะนี้ประเทศไทยเข้าสู่ฤดูหนาวแล้ว หลายพื้นที่อากาศหนาวเย็น และมีลมพัดแรง สภาพอากาศแห้ง ซึ่งเสี่ยงต่อการเกิดอัคคีภัยได้สูง โดยเฉพาะทุ่งหญ้าหรือที่รกร้างว่างเปล่า รวมไปถึงอาคารบ้านเรือน สถานประกอบกิจการ และอาจลุกลามรุนแรงก่อให้เกิดความเสียหายแก่ชีวิตและทรัพย์สินได้ ทั้งนี้ เพื่อป้องกันความสูญเสียที่อาจเกิดขึ้น จึงขอเตือนมายังนายจ้าง ลูกจ้าง ตลอดจนประชาชนทั่วไปให้ช่วยกันเฝ้าระวังความปลอดภัย และขอให้สถานประกอบกิจการกำชับให้ลูกจ้างเพิ่มความเข้มงวดและความถี่ในการตรวจตราจุดเสี่ยงต่อการเกิดอัคคีภัย การใช้และจัดเก็บวัตถุไวไฟ เชื้อเพลิงที่ติดไฟง่าย และแหล่งความร้อนต่าง ๆ รวมทั้งขอให้มีการตรวจสอบระบบและอุปกรณ์ดับเพลิงให้อยู่ในสภาพพร้อมใช้งานตลอดเวลา
อธิบดีกสร. กล่าวต่อไปว่า นอกจากนี้ กสร. ขอความร่วมมือนายจ้างในการรณรงค์สร้างจิตสำนึก  ความปลอดภัยและให้ความรู้ในการป้องกันอัคคีภัยแก่ลูกจ้าง เช่น จัดการฝึกซ้อมอพยพหนีไฟ อบรมเทคนิคการใช้อุปกรณ์ดับเพลิง เพื่อให้ลูกจ้างมีจิตสำนึกและความรู้ความเข้าใจที่ถูกต้องด้านความปลอดภัย ทั้งนี้ เพื่อให้ทุกคนมีความปลอดภัย ไม่มีเหตุการณ์สูญเสียและมีความสุขกับฤดูหนาวนี้

ที่มา : http://www.thaigov.go.th/news/contents/details/8909
