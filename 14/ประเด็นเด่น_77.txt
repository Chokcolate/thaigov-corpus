รัฐบาลไทย-ข่าวทำเนียบรัฐบาล-โฆษกกระทรวงพลังงานชี้แจง กรณีปัญหาโรงไฟฟ้าถ่านหินเทพา

วันพฤหัสบดีที่ 7 ธันวาคม 2560
โฆษกกระทรวงพลังงานชี้แจง กรณีปัญหาโรงไฟฟ้าถ่านหินเทพา
ผู้อำนวยการสำนักงานนโยบายและแผนพลังงาน และโฆษกกระทรวงพลังงาน ชี้แจงกรณีปัญหาโรงไฟฟ้าถ่านหินเทพา
วันที่ 6 ธันวาคม 2560 นายทวารัฐ  สูตะบุตร  ผู้อำนวยการสำนักงานนโยบายและแผนพลังงานและโฆษกกระทรวงพลังงาน ชี้แจงปัญหาโรงไฟฟ้าถ่านหินเทพา ตามที่นายเดชรัต สุขกำเนิด อาจารย์ประจำภาควิชาเศรษฐศาสตร์เกษตรและทรัพยากร มหาวิทยาลัยเกษตรศาสตร์ กล่าวถึงกรณีปัญหาความขัดแย้งการก่อสร้างโครงการโรงไฟฟ้าถ่านหินเทพา จ.สงขลา โดยยังมีข้อถกเถียงสำคัญอยู่ 2 เรื่อง คือ
1. ด้านความมั่นคงทางพลังงาน มีข้อถกเถียงว่า ประเทศไทยมีกำลังผลิตไฟฟ้าสำรองในระบบมากเกินไปหรือไม่ เนื่องจากขณะนี้ประเทศไทยมีกำลังผลิตไฟฟ้าสำรองมากถึง 10,000 เมกะวัตต์ ในขณะที่ภาคใต้มีศักยภาพการผลิตไฟฟ้าจากพลังงานหมุนเวียนที่สูง แต่ยังติดปัญหาความไม่ชัดเจนของนโยบายการรับซื้อไฟฟ้าจากพลังงานหมุนเวียน ซึ่งหากมีการเปิดรับซื้อไฟฟ้าจากพลังงานหมุนเวียน ศักยภาพความมั่นคงทางด้านพลังงานของภาคใต้ก็จะมีความมั่นคงมากขึ้น และเป็นความมั่นคงที่ตั้งอยู่บนฐานที่เป็นมิตรต่อสิ่งแวดล้อม และมาจากฐานการผลิตของภาคใต้เอง การมองภาพรวมด้านพลังงานทั้งระบบจึงมีความสำคัญ
2. ด้านผลกระทบต่อสิ่งแวดล้อม ข้อถกเถียงสำคัญคือ การจัดทำรายงานการประเมินผลกระทบทางสิ่งแวดล้อมและสุขภาพของโรงไฟฟ้าเทพา หรือ EHIA ที่ไม่ได้เปิดให้ประชาชนได้เข้าไปมีส่วนร่วมอย่างกว้างขวางเพียงพอ ประกอบกับท่าทีของฝ่ายความมั่นคงที่ดูเหมือนเข้าข้างฝ่ายสนับสนุน จึงยิ่งทำให้มีคำถามจากประชาชนมากขึ้น รวมทั้งปัญหาจากการกำหนดขอบเขตพื้นที่ศึกษาไม่ครอบคลุมพื้นที่ที่อาจได้รับผลกระทบ และการแยกศึกษาระหว่างโรงไฟฟ้ากับท่าเทียบเรือออกจากกัน ทั้ง ๆ ที่ควรมองเป็นโครงการเดียวกัน นั้น
กระทรวงพลังงานขอชี้แจงประเด็นด้านความมั่นคงด้านพลังงาน ดังนี้
1. ประเทศไทยมีกำลังการผลิตไฟฟ้าสำรองซึ่งเกินมา 10,000 เมกะวัตต์ หรือประมาณ 36% ในปี 2560 อย่างไรก็ตามกำลังผลิตส่วนเกินส่วนใหญ่อยู่ในพื้นที่ภาคกลาง แต่ในพื้นที่ภาคใต้ยังมีกำลังการผลิตไฟฟ้าที่พึ่งได้ในปริมาณจำกัด อีกทั้งหลายโรงเป็นโรงไฟฟ้าต้นทุนสูง ทำให้โดยปกติยังมีการส่งไฟฟ้าจากส่วนภาคกลางลงไปสนับสนุนความต้องการในภาคใต้เป็นประจำด้วย
2. ในเรื่องศักยภาพพลังงานหมุนเวียนภาคใต้ในหลายพื้นที่มีศักยภาพสูง เช่น ใน 3 จังหวัดชายแดนและ 4 อำเภอของสงขลาของภาคใต้ ซึ่งที่ผ่านมา ได้มีโครงการเปิดรับซื้อไฟฟ้าจากพลังงานหมุนเวียนเป็นระยะ ๆ และตอนนี้ ก็มีการเปิดรับซื้อโครงการ SPP Hybrid Firm ซึ่งมีการให้ความสำคัญต่อพื้นที่เสี่ยง 2 จุดในภาคใต้ด้วย คือ ที่ จ.ภูเก็ต และ เกาะสมุย จ.สุราษฎร์ธานี และต่อไป กระทรวงพลังงานอยู่ระหว่างการเตรียมที่จะเปิดรับซื้อไฟฟ้าใน โครงการ VSPP Semi - Firm ในช่วงต้นปี 2561 อีกด้วย
สำหรับประเด็นด้านผลกระทบต่อสิ่งแวดล้อม กระทรวงพลังงานขอให้ข้อมูลว่า การจัดทำรายงานการประเมินผลกระทบสิ่งแวดล้อมและสุขภาพ (EHIA) โครงการโรงไฟฟ้าเทพา มีขั้นตอน ดังนี้
1. การจัดกระบวนการรับฟังความคิดเห็นของประชาชน ต้องดำเนินการตามประกาศกระทรวงทรัพยากรธรรมชาติและสิ่งแวดล้อม เมื่อวันที่ 29 ธันวาคม 2552 เรื่อง กำหนดหลักเกณฑ์ วิธีการ ระเบียบปฏิบัติ และแนวทางในการจัดทำรายงานการวิเคราะห์ผลกระทบสิ่งแวดล้อม สำหรับโครงการหรือกิจการที่อาจก่อให้เกิดผลกระทบต่อชุมชนอย่างรุนแรง ทั้งทางด้านคุณภาพสิ่งแวดล้อม ทรัพยากรธรรมชาติและสุขภาพ  ซึ่งประกอบด้วย การจัดรับฟังความคิดเห็นของประชาชนและผู้มีส่วนได้เสีย จำนวน 3 ครั้ง ซึ่ง กฟผ. ได้จัดไปแล้ว 3 ครั้ง นอกจากนี้ ยังดำเนินการชี้แจงสร้างความเข้าใจแก่ชุมชนมาอย่างต่อเนื่อง
2. การกำหนดขอบเขตพื้นที่ศึกษาปฏิบัติตามแนวทางการจัดทำรายงานการวิเคราะห์ผลกระทบสิ่งแวดล้อม ด้านโรงไฟฟ้าพลังความร้อนตามที่สำนักงานนโยบายและแผนทรัพยากรธรรมชาติและสิ่งแวดล้อม (สผ.) กำหนด ทั้งนี้ ครอบคลุมพื้นที่ที่ได้รับผลกระทบทั้งหมด ไม่จำกัดเฉพาะรัศมี 5 กิโลเมตร จากที่ตั้งโรงไฟฟ้า
3. การแยกศึกษาระหว่างโครงการโรงไฟฟ้าถ่านหินเทพาและท่าเทียบเรือเทพา เนื่องจากการพิจารณารายงานการวิเคราะห์ผลกระทบสิ่งแวดล้อมและสุขภาพ (EHIA) เป็นไปตามข้อกำหนดของ สผ. ที่ต้องแยกการพิจารณาตามคณะกรรมการผู้ชำนาญการพิจารณารายงานการวิเคราะห์ผลกระทบสิ่งแวดล้อม (คชก.) เป็น 2 คณะ ประกอบด้วย คชก. ด้านโรงไฟฟ้าพลังความร้อน พิจารณาโครงการโรงไฟฟ้าเทพา และ คชก. ด้านโครงสร้างพื้นฐานทางน้ำ พิจารณาโครงการท่าเทียบเรือเทพา ดังนั้น กฟผ. จึงต้องจัดทำรายงาน EHIA แยกเป็น 2 ฉบับ ด้วยเหตุผลที่กล่าวมาข้างต้น นั้น
------------------------

ที่มา : http://www.thaigov.go.th/news/contents/details/8612
