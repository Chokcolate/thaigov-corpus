รัฐบาลไทย-ข่าวทำเนียบรัฐบาล-รมว.ยุติธรรม เน้นย้ำส่วนราชการในสังกัดดูแลประชาชนในช่วงเทศกาลปีใหม่ พร้อมติดตามการดำเนินงานตามนโยบายเพื่อลดความเหลื่อมล้ำ และสร้างความเท่าเทียมในสังคม

วันศุกร์ที่ 29 ธันวาคม 2560
รมว.ยุติธรรม เน้นย้ำส่วนราชการในสังกัดดูแลประชาชนในช่วงเทศกาลปีใหม่ พร้อมติดตามการดำเนินงานตามนโยบายเพื่อลดความเหลื่อมล้ำ และสร้างความเท่าเทียมในสังคม
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรมผ่านระบบ Video Conference
ในวันศุกร์ที่ ๒๙ ธันวาคม ๒๕๖๐ เวลา ๐๘.๔๕ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมผู้บริหารกระทรวงยุติธรรมผ่านระบบ Video Conference
โดยมีผู้บริหารกระทรวงยุติธรรม หัวหน้าส่วนราชการ
ในสังกัดกระทรวงยุติธรรมทั้งส่วนกลาง และส่วนภูมิภาค ร่วมการประชุมฯ
ทั้งนี้ รัฐมนตรีว่าการกระทรวงยุติธรรม ได้มอบนโยบายและติดตามผลการดำเนินงานในประเด็นต่างๆ อาทิ
๑. เน้นย้ำให้ทุกส่วนราชการประสานงานในเรื่องการดูแลประชาชนอย่างใกล้ชิด
ทั้งในเรื่องความปลอดภัยจากการเดินทางหรือการอำนวยความสะดวกกรณีที่มีเหตุการณ์ฉุกเฉิน
รวมถึงการอำนวยความยุติธรรมให้แก่ประชาชน โดยให้มีเจ้าหน้าที่ประสานงานตลอดเวลา
เพื่อรองรับกิจกรรมที่เกิดขึ้นในช่วงเทศกาลวันหยุดดังกล่าว
๒. ให้ทุกส่วนราชการร่วมกันปกป้องเทิดทูนและธำรงไว้ซึ่งสถาบันชาติ ศาสนา และพระมหากษัตริย์
โดยใช้มาตรการทางกฎหมายเพื่อพิทักษ์ปกป้อง คุ้มครอง มิให้มีการกระทำผิด หรือล่วงละเมิดต่อสถาบัน
พระมหากษัตริย์ ควบคู่ไปกับการเผยแพร่ความรู้ความเข้าใจที่ถูกต้องแก่ประชาชน รวมถึงไม่ตกเป็นเครื่องมือ
ของฝ่ายใดที่ทำให้เกิดการบิดเบือนและความเข้าใจผิดต่อสถาบันหลักดังกล่าว
3. การอำนวยความยุติธรรมลดความเหลื่อมล้ำ ให้ใช้กลไกที่มีอยู่ในส่วนภูมิภาคโดยให้ประชาชนเป็นศูนย์กลาง
เสริมสร้างความร่วมมือกับชุมชนและองกรค์ปกครองส่วนท้องถิ่น พร้อมทั้งให้ผู้บริหารลงพื้นที่เยี่ยมเยียนประชาชน
เพื่อรับฟังปัญหาและแก้ไขความเดือดร้อนให้แก่ประชาชนอย่างต่อเนื่อง
4. ให้สำนักงาน ป.ป.ส. เร่งรัดการปราบปรามยาเสพติด ตามมาตรการ ๓+๑ ได้แก่
๑) การปราบปราม ๒) การบำบัด ๓) การสร้างความร่วมมือกับเครือข่ายกับหน่วยงานที่เกี่ยวข้อง
และจิตอาสา และ ๔) การกำจัดแหล่งผลิตและสารตั้งต้นเพื่อนำไปผลิตยาเสพติด
5. ด้านการปราบปรามทุจริตทุจริตคอรัปชั่น ให้ยึดหลักนิติธรรม คุณธรรม ศีลธรรม จริยธรรม
ควบคู่กับการบริหารงานตามหลักธรรมาภิบาล เน้นความโปร่งใส ตรวจสอบได้
เพื่อสร้างความเชื่อมั่นและยอมรับจากสังคมและประชาชน
6. การสร้างความเชื่อมั่นในกระบวนการยุติธรรมให้เกิดความยั่งยืน โดยให้จัดประชุมเชิงปฏิบัติการในภาพรวม
เพื่อให้ผู้ที่เกี่ยวข้องจากทุกภาคส่วนเข้ามาแลกเปลี่ยนเรียนรู้พร้อมกำหนดประเด็นข้อเสนอแนะเพื่อนำไปปรับปรุง
7. ปี ๒๕๖๑ จะเป็นปีแห่งการปฏิรูป ในส่วนกระทรวงยุติธรรมจะมีการปฏิรูปในส่วนขององค์กร
และการปฏิรูปทางด้านกฎหมาย โดยต้องขับเคลื่อนไปพร้อมกับการปฏิรูป Thailand 4.0 ด้วย
นอกจากนี้ ปลัดกระทรวงยุติธรรม ได้ชี้แจงแผนการดำเนินงานของกระทรวงยุติธรรมตามนโยบาย ๖ ด้าน
ที่สอดคล้องกับยุทธศาตร์ชาติระยะ ๒๐ ปี และแนวนโยบายของรัฐมนตรีว่าการกระทรวงยุติธรรม ประกอบด้วย
๑) การป้องกันและแก้ไขปัญหายาเสพติด ๒) การสร้างความปลอดภัยและความสงบสุข
ในสังคมเพื่อแก้ไขการกระทำความผิดซ้ำ ๓) การอำนวยความยุติธรรมโดยการขับเคลื่อน
วาระแห่งชาติ ๔) การพัฒนากฎหมายและกระบวนการยุติธรรม ๕) การป้องกันและ
ปราบปรามอาชญากรรมด้านความมั่นคง ๖) การเสริมสร้างความปรองดองสมานฉันท์
ซึ่งกระทรวงยุติธรรมได้กำหนดเป็นตัวชี้วัดของส่วนราชการในสังกัด
นำไปปฏิบัติและรายงานตามข้อสั่งการของรัฐมนตรีว่าการกระทรวงยุติธรรมเป็นรายไตรมาส

ที่มา : http://www.thaigov.go.th/news/contents/details/9117
