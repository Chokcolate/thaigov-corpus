รัฐบาลไทย-ข่าวทำเนียบรัฐบาล-หอชมเมืองกรุงเทพมหานคร

วันศุกร์ที่ 21 กรกฎาคม 2560
หอชมเมืองกรุงเทพมหานคร
ภาคเอกชนและองค์กรอิสระระดมทุนเพื่อสร้างหอชมเมือง กทม. ขึ้นมาเพื่อเป็นหมุดหมายทางการท่องเที่ยวแห่งใหม่ ซึ่งภาครัฐถือว่าร่วมลงทุนด้วยที่ดินราชพัสดุที่ให้เอกชนเช่าทำโครงการ และเมื่อสิ้นสุดโครงการแล้วสิ่งปลูกสร้างจะต้องตกเป็นของรัฐ
ต่อจากนี้ไป ขอเชิญรับฟังไทยคู่ฟ้า ครับ
หอชมเมืองกรุงเทพมหานครที่รัฐบาลเห็นชอบให้ดำเนินการมูลค่าราว 4,600 ล้านบาท นั้น มีวัตถุประสงค์เพื่อให้เป็นสถานที่ท่องเที่ยวที่มีความโดดเด่นและเป็นหมุดหมายสำคัญของ กทม. โดยการดำเนินงานจะเป็นการลงทุนร่วมกันของภาคเอกชนและประชาสังคมกว่า 50 องค์กรตามแนวทางประชารัฐและไม่เป็นภาระงบประมาณแผ่นดิน ทั้งนี้ จะดำเนินการก่อสร้างด้วยเทคโนโลยีและความรู้ขั้นสูงทางการออกแบบ วิศวกรรม และการบริหารจัดการที่เป็นมิตรต่อสิ่งแวดล้อม สำหรับประโยชน์ของหอชมเมือง คือ การเป็นแหล่งท่องเที่ยวแห่งใหม่และยังเป็นแหล่งความรู้เกี่ยวกับศาสตร์พระราชาและพระราชกรณียกิจของพระบาทสมเด็จพระปรมินทรมหาภูมิพลอดุลยเดช ตลอดจนศิลปะวัฒนธรรมอันทรงคุณค่าของชาติให้ผู้เข้าชมได้ศึกษา
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/5382
