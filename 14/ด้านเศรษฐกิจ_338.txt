รัฐบาลไทย-ข่าวทำเนียบรัฐบาล-กรมบัญชีกลางพร้อมให้ตรวจสอบข้อเท็จจริง

วันศุกร์ที่ 5 พฤษภาคม 2560
กรมบัญชีกลางพร้อมให้ตรวจสอบข้อเท็จจริง
ตามที่เลขาธิการภาคีเครือข่ายต่อต้านการทุจริตคอร์รัปชันของชาติ (ภตช.) และคณะ ยื่นหนังสือต่ออธิบดีดีเอสไอ ขอให้ตรวจสอบเจ้าหน้าที่ที่กำกับดูแลระบบ e-Bidding ของกรมบัญชีกลางอาจมีส่วนเกี่ยวข้องการขายข้อมูลให้เอกชนในการฮั้วประมูล
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า ตามที่เลขาธิการภาคีเครือข่ายต่อต้านการทุจริตคอร์รัปชันของชาติ (ภตช.) และคณะ เดินทางยื่นหนังสือต่อ พ.ต.อ.ไพสิฐ วงศ์เมือง อธิบดีดีเอสไอ ขอให้ตรวจสอบเจ้าหน้าที่กระทรวงการคลังและกรมบัญชีกลางที่กำกับดูแลระบบ e-Bidding ของกรมบัญชีกลางอาจมีส่วนเกี่ยวข้องการขายข้อมูลให้เอกชนในการฮั้วประมูลแข่งขันราคาทางราชการ เกิดความเสียหายต่อประเทศอย่างมหาศาล รวมทั้งได้กล่าวอ้างอีกว่า มีนายหน้าอย่างน้อยไม่ต่ำกว่า 40 คน รวมถึงเจ้าหน้าที่ระดับชำนาญการบางคน เพราะจะมีเพียง 1-2 คนเท่านั้นที่ทราบรหัสเข้าระบบ e-Bidding และต้องมีคนสั่งการมาเนื่องจากไม่สามารถทำโดยพลการได้เด็ดขาด ขอให้ดีเอสไอตรวจสอบบัญชีทรัพย์สินเจ้าหน้าที่ที่เกี่ยวข้องทั้งในอดีตและปัจจุบัน
อธิบดีกรมบัญชีกลาง กล่าวว่า ขณะนี้กรณีดังกล่าวดีเอสไออยู่ระหว่างการสอบสวนข้อเท็จจริงจากผู้ต้องหาคดีฮั้วประมูล ซึ่งต้องรอผลของการสอบสวนที่ชัดเจนก่อน  ในส่วนของกรมบัญชีกลางไม่ได้นิ่งนอนใจ ได้สั่งให้แต่งตั้งคณะกรรมการตรวจสอบข้อเท็จจริง โดยประกอบด้วยผู้ทรงคุณวุฒิจากภายนอกที่มีความรู้ ความเชี่ยวชาญด้านคอมพิวเตอร์ ร่วมเป็นกรรมการ ทั้งนี้ กรมบัญชีกลางพร้อมให้ความร่วมมือกับทางดีเอสไอ และกระทรวงยุติธรรมอย่างเต็มที่
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3543
