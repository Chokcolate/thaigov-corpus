รัฐบาลไทย-ข่าวทำเนียบรัฐบาล-ธพว. ตั้งศูนย์ติดตามสินเชื่อ Hotline สายด่วน เคลียร์ คัท ชัดเจน ตอบทุกคำถามคาใจเอสเอ็มอี

วันจันทร์ที่ 4 ธันวาคม 2560
ธพว. ตั้งศูนย์ติดตามสินเชื่อ Hotline สายด่วน เคลียร์ คัท ชัดเจน ตอบทุกคำถามคาใจเอสเอ็มอี
ธพว.ประกาศตั้ง “ศูนย์ติดตามสินเชื่อ เคลียร์ คัท ชัดเจน” Hotline สายด่วน Call center 1357 เพื่อช่วยเหลือผู้ประกอบการ SMEs ตอบได้ทุกปัญหาคาใจพร้อมให้คำปรึกษาทุกด้านครบครันในโครงการสินเชื่อและกองทุนสินเชื่อภาครัฐ เน้นสุจริตโปร่งใสทุกขั้นตอน
นายสมชาย หาญหิรัญ รัฐมนตรีช่วยว่าการกระทรวงอุตสาหกรรม กล่าวว่า ได้สั่งการให้ธนาคารพัฒนาวิสาหกิจขนาดกลางและขนาดย่อมแห่งประเทศไทย(ธพว. หรือ SME Development Bank) ดำเนินการจัดตั้งศูนย์บริการติดตามการยื่นขอสินเชื่อผ่าน สายด่วน Call Center 1357 เพื่ออำนวยความสะดวกในการปล่อยสินเชื่อและตอบคำถามปัญหาให้กับผู้ประกอบการ SMEs ที่ยื่นขอสินเชื่อธนาคารผ่านโครงการต่างๆ และกองทุนสินเชื่อภาครัฐตามที่ธนาคารได้รับมอบหมายจากรัฐบาลให้ความช่วยเหลือเงินทุนแก่ผู้ประกอบการ SMEs ทั่วประเทศ ประกอบด้วย กองทุนพัฒนาเอสเอ็มอีตามแนวประชารัฐ โดยกระทรวงอุตสาหกรรม วงเงินกองทุน 20,000 ล้านบาท อัตราดอกเบี้ยเพียง 1% กองทุนฟื้นฟู SMEs ของสำนักงานส่งเสริมวิสาหกิจขนาดกลางและขนาดย่อม (สสว) วงเงิน 2,000 ล้านบาท ปลอดดอกเบี้ย และสินเชื่อต่างๆ ของธนาคาร ทั้งนี้เพื่อเข้าถึงปัญหาที่แท้จริงและตอบสนองความต้องการได้ตรงจุด โดยศูนย์ฯแห่งนี้จะตอบคำถามทุกๆ เรื่อง ในการให้บริการสินเชื่อ ทุกคำถามต้องมีคำตอบที่ชัดเจน เพื่อคลายความสงสัยและกังวลใจของผู้ขอสินเชื่อ
นายมงคล ลีลาธรรม กรรมการผู้จัดการ ธพว. กล่าวว่า ตามนโยบายช่วยเหลือผู้ประกอบการ SMEs ธนาคารได้ตั้งศูนย์ติดตามสินเชื่อ “เคลียร์ คัท ชัดเจน” ผ่านสายด่วน 1357 กด 1 สำหรับกองทุนพัฒนาเอสเอ็มอีตามแนวประชารัฐ กด 2 กองทุนฟื้นฟู SMEs ของ สสว. และ กด 3 โครงการสินเชื่อต่างๆ ของธนาคาร โดยระบบพร้อมให้บริการตั้งแต่วันที่ 4 ธันวาคม 2560 นี้ ในเวลาทำการจันทร์-ศุกร์ เวลา 08.00-17.00 น.
“จากการที่ผมลงพื้นที่ ได้รับคำถามจากผู้ประกอบการหลายๆ เรื่องเกี่ยวกับการยื่นขอสินเชื่อ เช่น จะอนุมัติเมื่อไร ยื่นแล้วจะผ่านไหม อนุมัติแล้วจะเบิกได้เมื่อไร ทำไมถึงล่าช้า ติดปัญหาตรงไหน อย่างนี้เป็นต้น ซึ่งคำถามเหล่านี้ ผมทราบดีว่าเป็นปัญหาคาใจของผู้ประกอบการ SMEs มาตลอด ดังนั้นศูนย์ติดตามสินเชื่อ เคลียร์ คัท ชัดเจน จะสามารถตอบคำถามได้ตรงประเด็น ถูกต้อง และรวดเร็ว เบื้องต้นจะมีเจ้าหน้าที่ของธนาคารเป็นผู้ให้บริการข้อมูล และตอบคำถามผู้ประกอบการ เพื่อจะสร้างความเชื่อมั่นเรื่องความสุจริตและโปร่งใสในการทำงานทุกขั้นตอน”นายมงคล กล่าว
ทั้งนี้การจัดตั้งศูนย์ติดตามสินเชื่อดังกล่าว จะช่วยให้ผู้ประกอบการ SMEs ที่ยื่นขอสินเชื่อกับธนาคารคลายความกังวลใจ เพราะทุกคำถามจะต้องเคลียร์ให้ชัดเจน ผู้ประกอบการเองก็จะได้รู้ถึงความคืบหน้าเพื่อแก้ไขให้ถูกต้องและรวดเร็วยิ่งขึ้น ขณะเดียวกันศูนย์ฯ แห่งนี้ ทำหน้าที่ให้คำปรึกษาแนะนำไปพร้อมกันอีกทางหนึ่งด้วย ซึ่งเชื่อได้ว่าธนาคารมีความจริงใจในการให้บริการและยึดมั่นใจความสุจริต โปร่งใส ในการทำงานทุกขั้นตอน
ผู้ประกอบการที่สนใจ สามารถสอบถามข้อมูลได้ที่ ธพว.ทุกสาขาทั่วประเทศ หรือติดต่อ Call Center โทร. 1357 และติดตามข่าวสารของ ธพว. ผ่านช่องทาง facebook.com/SMEDevelopmentBank
ข้อมูลเพิ่มเติมติดต่อ : นางอุบลรัตน์ ค่าแพง ผู้อำนวยการฝ่ายส่งเสริมการตลาด ลูกค้าสัมพันธ์และกิจกรรมเพื่อสังคม โทร. 085-980-7861,02-265-4404

ที่มา : http://www.thaigov.go.th/news/contents/details/8511
