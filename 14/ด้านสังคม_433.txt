รัฐบาลไทย-ข่าวทำเนียบรัฐบาล-สธ.เร่งพัฒนา รพ.เสาไห้เฉลิมพระเกียรติ 80 พรรษา เป็น Smart Hospital ในปี 2569

วันศุกร์ที่ 14 กรกฎาคม 2560
สธ.เร่งพัฒนา รพ.เสาไห้เฉลิมพระเกียรติ 80 พรรษา เป็น Smart Hospital ในปี 2569
กระทรวงสาธารณสุขพัฒนาโรงพยาบาลเสาไห้เฉลิมพระเกียรติ 80 พรรษา โรงพยาบาลต้นแบบด้านแพทย์แผนไทยและแพทย์ทางเลือกระดับเขต ให้เป็น Smart Hospital ภายในปี 2569
วันนี้ (14 กรกฎาคม 2560) นายแพทย์โสภณ เมฆธน ปลัดกระทรวงสาธารณสุข ให้สัมภาษณ์ภายหลังตรวจเยี่ยมโรงพยาบาลเสาไห้เฉลิมพระเกียรติ 80 พรรษา จังหวัดสระบุรี ว่า โรงพยาบาลเสาไห้ฯ นับเป็นโรงพยาบาลเฉลิมพระเกียรติ 80 พรรษาแห่งที่ 10 ที่กระทรวงสาธารณสุขสร้างเพื่อเฉลิมพระเกียรติพระบาทสมเด็จพระเจ้าอยู่หัวภูมิพลอดุลยเดช เนื่องในโอกาสมหามงคลเฉลิมพระชนพรรษา 80 พรรษา 5 ธันวาคม 2550  โดยสมเด็จพระเทพรัตนราชสุดา สยามบรมราชกุมารี ได้ทรงเสด็จเปิด ป้ายโรงพยาบาลเสาไห้ฯเมื่อวันที่ 26 สิงหาคม 2554 เป็นโรงพยาบาล 30 เตียง เป็นโรงพยาบาลต้นแบบด้านแพทย์แผนไทยและแพทย์ทางเลือกระดับเขต ที่ได้รับรางวัลโรงพยาบาลคุณธรรม ประจำปี 2560
เนื่องจากพบว่า ผู้ป่วยที่มาใช้บริการ ส่วนใหญ่ป่วยด้วยโรคปวดกล้ามเนื้อเป็นอันดับ 1 มีการใช้ยาลดอาการปวดจำนวนมาก และโรคกระเพาะซึ่งมีผลจากการใช้ยาแก้ปวด รวมทั้งผู้รับบริการส่วนใหญ่เป็นโรคที่ป้องกันได้ เช่น เบาหวาน ความดันโลหิตสูง โรคเกี่ยวกับกล้ามเนื้อ ดังนั้นโรงพยาบาลจึงได้นำระบบบริการแพทย์แผนไทยที่เป็นภูมิปัญญาไทยมาผสมผสานกับการแพทย์แผนปัจจุบัน รวมทั้งการจัดทำกายภาพบำบัดร่วมกันดูแลผู้ป่วย เพื่อลดการใช้ยาแก้ปวด โดยการให้บริการต่างๆจะคำนึงถึงความจำเป็นให้ประชาชนได้รับบริการทั้ง 4 มิติ คือ การส่งเสริมคุณภาพ ป้องกัน รักษาพยาบาล และฟื้นฟูสุขภาพ นอกจากนี้ยังมีการพัฒนาคุณให้ได้มาตรฐานในทุกๆ ด้านเป็นสถานที่ศึกษาดูงานทั้งในประเทศและต่างประเทศ  เป็นสถานที่ฝึกปฏิบัติของนักศึกษาในหลายสาขา  เช่น  ทันตแพทย์  พยาบาล  เภสัชกร แพทย์แผนไทยและการฝังเข็ม
โดยภายในปี 2569 จะพัฒนาโรงพยาบาลเสาไห้ฯให้เกิด Smart Hospital โดยการบูรณาการกิจกรรมที่สร้างให้เกิดค่านิยมร่วม ความสัมพันธ์ที่ดี ในการจัดบริการ ให้สอดรับนโยบายทุกระดับ โดยเฉพาะอย่างยิ่งการพัฒนาตามหลักการดำเนินงาน 5 ด้านของโรงพยาบาลเฉลิมพระเกียรติ 80 พรรษา ได้แก่ 1.ให้ประชาชนมีส่วนร่วมบริหารจัดการ ยึดหลักธรรมาภิบาล โปร่งใส ตรวจสอบได้ ความคล่องตัวและมีประสิทธิภาพ 2.ทำงานร่วมกับชุมชนและ องค์กรปกครองส่วนท้องถิ่น 3.เน้นงานเวชศาสตร์ครอบครัว การส่งเสริมสุขภาพ การป้องกันควบคุมโรค การรักษา และการฟื้นฟูสภาพแบบองค์รวม ในระดับปฐมภูมิ และระดับทุติยภู 4.มีจิตอาสา และ5.มีการบริหารจัดการที่ดี เพื่อให้เป็นแบบอย่างของโรงพยาบาลชุมชนทั้งในด้านบริหาร บริการ และวิชาการที่เหมาะสมกับสภาพชุมชนในพื้นที่  มีจุดเด่นที่แตกต่างกันของแต่ละโรงพยาบาล ภายใต้อัตลักษณ์เดียวกันคือ “โรงพยาบาลที่เป็นมากกว่าโรงพยาบาล” (More then Hospital)
**********************************  14 กรกฎาคม 2560

ที่มา : http://www.thaigov.go.th/news/contents/details/5216
