รัฐบาลไทย-ข่าวทำเนียบรัฐบาล-สดร. ก้าวสู่มิติใหม่มุ่งใช้ดาราศาสตร์เป็นโจทย์พัฒนาเทคโนโลยี หวังพึ่งพาตนเองได้ในอนาคต

วันศุกร์ที่ 21 กรกฎาคม 2560
สดร. ก้าวสู่มิติใหม่มุ่งใช้ดาราศาสตร์เป็นโจทย์พัฒนาเทคโนโลยี หวังพึ่งพาตนเองได้ในอนาคต
กระทรวงวิทยาศาสตร์และเทคโนโลยี  (สดร.) จัดงาน NARIT : The Next Step ก้าวต่อไปของ สถาบันวิจัยดาราศาสตร์แห่งชาติ
19 กรกฎาคม 2560  / สถาบันวิจัยดาราศาสตร์แห่งชาติ (องค์การมาหาชน) กระทรวงวิทยาศาสตร์และเทคโนโลยี  (สดร.) จัดงาน NARIT : The Next Step ก้าวต่อไปของ สถาบันวิจัยดาราศาสตร์แห่งชาติ เปิดเวทีผู้บริหารพบสื่อมวลชน เผยกลยุทธ์ก้าวใหม่มุ่งใช้ดาราศาสตร์เป็นโจทย์พัฒนาเทคโนโลยี พัฒนาคน หวังพึ่งพาตนเองได้ในอนาคต โดยมี นายณัชนพงศ์ วชิรวงศ์บุรี ผู้ตรวจราชการกระทรวงวิทยาศาสตร์และเทคโนโลยี ให้เกียรติเข้าร่วมงาน ณ ห้องโถงชั้น 1 อาคารพระจอมเกล้า สำนักงานปลัดกระทรวงวิทยาสาสตร์และเทคโนโลยี
ปัจจุบัน สถาบันวิจัยดาราศาสตร์แห่งชาติ ทำหน้าที่ ค้นคว้า วิจัย และพัฒนาด้านดาราศาสตร์ สร้างเครือข่ายการวิจัยและวิชาการด้านดาราศาสตร์ในระดับชาติและนานาชาติกับสถาบันต่างๆ ทั้งในประเทศและต่างประเทศส่งเสริม สนับสนุน และประสานความร่วมมือด้านดาราศาสตร์กับหน่วยงานอื่นของรัฐ สถาบันการศึกษาอื่นที่เกี่ยวข้อง และภาคเอกชนทั้งในประเทศและต่างประเทศ บริการถ่ายทอดองค์ความรู้และเทคโนโลยีด้านดาราศาสตร์
ดร.ศรัณย์ โปษยะจินดา ผู้อำนวยการสถาบันวิจัยดาราศาสตร์แห่งชาติ กล่าวว่า การศึกษาวิจัยทางดาราศาสตร์ ทั้งในปัจจุบันและในอนาคต ต้องอศัยเทคโนโลยี เครื่องมือ อุปกรณ์ที่มีประสิทธิภาพสูง ทันสมัย เพื่อข้อมูลที่แม่นยำ และรวดเร็ว จำเป็นต้องมีการพัฒนาเทคโนโลยีขั้นสูงหลาย ๆ ด้าน เพื่อรองรับการศึกษาวิจัยด้านดาราศาสตร์ ซึ่งจะสามารถต่อยอดไปสู่การผลิตในอุตสหกรรมขั้นสูงของประเทศต่อไปในอนาคต
การค้นพบองค์ความรู้ใหม่ทางดาราศาสตร์และอวกาศ จะไม่สามารถเกิดขึ้นได้ถ้าไม่มีการพัฒนา เทคโนโลยีขั้นสูงมารองรับ เมื่อนักดาราศาสตร์ตั้งเป้าหมายในการศึกษาวิจัย ทีมวิศวกรและนักเทคโนโลยีจะร่วมกันพัฒนาเครื่องมือ อุปกรณ์ให้สามารถแก้โจทย์ยากๆ เหล่านั้น เป้าหมายในก้าวต่อไปของ สดร. เราจึงใช้ดาราศาสตร์เป็นโจทย์พัฒนาเทคโนโลยี พัฒนาคน

ที่มา : http://www.thaigov.go.th/news/contents/details/5362
