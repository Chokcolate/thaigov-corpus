รัฐบาลไทย-ข่าวทำเนียบรัฐบาล-นรม. ยืนยันกองทัพไม่ได้มีผลประโยชน์จากการจัดตั้ง บรรษัทน้ำมันแห่งชาติ “National Oil Company : NOC”

วันพฤหัสบดีที่ 30 มีนาคม 2560
นรม. ยืนยันกองทัพไม่ได้มีผลประโยชน์จากการจัดตั้ง บรรษัทน้ำมันแห่งชาติ “National Oil Company : NOC”
นรม. ยืนยันกองทัพไม่ได้มีผลประโยชน์จากการจัดตั้ง บรรษัทน้ำมันแห่งชาติ “National Oil Company : NOC”
วันนี้ (30 มีนาคม 2560) เวลา 10.45 น. ณ บริเวณทางเชื่อมตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรี ได้ให้สัมภาษณ์สื่อมวลชนภายหลังการเยี่ยมชมนิทรรศการ และเป็นประธานในพิธีลงนามบันทึกข้อตกลงความร่วมมือและมอบนโยบายการบูรณาการความร่วมมือการพัฒนาคนตลอดช่วงชีวิต (กลุ่มเด็กปฐมวัยและผู้สูงอายุ) ณ ตึกสันติไมตรี (หลังนอก) ทำเนียบรัฐบาล
ทั้งนี้ นายกรัฐมนตรีกล่าวชี้แจงว่า ในเรื่องของการปฏิรูประบบสาธารณสุข และการเตรียมการรองรับสังคมผู้สูงวัยในอนาคตนั้น ได้มีการเตรียมมาตรการต่าง ๆ รองรับไว้แล้ว โดยจะเริ่มดำเนินการต่าง ๆ ตามลำดับขั้นตอน ซึ่งจำเป็นต้องมีการกำหนดมาตรการในเรื่องของผลสัมฤทธิ์ล่วงหน้าไว้ว่าผลการดำเนินกิจกรรมในเรื่องดังกล่าวจะเริ่มต้นและจบลงอย่างไรในแต่ละปี ดังนั้น จึงจำเป็นที่ข้าราชการต้องเข้าช่วยไปดูในเรื่องของผลสัมฤทธิ์ต่าง ๆ ในการปฏิบัติงานตามนโยบายให้เกิดผลการปฏิบัติงานที่สามารถทำได้จริง และการเปลี่ยนแปลงต่าง ๆ นั้นจะต้องดำเนินการอย่างค่อยเป็นค่อยไปตามลำดับ
โอกาสนี้ นายกรัฐมนตรีได้ตอบข้อสักถามของสื่อมวลชนในเรื่อง ของ พ.ร.บ.ปิโตรเลียม ซึ่งนายกรัฐมนตรีกล่าวย้ำถึงความจำเป็นที่จะต้องเสนอกฎหมาย พ.ร.บ.ปิโตรเลียมดังกล่าวว่า เพื่อให้รองรับสัมปทานที่กำลังจะหมดอายุลงในระยะเวลาอันใกล้ ซึ่งแต่เดิมหลักการและเหตุผลที่รัฐบาลเสนอในครั้งแรกนั้น เพื่อให้มีการดำเนินการบริหารจัดการได้ทั้งระบบสัมปทาน และ PSC เพื่อให้เกิดประโยชน์สูงสุดกับประเทศ แต่หากไม่มีกฎหมายดังกล่าว ก็จะทำได้เพียงแค่ระบบสัมปทานแบบเดิมเท่านั้น
ดังนั้น รัฐบาลมีจำเป็นต้องเสนอร่าง พ.ร.บ. ดังกล่าวต่อ สนช. ซึ่งในขั้นของคณะกรรมาธิการนั้น สนช. ได้มีการรวบรวมและรับฟังข้อเสนอแนะจากภาคประชาชนว่า ให้มีการจัดตั้ง “บรรษัทน้ำมันแห่งชาติ” (National Oil Company : NOC) โดยทาง สนช. ได้นำเรื่องดังกล่าวเสนอกลับเข้ามาที่คณะรัฐมนตรีเพื่อพิจารณาให้ความเห็นชอบ ซึ่งทางคณะรัฐมนตรีได้ให้ความเห็นชอบโดยเพิ่มหลักการในขั้นของคณะกรรมาธิการ เหตุผลหลักก็คือไม่ต้องการให้เกิดความขัดแย้ง เนื่องจากเป็นการรับฟังความคิดเห็นของคณะกรรมาธิการศึกษาเพิ่มเติมเท่านั้น ซึ่งทางคณะกรรมาธิการจะต้องดำเนินการในขั้นตอนต่อไป โดยเนื้อหาของ NOC ใน พ.ร.บ.ปิโตรเลียมนั้นจะต้องมีการดำเนินการต่อในวาระ 3 ตามหลักการและเหตุผลด้วย
สุดท้ายนี้ รัฐบาลมีความประสงค์ต้องการให้ พ.ร.บ.ฉบับนี้ผ่านการพิจารณาตามขั้นตอน แต่จำเป็นที่จะต้องปราศจากข้อขัดแย้งในกรณีการจัดตั้ง NOC โดยได้ระบุชัดเจนว่า ต้องมีการศึกษาในรายละเอียดอย่างชัดเจนก่อน และจะให้ดำเนินการได้ก็ต่อเมื่อมีความพร้อมเท่านั้น โดยจะเป็นเมื่อไรนั้นก็แล้วแต่การพิจารณาของสภานิติบัญญัติแห่งชาติ
ตอนท้ายของการให้สัมภาษณ์เรื่องดังกล่าว นายกรัฐมนตรีได้กล่าวยืนยันว่า ทางกองทัพและกรมการพลังงานทหารไม่ได้หวังผลประโยชน์จากการจัดตั้ง NOC ซึ่งหากมีรัฐบาลก็ไม่อนุมัติอยู่แล้ว และย้ำว่าไม่มีใครได้รับผลประโยชน์นอกจากประเทศชาติและประชาชนเท่านั้น และในปัจจุบันนี้การทำหน้าที่บริหารจัดการด้านพลังงานนั้น เป็นหน้าที่ของกรมเชื้อเพลิงธรรมชาติ กระทรวงพลังงานดำเนินการเท่านั้น
*********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2773
