รัฐบาลไทย-ข่าวทำเนียบรัฐบาล-นายกฯ กำชับ จนท. ทั่วประเทศ เข้มงวดตรวจตราสถานบริการ เพื่อป้องกันเด็กเยาวชนอายุต่ำกว่า 20 ปี เข้าใช้บริการ

วันจันทร์ที่ 24 เมษายน 2560
นายกฯ กำชับ จนท. ทั่วประเทศ เข้มงวดตรวจตราสถานบริการ เพื่อป้องกันเด็กเยาวชนอายุต่ำกว่า 20 ปี เข้าใช้บริการ
นายกฯ สั่งกำชับเจ้าหน้าที่ทั่วประเทศเข้มงวดตรวจตราสถานบริการ เน้นคัดกรองป้องกันเด็กเยาวชนอายุต่ำกว่า 20 ปีเข้าใช้บริการ หลังพบผู้ประกอบการหลายรายฝ่าฝืน ย้ำต้องบังคับใช้กฎหมายอย่างเด็ดขาด
วันนี้ (23 เมษายน 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี สั่งกำชับให้เจ้าหน้าที่ตำรวจ ทหาร และฝ่ายปกครองทุกพื้นที่ทั่วประเทศ เพิ่มความเข้มงวดในการตรวจตราสถานบริการ ทั้งเรื่องใบอนุญาตประกอบกิจการ ใบอนุญาตจำหน่ายสุรา เวลาให้บริการ การใช้ยาเสพติด และเน้นเป็นพิเศษเรื่องการคัดกรองผู้ใช้บริการ โดยต้องควบคุมไม่ให้เด็กและเยาวชนที่มีอายุต่ำกว่า 20 ปีเข้าใช้บริการ หลังจากตรวจพบสถานบริการหลายแห่งฝ่าฝืนกฎหมาย
“             ท่านนายกฯ ได้รับรายงานว่า มีสถานบริการหลายแห่งอนุญาตให้เด็กและเยาวชนเข้าไปใช้บริการ จึงรู้สึกห่วงใยในสวัสดิภาพและความปลอดภัย เนื่องจากบางแห่งเป็นแหล่งมั่วสุมดื่มสุรา เสพยาเสพติด และเสี่ยงอันตรายหากเกิดเหตุทะเลาะวิวาทหรือการใช้ความรุนแรงขึ้น เช่น กรณีที่เจ้าหน้าที่ฝ่ายปกครองเข้าตรวจสอบร้าน DJ Zone และร้านเวียงจันทร์ ในพื้นที่ อ.คลองหลวง จ.ปทุมธานี เมื่อกลางดึกวันที่ 21 เม.ย. พบเด็กและเยาวชนอายุต่ำกว่า 20 ปีจำนวนมาก รวมทั้งสถานบริการยังกระทำผิดกฎหมายหลายประการ ทั้งไม่มีใบอนุญาตประกอบกิจการ ขายสุราให้แก่เด็กและเยาวชน เปิดให้บริการเกินเวลา และซุกซ่อนยาเสพติด เป็นต้น”
ทั้งนี้ นายกรัฐมนตรีได้เน้นย้ำให้ผู้บังคับบัญชาหน่วยงานกำกับติดตามการปฏิบัติงานของเจ้าหน้าที่อย่างจริงจัง เพื่อป้องกันไม่ให้สถานบริการฝ่าฝืนกฎหมาย และไม่ให้มีเจ้าหน้าที่เข้าไปเกี่ยวข้องกับผลประโยชน์ใด ๆ โดยหากตรวจพบการกระทำผิดจะต้องบังคับใช้กฎหมายอย่างเด็ดขาด พร้อมทั้งขอความร่วมมือพ่อแม่ผู้ปกครองให้เฝ้าสังเกตพฤติกรรมของบุตรหลานอย่างใกล้ชิด โดยเฉพาะผู้ที่มีอายุต่ำกว่าเกณฑ์ที่กฎหมายกำหนด โดยต้องให้แนะนำตักเตือนไม่ให้ประพฤติตนในทางที่ไม่ถูกต้อง
************************

ที่มา : http://www.thaigov.go.th/news/contents/details/3230
