รัฐบาลไทย-ข่าวทำเนียบรัฐบาล-นายกรัฐมนตรีเป็นประธานเนื่องในโอกาสวันสถาปนาสำนักนายกรัฐมนตรี ครบรอบปี 85

วันพุธที่ 28 มิถุนายน 2560
นายกรัฐมนตรีเป็นประธานเนื่องในโอกาสวันสถาปนาสำนักนายกรัฐมนตรี ครบรอบปี 85
นายกรัฐมนตรีเป็นประธานเนื่องในโอกาสวันสถาปนาสำนักนายกรัฐมนตรี ครบรอบปี 85
วันนี้ (28 มิถุนายน 2560) เวลา 09.30 น. ณ ตึกสันติไมตรี พลเอก ประยุทธ์ จันทร์โอชา นายกรัฐมนตรีเป็นประธานในงานเนื่องในโอกาสวันสถาปนาสำนักนายกรัฐมนตรี ครบรอบปี 85 โดยมี คณะรัฐมนตรี ปลัดกระทรวง หัวหน้าส่วนราชการ รองหัวหน้าส่วนราชการ รัฐวิสาหกิจ และองค์การมหาชนในสังกัดสำนักนายกรัฐมนตรีทุกหน่วยงาน และผู้ทีเกี่ยวข้องเข้าร่วมงาน
โอกาสนี้ นายกรัฐมนตรีประกอบพิธีเจริญพระพุทธมนต์ พระสงฆ์ จำนวน 9 รูป พร้อมถวายเครื่องไทยธรรม เนื่องในโอกาสวันสถาปนาสำนักนายกรัฐมนตรี ครบรอบปีที่ 85 จากนั้น สมเด็จพระวันรัต (จุนท์ พฺรหฺมคุตฺโต) เจ้าอาวาสวัดบวรนิเวศราชวรวิหาร ประธานพิธีฝ่ายสงฆ์เทศน์ธรรมตอนหนึ่งว่า การระลึกถึงวันสถาปนาสำนักนายกรัฐมนตรีในโอกาส ครบรอบปีที่ 85 นี้ ถือเป็นการระลึกในสิ่งที่ดี ซึ่งจะทำให้การบริหารราชการแผ่นดินเป็นไปอย่างเรียบร้อยและสงบสุข สำหรับการทำพิธีเจิรญพระพุทธมนต์เป็นเรื่องที่ดีเช่นกัน เพราะจะได้ฟังคำสอนของศาสนา เพื่อใช้เป็นหลักในการปฏิบัติตน รวมไปถึงการปะพรหมน้ำมนต์ซึ่งหลายคนตั้งใจมารับน้ำมนต์โดยเฉพาะ เพื่อความศักดิ์สิทธิ์และเพื่อความเป็นสิริมงคล ผู้รับน้ำมนต์จะต้องประพฤติ ปฏิบัติตนในทางที่ดีด้วยเพื่อจะให้เกิดความศักดิ์สิทธิ์ เพราะน้ำมนต์อย่างเดียวไม่ช่วยให้เกิดความศักดิ์สิทธิ์ได้ เช่นเดียวกันการนำน้ำมาทำน้ำมนต์ นำมาจากหลายแห่งหลายที่ เมื่อมารวมกันไม่สามารถแยกได้ว่ามาจากแหล่งที่ใด เปรียบเสมือนกับคณะรัฐมนตรี และข้าราชการทุกคนที่มารวมตัวกันอยู่ในทำเนียบรัฐบาล เมื่อมีการรวมตัวกันขอให้ทุกคนมีความสามัคคี กลมเกลียว เป็นหนึ่ง ทำอะไรขอให้ร่วมมือกัน เพื่อให้เกิดความสำเร็จต่อประโยชน์ส่วนรวมเป็นหลัก คิดและมองในแง่บอกอย่าให้กิเลสมาครอบงำ เพราะเมื่อคนเราเกิดกิเลสในใจก็จะทำให้เกิดความเห็นแก่ตัว เกิดความละโมบโลภมาก อยากได้ อยากมี อยากจะเป็น เพราะฉนั้นต้องอย่าให้กิเสลมาครอบงำ โดยเริ่มจากตัวเองก่อนอย่าให้ความเคยชินกับการมองในแง่ลบเข้ามาทำลายตัวเราได้
ภายหลังเสร็จสิ้นพิธี นายกรัฐมนตรีเยี่ยมชมนิทรรศการด้วยความสนใจ ณ บริเวณโถงกลางและตึกสันติไมตรีโดยภายในงานมีนิทรรศการแสดงเครื่องราชอิสริยาภรณ์ พร้อมกับนิทรรศการที่สำคัญอื่น ๆ
---------------------------------------

ที่มา : http://www.thaigov.go.th/news/contents/details/4835
