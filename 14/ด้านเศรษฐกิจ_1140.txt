รัฐบาลไทย-ข่าวทำเนียบรัฐบาล-ธ.ก.ส.นำนวัตกรรมเข้าร่วมงาน Thailand Smart Money สัญจร พิษณุโลก

วันศุกร์ที่ 25 สิงหาคม 2560
ธ.ก.ส.นำนวัตกรรมเข้าร่วมงาน Thailand Smart Money สัญจร พิษณุโลก
ธ.ก.ส.นำนวัตกรรมรูปแบบสาขาในอนาคต เชื่อมโยงการตลาด สนับสนุนสินเชื่อเสริมสภาพคล่องให้กับธุรกิจภาคการเกษตร จัดโปรเด็ด “ออมดีทวีคูณ” ลุ้นสร้อยคอทองคำ 10 เส้น ที่บูธ ธ.ก.ส.ในงาน Thailand Smart Money สัญจร พิษณุโลก ครั้งที่ 4
ธ.ก.ส.นำนวัตกรรมรูปแบบสาขาในอนาคต เชื่อมโยงการตลาด สนับสนุนสินเชื่อเสริมสภาพคล่องให้กับธุรกิจภาคการเกษตร จัดโปรโมชั่นเด็ด “ออมดีทวีคูณ”ลุ้นรางวัลสร้อยคอทองคำ 10 เส้น ที่บูธ ธ.ก.ส.ในงาน Thailand Smart Money สัญจร พิษณุโลก ครั้งที่ 4 ระหว่างวันที่ 25-27 สิงหาคม 2560 ณ ศูนย์การค้าเซ็นทรัล พลาซา จังหวัดพิษณุโลก
นายนิพัฒน์  เกื้อสกุล ผู้ช่วยผู้จัดการ ธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส.นำนวัตกรรม โดยจำลองรูปแบบสาขาในอนาคต “Smart Office and Branch Outlet”  เชื่อมโยงพัฒนาขีดความสามารถของเกษตรกร ตลอดจนสนับสนุนสินเชื่อเพื่อเสริมสภาพคล่องและเพิ่มประสิทธิภาพทางการตลาดให้กับธุรกิจภาคการเกษตร จัดโปรโมชั่นจูงใจให้ประชาชนที่ร่วมงานได้ร่วมออมและร่วมลุ้นรางวัลสร้อยคอทองคำ 10 เส้น  ที่บูธ ธ.ก.ส.ในงาน Thailand Smart Money สัญจร จังหวัดพิษณุโลก ครั้งที่ 4 ซึ่งจัดขึ้นระหว่างวันที่ 25-27  สิงหาคม  2560 ณ ลานโปรโมชั่น ชั้น 1 ศูนย์การค้าเซ็นทรัล พลาซา จังหวัดพิษณุโลก
โดยในงานจะมีการแนะนำให้เกษตรกรลูกค้าของ ธ.ก.ส.ต่อยอดธุรกิจด้วย การสอนสร้าง Facebook Fan Page เพื่อใช้เป็นเครื่องมือการตลาด กับกิจกรรม “SMAEs ขายดี บนวิถีออนไลน์” ให้บริการปรึกษาด้านสินเชื่อ โดยเฉพาะ สินเชื่อ 1 ตำบล 1 SME เกษตร  เพื่อยกระดับคุณภาพชีวิตและสร้างความยั่งยืนให้กับภาคเกษตรไทย ตั้งแต่ปีที่ 1-7  คิดอัตราดอกเบี้ยร้อยละ 4 ต่อปี และตั้งแต่ปีที่ 8 เป็นต้นไป คิดอัตราดอกเบี้ยปกติของธนาคาร  และการให้คำปรึกษาด้านการแก้ไขปัญหาหนี้นอกระบบ  พบผลิตภัณฑ์เงินฝาก อาทิ เงินฝากออมทรัพย์ทวีโชค
“ยิ่งออม ยิ่งดี ทวีโชค ลุ้นรถ ลุ้นทอง ลุ้นของรางวัล”  ลุ้นโชคระดับจังหวัดปีละ 2 ครั้ง  เดือนกรกฎาคมและเดือนมกราคมของทุกปี  ลุ้นโชคระดับประเทศอีกปีละ 1 ครั้ง  ในเดือนกุมภาพันธ์ของทุกปี  เงินฝากออมทรัพย์พิเศษ เปิดบัญชีขั้นต่ำ 10,000 บาท  ฝากครั้งต่อไปขั้นต่ำ 1,000 บาท อัตราดอกเบี้ยร้อยละ 1.10 ต่อปี ไม่เสียภาษี  เงินฝากสงเคราะห์ชีวิต “ธ.ก.ส.เพิ่มรัก 2  12/10 ” ส่งฝาก 10 ปี คุ้มครองนานถึง 12 ปี มีเงินชดเชยรายได้กรณีนอนโรงพยาบาลสูงสุดถึงวันละ 1,000 บาท สามารถใช้ลดหย่อนภาษีได้  เงินฝากประจำปลอดภาษี 24  เดือน อัตราดอกเบี้ยร้อยละ 2.50 ต่อปี  ฝากขั้นต่ำเดือนละ 1,000 บาท เป็นเวลาฝาก 24 เดือน  เงินออมธนาคารต้นไม้  กองทุนการออมแห่งชาติ (กอช.) บริการรับลงทะเบียนพร้อมเพย์  บริการรับชำระค่าบริการต่างๆ  บริการทำบัตร ATM  นอกจากนี้  ลูกค้าและประชาชนที่ร่วมงานสามารถแจ้งความประสงค์เพื่อฝาก “สลากออมทรัพย์ ธ.ก.ส. ชุดเกษตรมั่งคั่ง” ภายในบูธของธนาคารได้  ซึ่งจะเปิดให้บริการรับฝากในเดือนกันยายน 2560
พิเศษ!!! แคมเปญเงินฝาก “ออมดีทวีคูณ” ยอดเงินฝากกับออมทรัพย์ทวีโชคในงาน ทุก 2,000 บาท มีสิทธิ์ลุ้น สร้อยคอทองคำหนัก 1 สลึง จำนวน 10 รางวัล โดยกำหนดจับรางวัลในวันอาทิตย์ที่ 27 สิงหาคม 2560  เวลา 18.00 น. และแคมเปญสินเชื่อ “สินเชื่อระยะสั้นประเภทตั๋วสัญญาใช้เงินหรือ P/N  เพื่อ SMEs ธุรกิจเกษตร เขตเมืองเศรษฐกิจ” รับข้อเสนอพิเศษ วงเงินกู้ขั้นต่ำ 200,000 บาทสูงสุด ไม่เกิน 5,000,000 บาทต่อราย สามารถเบิกเงินสูงสุด 100% ของเอกสารทางการค้า ยกเว้น ค่าตรวจสอบและบริหารจัดการระบบหลักประกัน ปรึกษาสินเชื่อในงานพร้อมเปิดบัญชีเงินฝากได้รับของที่ระลึกทันที

ที่มา : http://www.thaigov.go.th/news/contents/details/6186
