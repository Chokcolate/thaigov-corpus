รัฐบาลไทย-ข่าวทำเนียบรัฐบาล-"ปนัดดา" พบปะสนทนากับครู-นักเรียนโรงเรียนหอวัง เพื่อร่วมขับเคลื่อนโรงเรียนคุณธรรม

วันจันทร์ที่ 29 พฤษภาคม 2560
"ปนัดดา" พบปะสนทนากับครู-นักเรียนโรงเรียนหอวัง เพื่อร่วมขับเคลื่อนโรงเรียนคุณธรรม
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ พบปะสนทนากับคณาจารย์และลูกหลานนักเรียนโรงเรียนหอวัง เพื่อร่วมขับเคลื่อนโครงการโรงเรียนคุณธรรม
ม.ล.ปนัดดา ดิศกุล ให้สัมภาษณ์สื่อมวลชนว่า ต้องการมาพบปะสนทนา และขอความร่วมมือร่วมใจกับผู้บริหาร คณะครูและนักเรียนโรงเรียนหอวัง ในการขับเคลื่อนโครงการโรงเรียนคุณธรรม ซึ่งเป็นนโยบายสำคัญที่รัฐบาลให้ความสำคัญเป็นอันดับแรก เพื่อต้องการให้สถาบันการศึกษาทุกสังกัดตั้งแต่ระดับประถมศึกษาจนถึงสถาบันอุดมศึกษา  ทั้งสถานศึกษาของรัฐและเอกชนเป็น "สถานศึกษาคุณธรรม"
ซึ่งคณะกรรมการพัฒนาระบบราชการ (ก.พ.ร.) และกระทรวงศึกษาธิการ ได้จัดทำตัวชี้วัดหลัก 5 ด้านของการเป็นสถานศึกษาคุณธรรม ได้แก่ 1) ความพอเพียง 2) ความกตัญญู 3) ความซื่อสัตย์สุจริต 4) ความรับผิดชอบ 5) อุดมการณ์คุณธรรมจริยธรรม โดยขอให้โรงเรียนและผู้ปกครองต้องทำงานในเรื่องนี้ร่วมกัน ไม่ปล่อยปละละเลยให้การสร้างลูกหลานเป็นคนดีมีคุณธรรม กลายเป็นเรื่องของฝ่ายหนึ่งฝ่ายใดเท่านั้น ซึ่งโรงเรียนหอวัง รวมทั้งโรงเรียนที่เข้าร่วมโครงการจะเป็นโรงเรียนต้นแบบในการขับเคลื่อนโรงเรียนคุณธรรมอย่างยั่งยืนต่อไป
อย่างไรก็ตาม จากการติดตามประเมินผลการขับเคลื่อนโรงเรียนคุณธรรม โดยผู้ว่าราชการจังหวัด ในฐานะประธานคณะกรรมการศึกษาธิการจังหวัด (กศจ.) พบว่าขณะนี้สถานศึกษาต่าง ๆ ทุกสังกัดได้ดำเนินการขับเคลื่อนโรงเรียนคุณธรรมให้เกิดผลสัมฤทธิ์เป็นรูปธรรมตามตัวชี้วัดหลัก 5 ด้าน ไปแล้ว 1 หมื่นกว่าโรงเรียน และจะครอบคลุม 30,711 โรงเรียน ภายในปลายปีนี้
ทั้งนี้ ได้ย้ำให้ทุกหน่วยงานที่รับผิดชอบโครงการโรงเรียนคุณธรรม ต้องคำนึงถึงผลสัมฤทธิ์ที่เกิดขึ้น ทั้งในด้านปริมาณสถานศึกษาที่เข้าร่วมโครงการ และคุณภาพที่เกิดขึ้น เพื่อให้เกิดความยั่งยืนอย่างแท้จริง

ที่มา : http://www.thaigov.go.th/news/contents/details/4095
