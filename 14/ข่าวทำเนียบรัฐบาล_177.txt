รัฐบาลไทย-ข่าวทำเนียบรัฐบาล-นายกรัฐมนตรีเชิญชวนประชาชนพุทธศาสนิกชนร่วมกิจกรรมส่งเสริมพระพุทธศาสนา เนื่องในเทศกาลวิสาขบูชา ประจำปี  พ.ศ. 2560 ทั้งในส่วนกลางและส่วนภูมิภาคทั่วประเทศ

วันอังคารที่ 2 พฤษภาคม 2560
นายกรัฐมนตรีเชิญชวนประชาชนพุทธศาสนิกชนร่วมกิจกรรมส่งเสริมพระพุทธศาสนา เนื่องในเทศกาลวิสาขบูชา ประจำปี  พ.ศ. 2560 ทั้งในส่วนกลางและส่วนภูมิภาคทั่วประเทศ
ผู้ช่วยโฆษกรัฐบาล เผยนายกรัฐมนตรีเชิญชวนประชาชนพุทธศาสนิกชนร่วมกิจกรรมส่งเสริมพระพุทธศาสนา เนื่องในเทศกาลวิสาขบูชา ประจำปี  พ.ศ. 2560 ทั้งในส่วนกลางและส่วนภูมิภาคทั่วประเทศ
วันนี้ ( 2 พ.ค. 60) เวลา 15.00 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิง ทักษดา สังขจันทร์ ผู้ช่วยโฆษกประจำสำนักนายกรัฐมนตรี  ได้เปิดเผยว่า นายกรัฐมนตรีได้สั่งการถึงเรื่องที่ได้เดินทางไปประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 3/2560 ที่กระทรวงวิทยาศาสตร์และเทคโนโลยี โดยขอให้ทุกหน่วยงานราชการสนับสนุนนำบัญชีสินค้า นวัตกรรม และผลิตภัณฑ์ต่าง ๆ ของกระทรวงวิทยาศาสตร์ฯ ซึ่งสอดคล้องตรงกับความต้องการของแต่ละหน่วยงานมาใช้ในส่วนราชการของตนเอง เพื่อส่งเสริมการใช้ผลิตภัณฑ์และนวัตกรรมภายในประเทศเพิ่มมากขึ้น รวมทั้งจะเป็นการส่งเสริมและให้กำลังใจแก่นักวิจัยและนักวิทยาศาสตร์ของประเทศในการที่จะผลิตสินค้า นวัตกรรมและเทคโนโลยีต่าง ๆ อีกด้วย
ขณะที่การเบิกจ่ายงบประมาณในช่วงที่ผ่านมาก็เป็นไปตามแผนและเป้าหมายที่กำหนด โดยเฉพาะงบฯ ของการสร้างความเข้มแข็งให้กับประชาชนได้มีการเบิกจ่ายงบฯ เกือบ 100% แล้ว ซึ่งประชาชนในพื้นที่มีความพึงพอใจต่อการดำเนินการดังกล่าว พร้อมขอให้รัฐบาลสนับสนุนงบฯ ในการดำเนินการสร้างความเข้มแข็งอย่างต่อเนื่องในปีต่อไป เพื่อนำเงินดังกล่าวต่อยอดโครงการที่ได้มีการดำเนินการไปแล้ว
พร้อมกันนี้ นายกรัฐมนตรี ได้เน้นย้ำให้ทุกส่วนราชการใช้จ่ายงบฯ ในแผนงานโครงการต่าง ๆ ทั้งระยะสั้นและระยะยาวลงไปสู่พื้นที่ให้เข้าถึงประชาชนให้ได้มากที่สุด โดยในแผนงานโครงการระยะยาวเรื่องใดที่สามารถดำเนินการได้ในปีนี้ก็ให้เริ่มดำเนินการทันทีเพื่อที่จะให้การดำเนินการเป็นไปอย่างต่อเนื่องในปีต่อ ๆ ไป และเห็นผลเป็นรูปธรรมตามเป้าหมายที่กำหนด
นอกจากนี้ นายกรัฐมนตรี ได้ให้ความสำคัญกับเทศกาลวันวิสาขบูชาซึ่งเป็นวันสำคัญสากลทางพระพุทธศาสนาสำหรับชาวพุทธทุกนิกายทั่วโลก โดยกระทรวงวัฒนธรรม ได้นำตัวแทนจากกรมการศาสนา และ องค์กรเครือข่ายทางศาสนามาพบ  พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์งานสัปดาห์ส่งเสริมพระพุทธศาสนา เนื่องในเทศกาลวิสาขบูชา  ประจำปี  พ.ศ.2560 ระหว่างวันที่  4 - 10  พฤษภาคม 2560 จัดขึ้นทั้งในส่วนกลางและส่วนภูมิภาคทั่วประเทศ จึงขอเชิญชวนประชาชนทั่วประเทศเข้าร่วมกิจกรรมดังกล่าวตามวันเวลาและสถานที่ที่กำหนด
สำหรับเรื่องการจัดสร้างพระเมรุมาศก็จะสามารถดำเนินการให้แล้วเสร็จในเดือนกันยายน 2560 ซึ่งการดำเนินการทุกอย่างเป็นไปตามแผนที่วางไว้  พร้อมกันนี้กระทรวงวัฒนธรรม จะจัด work shop ในการให้ความรู้เรื่องการใช้คำราชาศัพท์และศัพท์ที่ถูกต้องในการเผยแพร่ข้อมูลเกี่ยวกับพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช เพื่อให้การเผยแพร่ข้อมูลเป็นไปอย่างถูกต้องและสอดคล้องตรงกัน
-------------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3455
