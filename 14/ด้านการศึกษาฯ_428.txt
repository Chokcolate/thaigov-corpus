รัฐบาลไทย-ข่าวทำเนียบรัฐบาล-ผลประชุม ก.พ.อ. 10/2560

วันศุกร์ที่ 20 ตุลาคม 2560
ผลประชุม ก.พ.อ. 10/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 10/2560 เมื่อวันพุธที่ 18 ตุลาคม 2560 ณ ห้องประชุมศาสตราจารย์วิจิตร ศรีสอ้าน
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมคณะกรรมการข้าราชการพลเรือนในสถาบันอุดมศึกษา (ก.พ.อ.) ครั้งที่ 10/2560 เมื่อวันพุธที่ 18 ตุลาคม 2560 ณ ห้องประชุมศาสตราจารย์วิจิตร ศรีสอ้าน ชั้น 5 สำนักงานคณะกรรมการการอุดมศึกษา
● พิจารณาเห็นชอบคุณสมบัติและผลงานทางวิชาการของผู้เสนอขอตำแหน่งศาสตราจารย์ จำนวน 2 ราย
ที่ประชุมให้ความเห็นชอบเพื่อนำความกราบบังคมทูลเพื่อทรงพระกรุณาโปรดเกล้าฯ แต่งตั้งข้าราชการพลเรือนในสถาบันอุดมศึกษาให้ดำรงตำแหน่งศาสตราจารย์ จำนวน 2 ราย ดังนี้
รองศาสตราจารย์วิปร วิประกษิต
ให้ดำรงตำแหน่งศาสตราจารย์ ในสาขาวิชากุมารเวชศาสตร์ มหาวิทยาลัยมหิดล
รองศาสตราจารย์สุเนตร ชุตินธรานนท์
ให้ดำรงตำแหน่งศาสตราจารย์ ในสาขาวิชาประวัติศาสตร์ จุฬาลงกรณ์มหาวิทยาลัย
● เห็นชอบ (ร่าง) ประกาศ ก.พ.อ.วิธีการพิจารณากลั่นกรองคุณสมบัติและผลงานทางวิชาการ
ที่ประชุมเห็นชอบ (ร่าง) ประกาศ ก.พ.อ. เรื่อง วิธีการพิจารณากลั่นกรองคุณสมบัติและผลงานทางวิชาการของผู้เสนอขอกำหนดตำแหน่งผู้ช่วยศาสตราจารย์ และรองศาสตราจารย์ ซึ่งมีการปรับปรุงอำนาจหน้าที่ให้คณะอนุกรรมการเกี่ยวกับตำแหน่งทางวิชาการฯ พิจารณากลั่นกรองการแต่งตั้งตำแหน่งผู้ช่วยศาสตราจารย์และรองศาสตราจารย์ ให้มีความสอดคล้องกับประกาศ ก.พ.อ. ดังกล่าว
● เห็นชอบโครงการจัดทำแหล่งเผยแพร่ผลงานและบัญชีรายชื่อผู้ทรงคุณวุฒิพิจารณางานวิชาการเพื่ออุตสาหกรรม
ที่ประชุมเห็นชอบการนำโครงการจัดทำแหล่งเผยแพร่ผลงานและบัญชีรายชื่อผู้ทรงคุณวุฒิพิจารณางานวิชาการเพื่ออุตสาหกรรมของมหาวิทยาลัยเทคโนโลยีพระจอมเกล้าธนบุรี เพื่อให้คณะอนุกรรมการเกี่ยวกับการส่งเสริมและพัฒนางานวิจัย (อกพอ.วิจัย) นำไปปรับใช้ โดยมีข้อเสนอแนะเกี่ยวกับการเผยแพร่ผลงาน บทความในวารสารวิชาการระดับชาติ และกำหนดรูปแบบในการเขียนบทความให้สอดคล้องกันระหว่างแหล่งเผยแพร่ผลงานกับเนื้อหาสถานการณ์ ปัญหา ข้อมูล ผลลัพธ์ หรือผลกระทบที่ต้องการเผยแพร่ รวมถึงเสนอให้มี การปรับปรุงการจัดทำบัญชีรายชื่อผู้ทรงคุณวุฒิที่จะต้องแก้ไขให้มีหลักเกณฑ์ที่ครอบคลุมและเหมาะสม
● รับทราบสรุปผลการพิจารณากลั่นกรองคุณสมบัติและผลงานทางวิชาการของผู้เสนอขอกำหนดตำแหน่งผู้ช่วยศาสตราจารย์ รองศาสตราจารย์ ศาสตราจารย์ และศาสตราจารย์ได้รับเงินเดือนขั้นสูงของข้าราชการพลเรือนในสถาบันอุดมศึกษา
ซึ่งอยู่ในระหว่างการพิจารณาของ ก.พ.อ. ระหว่างเดือนกันยายน-ตุลาคม 2560 มีจำนวนทั้งสิ้น 33 ราย แยกเป็นตำแหน่งศาสตราจารย์และศาสตราจารย์ได้รับเงินเดือนขั้นสูง 5 ราย ตำแหน่งผู้ช่วยศาสตราจารย์และรองศาสตราจารย์ จำนวน 28 ราย
● รับทราบแนวทางการเก็บข้อมูลและการวัดขีดความสามารถในการแข่งขันด้านการวิจัยและพัฒนาในระดับสากล : จัดอันดับความสามารถด้านนวัตกรรมของโลก โดย The Global Innovation Index (GII)
ที่ประชุมรับทราบการเก็บข้อมูลและการวัดขีดความสามารถในการแข่งขันด้านการวิจัยและพัฒนาในระดับสากล โดยใช้ GII หรือดัชนีนวัตกรรมโลก เพื่อเป็นตัวชี้วัดความสามารถในการสร้างผลผลิตของแต่ละประเทศ จากการลงทุนทางด้านปัจจัยต่างๆ (Input/Output) โดยแบ่งออกเป็น
ปัจจัยการผลิต (Innovation Input Sub Index) 5 หมวด ได้แก่ 1) สถาบัน 2) ทุนมนุษย์และการวิจัย 3) โครงสร้างพื้นฐาน 4) ความก้าวหน้าทางการตลาด 5) ความก้าวหน้าทางการผลิต
ผลผลิตของนวัตกรรม (Innovation Output Sub Index) แบ่งเป็น 2 หมวดคือ 1) องค์ความรู้และผลผลิตทางเทคโนโลยี 2) ผลผลิตเชิงสร้างสรรค์
ทั้งนี้ การเก็บข้อมูลจะต้องเน้นความถูกต้อง และครบถ้วน มีความทันสมัยของข้อมูล ที่ประชุมเห็นควรให้กระทรวงศึกษาธิการมีการบูรณาการข้อมูลให้อยู่ในฐานข้อมูลเดียวกัน (Big Data) โดยมอบเลขาธิการสภาการศึกษา (สกศ.) เป็นผู้ดูแลและเก็บข้อมูลเพื่อให้มีความเป็นเอกภาพต่อไป
กุลวดี ใจยวน, บัลลังก์ โรหิตเสถียร: สรุป
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สำนักงานรัฐมนตรี: รายงาน

ที่มา : http://www.thaigov.go.th/news/contents/details/7535
