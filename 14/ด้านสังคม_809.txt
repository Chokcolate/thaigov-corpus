รัฐบาลไทย-ข่าวทำเนียบรัฐบาล-พม. สานความร่วมมือ สกว. พัฒนาระบบฐานข้อมูลงานวิจัยเพื่อยกระดับคุณภาพชีวิตกลุ่มเป้าหมาย

วันพุธที่ 1 พฤศจิกายน 2560
พม. สานความร่วมมือ สกว. พัฒนาระบบฐานข้อมูลงานวิจัยเพื่อยกระดับคุณภาพชีวิตกลุ่มเป้าหมาย
พม. สานความร่วมมือ สกว. พัฒนาระบบฐานข้อมูลงานวิจัยเพื่อยกระดับคุณภาพชีวิตกลุ่มเป้าหมาย
วันที่ 31 ต.ค. 60 เวลา 13.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. ประชุมหารือถึงแนวทางการพัฒนาระบบข้อมูลงานวิจัยเกี่ยวกับกลุ่มเป้าหมายของกระทรวง พม. ร่วมกับผู้แทนสำนักงานกองทุนสนับสนุนการวิจัย (สกว.) นำโดยรองศาสตราจารย์ ดร.เรณู สุขารมณ์ ผู้อำนวยการฝ่ายชุมชนและสังคม พร้อมด้วยผู้ช่วยศาสตราจารย์ ดร.ชูพักตร์ สุทธิสา ผู้อำนวยการฝ่ายวิจัยเพื่อท้องถิ่น และคณะ ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า กระทรวง พม. ในฐานะหน่วยงานหลักในการขับเคลื่อนการพัฒนาคนและสังคม เพื่อความเป็นอยู่ที่ดี มีความสุขอย่างยั่งยืนของประชาชน ซึ่งได้ดำเนินงานด้านสังคมโดยบูรณาการร่วมกับทุกภาคส่วนเพื่อแก้ไขปัญหาสังคม และในวันนี้ได้ประชุมหารือร่วมกับผู้แทนสำนักงานกองทุนสนับสนุนการวิจัย (สกว.) ถึงแนวทางการพัฒนาระบบข้อมูลงานวิจัยเกี่ยวกับกลุ่มเป้าหมายของกระทรวง พม. ได้แก่ เด็ก เยาวชน สตรี คนพิการ ผู้สูงอายุและผู้ด้อยโอกาส เพื่อนำข้อมูลการวิจัยต่างๆ มากำหนดยุทธศาสตร์งานด้านสังคม และแก้ไขปัญหาสังคมให้มีประสิทธิภาพยิ่งขึ้น
พลตำรวจเอก อดุลย์ กล่าวต่อไปว่า กระทรวง พม. และ สกว. ได้มีความร่วมมือด้านวิชาการในการทำงานวิจัยเพื่อแก้ไขปัญหาสังคม อาทิ สกว. ได้สนับสนุนการวิจัย เพื่อป้องกันและแก้ไขปัญหาการตั้งครรภ์ในวัยรุ่น ด้วย 3 แนวทาง ได้แก่ 1) การส่งเสริมสวัสดิภาพ อนามัยเจริญพันธุ์ 2) ปกป้อง คุ้มครองสิทธิ และ 3) ยับยั้งวัยรุ่นตั้งครรภ์ ให้บรรลุเป้าหมาย ลดจำนวนจาก 53 ต่อ 1,000 คน เป็น 25 ต่อ 1,000 คน ในปี 2569 เช่นการพัฒนาต้นแบบ “มหิดลโมเดล” เพื่อป้องกันและแก้ไขปัญหาท้องวัยรุ่น นอกจากนี้ ยังได้สนับสนุนการวิจัยเพื่อพัฒนาระบบและกลไกให้คนพิการสามารถเข้าถึงการทำวิจัย และการสนับสนุนการทำงานวิจัยแบบ Empowerment Research ในการพัฒนาศักยภาพของคนพิการในทุกมิติ รวมทั้งสนับสนุนให้เกิดความเข้มแข็งของกลไกการทำงานเพื่อพัฒนาคุณภาพชีวิตคนพิการเชิงพื้นที่
“อย่างไรก็ตาม จากการหารือในครั้งนี้ เป็นการยกระดับความร่วมมือระหว่างกระทรวง พม. และ สกว. ซึ่งจะทำให้เกิดฐานข้อมูลการวิจัยเกี่ยวกับกลุ่มเป้าหมายของกระทรวง พม. ที่เป็นระบบมากขึ้น สามารถนำไปกำหนดแนวทางในการแก้ไขปัญหาสังคมต่างๆให้มีประสิทธิภาพและเห็นผลเป็นรูปธรรมต่อไป ซึ่งหลังจากการประชุมหารือแล้ว ตนได้นำคณะผู้แทน สวก. เยี่ยมชมการดำเนินงานของศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ที่อีกหนึ่งเป็นกลไกสำคัญในการติดตามข้อมูลข่าวสาร เพื่อนำไปสู่การแก้ไขปัญหาสังคมได้อย่างรวดเร็ว” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/7713
