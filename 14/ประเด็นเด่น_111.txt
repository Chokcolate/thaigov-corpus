รัฐบาลไทย-ข่าวทำเนียบรัฐบาล-กระทรวงการพัฒนาสังคมและความมั่นคงของมนุษย์ชี้แจง ปัญหาเด็กถูกล่วงละเมิดทางเพศ

วันอังคารที่ 9 มกราคม 2561
กระทรวงการพัฒนาสังคมและความมั่นคงของมนุษย์ชี้แจง ปัญหาเด็กถูกล่วงละเมิดทางเพศ
กระทรวงการพัฒนาสังคมและความมั่นคงของมนุษย์ชี้แจง ปัญหาเด็กถูกล่วงละเมิดทางเพศ
วันที่ 8 มกราคม 2561 นายณรงค์ คงคำ รองปลัดและโฆษกกระทรวงการพัฒนาสังคมและความมั่นคงของมนุษย์ (พม.) ชี้แจงปัญหาเด็กถูกล่วงละเมิดทางเพศ ดังนี้
การเข้าถึงอินเทอร์เน็ตที่ง่ายขึ้น  หมายถึง ความเสี่ยงที่เพิ่มขึ้นของเด็กและเยาวชนที่จะตกเป็นเหยื่อในด้านต่างๆ ผ่านช่องทางออนไลน์
กระทรวง พม. มีภารกิจให้ความช่วยเหลือคุ้มครองเด็ก และเหยื่อการค้ามนุษย์ ตาม พ.ร.บ.คุ้มครองเด็ก พ.ศ. 2546  และ พ.ร.บ.ป้องกันและปราบปราบการค้ามนุษย์ พ.ศ. 2551 โดยตระหนักถึงสถานการณ์ปัญหาการล่อลวงทางอินเทอร์เน็ตที่เพิ่มมากขึ้น จึงได้จัดตั้งศูนย์ COPAT – Child Online Protection Action Thailand เพื่อทำหน้าที่ประสานงาน เชื่อมร้อยงานดูแลเด็กและเยาวชนบนโลกออนไลน์ร่วมกับภาคส่วนต่าง ๆ ทั้งภาครัฐ ภาคธุรกิจเอกชน ภาควิชาการ ภาคประชาสังคม และเครือข่ายเด็กและเยาวชน ซึ่งมีความร่วมมืออย่างใกล้ชิดกับ TICAC (หน่วยปฏิบัติการปราบปรามการล่วงละเมิดทางเพศต่อเด็กทางอินเทอร์เน็ต) ตลอดมา เมื่อได้รับแจ้งจากจากช่องทางใด ๆ ว่า มีเด็กถูกล่วงละเมิด กระทรวง พม. โดยกรมกิจการเด็กและเยาวชนจะส่งนักสังคมสงเคราะห์ไปทันที เพื่อรับเด็กมาให้การคุ้มครองสวัสดิภาพตามกฎหมาย ซึ่งรวมถึง อาหาร ที่พัก รักษาพยาบาล บำบัดฟื้นฟูทางร่างกายและจิตใจ ให้การศึกษา ฝึกอบรม เรียกร้องสิทธิ ให้ความช่วยเหลือทางกฎหมาย
นอกจากนี้ พม. ยังตระหนักถึงความสำคัญในการทำงานเชิงป้องกัน (Prevention) ทั้งการอบรมให้ความรู้แก่ เยาวชน และผู้ปกครอง ในพื้นที่จังหวัดต่าง ๆ เพื่อป้องกันการถูกล่อลวง ทั้งการรณรงค์ประชาสัมพันธ์ สร้างการตระหนักรู้ ของคนในสังคม อาทิ
- ป้ายประชาสัมพันธ์ เพื่อรณรงค์ไม่ให้นักท่องเที่ยวซื้อบริการทางเพศจากเด็ก รวมถึงช่องทางการแจ้งเบาะแสทางสายด่วน 1300 กรณีที่พบเห็นการกระทำความผิดการค้ามนุษย์หรือการค้าประเวณี
- การผลิตภาพยนตร์สั้นเผยแพร่บนสายการบินต่าง ๆ (Inflight) เพื่อสร้างการรับรู้แก่นักท่องเที่ยวและประชาชนร่วมรณรงค์ยุติการค้ามนุษย์และการแสวงประโยชน์ทางเพศที่แฝงมากับการท่องเที่ยว
- ผลิตสื่อรณรงค์การต่อต้านการค้ามนุษย์ ในรูปแบบโปสเตอร์ ชุด "คุณเห็นฉันไหม" Can You See Me? เพื่อสร้างความรับรู้ สร้างภูมิคุ้มกันทางสังคม เมื่อรู้ปัญหาแล้วต้องป้องกันตัวเอง สร้างภูมิคุ้มกันให้ตนเองและครอบครัว
สำหรับกรณีที่นางวีรวรรณ หรือ บุ๋ม มอสบี มีความเห็นว่า จำเป็นต้องผลักดันให้ผู้เสียหายเป็นศูนย์กลางการแก้ปัญหา หรือการเปลี่ยนจากเหยื่อให้เป็นผู้อยู่รอด โดยทุกภาคส่วนต้องร่วมมือกันในการป้องกันและแก้ปัญหาล่วงละเมิดทางเพศเด็ก นั้น
ในประเด็นนี้ กระทรวง พม. ยึดหลักการทำงาน มุ่งให้ความสำคัญในคุณค่าของศักดิ์ศรีความเป็นมนุษย์ ไม่ว่าจะกลุ่มเป้าหมายใด ทุก ๆ กระบวนการและขั้นตอน จะคำนึงถึงประโยชน์สูงสุดของเด็ก/เหยื่อ ทั้งในด้านร่างกาย จิตใจ สวัสดิการขั้นพื้นฐาน และสิทธิตามกฎหมายที่ควรได้รับ
ตัวอย่างเช่น “โครงการเสริมพลัง” ซึ่งกระทรวง พม. ริเริ่มขึ้น เพื่อให้ผู้เสียหายได้มีส่วนร่วมแลกเปลี่ยนประสบการณ์ ถ่ายทอดเรื่องราว สร้างเครือข่ายความไว้วางใจระหว่างกันและกัน ในรูปแบบ “เพื่อนช่วยเพื่อน” อีกทั้ง เมื่อเข้มแข็งพอ ก็ยังสามารถช่วยเป็นอาสาสมัคร ชี้เป้าเฝ้าระวัง สร้างความตระหนักรู้ในสังคม เพื่อป้องกันไม่ให้เด็ก/เยาวชน คนอื่น ๆ ต้องตกเป็นเหยื่อซ้ำอีก
นอกจากนี้ ศูนย์ COPAT ที่กล่าวถึงข้างต้น นอกจากจะมีหน้าที่เชื่อมประสานงาน ให้การคุ้มครองช่วยเหลือเด็กในช่องทางออนไลน์แล้วนั้น ยังมีบทบาทที่สำคัญอื่น ๆ ได้แก่ เฝ้าระวังสถานการณ์ เตือนภัย ชี้แจงสาธารณะ เสนอการปรับปรุงกฎหมาย ส่งเสริมการวิจัยพัฒนา ออกมาตรฐาน และการรับรอง ส่งเสริมให้เกิดแหล่งเรียนรู้เด็กและเยาวชนกับการใช้สื่ออย่างสร้างสรรค์ จัดทำหลักสูตรกลางในการฝึกอบรมผู้ปฏิบัติงานทุกส่วน จัดทำคู่มือ/แนวปฏิบัติ (Guidelines) แก่ทุกภาคส่วน เสริมสร้างความร่วมมือ/พันธมิตร ทั้งในและระหว่างประเทศ เพื่อให้การทำงานในประเด็นดังกล่าวบูรณาการร่วมกันอย่างมีประสิทธิภาพ และเกิดประโยชน์สูงสุดแก่เด็ก/เยาวชน
---------------------------

ที่มา : http://www.thaigov.go.th/news/contents/details/9256
