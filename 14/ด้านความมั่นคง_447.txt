รัฐบาลไทย-ข่าวทำเนียบรัฐบาล-กสร. สั่งจับตาข้อพิพาทแรงงาน “ขอเพิ่มโบนัส-ขึ้นเงินเดือน” สิ้นปี

วันพุธที่ 6 ธันวาคม 2560
กสร. สั่งจับตาข้อพิพาทแรงงาน “ขอเพิ่มโบนัส-ขึ้นเงินเดือน” สิ้นปี
กรมสวัสดิการและคุ้มครองแรงงาน สั่งจับตาข้อพิพาทแรงงานเรื่องขอขึ้นเงินเดือน เงินโบนัส สวัสดิการในช่วงสิ้นปี เน้นเฝ้าระวังกิจการและพื้นที่กลุ่มเสี่ยง พร้อมลงพื้นที่ยุติโดยเร็ว ย้ำนายจ้างลูกจ้างยึดหลักแรงงานสัมพันธ์แบบหุ้นส่วนเจรจาด้วยเหตุผล
นายอนันต์ชัย อุทัยพัฒนาชีพ รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยว่า ในช่วงปลายปีของทุกปีจะมีข้อเรียกร้องเพิ่มมากขึ้นกว่าช่วงเวลาปกติ ส่วนใหญ่เป็นการเรียกร้องขอขึ้นเงินเดือน เงินโบนัสและสวัสดิการต่าง ๆ ซึ่งหากไม่เป็นที่พอใจต่อทั้งสองฝ่ายก็อาจก่อให้เกิดเป็นข้อพิพาทแรงงานได้ จึงได้สั่งการให้เจ้าหน้าที่จับตาเฝ้าระวังปัญหาข้อพิพาทแรงงานดังกล่าว โดยเฉพาะอย่างยิ่งสถานประกอบกิจการประเภทผลิตชิ้นส่วนและอุปกรณ์ประกอบยานยนต์และเครื่องยนต์ นอกจากนี้ยังต้องเฝ้าระวังในเขตพื้นที่ กรุงเทพมหานคร สมุทรปราการ ชลบุรี ระยอง ปทุมธานี ฉะเชิงเทรา และพระนครศรีอยุธยา เนื่องจากพบข้อพิพาทแรงงานมากที่สุดในปีที่ ผ่านมา หากพบว่ามีสัญญาณที่อาจก่อให้เกิดข้อพิพาทแรงงานจะเร่งส่งเจ้าหน้าที่เข้าไปทำความเข้าใจและช่วยไกล่เกลี่ยให้ได้ข้อยุติในพื้นที่โดยเร็วที่สุด
นายอนันต์ชัย กล่าวต่อไปว่า เพื่อป้องกันมิให้เกิดปัญหาข้อพิพาทแรงงาน จึงอยากฝากเตือนไปยังนายจ้าง ลูกจ้างให้ยึดหลักแรงงานสัมพันธ์แบบหุ้นส่วนเจรจากันด้วยเหตุผล นายจ้างควรชี้แจงข้อเท็จจริงถึง ผลประกอบกิจการในปีนั้น ๆ เพื่อทำความเข้าใจกับลูกจ้างอย่างตรงไปตรงมาโดยยึดหลักสุจริตใจ และขอให้ ทั้งสองฝ่ายต้องคำนึงถึงสิทธิ หน้าที่ภายใต้กรอบของกฎหมายและการอยู่ร่วมกันอย่างสันติสุขด้วย

ที่มา : http://www.thaigov.go.th/news/contents/details/8564
