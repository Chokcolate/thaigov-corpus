รัฐบาลไทย-ข่าวทำเนียบรัฐบาล-รัฐมนตรีว่าการกระทรวงกลาโหมสิงคโปร์เข้าเยี่ยมคารวะนายกรัฐมนตรี

วันจันทร์ที่ 6 พฤศจิกายน 2560
รัฐมนตรีว่าการกระทรวงกลาโหมสิงคโปร์เข้าเยี่ยมคารวะนายกรัฐมนตรี
รัฐมนตรีว่าการกระทรวงกลาโหมสิงคโปร์เข้าเยี่ยมคารวะนายกรัฐมนตรี
วันนี้ (6 พฤศจิกายน 2560) เวลา 15.00 น. นายเอิง เอ็ง เฮ็น (Mr. Ng Eng Hen) รัฐมนตรีว่าการกระทรวงกลาโหมสิงคโปร์ เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ณ ห้องสีงาช้าง ตึกไทยคู่ฟ้า ทำเนียบรัฐบาล ภายหลังเสร็จสิ้นการหารือ พลโท วีรชน สุคนธปฏิภาค รองโฆษกประจำสำนักนายกรัฐมนตรี กล่าวสรุปสาระสำคัญการหารือ ดังนี้
นายกรัฐมนตรีแสดงความยินดีที่ได้พบกับรัฐมนตรีว่าการกระทรวงกลาโหมสิงคโปร์อีกครั้ง ซึ่งไทย – สิงคโปร์มีความสัมพันธ์และความร่วมมือที่ดีมาตลอด โดยนายกรัฐมนตรีได้กล่าวขอบคุณประธานาธิบดีสิงคโปร์ที่ได้เดินทางมาเข้าร่วมพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งชาวไทยทุกคนต่างซาบซึ้งถึงไมตรีจิตที่สิงคโปร์มีต่อไทยในช่วงเวลาแห่งความสูญเสียนี้อย่างมาก
ทั้งสองฝ่ายหารือเกี่ยวกับความร่วมมือต่างๆ ได้แก่ ด้านความมั่นคง ทั้งสองฝ่ายยินดีกับความสัมพันธ์ด้านการทหารที่มีความใกล้ชิด เห็นได้จากการแลกเปลี่ยนการเยือนของผู้นำทางทหาร การฝึกร่วม และการประชุมของคณะทำงานต่าง ๆ ที่เป็นกลไกสำคัญในการส่งเสริมความร่วมมือให้ก้าวหน้ายิ่งขึ้น ทั้งนี้รัฐมนตรีว่าการกระทรวงกลาโหมสิงคโปร์ได้ย้ำถึงความสำคัญในการร่วมมือทางการทหารในภูมิภาค โดยสนับสนุนให้มีประเทศนอกภูมิภาค อาทิ จีนและอินเดีย เข้าร่วมการฝึกทางการทหารกับอาเซียนมากขึ้น เพื่อพัฒนาขีดความสามารถของกองทัพและกระชับความสัมพันธ์ทางทหารระหว่างกัน นอกจากนี้ นายกรัฐมนตรียังแสดงความขอบคุณที่ฝ่ายสิงคโปร์ได้เข้าร่วมกิจกรรมสวนสนามทางเรือนานาชาติ ในโอกาสครบรอบ 50 ปี การก่อตั้งอาเซียน พร้อมเน้นย้ำให้ทั้งสองฝ่ายแลกเปลี่ยนประสบการณ์ด้านการพัฒนาอุตสาหกรรมและเทคโนโลยีด้านการทหารเพิ่มมากขึ้น สำหรับความร่วมมือในภูมิภาค นายกรัฐมนตรีแสดงความยินดีที่สิงคโปร์จะเป็นประธานอาเซียนและเจ้าภาพการประชุมรัฐมนตรีว่าการกระทรวงกลาโหมอาเซียน (ASEAN Defense Ministers’ Meeting Retreat) ในปี 2561 นอกจากนี้ ทั้งสองฝ่ายเห็นพ้องให้ประเทศอาเซียนร่วมมือกันรับมือกับความท้าทายด้านความมั่นคงต่างๆ อย่างมีประสิทธิภาพ อาทิ สถานการณ์ในคาบสมุทรเกาหลี ภัยคุกคามจากการก่อการร้ายและภัยคุกคามทางไซเบอร์ โดยทั้งสองฝ่ายให้ความสำคัญกับความร่วมมือของมิตรประเทศทั้งในภูมิภาคและนอกภูมิภาค การเสริมสร้างความเข้มแข็งของประชาคมอาเซียนและการรักษาความเป็นศูนย์กลางของอาเซียนในภูมิภาค
ในการนี้ ทั้งสองฝ่ายเห็นพ้องที่จะสานต่อความสัมพันธ์และความร่วมมือที่มีร่วมกันให้เจริญก้าวหน้าต่อไป โดยเฉพาะการแลกเปลี่ยนข้อมูลข่าวสารและการติดตามสถานการณ์ด้านความมั่นคง ซึ่งนายกรัฐมนตรีเชื่อว่าการเยือนไทยของรัฐมนตรีว่าการกระทรวงกลาโหมสิงคโปร์ครั้งนี้จะช่วยส่งเสริมความสัมพันธ์และความร่วมมือด้านการทหารและความมั่นคงระหว่างไทยกับสิงคโปร์ให้แน่นแฟ้นยิ่งขึ้น

ที่มา : http://www.thaigov.go.th/news/contents/details/7863
