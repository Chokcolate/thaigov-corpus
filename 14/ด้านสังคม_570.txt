รัฐบาลไทย-ข่าวทำเนียบรัฐบาล-กระทรวงดิจิทัลฯ หนุน EGA ติดตั้ง “ตู้บริการอเนกประสงค์ภาครัฐ” ที่ จ.ชลบุรี

วันพุธที่ 23 สิงหาคม 2560
กระทรวงดิจิทัลฯ หนุน EGA ติดตั้ง “ตู้บริการอเนกประสงค์ภาครัฐ” ที่ จ.ชลบุรี
กระทรวงดิจิทัลฯ
นายพันธ์ศักดิ์ ศิริรัชตพงษ์ ผู้ช่วยรัฐมนตรีประจำกระทรวงดิจิทัลเพื่อเศรษฐกิจและสังคม (ดีอี) เป็นประธานในพิธีเปิดตัว “ตู้บริการอเนกประสงค์ภาครัฐ (Government Smart Kiosk)” ในพื้นที่จังหวัดชลบุรี โดย สำนักงานรัฐบาลอิเล็กทรอนิกส์ (องค์การมหาชน) หรือ EGA หน่วยงานในสังกัดกระทรวงดิจิทัลฯจัดขึ้น ซึ่งตู้บริการอเนกประสงค์ภาครัฐ ถือเป็นหนึ่งในบริการสำคัญภายใต้โครงการ “GovChannel ศูนย์กลางบริการภาครัฐสำหรับประชาชน” เพื่อให้การเข้าถึงข้อมูลและบริการภาครัฐของประชาชนทำได้สะดวกรวดเร็วยิ่งขึ้น เพียงยืนยันตัวตนในการเข้าถึงบริการด้วยบัตรประจำตัวประชาชน (Smart card) ใบเดียว โดยปัจจุบัน EGA ได้เร่งเผยแพร่ประชาสัมพันธ์โครงการ GovChannel ไปยังส่วนราชการ และประชาชนทุกภูมิภาคทั่วประเทศ เพื่อให้เกิดการบูรณาการเชื่อมโยงข้อมูลและการดำเนินงานระหว่างหน่วยงานภาครัฐร่วมกัน พร้อมกันนี้ยังได้จัดงานสัมมนา “GovChannel Roadshow 2017 : Digital Local Government ขับเคลื่อนราชการทันสมัย บริการประชาชนรวดเร็ว ทันใจ” เมื่อวันที่ 18 สิงหาคม 2560 ณ บิ๊กซี เอกซ์ตร้า สาขาชลบุรี อำเภอเมือง จังหวัดชลบุรี
*********************

ที่มา : http://www.thaigov.go.th/news/contents/details/6146
