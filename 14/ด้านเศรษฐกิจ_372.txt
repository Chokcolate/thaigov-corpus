รัฐบาลไทย-ข่าวทำเนียบรัฐบาล-“กอช. แทคทีม 2 หน่วยงาน เติมความรู้ทางการเงินเพื่อความมั่นคงในอนาคต

วันอังคารที่ 9 พฤษภาคม 2560
“กอช. แทคทีม 2 หน่วยงาน เติมความรู้ทางการเงินเพื่อความมั่นคงในอนาคต
กองทุนการออมแห่งชาติ (กอช.) ร่วมกับ บรรษัทประกันสินเชื่ออุตสาหกรรมขนาดย่อม (บสย.) และสมาพันธ์เอสเอ็มอีไทย จัดโครงการอบรมผู้ประกอบการ TCG – Financial Literacy ในวันที่ 9 พฤษภาคม 2560 ณ โรงแรมวีซี ดอกคำใต้ จ.พะเยา
กองทุนการออมแห่งชาติ (กอช.) ร่วมกับ บรรษัทประกันสินเชื่ออุตสาหกรรมขนาดย่อม (บสย.) และสมาพันธ์เอสเอ็มอีไทย จัดโครงการอบรมผู้ประกอบการ TCG – Financial Literacy ในวันที่ 9 พฤษภาคม 2560 ณ โรงแรมวีซี ดอกคำใต้ จ.พะเยา โดยมี นายปานทอง สระคูพันธ์ รองผู้ว่าราชการจังหวัดพะเยา ให้เกียรติเป็นประธานในพิธี ซึ่งทางด้าน กอช. ได้จัดให้มีการบรรยายพิเศษในหัวข้อ “การออมเพิ่มรายได้ให้อนาคต” เพื่อให้ความรู้ทางการเงินโดยเฉพาะการออมเพื่อยามชราภาพแก่ผู้ประกอบการ SMEs
นายสมพร จิตเป็นธม เลขาธิการคณะกรรมการกองทุนการออมแห่งชาติ หรือ กอช. กล่าวว่า การให้ความรู้ทางการเงิน (Financial Literacy) เป็นวาระแห่งชาติ เป็นเรื่องที่ กอช. ให้ความสำคัญและได้กำหนดไว้ในแผนกลยุทธ์การดำเนินงานอันสอดคล้องกับยุทธศาสตร์ 5 ปี (พ.ศ. 2560-2564) เพื่อส่งเสริมความรู้ สร้างทักษะและภูมิคุ้มกันทางการเงินแก่ประชาชน ให้รู้จักวางแผนการเงิน วางแผนการออมตั้งแต่ยังอยู่ในวัยศึกษาเล่าเรียน ตลอดจนการเตรียมความพร้อมด้านเศรษฐกิจส่วนบุคคลเพื่อรองรับการเข้าสู่วัยสูงอายุอย่างมีคุณภาพ
“ประชาชนบางกลุ่มยังขาดโอกาสในการเข้าถึงแหล่งทรัพยากรทางความรู้ความเข้าใจในด้านการบริหารจัดการทางการเงินที่ดี การส่งเสริมให้ประชาชนมีโอกาสทางเศรษฐกิจเพิ่มขึ้นจากการเข้าถึงบริการทางการเงิน ผสานกับการปรับเปลี่ยนพฤติกรรมการใช้เงิน โดยลดการใช้จ่ายไม่สร้างหนี้เกินตัว รวมทั้งไม่ก่อหนี้นอกระบบ และมีวินัยทางการออม จะช่วยยกระดับคุณภาพชีวิตและความเป็นอยู่ของประชาชนระดับฐานราก ลดช่องว่างความยากจน และความเหลื่อมล้ำทางเศรษฐกิจและสังคม” นายสมพร กล่าว
กอช. เป็นเครื่องมือการออมระยะยาวที่เปิดโอกาสให้แรงงานนอกระบบหรือกลุ่มคนทำงานอิสระได้มีหลักประกันขั้นพื้นฐานในการดำรงชีวิตยามชราภาพ อย่างไรก็ดี หากประชาชน หน่วยงาน หรือองค์กรใด มีความประสงค์จะเข้าถึงรัฐสวัสดิการทางการเงินกับ กอช. ก็ยินดีให้ความรู้คำแนะนำเพื่อยกระดับคุณภาพชีวิตของประชาชนต่อไป
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และภาพลักษณ์องค์กร :
โทร. 02-017-0789 ต่อ 213, 224
Email : info@nsf.or.th
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3641
