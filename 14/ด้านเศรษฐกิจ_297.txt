รัฐบาลไทย-ข่าวทำเนียบรัฐบาล-ขสมก. เปิดเส้นทางเดินรถใหม่ สาย A 3 และสาย A 4

วันจันทร์ที่ 1 พฤษภาคม 2560
ขสมก. เปิดเส้นทางเดินรถใหม่ สาย A 3 และสาย A 4
องค์การขนส่งมวลชนกรุงเทพ (ขสมก.) กระทรวงคมนาคม เปิดเส้นทางเดินรถใหม่ สาย A 3 เส้นทางท่าอากาศยานดอนเมือง – สวนลุมพินี และสาย A 4 เส้นทางท่าอากาศยานดอนเมือง – สนามหลวง เพื่ออำนวยความสะดวกและเพิ่มทางเลือกให้กับประชาชนผู้ใช้บริการ
นายสมศักดิ์ ห่มม่วง รองปลัดกระทรวงคมนาคม รักษาการผู้อำนวยการองค์การขนส่งมวลชนกรุงเทพ (ขสมก.) เปิดเผยว่า ขสมก. ได้เปิดเส้นทางเดินรถใหม่ สาย A 3 เส้นทางท่าอากาศยานดอนเมือง – สวนลุมพินี และสาย A 4 เส้นทางท่าอากาศยานดอนเมือง – สนามหลวง อัตราค่าโดยสาร 50 บาท ตลอดเส้นทาง เริ่มให้บริการตั้งแต่วันที่ 1 พฤษภาคม 2560 เป็นต้นไป เพื่ออำนวยความสะดวก และเพิ่มทางเลือกการเดินทางให้กับประชาชนผู้ใช้บริการ โดยเส้นทางที่เปิดให้บริการ มีรายละเอียด ดังนี้
1. สาย A 3 เส้นทางท่าอากาศยานดอนเมือง – สวนลุมพินี
- เที่ยวไป เริ่มต้นที่ท่าอากาศยานดอนเมือง ขึ้นทางด่วนโทลล์เวย์ด่านหลักสี่ ลงดินแดง เลี้ยวขวาเข้าถนนราชปรารภ ผ่านแยกมักกะสัน เข้าประตูน้ำ ข้ามสะพานแยกเพชรบุรี ผ่านราชประสงค์ ถึงแยกราชประสงค์ตรงไปเข้าถนนราชดำริ ผ่านแยกสารสิน ถึงแยกศาลาแดง เลี้ยวซ้ายถนนพระราม 4 เลี้ยวซ้ายเข้าถนนวิทยุ สุดเส้นทางที่ป้ายตรงข้าม สน.ลุมพินี
- เที่ยวกลับ เริ่มต้นจากท่าปล่อยรถ (ตรงข้าม สน.ลุมพินี) ตรงไป เลี้ยวซ้ายเข้าถนนหลังสวน ถึงแยกสารสิน สภากาชาด เลี้ยวขวาเข้าถนนราชดำริ กลับเส้นทางเดิม
2. สาย A 4 เส้นทางท่าอากาศยานดอนเมือง – สนามหลวง
- เที่ยวไป เริ่มต้นที่ท่าอากาศยานดอนเมือง ขึ้นทางด่วนโทลล์เวย์ด่านหลักสี่ ลงทางด่วนยมราช ไปตามถนนหลานหลวง ข้ามแยกผ่านฟ้าลีลาศ ไปตามถนนราชดำเนิน วงเวียนอนุสาวรีย์ประชาธิปไตย เลี้ยวขวาถนนดินสอ เลี้ยวซ้ายหน้าวัดบวรนิเวศน์ เลี้ยวซ้ายเข้าถนนบวรนิเวศน์ (ถนนข้าวสาร) เลี้ยวกลับรถผ่านหลังห้างบางลำพู เลี้ยวซ้ายเข้าถนนพระสุเมรุ เลี้ยวซ้ายเข้าถนนจักรพงษ์ ผ่าน สน.ชนะสงคราม เลี้ยวขวาไปลอดใต้สะพานพระปิ่นเกล้า เลี้ยวซ้ายเข้าท่าสนามหลวง
-.เที่ยวกลับ เริ่มต้นจากท่าสนามหลวง ลอดใต้สะพานปิ่นเกล้า ตรงไปตามถนนพระอาทิตย์ เลี้ยวขวาเข้าถนนจักรพงษ์ ผ่าน สน.ชนะสงคราม เลี้ยวซ้ายเข้าถนนราชดำเนินกลาง ขึ้นทางด่วนยมราช กลับเส้นทางเดิม
หากต้องการทราบรายละเอียดเพิ่มเติมเกี่ยวกับการใช้บริการ สอบถามเส้นทางรถเมล์ หรือแนะนำบริการได้ที่ www.bmta.co.th หรือ ศูนย์ Call Center 1348 ทุกวัน ตั้งแต่เวลา 05.00 - 22.00 น.

ที่มา : http://www.thaigov.go.th/news/contents/details/3416
