รัฐบาลไทย-ข่าวทำเนียบรัฐบาล-ผลประชุมองค์กรหลัก 13/2560

วันพุธที่ 29 มีนาคม 2560
ผลประชุมองค์กรหลัก 13/2560
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานการประชุมองค์กรหลัก ครั้งที่ 13/2560
โดยมี โดยมี พล.อ.สุรเชษฐ์ ชัยวงศ์ รัฐมนตรีช่วยว่าการกระทรวงศึกษาธิการ รวมทั้งผู้บริหารฝ่ายการเมือง และผู้บริหารกระทรวงศึกษาธิการ เข้าร่วมประชุม
• เรื่องที่นายกรัฐมนตรีสั่งการในที่ประชุมคณะรัฐมนตรี (28 มีนาคม 2560)
ดร.กมล รอดคล้าย เลขาธิการสภาการศึกษา ในฐานะโฆษกกระทรวงศึกษาธิการ กล่าวว่า พล.อ.ประยุทธ์ จันทร์โอชา นายกรัฐมนตรี ได้สั่งการเรื่องที่เกี่ยวข้องกับกระทรวงศึกษาธิการในที่ประชุมคณะรัฐมนตรี โดยได้ย้ำถึงการเตรียมการจัดระบบรักษาความปลอดภัย การจัดเวรยาม เพื่อดูแลและป้องกันการเกิดเหตุภัยพิบัติต่าง ๆ ภายในสถานศึกษาในช่วงปิดภาคเรียน
พร้อมกับขอให้เตรียมข้อมูลเพื่อติดต่อหน่วยงานฝ่ายปกครอง ฝ่ายความมั่นคง ทหาร ตำรวจ และเครือข่ายพันธมิตรต่าง ๆ ที่อยู่โดยรอบหรือใกล้เคียงสถานศึกษา เพื่อให้สามารถประสานติดต่อขอความช่วยเหลือได้อย่างรวดเร็วเมื่อเกิดเหตุ
• รมช.ศธ."สุรเชษฐ์" รายงานแผนการศึกษารองรับ EEC
พล.อ.สุรเชษฐ์ ชัยวงศ์ รมช.ศึกษาธิการ กล่าวว่า ได้รายงานให้ที่ประชุมคณะรัฐมนตรีได้รับทราบเกี่ยวกับการจัดประชุมสัมมนาทางวิชาการการจัดทำแผนจัดการศึกษาแบบบูรณาการ เพื่อรองรับการพัฒนาระเบียงเศรษฐกิจพิเศษภาคตะวันออก (Eastern Economic Corridor : EEC) ซึ่งจัดขึ้นเมื่อวันที่ 24-25 มีนาคมที่ผ่านมา ณ โรงแรมแอมบาสซาเดอร์ ซิตี้ จอมเทียน จังหวัดชลบุรี มีผู้เข้าร่วมประมาณ 1,000 คน ประกอบด้วยคณะกรรมการศึกษาธิการจังหวัด ศึกษานิเทศก์จากสำนักงานเขตพื้นที่การศึกษา ผู้บริหารการศึกษา ครูจากโรงเรียนในโครงการ และตัวแทนผู้ประกอบการภาคเอกชน โดยมีกำหนดการสำคัญ แบ่งเป็น 2 ส่วน คือ
พิธีเปิด เมื่อวันศุกร์ที่ 24 มีนาคม 2560 โดยมี นายสมคิด จาตุศรีพิทักษ์ รองนายกรัฐมนตรี เป็นประธานเปิดการประชุมสัมมนา พร้อมบรรยายพิเศษ ซึ่งได้เน้นย้ำถึงการจัดการศึกษาในปัจจุบันว่า “จะต้องสนองตอบต่อความต้องการในการพัฒนาประเทศให้ได้ สถานศึกษาต้องส่งเสริมการต่อยอดอาชีพ ทั้งกลุ่มอุตสาหกรรมเดิมและอุตสาหกรรมใหม่ ส่วนสถาบันการศึกษาจะต้องคิดและสร้าง Creative Economy และดึงคนเก่ง ๆ ระดับโลกเข้ามาในพื้นที่มากขึ้น ในขณะเดียวกันก็ต้องสร้างบุคลากรให้พร้อม กล้าผ่า-กล้าทำ เพื่อการเปลี่ยนแปลงสิ่งดี ๆ ของประเทศไปสู่อนาคต”  ทั้งนี้ นายสมคิด ได้กล่าวชื่นชมกระทรวงศึกษาธิการว่าสามารถจัดการประชุมสัมมนาครั้งนี้ได้เป็นอย่างดี
พิธีปิด เมื่อวันเสาร์ที่ 25 มีนาคม 2560 โดยมี พล.อ.อ.ประจิน จั่นตอง รองนายกรัฐมนตรี เป็นประธานปิดการประชุมสัมมนา พร้อมรับฟังผลการประชุมสัมมนา รวมทั้งให้ข้อเสนอแนะว่า “การดำเนินการตามยุทธศาสตร์และแผนงานที่ร่วมกันคิดร่วมกันทำไว้แล้วนั้น ขอให้ทำอย่างต่อเนื่อง มีการประสานและบูรณาการงานร่วมกัน เพื่อให้เกิดคุณภาพและประสิทธิภาพในการทำงานระดับ World Class ที่จะส่งผลให้งานการศึกษาระดับภูมิภาคใน 3 จังหวัดระเบียงเศรษฐกิจพิเศษภาคตะวันออก เป็น Model สำคัญในการปรับปรุงการศึกษาครั้งใหญ่ของประเทศ”
• ปลัด ศธ."ชัยพฤกษ์" รายงานการจัดสอบครุผู้ช่วย สพฐ.
นายชัยพฤกษ์ เสรีรักษ์ ปลัดกระทรวงศึกษาธิการ ได้รายงานให้ที่ประชุมองค์กรหลักได้รับทราบผลการประชุมหารือเรื่องการสอบแข่งขันตำแหน่งครูผู้ช่วย สังกัดสำนักงานคณะกรรมการการศึกษาขั้นพื้นฐาน (สพฐ.) ปี พ.ศ.2560 ร่วมกับ ศ.ประพันธ์ศิริ สุเสารัจ ประธานสภาคณบดีคณะครุศาสตร์/ศึกษาศาสตร์แห่งประเทศไทย  (ส.ค.ศ.ท.) และคณบดีคณะศึกษาศาสตร์ มหาวิทยาลัยศรีนครินทรวิโรฒ (มศว), ที่ประชุมอธิการบดีมหาวิทยาลัยราชภัฏ ตลอดจนผู้แทนจากสภานิติบัญญัติแห่งชาติ, สภาขับเคลื่อนปฏิรูประเทศ สำนักงานคณะกรรมการข้าราชการครูและบุคลากรทางการศึกษา (สำนักงาน ก.ค.ศ.) และสำนักงานเลขาธิการคุรุสภา ซึ่งในที่ประชุมแจ้งถึงกระแสข่าวการรวบรวมรายชื่อจำนวน 50,000 ชื่อ เพื่อขับไล่ รมว.ศึกษาธิการนั้น ไม่เป็นความจริง
ทั้งยังได้เสนอให้มีการปรับระบบการสอบครูผู้ช่วยในประเด็นต่าง ๆ เช่น ย้ำว่าอาชีพครูเป็นวิชาชีพชั้นสูง ดังนั้นผู้ที่จะมาเป็นครู ควรจะต้องมีใบอนุญาตประกอบวิชาชีพ, ควรมีช่องทางให้ผู้ที่ไม่จบสายครูเข้ามาเป็นครู แต่อาจต้องมีกระบวนการที่ซับซ้อนและใช้เวลามากกว่าคนที่จบครู 5 ปี หรือสิทธิประโยชน์จะต้องแตกต่างกัน ซึ่งปัจจุบันครู 5 ปี จะได้รับใบอนุญาตประกอบวิชาชีพครูทันที และมีเงินเดือนสูงกว่า 750 บาท ในขณะที่ผู้จบปริญญาตรีสาขาอื่น ต้องพัฒนาตัวเองอีกเป็นเวลา 1 ปี (ป.บัณฑิต) เพื่อให้เป็นไปตามหลักเกณฑ์ของคุรุสภา จึงเสนอให้มีการจัดระบบรองรับครู 4 ปี+1 ปี อย่างจริงจัง, เสนอให้มีการผลิตครูระบบปิดมากขึ้น เช่น โครงการผลิตครูเพื่อพัฒนาท้องถิ่น เป็นต้น ซึ่งสำนักงานคณะกรรมการการอุดมศึกษา (สกอ.) ก็ได้รายงานเกี่ยวกับโครงการดังกล่าวด้วยว่า ขณะนี้การดำเนินงานโครงการในปี 2559 มีผู้สอบผ่านและเข้าร่วมโครงการเพียง 3,000 คน ซึ่งไม่ครบตามอัตราที่ได้รับจัดสรรกว่า 4,000 อัตรา ทำให้ต้องคืนอัตราให้กับต้นสังกัดประมาณ 1,000 อัตรา ส่วนการดำเนินงานในปี 2560 รัฐบาลจัดสรรอัตรากำลังครูมาให้อีกกว่า 5,000 อัตรา และขณะนี้มีผู้สมัครเข้าร่วมโครงการกว่า 13,000 คน ที่จะต้องรอผลการสอบต่อไป ดังนั้น ผู้เรียนจึงจำเป็นต้องพัฒนาตนเอง เพื่อให้มีความรู้ความสามารถและสอบผ่านเข้าสู่โครงการผลิตครูระบบปิดให้ได้มากขึ้น

ที่มา : http://www.thaigov.go.th/news/contents/details/2706
