รัฐบาลไทย-ข่าวทำเนียบรัฐบาล-ผู้เสียหายกรณีตกเป็นผู้ต้องขังในคดีครอบครองยาเสพติด  เข้าแสดงความขอบคุณกระทรวงยุติธรรม

วันศุกร์ที่ 26 มกราคม 2561
ผู้เสียหายกรณีตกเป็นผู้ต้องขังในคดีครอบครองยาเสพติด  เข้าแสดงความขอบคุณกระทรวงยุติธรรม
ผู้เสียหายกรณีตกเป็นผู้ต้องขังในคดีครอบครองยาเสพติด เข้าแสดงความขอบคุณกระทรวงยุติธรรม
ในวันศุกร์ที่ ๒๖ มกราคม ๒๕๖๑ เวลา ๑๐.๐๐ น.
ณ บริเวณด้านหน้าศูนย์บริการร่วมกระทรวงยุติธรรม ชั้น ๒
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายธวัชชัย ไทยเขียว รองปลัดกระทรวงยุติธรรม
ให้การต้อนรับ พ.จ.อ.อภิชาติ ขำศรี อดีตผู้ต้องขังในคดีครอบครองยาเสพติด
พร้อมด้วยนายษิทรา เบี้ยบังเกิด เลขาธิการมูลนิธิทีมงานทนายประชาชนฯ
ในโอกาสขอแสดงความขอบคุณที่กระทรวงยุติธรรมให้ความช่วยเหลือ
กรณีโดนยัดยาเสพติดในรถยนต์ส่วนตัวจนถูกตำรวจจับกุมและต้องติดคุกกว่า ๗ เดือน
และได้ต่อสู้คดีกระทั่งศาลมีคำสั่งยกฟ้อง เมื่อวันที่ ๒๔ มกราคม ๒๕๖๑
ทั้งนี้ รองปลัดกระทรวงยุติธรรม ได้กล่าวขอบคุณ ผู้ที่มีส่วนช่วยเหลือในกรณีดังกล่าว
พร้อมทั้งเน้นย้ำว่า กระทรวงยุติธรรมพร้อมที่จะให้การดูแลช่วยเหลือประชาชน
ที่ไม่ได้รับความเป็นธรรมในทุกคดีและทำอย่างดีที่สุด
สำหรับในส่วนของคดีขณะนี้ยังไม่สิ้นสุด โดยยังอยู่ในชั้นของอัยการว่าจะอุทธรณ์คดีต่อหรือไม่
ซึ่งหากอัยการไม่อุทธรณ์ถือว่าคดีสิ้นสุดก็จะได้รับเงินค่าตอบแทนผู้เสียหายในคดีอาญา ตามพระราชบัญญัติ
ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔
ตามระยะเวลาที่อยู่ในเรือนจำ โดยเบื้องต้นจะให้ยื่นคำร้องไว้ก่อนและรอให้คดีถึงที่สุด
เพื่อจะดำเนินการช่วยเหลือในส่วนที่เกี่ยวข้องต่อไป

ที่มา : http://www.thaigov.go.th/news/contents/details/9653
