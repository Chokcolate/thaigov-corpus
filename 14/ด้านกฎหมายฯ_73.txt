รัฐบาลไทย-ข่าวทำเนียบรัฐบาล-อธิบดีกรมบังคับคดี เข้าร่วมบรรยายในการประชุมกฎหมายล้มละลายระหว่างประเทศ ครั้งที่ ๑  ณ เมืองเซนต์ปีเตอร์สเบิร์ก สหพันธรัฐรัสเซีย

วันศุกร์ที่ 19 พฤษภาคม 2560
อธิบดีกรมบังคับคดี เข้าร่วมบรรยายในการประชุมกฎหมายล้มละลายระหว่างประเทศ ครั้งที่ ๑  ณ เมืองเซนต์ปีเตอร์สเบิร์ก สหพันธรัฐรัสเซีย
นางสาวรื่นวดี สุวรรณมงคล อธิบดีกรมบังคับคดี  เข้าร่วมบรรยายในการประชุมกฎหมายล้มละลายระหว่างประเทศ ครั้งที่ ๑  ณ เมืองเซนต์ปีเตอร์สเบิร์ก สหพันธรัฐรัสเซีย
เมื่อวันพฤหัสบดีที่ ๑๘ พฤษภาคม ๒๕๖๐ ระหว่างเวลา ๑๗.๓๐-๑๙.๐๐ น.
ณ เมืองเซนต์ปีเตอร์สเบิร์ก สหพันธรัฐรัสเซีย
นางสาวรื่นวดี สุวรรณมงคล อธิบดีกรมบังคับคดี
ได้บรรยายเรื่องกฎหมายล้มละลายกับบุคคลธรรมดา : การคุ้มครองสิทธิของบุคคลธรรมดา
ร่วมกับรัฐมนตรีช่วยว่าการกระทรวงพัฒนาเศรษฐกิจสหพันธรัฐรัสเซีย
อาจารย์ด้านกฎหมายล้มละลายจากประเทศสหรัฐอเมริกา
ที่ปรึกษาสภาวิจัยกฎหมายเอกชน ที่ปรึกษาภาคเอกชน
และผู้อำนวยการโครงการเพื่อการพัฒนาสหพันธ์รัฐรัสเซีย
โดยมีรองผู้อำนวยการสำนักเศรษฐกิจจากรัฐดูม่า สหพันธรัฐรัสเซีย เป็นผู้ดำเนินรายการ
โอกาสนี้ อธิบดีกรมบังคับคดี ได้นำเสนอโครงสร้างกฎหมายล้มละลายไทย
ข้อกำหนดเกี่ยวกับการล้มละลายของบุคคลธรรมดาและหน้าที่ของบุคคลล้มละลาย
ที่ศาลมีคำสั่งพิทักษ์ทรัพย์เด็ดขาด รวมทั้งบทบาทหน้าที่ของเจ้าพนักงานพิทักษ์ทรัพย์
และเสนอประเด็นที่อยู่ระหว่างการพิจารณา คือ
เรื่องการกำหนดให้ลูกหนี้สามารถยื่นคำร้องขอเป็นบุคคลล้มละลาย
และจำนวนหนี้ที่กำหนดเป็นเงื่อนไขในการยื่นฟ้องให้บุคคลธรรมดาล้มละลาย
ซึ่งเห็นว่าจำเป็นต้องหารือร่วมกับหน่วยงานต่าง ๆ
เช่น กระทรวงการคลัง ธนาคารแห่งประเทศไทย
และภาคเอกชนด้วย นอกจากนี้ ได้นำเสนอประเด็นที่กรมบังคับคดีได้ศึกษาวิเคราะห์ คือ
เรื่องสิทธิมนุษยชนกับบุคคลธรรมดาที่เป็นบุคคลล้มละลาย
ทั้งนี้เห็นว่า ควรให้บุคคลธรรมดาที่เคยเป็นบุคคลล้มละลายสามารถทำงานได้ทุกสาขาอาชีพ
เพื่อรักษาสิทธิของบุคคลดังกล่าวด้วย
ซึ่งการร่วมบรรยายในครั้งนี้ได้รับความสนใจจากผู้เข้าร่วมประชุม
โดยเฉพาะผู้แทนจากสหพันธรัฐรัสเซีย เนื่องจากสหพันธรัฐรัสเซีย
อยู่ระหว่างการพิจารณาแก้ไขกฎหมายล้มละลายที่เกี่ยวกับบุคคลธรรมดา
ในการนี้ นางเพ็ญรวี มาแสง ผู้เชี่ยวชาญพิเศษเฉพาะด้านการบังคับคดีล้มละลาย
และนางสาวอทิตยา ทองบุญ นิติกรชำนาญการพิเศษ
ได้เข้าร่วมรับฟังการบรรยายในหัวข้อดังกล่าวด้วย

ที่มา : http://www.thaigov.go.th/news/contents/details/3875
