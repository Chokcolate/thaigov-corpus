รัฐบาลไทย-ข่าวทำเนียบรัฐบาล-ธนาคารออมสินร่วมทำงานจิตอาสาเฉพาะกิจ พร้อมอาสาปฏิบัติงานในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช รัชกาลที่ 9

วันศุกร์ที่ 27 ตุลาคม 2560
ธนาคารออมสินร่วมทำงานจิตอาสาเฉพาะกิจ พร้อมอาสาปฏิบัติงานในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช รัชกาลที่ 9
ธนาคารออมสินร่วมทำงานจิตอาสาเฉพาะกิจ พร้อมอาสาปฏิบัติงานในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช รัชกาลที่ 9
นายชาติชาย พยุหนาวีชัย ผู้อำนวยการธนาคารออมสิน เปิดเผยว่า วันนี้ (25 ตลาคม 2560) ได้มีพิธีรับมอบสิ่งของพระราชทานสำหรับจิตอาสา โดยคณะผู้บริหาร พนักงาน และลูกจ้างธนาคารออมสิน ได้ร่วมเป็นจิตอาสาเฉพาะกิจงานพระราชพิธีถวายพระเพลิงพระบรมศพ เนื่องในพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช รัชกาลที่ 9 ด้วยสำนึกในพระมหากรุณาธิคุณที่พระองค์ทรงมีต่อธนาคารออมสิน และทรงมีต่อปวงพสกนิกรชาวไทยอันหาที่สุดมิได้ ซึ่งพวกเรารู้สึกปลาบปลื้มใจเป็นอย่างยิ่งที่ได้มีส่วนร่วมแสดงความอาลัยรัก น้อมส่งเสด็จพระบาทสมเด็จพระปรมินทรมหาภูมิพลอดุลยเดช ในพระราชพิธีถวายพระเพลิงพระบรมศพ ในวันที่ 26 ตุลาคม 2560
นอกจากนี้ ธนาคารออมสิน ยังได้ร่วมกับสำนักงานเขตพญาไท ตกแต่งศาลาสำหรับรับรองหน่วยงานราชการและประชาชนที่มาถวายดอกไม้จันทน์ที่วัดไผ่ตัน ซอยพหลโยธิน 15 ถนนพหลโยธิน การจัดนิทรรศการเทิดพระเกียรติและถวายความอาลัยพระบาทสมเด็จพระปรมินทรมหาภูมิพลอดุลเดช รัชกาลที่ 9 ในชื่อนิทรรศการ “ทรงสถิตในดวงใจไทยนิรันดร์” ตลอดจนมีการตกแต่งภูมิทัศน์บริเวณหน้าธนาคารออมสิน ตามแนวเกาะกลางถนนตั้งแต่หน้าธนาคารออมสิน ไปจนถึงบริเวณด้านหน้าวัดไผ่ตัน จัดเป็นซุ้ม ประกอบด้วยภาพพระบรมฉายาลักษณ์ พระราขดำรัสของรัชกาลที่ 9 ตลอดจนสัญลักษณ์ต่างๆ ที่สื่อถึงพระองค์ พร้อมด้วยการปลูกต้นดาวเรืองตลอดแนวเกาะกลางถนนระยะทางดังกล่าว
“พี่น้องประชาชนในพื้นที่และประชาชนทั่วประเทศ ร่วมน้อมส่งเสด็จพระบาทสมเด็จพระปรมินทรมหาภูมิพลอดุลยเดช ในพระราชพิธีถวายพระเพลิงพระบรมศพ ในห้วงเดือนตุลาคมนี้ด้วยการตกแต่งบริเวณหน้าบ้านด้วยดอกดาวเรืองร่วมถวายส่งเสด็จได้เช่นกัน เพื่อเป็นสัญลักษณ์แห่งความจงรักภักดีต่อพระองค์ ซึ่งเราจะเห็นได้ทุกๆ บ้านด้วย ทุกๆ อาคารสถานที่ทั้งของรัฐ เอกชน และประชาชนทั่วไป” นายชาติชาย กล่าว
ทั้งนี้ สืบเนื่องจาก สมเด็จพระเจ้าอยู่หัวมหาวชิราลงกรณ บดินทรเทพยวรางกูร ได้พระราชทานพระราชานุญาตให้จัดตั้ง “จิตอาสาเฉพาะกิจ งานพระราชพิธีถวายพระเพลิงพระบรมศพ” ขึ้น เพื่อเป็นการรวมพลังความรักอันมีค่า รวมพลังน้ำใจ ของปวงชนชาวไทยทุกหมู่เหล่าที่จะน้อมถวายแด่ พระบาทสมเด็จพระปรมินทรมหาภูมิพลอดุลยเดช รัชกาลที่ 9 ซึ่งเปิดรับสมัครตั้งแต่วันที่ 1-30 กันยายน 2560 โดยผู้สมัครจะได้รับสิ่งของพระราชทาน ได้แก่ เสื้อโปโล ธ สถิตในดวงใจไทยนิรันดร์ หมวกแก๊ป ผ้าพันคอ และปลอกแขน โดยสำนักพระราชวังได้แจ้งยอดผู้เข้าสมัครจิตอาสาเฉพาะกิจฯ ตั้งแต่วันที่ 1-30 กันยายน มีประชาชนทั้งในและต่างประเทศร่วมสมัครจำนวนรวมทั้งสิ้น 4,006,825 คน แบ่งเป็นผู้ที่ลงทะเบียนสมัคร ณ สถานเอกอัครราชทูตและสถานกงสุลไทยในต่างประเทศ 93 แห่ง จำนวน 8,603 คน ผู้ที่ลงทะเบียนสมัคร ณ สำนักงานเขต 50 เขต ของกรุงเทพมหานคร จำนวน 311,894 คน, ผู้ที่ลงทะเบียนสมัคร ณ สนามเสือป่า มีจำนวน 52,085 คน และผู้ที่ลงทะเบียนสมัคร ณ ที่ว่าการอำเภอ 874 แห่ง ในต่างจังหวัดทั่วประเทศ มีจำนวนรวมทั้งสิ้น 3,634,423 คน

ที่มา : http://www.thaigov.go.th/news/contents/details/7624
