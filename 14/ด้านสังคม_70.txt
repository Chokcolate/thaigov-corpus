รัฐบาลไทย-ข่าวทำเนียบรัฐบาล-รมว.ดิจิทัลฯ ให้การต้อนรับเอกอัครราชทูตฟินแลนด์ประจำประเทศไทย

วันจันทร์ที่ 3 เมษายน 2560
รมว.ดิจิทัลฯ ให้การต้อนรับเอกอัครราชทูตฟินแลนด์ประจำประเทศไทย
รมว.ดิจิทัลฯ
ดร.พิเชฐ ดุรงคเวโรจน์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับนางซาตู ซุยก์การี-เคลฟเวน (Mrs.Satu Suikkari-Kleven) เอกอัครราชทูตฟินแลนด์ประจำประเทศไทย พร้อมทั้งผู้แทนจากสถานเอกอัครราชทูตฯ และ Finpro ซึ่งเป็นองค์การมหาชนของประเทศฟินแลนด์ ในโอกาสเข้าเยี่ยมคารวะพร้อมร่วมหารือความสัมพันธ์และความร่วมมือระหว่างไทยกับ EU, ASEAN รวมถึงฟินแลนด์ด้านต่างๆ ทั้งนี้ ภาคเอกชนของฟินแลนด์มีความเชี่ยวชาญในด้านเทคโนโลยี 5G, Censor, IoT, E-health การขนส่งและการศึกษา ซึ่งสอดคล้องและเป็นประโยชน์ต่อการขับเคลื่อนนโยบายดิจิทัลเพื่อเศรษฐกิจและสังคมของไทยเป็นอย่างยิ่ง โดยประเทศฟินแลนด์ได้ชื่นชมรัฐบาลไทยในการประยุกต์ใช้ระบบ E-government เพื่อส่งเสริมความโปร่งใสในการดำเนินงานของภาครัฐ และจะสนับสนุนให้ภาคเอกชนที่มีศักยภาพด้าน ICT ของฟินแลนด์ร่วมลงทุนในโครงการดิจิทัลพาร์ค นอกจากนี้ยังได้เห็นพ้องต้องกันถึงการกระชับความสัมพันธ์ด้านดิจิทัลระหว่างไทยและฟินแลนด์ โดยการจัดทำบันทึกความเข้าใจด้านดิจิทัลระหว่างหน่วยงานที่เกี่ยวข้องของทั้งสองฝ่าย รวมทั้งการจัดกิจกรรมเพื่อเปิดโอกาสให้ผู้มีส่วนได้ส่วนเสียของทั้งสองฝ่ายได้พบปะเพื่อสร้างเครือข่าย แลกเปลี่ยนประสบการณ์และโอกาสด้านดิจิทัลร่วมกัน ณ ห้องรับรอง ชั้น 9 อาคารรัฐประศาสนภักดี ศูนย์ราชการเฉลิมพระเกียรติ 80 พรรษาฯ แจ้งวัฒนะ เขตหลักสี่ กรุงเทพฯ เมื่อวันที่ 30 มีนาคม 2560
**********************

ที่มา : http://www.thaigov.go.th/news/contents/details/2850
