รัฐบาลไทย-ข่าวทำเนียบรัฐบาล-พิธีลงนามกรอบความร่วมมือฉบับที่ 4 ของเครือข่ายการพัฒนาการศึกษาด้านวิศวกรรมในเอเชียตะวันออกเฉียงใต้ ภายใต้เครือข่ายมหาวิทยาลัยอาเซียน

วันจันทร์ที่ 4 ธันวาคม 2560
พิธีลงนามกรอบความร่วมมือฉบับที่ 4 ของเครือข่ายการพัฒนาการศึกษาด้านวิศวกรรมในเอเชียตะวันออกเฉียงใต้ ภายใต้เครือข่ายมหาวิทยาลัยอาเซียน
รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ ร่วมเป็นประธานในพิธีลงนามกรอบความร่วมมือฉบับที่ 4 ของเครือข่ายการพัฒนาการศึกษาด้านวิศวกรรมในเอเชียตะวันออกเฉียงใต้ ภายใต้เครือข่ายมหาวิทยาลัยอาเซียน
รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ ร่วมเป็นประธานในพิธีลงนามกรอบความร่วมมือฉบับที่ 4 ของเครือข่ายการพัฒนาการศึกษาด้านวิศวกรรมในเอเชียตะวันออกเฉียงใต้ ภายใต้เครือข่ายมหาวิทยาลัยอาเซียน
เมื่อวันศุกร์ที่ 1 ธันวาคม 2560 เวลา 16.30 น. ณ ห้อง Grand Ballroom โรงแรมมณเฑียร ริเวอร์ไซด์ พระราม 3 กรุงเทพมหานคร รศ.นพ.โศภณ นภาธร ร่วมเป็นประธานในพิธีลงนามกรอบความร่วมมือฉบับที่ 4 ของเครือข่ายการพัฒนาการศึกษาด้านวิศวกรรมในเอเชียตะวันออกเฉียงใต้ ภายใต้เครือข่ายมหาวิทยาลัยอาเซียน (ASEAN University Network/Southeast Asian Engineering Education Development: AUN/SEED-Net) โดยมีผู้เข้าร่วม อาทิ ดร.วัฒนาพร ระงับทุกข์ รองปลัดกระทรวงศึกษาธิการ, เจ้าหน้าที่อาวุโสด้านการศึกษาของอาเซียน (ASEAN Senior Officials Meeting on Education–ASEAN: SOM-ED) และสำนักเลขาธิการอาเซียน ร่วมลงนามกับสถาบันระดับอุดมศึกษาของอาเซียนและญี่ปุ่นด้วย
รศ.นพ.โศภณ นภาธร กล่าวถึงความสำคัญของการพัฒนาทรัพยากรบุคคลด้านวิศวกรรมศาสตร์และเทคโนโลยีในภูมิภาค โดยเชื่อมั่นว่าการดำเนินความร่วมมือระหว่างอาเซียนกับญี่ปุ่น ภายใต้กรอบความร่วมมือนี้จะสนับสนุนการพัฒนาทรัพยากรบุคคลของภูมิภาค เสริมสร้างความเข้มแข็งด้านเครือข่ายทางวิชาการ ตลอดจนสนับสนุนให้ความร่วมมือระหว่างมหาวิทยาลัยอาเซียนและญี่ปุ่นในสาขาวิศวกรรมศาสตร์มีความเข้มแข็งมากยิ่งขึ้น
อนึ่ง AUN/SEED-Net เป็นเครือข่ายการพัฒนาการศึกษาด้านวิศวกรรมศาสตร์ในเอเชียตะวันออกเฉียงใต้ จัดตั้งขึ้นตามข้อริเริ่มของที่ประชุมสุดยอดอาเซียน-ญี่ปุ่น และที่ประชุมสุดยอดอาเซียนบวกสาม ภายใต้เครือข่ายมหาวิทยาลัยอาเซียน เมื่อปี พ.ศ. 2544  ได้รับการสนับสนุนงบประมาณดำเนินการจากองค์การความร่วมมือระหว่างประเทศของญี่ปุ่น (Japan International Cooperatin Agency: JICA)
ปัจจุบันมีสถาบันการศึกษาเป็นสมาชิกกว่า 40 มหาวิทยาลัย ซึ่งในจำนวนนั้นมีสถาบันอุดมศึกษาของไทย จำนวน 5 แห่ง ร่วมเป็นสมาชิก คือ จุฬาลงกรณ์มหาวิทยาลัย มหาวิทยาลัยบูรพา มหาวิทยาลัยธรรมศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง และมหาวิทยาลัยเกษตรศาสตร์
ข้อมูลโดย สำนักงานความสัมพันธ์ต่างประเทศ
สำนักงานปลัดกระทรวงศึกษาธิการ
สุกัญญา จันทรสมโภชน์: สรุป
กิตติกร แซ่หมู่: ภาพ

ที่มา : http://www.thaigov.go.th/news/contents/details/8520
