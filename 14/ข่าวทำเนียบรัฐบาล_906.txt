รัฐบาลไทย-ข่าวทำเนียบรัฐบาล-รอง นรม.พล.อ.ประวิตรฯ เป็นประธานการประชุมคณะกรรมการนโยบายปาล์มน้ำมันแห่งชาติ (กนป.) ครั้งที่ 1/2560

วันพฤหัสบดีที่ 5 ตุลาคม 2560
รอง นรม.พล.อ.ประวิตรฯ เป็นประธานการประชุมคณะกรรมการนโยบายปาล์มน้ำมันแห่งชาติ (กนป.) ครั้งที่ 1/2560
รอง นรม.พล.อ.ประวิตรฯ เป็นประธานการประชุมคณะกรรมการนโยบายปาล์มน้ำมันแห่งชาติ (กนป.) ครั้งที่ 1/2560 พร้อมเผยว่า ที่ประชุมรับทราบ (ร่าง) พระราชบัญญัติปาล์มน้ำมันและน้ำมันปาล์ม พ.ศ. .... เพื่อให้เกิดความยั่งยืนทางเศรษฐกิจสังคมและสิ่งแวดล้อม
วันนี้ (5 ตุลาคม 2560 ) เวลา 10.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร  วงษ์สุวรรณ รองนายกรัฐมนตรี เป็นประธานการประชุมคณะกรรมการนโยบายปาล์มน้ำมันแห่งชาติ ครั้งที่ 1/2560  ซึ่งสรุปสาระสำคัญ ดังนี้
ที่ประชุมรับทราบ (ร่าง) พระราชบัญญัติปาล์มน้ำมันและน้ำมันปาล์ม พ.ศ. ...  ประกอบด้วย 8 หมวด 58 มาตรา และ 1 บทเฉพาะกาล โดยมีหน้าที่ปฏิบัติงานบริหารและดำเนินงานในฐานะฝ่ายเลขานุการ กนป. พร้อม ศึกษา วิเคราะห์ ประมวล สรุปความเห็นประกอบการตัดสินใจในการกำหนดยุทธศาสตร์และแผนบริหารจัดการอุตสาหกรรมปาล์มน้ำมันและน้ำมันปาล์มที่ยั่งยืนทางเศรษฐกิจ สังคม และสิ่งแวดล้อม เสนอต่อ กนป. และขับเคลื่อนยุทธศาสตร์ฯ ให้เกิดประสิทธิภาพและประสิทธิผล พร้อมดำเนินการประสานงานกับหน่วยงานของรัฐที่เกี่ยวข้อง ด้านระบบสารสนเทศ และระบบขับเคลื่อน เพื่อให้มีการดำเนินการที่สอดคล้องกับนโยบายและแผนบริหารจัดการปาล์มน้ำมันและน้ำมันปาล์มทั้งระบบ รวมทั้งประชาสัมพันธ์เผยแพร่ข้อมูลข่าวสารที่เกี่ยวข้อง ตลอดจนจัดตั้ง “กองทุนปาล์มน้ำมันและน้ำมันปาล์ม” เพื่อส่งเสริมและพัฒนาอุตสาหกรรมปาล์มน้ำมันและน้ำมันปาล์มทั้งระบบ ตลอดจนห่วงโซ่อุปทานให้มีเสถียรภาพ เกิดความยั่งยืนทางเศรษฐกิจ สังคม และสิ่งแวดล้อม
นอกจากนี้ ที่ประชุมได้พิจารณาและมีมติเห็นชอบการแต่งตั้งคณะอนุกรรมการจัดทำกฎหมายลำดับรองเพื่อรองรับ (ร่าง) พระราชบัญญัติปาล์มน้ำมันและน้ำมันปาล์ม พ.ศ. .... โดยมีอำนาจหน้าที่ จัดทำกฎหมายลำดับรอง ตามร่างพระราชบัญญัติดังกล่าว เสนอต่อคณะกรรมการนโยบายปาล์มน้ำมันแห่งชาติ พร้อมเชิญผู้ทรงคุณวุฒิ ผู้แทนส่วนราชการ ภาคเอกชน และสถาบันเกษตรที่เกี่ยวข้องให้ความร่วมมือ สนับสนุนข้อมูล ข้อเท็จจริง เข้าชี้แจง หรือขอให้ส่งข้อมูลหรือเอกสารฯ ต่อคณะอนุกรรมการ ตลอดจนปฏิบัติงานอื่น ๆ ตามที่คณะกรรมการนโยบายปาล์มน้ำมันแห่งชาติมอบหมาย
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/7194
