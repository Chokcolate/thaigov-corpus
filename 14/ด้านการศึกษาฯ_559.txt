รัฐบาลไทย-ข่าวทำเนียบรัฐบาล-รมว.ศธ.-เลขาธิการ กพฐ. ลงพื้นที่พิษณุโลก เพื่อติดตามโครงการ English for All และการใช้อินเทอร์เน็ตความเร็วสูงของโรงเรียน สพฐ.

วันจันทร์ที่ 22 มกราคม 2561
รมว.ศธ.-เลขาธิการ กพฐ. ลงพื้นที่พิษณุโลก เพื่อติดตามโครงการ English for All และการใช้อินเทอร์เน็ตความเร็วสูงของโรงเรียน สพฐ.
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน ลงพื้นที่จังหวัดพิษณุโลก เพื่อติดตามโครงการ English for All และการใช้อินเทอร์เน็ตความเร็วสูงของโรงเรียน
เมื่อวันศุกร์ที่ 19 มกราคม 2561 นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วยนายบุญรักษ์ ยอดเพชร เลขาธิการคณะกรรมการการศึกษาขั้นพื้นฐาน ลงพื้นที่จังหวัดพิษณุโลก เพื่อติดตามโครงการ English for All และการใช้อินเทอร์เน็ตความเร็วสูงของโรงเรียนในสังกัดสำนักงานคณะกรรมการการศึกษาขั้นพื้นฐาน
■ การติดตามการใช้ภาษาอังกฤษโครงการ English for All ของโรงเรียนสะพานที่ 3
นพ.ธีระเกียรติ กล่าวว่า นายกรัฐมนตรีได้มอบหมายให้ลงพื้นที่เพื่อติดตามการเรียนการสอนของ รร.สะพานที่ 3 อ.เมืองฯ จ.พิษณุโลก ซึ่งเป็นตัวอย่างของโรงเรียนที่มีความร่วมมือประชารัฐ โดยเฉพาะเรื่องภาษาอังกฤษ ซึ่งโรงเรียนแห่งนี้ถือเป็นตัวอย่างที่จะนำไปขยายผลต่อ
จากการที่ได้พูดคุยกับผู้บริหารโรงเรียนและผู้จัดทำโครงการนำร่องเพื่อเด็กไทยพูดอังกฤษได้ หรือ English for All ของโรงเรียนสะพานที่ 3 เห็นตรงกันว่าสิ่งจำเป็นอย่างยิ่งในการเรียนการสอนภาษาอังกฤษคือ "ต้องมีครู" เพราะการเรียนกับเทคโนโลยีอย่างเดียวจะทำให้เด็กเบื่อ นอกจากนี้โรงเรียนแห่งนี้ใช้ครูผู้สอนชาวฟิลิปปินส์ ซึ่งถือเป็นแนวความคิดที่สำคัญของโรงเรียน คือ จะทำอย่างไรให้เด็กได้เจอกับการสอนภาษาอังกฤษจากคนที่พูดภาษาอังกฤษเป็นธรรมชาติ มีกิจกรรมดี ๆ ในการเรียนการสอนที่ฝึกให้เด็กในโรงเรียนแห่งนี้สามารถโต้ตอบภาษาอังกฤษได้อย่างเป็นธรรมชาติ สามารถฟังออกได้อย่างทันที
นอกจากนี้ จากการตรวจเยี่ยมได้เห็นผลสัมฤทธิ์ที่ชัดเจนของโรงเรียน คือ นักเรียนสามารถเรียนวิชาอื่นๆ ได้ดีขึ้นด้วย เนื่องจากเด็กมี "ความกล้าที่จะแสดง และรักที่จะเรียน" ซึ่งจากงานวิจัยทั่วโลกพบว่าจะมีผลต่อการส่งเสริมในทัศนคติแบบเดียวกับที่อยากเรียนภาษาอังกฤษ ก็จะเผื่อแผ่ไปสู่ทุกวิชาด้วย และการทำโครงการดังกล่าวยังเป็นการลดความเหลื่อมล้ำ เพราะโดยปกติแล้วผู้ปกครองจะต้องมีเงินพอสมควรในการส่งเด็กไปเรียนในโรงเรียนที่มีครูต่างชาติ ดังนั้นโครงการนี้ยิ่งจะทำให้เด็กได้รับการเรียนที่ดีมีคุณภาพ
ดังนั้น จึงจะนำแนวคิดจากโรงเรียนแห่งนี้ไปใช้กับโรงเรียนขนาดเล็กที่ขาดแคลนหรือยากจนอื่น ๆ ทั่วประเทศ โดยเริ่มต้นตั้งแต่ปีการศึกษาหน้าเป็นต้นไป ทั้งยังจะนำครูผู้สอนภาษาอังกฤษฟิลิปปินส์และผู้บริหารโครงการ English for All ไปช่วยโครงการการอบรมครูภาษาอังกฤษระดับภูมิภาค (Boot Camp) : Regional English Training Center ของกระทรวงศึกษาธิการ ที่ย้ายศูนย์อบรมมาจัดตั้งในมหาวิทยาลัยราชภัฏทั่วประเทศ 15 แห่ง ต่อไปด้วย
นพ.ธีระเกียรติ กล่าวถึงสิ่งสำคัญในการขับเคลื่อนการใช้ภาษาอังกฤษให้ประสบความสำเร็จ คือ ต้องการให้เรื่องการยกระดับด้านภาษาอังกฤษเป็น KPI ของสำนักงานศึกษาธิการภาค สำนักงานศึกษาธิการจังหวัด และสำนักงานเขตพื้นที่การศึกษา เช่น การนำเสนอข้อมูลหน่วยงาน บุคลากรในหน่วยงานต่าง ๆ ควรจะต้องสามารถสื่อสารในระดับพื้นฐานได้ เป็นต้น
นพ.วรงค์ เดชกิจวิกรม ผู้บริหารโครงการ English for All กล่าวว่าในการใช้ภาษาอังกฤษให้ประสบความสำเร็จกับเด็ก ๆ คือ "เรื่องสำเนียงเอาไว้ก่อน ให้เด็กกล้าพูดก่อน จากนั้นเด็กเริ่มรักที่จะใช้ภาษา และก็จะสื่อสารได้ดียิ่งขึ้นเรื่อยๆ เอง" ส่วนนายกรณ์ จาติกวณิช ผู้อำนวยการโครงการ กล่าวว่า "ที่บ้านก็ฝึกลูกให้ใช้ภาษาอังกฤษ โดยตนเองพูดภาษาอังกฤษกับลูก ส่วนคุณแม่พูดภาษาไทย ทำให้การพูดภาษาอังกฤษของลูกเป็นเรื่องปกติ"
■ การติดตามอินเทอร์เน็ตความเร็วสูง
ในการนี้ นพ.ธีระเกียรติ ได้มอบนโยบายในการประชุมชี้แจงการจัดทำระบบเครือข่ายอินเทอร์เน็ตความเร็วสูงของโรงเรียนในภาคเหนือ ณ หอประชุมโรงเรียนพิษณุโลกพิทยาคม ซึ่งมีการถ่ายทอดสดผ่าน Web Conference ไปทั่วประเทศอีกด้วย โดยกล่าวตอนหนึ่งว่า ที่ผ่านมาทำไมผู้ให้บริการอินเทอร์เน็ตแก่กระทรวงบางรายมักมีปัญหาล่าช้า เช่น สัญญาณขาดหายกะปริดกะปรอย เพราะกระรอกกัดสายไฟเบอร์บ้าง รถไฟทับสายบ้าง ฯลฯ และที่ผ่านมาภายในกระทรวงศึกษาธิการใช้บริการผ่านผู้ให้บริการรายหนึ่งสูงถึงเดือนละ 4 แสนบาท หรือปีละกว่า 5 ล้านบาท ถือว่าแพงมาก เมื่อเทียบกับสัญญาณที่ได้รับมีความล่าช้ามาก แต่ตอนนี้ภายในกระทรวงก็ได้เปลี่ยนมาใช้ของฟรีคือ UniNet ซึ่งพบว่ามีความเร็วมากขึ้นกว่าเดิมด้วย
ดังนั้น นโยบายต่อจากนี้คือ จะเน้นให้โรงเรียนได้ใช้อินเทอร์เน็ตที่เร็วและดีที่สุด เลือกผู้ให้บริการเองได้โดยกระทรวงและผู้เกี่ยวข้องต้องให้ความสำคัญต่อ After Sale Sevice สำหรับสถานศึกษาด้วย เช่น บางทีความเร็ว 800 Mbps แต่แค่เปลี่ยนเราท์เตอร์ใหม่ ก็ได้ความเร็วเพิ่มเป็น 1Gbps เพราะยิ่งอินเทอร์เน็ตมีความเร็วสูงมากเท่าไร ก็จะช่วยให้การใช้ Digital Learning เพื่อการศึกษา ซึ่งถือเป็นนโยบายใหม่ของรัฐบาล เป็นไปอย่างมีประสิทธิภาพมากขึ้นเท่านั้น
"ทั้งสองเรื่อง คือ ภาษาอังกฤษและอินเทอร์เน็ตความเร็วสูงในสถานศึกษา ถือเป็นหัวใจที่สำคัญของความสำเร็จในการปฏิรูปการศึกษา" นพ.ธีระเกียรติ กล่าว
นายบุญรักษ์ ยอดเพชร กล่าวว่า จากการติดตามการใช้อินเทอร์เน็ตความเร็วสูง ของโรงเรียนสังกัดสำนักงานเขตพื้นที่การศึกษาประถมศึกษาพิษณุโลกทั้ง 3 เขต และสำนักงานเขตพื้นที่การศึกษามัธยมศึกษา เขต 39 (เฉพาะพิษณุโลก) ในจังหวัดพิษณุโลก ซึ่งมีจำนวนทั้งสิ้น 453 โรงเรียน พบว่าใช้บริการจาก UniNet จำนวน 151 แห่ง และมีการเช่าสัญญาณเอกชน 424 แห่ง โดยได้จ่ายค่าเช่าบริการสัญญาณอินเทอร์เน็ตจากเอกชนเป็นจำนวน 1 ล้าน 4 หมื่นกว่าบาท หรือเฉลี่ยโรงเรียนละ 2,470 บาทต่อเดือน และมีจำนวนโรงเรียนที่มีสัญญาณอินเทอร์เน็ตเข้าถึงแล้วกว่าร้อยละ 97.13 เหลือเพียง 13 โรงเรียน หรือร้อยละ 2.87 ที่อยู่ระหว่างจัดหาสัญญาณอินเทอร์เน็ต
ดังนั้น เมื่อโรงเรียนต่าง ๆ รู้ว่าจะเลือกผู้ให้บริการรายใดและราคาที่ต้องจ่ายต่อเดือนแล้ว สำนักงานคณะกรรมการการศึกษาขั้นพื้นฐาน (สพฐ.) จะรวบรวมจำนวนเพื่อวางแผนช่วยดูแลค่าใช้จ่ายให้ทุกโรงเรียน 100% ยกเว้นโรงเรียนขนาดใหญ่อาจจะให้การสนับสนุนลดลง เช่น 70% แทน เพื่อให้เพียงพอต่องบประมาณ
นอกจากนี้ จากการลงพื้นที่หลายจังหวัดที่ผ่านมา พบว่าหลายโรงเรียนตื่นตัวต่อการใช้อินเทอร์เน็ตความเร็วสูงมาก เช่น จ.ตราด บางจุดรับสัญญาณอ่อนมาก แต่เพิ่ม Repeater เข้าไปก็ได้ผล ดังนั้น ขอให้ผู้อำนวยการสำนักงานเขตพื้นที่การศึกษาทุกแห่งต้องให้ความสำคัญและเร่งดำเนินการ โดยจะกำหนดเป็น KPI ในการประเมินด้วยว่าโรงเรียนทุกแห่งจะต้องมีอินเทอร์เน็ตความเร็วสูงใช้ภายใน 31 มีนาคมนี้
"เดือนเมษายนนี้ สพฐ.จะประชุมผู้อำนวยการสำนักงานเขตพื้นที่การศึกษาทั่วประเทศ ที่โรงเรียนพิษณุโลกพิทยาคม และจะรายงานผลความสำเร็จของการใช้อินเทอร์เน็ตความเร็วสูงของทุกโรงเรียนทั่วประเทศ เพื่อเป็นของขวัญแก่รัฐมนตรีและรัฐบาลต่อไป" นายบุญรักษ์ กล่าว
อิชยา กัปปา, บัลลังก์ โรหิตเสถียร: สรุป/เรียบเรียง
ยุทธพงศ์ เลือกกลั่นดี, ธเนศ งานสถิร: ถ่ายภาพ

ที่มา : http://www.thaigov.go.th/news/contents/details/9523
