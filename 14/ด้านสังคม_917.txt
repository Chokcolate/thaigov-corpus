รัฐบาลไทย-ข่าวทำเนียบรัฐบาล-พม. จับมือภาคีเครือข่าย ร่วมแถลงข่าวงานวันคนพิการสากล ประจำปี 2560 และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2

วันพฤหัสบดีที่ 23 พฤศจิกายน 2560
พม. จับมือภาคีเครือข่าย ร่วมแถลงข่าวงานวันคนพิการสากล ประจำปี 2560 และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2
พม. จับมือภาคีเครือข่าย ร่วมแถลงข่าวงานวันคนพิการสากล ประจำปี 2560 และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2 เพื่อร่วมขับเคลื่อนประเทศไทยสู่ “เมืองศูนย์กลางอารยสถาปัตย์แห่งประชาคมอาเซียน”
วันนี้ (23 พ.ย.60) เวลา 10.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานแถลงข่าวการจัดงานวันคนพิการสากล ประจำปี 2560 ภายใต้ประเด็นหลัก “การเปลี่ยนผ่านสู่สังคมที่ยั่งยืนสำหรับทุกคน” และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2 พร้อมด้วย นางกอบกาญจน์  วัฒนวรางกูร รัฐมนตรีว่าการกระทรวงการท่องเที่ยวและกีฬา นายศุภชีพ ดิษเทศ นายกสมาคมคนพิการแห่งประเทศไทย และผู้แทนจากกระทรวงคมนาคม ร่วมแถลงข่าว ณ ห้องประชุม ชั้น 2 กระทรวง พม. สะพานขาว  กรุงเทพฯ
พลตำรวจเอก อดุลย์ กล่าวว่า องค์การสหประชาชาติ ได้ประกาศให้วันที่ 3 ธันวาคม ของทุกปี เป็น "วันคนพิการสากล" เพื่อรำลึกถึงวันที่ 3 ธันวาคม 2525 ที่สมัชชาใหญ่แห่งองค์การสหประชาชาติรับรองแผนปฏิบัติการโลก ว่าด้วยเรื่องคนพิการ โดยสนับสนุนให้ประเทศต่างๆ เฉลิมฉลองวันคนพิการสากล เพื่อขับเคลื่อนปฏิบัติการส่งเสริมและคุ้มครองสิทธิของคนพิการอย่างต่อเนื่องทั่วโลก โดยเปิดโอกาสให้ทุกภาคส่วนมีส่วนร่วมจัดกิจกรรมรณรงค์ในการส่งเสริมและพัฒนาคุณภาพชีวิตคนพิการ บนพื้นฐานของสิทธิอย่างเป็นรูปธรรมตามมาตรฐานสากล ทั้งนี้ รัฐบาลไทยได้ร่วมจัดกิจกรรมต่อเนื่องเป็นประจำทุกปี โดยปี 2560 ได้กำหนดประเด็นหลัก (Theme) “การเปลี่ยนผ่านสู่สังคมที่ยั่งยืนสำหรับทุกคน” (Transformation towards sustainable and resilient society for all) ซึ่งมีวัตถุประสงค์เพื่อรองรับการเปลี่ยนแปลงตามประเด็นที่เกี่ยวข้องกับการพัฒนาที่ยั่งยืน ภายใต้แนวคิด “ไม่ทิ้งใครไว้ข้างหลัง” (leave no one behind)
พลตำรวจเอก อดุลย์ กล่าวต่อไปว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ร่วมกับสมาคมสภาคนพิการแห่งประเทศไทย และมูลนิธิอารยสถาปัตย์ ได้ตระหนักถึงความสำคัญของคนพิการ จึงได้กำหนดจัดงานวันคนพิการสากลประจำปี 2560 และงานมหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 2 ขึ้น ระหว่างวันที่ 1 - 4 ธันวาคม 2560 ณ Hall 1 - 2 ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี โดยเป็นการบูรณาการความร่วมมือระหว่างหน่วยงานภาครัฐและภาคเอกชน ในรูปแบบประชารัฐ เพื่อแสดงให้เห็นถึงความสำคัญของการส่งเสริมและพัฒนาคุณภาพชีวิตคนพิการ ในการลดความเหลื่อมล้ำ เสริมสร้างสังคมที่ปราศจากอุปสรรค การเข้าถึงสภาพแวดล้อม ข้อมูลข่าวสาร และเทคโนโลยีสารสนเทศ สำหรับคนพิการ ด้วยการให้เกียรติ โอกาส และกำลังใจ เพื่อให้คนพิการได้รับการพัฒนาศักยภาพ การคุ้มครอง  การส่งเสริมสิทธิ และการจัดสวัสดิการด้านต่างๆ     อย่างเสมอภาค เท่าเทียมกัน ทั่วถึง และเป็นธรรม
“สำหรับการจัดงานในปีนี้ นับเป็นครั้งแรกที่มีการบูรณาการระหว่างงานวันคนพิการสากล โดยกระทรวง พม. และงานมหกรรมอารยสถาปัตย์และนวัตกรรมสุขภาพเพื่อคนทั้งมวล โดยมูลนิธิอารยสถาปัตย์ เพื่อคนทั้งมวล  ซึ่งภายในงานประกอบด้วยกิจกรรมสำคัญ ได้แก่ การอ่านสาส์นวันคนพิการ การมอบโล่รางวัลแก่คนพิการต้นแบบ หน่วยงาน องค์กรที่ให้การสนับสนุนงานคนพิการดีเด่น  และการเปิดตัวสาวงามทูตอารยสถาปัตย์ นอกจากนี้ มีการจัดพื้นที่แสดงสินค้า เทคโนโลยี นวัตกรรม  การบริการ และการออกแบบอารยสถาปัตย์ (Friendly Design) เพื่อรองรับสังคมคนพิการและผู้สูงวัย  และการท่องเที่ยวเพื่อคนทั้งมวล เพื่อร่วมขับเคลื่อนประเทศไทยสู่เป้าหมาย “เมืองศูนย์กลางอารยสถาปัตย์แห่งประชาคมอาเซียน”  ทั้งนี้ ขอเชิญชวนประชาชนที่สนใจเข้าร่วมงานงานวันคนพิการสากล ประจำปี 2560 และงานมหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 2  ในวันที่ 1 - 4 ธันวาคม 2560 ณ Hall 1 - 2 ศูนย์แสดงสินค้าและการประชุม อิมแพ็ค  เมืองทองธานี จังหวัดนนทบุรี” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8307
