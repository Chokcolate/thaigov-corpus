รัฐบาลไทย-ข่าวทำเนียบรัฐบาล-รมว.พม. เป็นประธานในงานมอบรางวัล “ชุมชนสดใส จิตใจงดงาม ประจำปี 2560”

วันจันทร์ที่ 28 สิงหาคม 2560
รมว.พม. เป็นประธานในงานมอบรางวัล “ชุมชนสดใส จิตใจงดงาม ประจำปี 2560”
รมว.พม. เป็นประธานในงานมอบรางวัล “ชุมชนสดใส จิตใจงดงาม ประจำปี 2560”
วันที่ 27 ส.ค. 60 เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในงานมอบรางวัล “ชุมชนสดใส จิตใจงดงาม ประจำปี 2560” ซึ่งการเคหะแห่งชาติ(กคช.) จัดขึ้นอย่างต่อเนื่องเป็นปีที่ 8 เพื่อส่งเสริมให้ผู้อยู่อาศัยในโครงการเคหะชุมชนและบ้านเอื้ออาทรทั่วประเทศ ร่วมกันพัฒนาคุณภาพการอยู่อาศัยและสภาพแวดล้อมภายในชุมชนให้มีความเป็นอยู่ที่ดีอย่างยั่งยืน โดยมี ดร.ธัชพล กาญจนกูล ผู้ว่าการการเคหะแห่งชาติ ให้การต้อนรับ ณ โรงแรมเดอะแกรนด์ โฟร์วิงส์ คอนเวนชั่น กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกคช. มุ่งเน้นการดำเนินงานด้านการพัฒนาที่อยู่อาศัย โดยเฉพาะอย่างยิ่งการพัฒนาคุณภาพชีวิตของชาวชุมชน ด้วยการรณรงค์ให้ชาวชุมชนร่วมกันพัฒนาคุณภาพการอยู่อาศัยและสภาพแวดล้อมชุมชน สร้างแรงจูงใจให้ผู้อยู่อาศัยมีส่วนร่วมในการพัฒนาชุมชน ร่วมมือกันแก้ไขปัญหาสิ่งแวดล้อมอย่างจริงจัง สร้างชุมชนให้น่าอยู่อย่างยั่งยืน และเพื่อเป็นการสร้างขวัญและกำลังใจให้เกิดขึ้นแก่ชาวชุมชน และรณรงค์ให้ชาวชุมชนเกิดสำนึกรักชุมชน ด้วยการร่วมกันพัฒนาชุมชนตนเองให้เป็นไปในทิศทางที่ชุมชนเป็นผู้กำหนดร่วมกัน เสริมสร้างให้เกิดวัฒนธรรมการอยู่ร่วมกันอย่างเอื้ออาทร
พลตำรวจเอก อดุลย์ กล่าวต่อไปว่า กคช.จึงได้จัดประกวดโครงการชุมชนสดใส จิตใจงดงาม ซึ่งได้ดำเนินการมาอย่างต่อเนื่องเป็นปีที่ 8 โดยเปิดโอกาสให้ชุมชนของกคช.ทั่วทุกภาคของประเทศ ได้มีส่วนร่วมส่งผลงานเข้าประกวดภายใต้เกณฑ์การพิจารณาตัดสิน ทั้งด้านกายภาพ เรื่องของความสะอาด ทัศนียภาพชุมชน การดูแลรักษาสภาพอาคาร และด้านการมีส่วนร่วมของสมาชิกในชุมชน การขับเคลื่อนโครงการและการจัดตั้งกลุ่มต่างๆ การส่งเสริมความสามัคคี ส่งเสริมสุขภาพและสร้างความสุขชุมชนได้อย่างมีประสิทธิภาพ
พลตำรวจเอก อดุลย์ กล่าวเพิ่มเติมว่า สำหรับชุมชนที่ได้รับจากการพิจารณาจากคณะทำงาน ผ่านเข้าสู่รอบสุดท้าย จำนวน 8 ชุมชน ประกอบด้วย โครงการประกวดชุมชน อาคารแนวราบ ได้แก่ 1) บ้านเอื้ออาทรระยอง (บ้านฉาง3) บ้านเดี่ยว 2 ชั้น จำนวน 665 หน่วย 2) บ้านเอื้ออาทรสุรินทร์ บ้านเดี่ยว 2 ชั้น จำนวน 903 หน่วย 3)บ้านเอื้ออาทรรังสิตคลอง 9 บ้านเดี่ยว 2 ชั้น จำนวน 1,360 หน่วย และ 4) บ้านเอื้ออาทรนครศรีธรรมราช (โพธิ์เสด็จ) บ้านแฝด 2 ชั้น จำนวน 412 หน่วย และ โครงการประกวดชุมชน อาคารแนวสูง ได้แก่ 1) บ้านเอื้ออาทรชลบุรี (นาเกลือ)อาคารชุด 5 ชั้น ขนาดพื้นที่ 33 ตรม. จำนวน 25 อาคาร 1,084 หน่วย 2) บ้านเอื้ออาทรบางเขน (คลองถนน) อาคารชุด 5 ชั้น ขนาดพื้นที่ 32-33 ตรม. จำนวน 87 อาคาร 3,909 หน่วย 3) บ้านเอื้ออาทรปทุมธานี (พหลโยธิน 44) อาคารชุด 5 ชั้น ขนาดพื้นที่ 32-33 ตรม. จำนวน 168 อาคาร จำนวน 7,536 หน่วย และ 4) บ้านเอื้ออาทรเมืองใหม่บางพลี อาคารชุด 5 ชั้น ขนาดพื้นที่ 32-33 ตรม. จำนวน 96 อาคาร 4,588 หน่วย
“ทั้งนี้ สำหรับโครงการประกวดชุมชน อาคารแนวราบนั้น รางวัลชนะเลิศ  ได้แก่ บ้านเอื้ออาทรนครศรีธรรมราช (โพธิ์เสด็จ) รางวัลรองชนะเลิศ ได้แก่ บ้านเอื้ออาทรสุรินทร์ รางวัลชมเชย ได้แก่ บ้านเอื้ออาทรระยอง (บ้านฉาง3) และบ้านเอื้ออาทรรังสิตคลอง 9  ส่วนโครงการประกวดชุมชน  อาคารแนวสูง รางวัลชนะเลิศ ได้แก่ บ้านเอื้ออาทรปทุมธานี (พหลโยธิน 44) รางวัลรองชนะเลิศ ได้แก่ บ้านเอื้ออาทรบางเขน (คลองถนน) รางวัลชมเชย ได้แก่ บ้านเอื้ออาทรชลบุรี (นาเกลือ) และ บ้านเอื้ออาทรเมืองใหม่บางพลี” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6234
