รัฐบาลไทย-ข่าวทำเนียบรัฐบาล-ตัวแทนชาวไร่อ้อยเข้าพบรอง นรม. พล.อ.อ.ประจินฯ เพื่อขอบคุณที่ให้ความช่วยเหลือกรณีปัญหาการบรรทุกอ้อยในฤดูการผลิตปีที่ผ่านมา

วันศุกร์ที่ 7 กรกฎาคม 2560
ตัวแทนชาวไร่อ้อยเข้าพบรอง นรม. พล.อ.อ.ประจินฯ เพื่อขอบคุณที่ให้ความช่วยเหลือกรณีปัญหาการบรรทุกอ้อยในฤดูการผลิตปีที่ผ่านมา
คณะผู้แทนชาวไร่อ้อยรวม 4 องค์กร ประกอบด้วย สหสมาคมชาวไร่อ้อยแห่งประเทศไทย ชมรมสถาบันชาวไร่อ้อยภาคอีสาน สหพันธ์ชาวไร่อ้อยแห่งประเทศไทย และสมาพันธ์ชาวไร่อ้อยแห่งประเทศไทย ได้เข้าพบ รองนายกรัฐมนตรี
วันนี้ (7 ก.ค.60) เวลา 11.00 น. ณ ห้องประชุมชั้น 5 ตึกบัญชาการ 2  ทำเนียบรัฐบาล คณะผู้แทนชาวไร่อ้อยรวม 4 องค์กร ประกอบด้วย สหสมาคมชาวไร่อ้อยแห่งประเทศไทย ชมรมสถาบันชาวไร่อ้อยภาคอีสาน สหพันธ์ชาวไร่อ้อยแห่งประเทศไทย และสมาพันธ์ชาวไร่อ้อยแห่งประเทศไทย ได้เข้าพบพลอากาศเอก ประจิน  จั่นตอง รองนายกรัฐมนตรี ในฐานะหัวหน้าฝ่ายเศรษฐกิจ คณะรักษาความสงบแห่งชาติ (ฝศก.คสช.) เพื่อขอบคุณในการที่ให้ความช่วยเหลือคลี่คลายปัญหาการบรรทุกอ้อยให้กับชาวไร่อ้อยในฤดูการผลิตของปีที่ผ่านมาให้เป็นไปด้วยความเรียบร้อย
ในการเข้าพบครั้งนี้ทางคณะผู้แทนชาวไร่อ้อยได้ขอหารือถึงปัญหาข้อขัดข้องในการดำเนินการขนส่งอ้อยจากพื้นที่การผลิตไปยังโรงงาน ตลอดจนปัญหาแรงงานชาวต่างด้าวในกระบวนการเก็บอ้อยตามฤดูกาล ซึ่ง รองนายกรัฐมนตรีและหัวหน้าฝ่ายเศรษฐกิจ คสช. ได้รับฟังปัญหาพร้อมทั้งชี้แจงให้ทราบว่า รัฐบาลไม่ได้นิ่งนอนใจในการแก้ปัญหาผลผลิตทางการเกษตรให้กับทุกภาคส่วน รวมถึงปัญหาแรงงานต่างด้าวที่กำลังเกิดขึ้นในขณะนี้ แต่อย่างไรก็ตามในทางปฏิบัตินั้น ทุกฝ่ายต้องดำเนินการให้ถูกต้องตามที่กฎหมายกำหนด ในฐานะของหัวหน้าฝ่ายเศรษฐกิจ คสช. ยินดีรับเรื่องปัญหาของชาวไร่อ้อย เพื่อจะนำไปประสานกับกระทรวงและหน่วยงานที่เกี่ยวข้องให้ต่อไป พร้อมทั้งเน้นย้ำในตอนท้ายว่า การแก้ไขปัญหาทุกอย่างนั้น ทุกฝ่ายจะต้องร่วมมือกัน และต้องทำทุกอย่างด้วยความถูกต้องเพื่อผลประโยชน์ของส่วนรวม
…………………………………………………………………………
กลุ่มประชาสัมพันธ์และเผยแพร่ สำนักโฆษก
(ข้อมูลจาก พลอากาศเอก มณฑล  สัชฌุกร)
โฆษกประจำรองนายกรัฐมนตรี (พลอากาศเอก ประจิน  จั่นตอง)

ที่มา : http://www.thaigov.go.th/news/contents/details/5108
