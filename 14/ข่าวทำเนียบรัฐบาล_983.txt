รัฐบาลไทย-ข่าวทำเนียบรัฐบาล-นายกรัฐมนตรียืนยันรัฐบาลไม่ได้นิ่งนอนใจแก้ไขปัญหาน้ำท่วม

วันอังคารที่ 24 ตุลาคม 2560
นายกรัฐมนตรียืนยันรัฐบาลไม่ได้นิ่งนอนใจแก้ไขปัญหาน้ำท่วม
นายกรัฐมนตรียืนยันรัฐบาลไม่ได้นิ่งนอนใจแก้ไขปัญหาน้ำท่วม
วันนี้ (24 ตุลาคม 2560) เวลา 13.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงสถานการณ์น้ำท่วมที่เกิดขึ้นหลายพื้นที่ขณะนี้ว่า รัฐบาลไม่ได้นิ่งนอนได้เตรียมแผนตั้งแต่ปีที่ผ่านมา พร้อมนำข้อมูลมาเปรียบเทียบ แต่เนื่องจากอากาศมีความเปลี่ยนแปลง มีปริมาณน้ำฝนตกมากในบางพื้นที่ ประกอบกับอ่างเก็บน้ำและเขื่อนหลักต่าง ๆ มีปริมาณน้ำเต็มเกือบทุกที่ โดยในภาพรวมจะต้องแก้ไขปัญหาทั้งระบบ จำเป็นต้องทยอยปล่อยน้ำเข้าพื้นที่แก้มลิง บางพื้นที่อาจได้รับผลกระทบบ้าง จึงจำเป็นต้องเสียสละส่วนน้อยเพื่อประโยชน์ส่วนมาก ทั้งนี้ รัฐบาลจะบริหารจัดการน้ำให้ดี ให้ประชาชนได้รับผลกระทบน้อยที่สุด พร้อมเร่งดูแลเยียวยาผู้ที่ได้รับผลกระทบตามระเบียบราชการให้เร็วที่สุด จึงขอให้ทุกคนติดตามการแจ้งเตือนจากส่วนราชการผ่านช่องทางต่าง ๆ และขอให้สื่อช่วยแจ้งเตือนด้วย พร้อมกันนี้ นายกรัฐมนตรีได้กล่าวแสดงความเป็นห่วงต่อประชาชนที่ออกไปทำมาหากินในพื้นที่น้ำท่วมทำให้เกิดการสูญเสียชีวิต ขอให้ระมัดระวัง พร้อมกล่าวแสดงความเสียใจต่อครอบครัวผู้สูญเสีย
นายกรัฐมนตรีกล่าวต่อไปว่า รัฐบาลพยายามทำงานให้รวดเร็วที่สุด จะต้องปฏิรูปให้ได้ หลายเรื่องได้ดำเนินการไปแล้ว เริ่มจากการปฏิรูปจากเล็กเป็นใหญ่ ขอเพียงกำลังใจให้กันและกัน โดยเฉพาะกำลังใจจากสื่อ ขอให้ช่วยกันทำให้ประเทศเปลี่ยนแปลงไปในทางที่ดีขึ้น จึงอยากฝากให้ประชาชนได้เข้าใจ ถ้ามีเรื่องอะไรขอให้แจ้งมา พร้อมจะดูแลแก้ไขให้ได้ในทุก ๆ เรื่อง
--------------------------------------------

ที่มา : http://www.thaigov.go.th/news/contents/details/7601
