รัฐบาลไทย-ข่าวทำเนียบรัฐบาล-รมว.สธ. เร่งให้สอบวินัยร้ายแรงกรณีข้าราชการชายลวนลามให้เสร็จสิ้นโดยเร็วที่สุด

วันศุกร์ที่ 25 สิงหาคม 2560
รมว.สธ. เร่งให้สอบวินัยร้ายแรงกรณีข้าราชการชายลวนลามให้เสร็จสิ้นโดยเร็วที่สุด
วันนี้ (25 สิงหาคม 2560) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์กรณีที่สังคมกังวลเรื่องระยะเวลาการสอบสวนทางวินัยข้าราชการชายมีพฤติกรรมคุกคามทางเพศ
วันนี้ (25 สิงหาคม 2560) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร รัฐมนตรีว่าการกระทรวงสาธารณสุข ให้สัมภาษณ์กรณีที่สังคมกังวลเรื่องระยะเวลาการสอบสวนทางวินัยข้าราชการชายมีพฤติกรรมคุกคามทางเพศ ว่า วานนี้ได้พูดคุยกับปลัดกระทรวงสาธารณสุขว่า เรื่องนี้เป็นเรื่องที่สังคมให้ความสนใจมาก และเป็นเรื่องที่ไม่ควรเกิดขึ้นโดยเฉพาะอย่างยิ่งในระบบราชการและกระทรวงสาธารณสุข ขอให้ดำเนินการโดยเคร่งครัด เร่งด่วน ดังนั้นระเบียบปกติกำหนดระยะการสอบสวนของคณะกรรมการสอบวินัยร้ายแรงภายใน 120 วันดูยาวนานมาก ขอให้เร่งรัดการสอบสวนให้เร็วที่สุดเท่าที่จะทำได้ หากเป็นไปได้ขอให้เสร็จสิ้นภายใน 30 วันหรือเกินกว่าไม่นาน โดยกรรมการสอบสวนต้องให้ความเป็นธรรมทั้ง 2 ฝ่าย ทั้งผู้ได้รับผลกระทบและฝ่ายที่ถูกร้องเรียนด้วย ทราบว่าปลัดกระทรวงได้บอกแล้วว่าดำเนินการให้เสร็จก่อนจะเกษียณอายุราชการ
สำหรับข้อกังวลของกลุ่มเอ็นจีโอว่าจะไม่สามารถเอาผิดไม่ได้นั้น ขอได้อย่ากังวล เพราะกระทรวงสาธารณสุขได้ดำเนินการอย่างชัดเจน รวดเร็ว และตั้งคณะกรรมการสอบสวนทางวินัยแล้ว ข้อมูลที่ได้จากคณะกรรมการสืบสวนก็ค่อนข้างชัดเจน
“ความยุติธรรมมีเสมอ โดยเฉพาะอย่างยิ่งในระบบราชการ อย่าคิดว่าเราจะช่วยเหลือ เราไม่ช่วยเหลือคนผิดแน่นอน และไม่ควรมีอยู่ในระบบราชการและกระทรวงสาธารณสุข” ศาสตราจารย์คลินิก เกียรติคุณ นายแพทย์ปิยะสกลกล่าว
****************************************  25 สิงหาคม 2560

ที่มา : http://www.thaigov.go.th/news/contents/details/6197
