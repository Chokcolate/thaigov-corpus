รัฐบาลไทย-ข่าวทำเนียบรัฐบาล-รอง นรม.พล.ร.อ.ณรงค์ฯ เป็นประธานการประชุมคณะกรรมการฝ่ายจัดทำหนังสือจดหมายเหตุงานเฉลิมพระเกียรติ สมเด็จพระนางเจ้าฯพระบรมราชินีนาถ

วันจันทร์ที่ 17 กรกฎาคม 2560
รอง นรม.พล.ร.อ.ณรงค์ฯ เป็นประธานการประชุมคณะกรรมการฝ่ายจัดทำหนังสือจดหมายเหตุงานเฉลิมพระเกียรติ สมเด็จพระนางเจ้าฯพระบรมราชินีนาถ
เนื่องในโอกาสมหามงคลเฉลิมพระชนมพรรษา 7 รอบ 12 สิงหาคม 2559
วันนี้ (17 ก.ค. 2560) เวลา 09.30 น. ณ ห้องประชุมคณะรัฐมนตรี (เดิม) ชั้น 2 สำนักเลขาธิการคณะรัฐมนตรี ทำเนียบรัฐบาล โดย พลเรือเอก ณรงค์  พิพัฒนาศัย  รองนายกรัฐมนตรี  เป็นประธานการประชุม คณะกรรมการฝ่ายจัดทำหนังสือจดหมายเหตุงานเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ  เนื่องในโอกาสมหามงคลเฉลิมพระชนมพรรษา 7 รอบ 12 สิงหาคม 2559  ซึ่งสรุปสาระสำคัญดังนี้
ที่ประชุมได้รับทราบรายงานความก้าวหน้าในการดำเนินการจัดทำหนังสือจดหมายเหตุงานเฉลิมพระเกียรติ สมเด็จพระนางเจ้าฯพระบรมราชินีนาถ เนื่องในโอกาสมหามงคลเฉลิมพระชนมพรรษา 7 รอบ 12 สิงหาคม 2559  ซึ่งฝ่ายเลขานุการฯ แจ้งให้ทราบว่า ในส่วนของเนื้อหาที่เกี่ยวข้องกับ “อศิรวาท คำปรารภ คำนำ คำชี้แจง และสารบัญ” ได้ดำเนินการจัดทำเสร็จแล้ว ส่วนเนื้อหาที่เกี่ยวข้องกับ “พระราชประวัติ พระราชกรณียกิจ และพระเกียรติคุณ การเตรียมงานเฉลิมพระเกียรติ พระราชพิธีมหามงคลเฉลิมพระชนมพรรษา 7 รอบ 12 สิงหาคม 2559 พิธีถวายพระพรชัยมงคลและมหรสพสมโภช รวมทั้งโครงการและกิจกรรมเฉลิมพระเกียรติ ตลอดจนปวงประชาสรรเสริญ ทรงพระเจริญยิ่งยืนนาน” นั้น ดำเนินการจัดทำแล้วเสร็จกว่าร้อยละ 95 โดยจะดำเนินการเสร็จสมบูรณ์ครบถ้วนภายในเดือนกรกฎาคม 2560
จากนั้น ที่ประชุมได้พิจารณาและมีมติเห็นชอบกำหนดหลักการจัดสรรและแจกจ่ายหนังสือจดหมายเหตุดังกล่าว ซึ่งพิมพ์จำนวน 1 หมื่นเล่ม โดยแยกเป็น 2 กลุ่ม ได้แก่กลุ่มสมควรได้รับการแจกจ่ายหนังสือ และกลุ่มที่พิจารณาตามความเหมาะสมและประโยชน์ที่รับ ทั้งนี้ โดยพร้อมจะแจกจ่ายทุกภาคส่วนทั้งภาครัฐ รัฐวิสาหกิจ และเอกชนที่เกี่ยวข้องประมาณปลายเดือนกันยายน 2560
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5259
