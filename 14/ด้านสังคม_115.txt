รัฐบาลไทย-ข่าวทำเนียบรัฐบาล-รมว.พม. เป็นประธานการประชุมคณะกรรมการคุ้มครองเด็กแห่งชาติ

วันอังคารที่ 11 เมษายน 2560
รมว.พม. เป็นประธานการประชุมคณะกรรมการคุ้มครองเด็กแห่งชาติ
รมว.พม. เป็นประธานการประชุมคณะกรรมการคุ้มครองเด็กแห่งชาติ เพื่อเร่งผลักดันร่างยุทธศาสตร์คุ้มครองเด็กแห่งชาติ พ.ศ. 2560 – 2564
และแนวทางการคุ้มครองสวัสดิภาพเด็กตามแนวพื้นที่ตะเข็บชายแดนใน อ.แม่สอด จ.ตาก
วันนี้ (11 เม.ย. 60) ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังเป็นประธานการประชุมคณะกรรมการคุ้มครองเด็กแห่งชาติ ครั้งที่ 1/2560 ว่า การประชุมครั้งนี้ เป็นการประชุมครั้งแรกของปี 2560 โดยมีผู้เข้าร่วมประชุมจากภาคีเครือข่ายทุกภาคส่วนทั้งภาครัฐ ภาคเอกชน และภาคประชาสังคมรวมทั้งนักวิชาการและผู้ทรงคุณวุฒิที่เกี่ยวข้อง เพื่อกำหนดนโยบายและกรอบแนวทางการดำเนินงานคุ้มครองเด็ก รวมทั้งติดตามผลการดำเนินงานที่ผ่านมา ซึ่งที่ประชุมรับทราบความคืบหน้าในการดำเนินงานที่สำคัญของคณะอนุกรรมการภายใต้คณะกรรมการคุ้มครองเด็กแห่งชาติ ได้แก่ 1) การจัดทำร่างยุทธศาสตร์คุ้มครองเด็กแห่งชาติ พ.ศ. 2560 - 2564 2) การดำเนินการพัฒนาระบบคุ้มครองเด็กแบบบูรณาการ 3) การดำเนินโครงการศึกษาวิเคราะห์เพื่อจัดทำร่างต้นแบบการจัดการฐานข้อมูลด้านการคุ้มครองเด็กของประเทศไทย 4) การปรับปรุงหลักสูตรพนักงานเจ้าหน้าที่ในการสงเคราะห์เด็กและคุ้มครองสวัสดิภาพเด็ก 5) ผลการประเมินผลการดำเนินงานคณะกรรมการคุ้มครองเด็กจังหวัด และ 6) การจัดทำแนวปฏิบัติงานร่วมกันและหลักสูตรการปฏิบัติต่อเด็กผู้ต้องหาที่มีอายุก่อนถึงเกณฑ์การรับโทษทางอาญา เป็นต้น
พลตำรวจเอก อดุลย์ กล่าวต่อว่า การประชุมครั้งนี้ มีการพิจารณาร่วมกันในเรื่องสำคัญ ดังนี้ 1) การพิจารณาร่างยุทธศาสตร์คุ้มครองเด็กแห่งชาติ พ.ศ. 2560 – 2564 ซึ่งประกอบด้วย 6 ยุทธศาสตร์ ได้แก่ 1) การเสริมพลังบุคคลในสังคมแวดล้อมเด็กให้มีความสามารถในการปกป้องคุ้มครองเด็ก 2) การเพิ่มพูนขีดความสามารถของผู้ประกอบวิชาชีพ และบูรณาการการทำงานร่วมกันของทีมสหวิชาชีพเพื่อปกป้องคุ้มครองเด็ก 3) การระดมสรรพกำลังและส่งเสริมการมีส่วนร่วมของเครือข่ายจิตอาสาภาคสังคมในการปกป้องคุ้มครองเด็ก 4) การยกระดับมาตรฐานและขีดความสามารถในการจัดบริการที่สอดคล้องต่อสภาพปัญหาและความต้องการต่อเนื่องและครบวงจร 5) การพัฒนาระบบและกลไกการบริหารจัดการเพื่อสนับสนุนการดำเนินงาน การกำกับติดตามและประเมินผล การถ่ายทอดและจัดการองค์ความรู้ และ 6) การสร้างความร่วมมือและกลไกการประสานงานระหว่างประเทศในการปกป้องคุ้มครองเด็ก โดยมีเป้าหมาย คือ “เด็กทุกคนอยู่ดี มีสุข ปลอดภัย ในครอบครัว ชุมชน และสังคมแวดล้อมที่คุ้มครองและดูแล” ซึ่งที่ประชุมเห็นชอบต่อร่างยุทธศาสตร์ดังกล่าว และจะได้นำเสนอคณะรัฐมนตรี พิจารณามอบหมายหน่วยงานที่รับผิดชอบ จัดทำแผนปฏิบัติการของกระทรวงและแผนปฏิบัติการประจำปี และมอบหมายให้กระทรวงการพัฒนาสังคมฯ ติดตามและประเมินผลการขับเคลื่อนยุทธศาสตร์ฯ เป็นระยะ และรายงานคณะรัฐมนตรีทราบต่อไป
พลตำรวจเอก อดุลย์ กล่าวต่อไปว่า 2) การพิจารณาร่างหลักสูตรการอบรมพนักงานเจ้าหน้าที่ในการสงเคราะห์เด็กและคุ้มครองสวัสดิภาพเด็ก ตามพระราชบัญญัติคุ้มครองเด็ก พ.ศ. 2546 ทั้งนี้ ที่ประชุมเห็นชอบร่างหลักสูตรฯ ซึ่งได้ปรับปรุงให้มีความเป็นปัจจุบันและเน้นการเรียนรู้เชิงปฏิบัติมากขึ้น และได้มอบหมายให้กระทรวงการพัฒนาสังคมฯ โดยสถาบันพระประชาบดีร่วมกับ ดย. จัดทำแผนการอบรมและดำเนินการจัดอบรม รวมทั้งประสาน สถ. พัทยา และ กทม. เพื่อหารือเกี่ยวกับการจัดอบรมให้กับบุคลากรผู้ปฏิบัติงานในท้องถิ่นต่อไป และ 3) การพิจารณาร่างแนวทางการคุ้มครองสวัสดิภาพเด็กในพื้นที่อำเภอแม่สอด จังหวัดตาก ซึ่งประกอบด้วย การยกระดับการดำเนินงานของสถานรองรับเด็กเอกชน การคุ้มครองสิทธิของเด็กเคลื่อนย้ายในภาพรวมทุกมิติ และการพัฒนากลไกความร่วมมือกับประเทศต้นทางว่าด้วยการคุ้มครองเด็กเคลื่อนย้าย ทั้งนี้  ที่ประชุมเห็นชอบในหลักการร่างแนวทางดังกล่าว และมอบหมายให้กระทรวงการพัฒนาสังคมฯ  โดย ดย. ร่วมกับคณะกรรมการคุ้มครองเด็กจังหวัด ขับเคลื่อนการดำเนินงานตามแนวทางดังกล่าวในพื้นที่ที่มีสถานการณ์เด็กเคลื่อนย้าย สำหรับในพื้นที่อำเภอแม่สอด จังหวัดตาก จะได้ดำเนินการตามแผนการดำเนินงานที่ได้กำหนดไว้ คือ พัฒนาศักยภาพ กำกับดูแล และติดตามการดำเนินงานของสถานรองรับเด็กเอกชนให้สามารถดำเนินงานได้อย่างมีมาตรฐาน โดยมีการจัดเก็บข้อมูลประวัติเด็กรายบุคคล รวมทั้งใช้กลไกระดับพื้นที่ ได้แก่ “ศูนย์ชุมชนคุ้มครองเด็ก” เพื่อดำเนินงานคุ้มครองเด็กในระดับตำบลและชุมชน รวมทั้งหารือร่วมกับส่วนราชการที่เกี่ยวข้องเพื่อเตรียมการพัฒนาความร่วมมือว่าด้วยการคุ้มครองเด็กเคลื่อนย้ายกับประเทศต้นทาง ทั้งในระดับนโยบาย (ไทย – เมียนมา) และพื้นที่ (ตาก – เมียวดี) ต่อไป

ที่มา : http://www.thaigov.go.th/news/contents/details/3038
