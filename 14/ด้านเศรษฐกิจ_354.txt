รัฐบาลไทย-ข่าวทำเนียบรัฐบาล-พาณิชย์ “ผุดโครงการ Organic Training Program” ปั้นเกษตรอินทรีย์สู่สากล

วันจันทร์ที่ 8 พฤษภาคม 2560
พาณิชย์ “ผุดโครงการ Organic Training Program” ปั้นเกษตรอินทรีย์สู่สากล
นางอภิรดี ตันตราภรณ์ รัฐมนตรีว่าการกระทรวงพาณิชย์เปิดเผยว่า กระทรวงพาณิชย์ได้ดำเนินนโยบายส่งเสริมเกษตรอินทรีย์อย่างต่อเนื่อง เพื่อเป็นการสร้างมูลค่าเพิ่มให้กับสินค้าเกษตรเพิ่มช่องทางการตลาด สร้างเครือข่ายเกษตรอินทรีย์ ยกระดับรายได้
และสร้างความเข้มแข็งแก่เกษตรกรอย่างยั่งยืน มุ่งเน้นให้พาณิชย์จังหวัดผลักดันเกษตรกรผลิตสินค้าอินทรีย์สู่มาตรฐานสากล
ปัจจุบันเกษตรกรที่ผลิตสินค้าเกษตรอินทรีย์ในจังหวัดต่างๆ กว่า 30 จังหวัด ส่วนใหญ่อยู่ในภาคอีสาน ภาคเหนือ และภาคกลาง โดยในปี 2559 ไทยมีมูลค่าการค้าสินค้าเกษตรอินทรีย์ประมาณ 4,000 ล้านบาท เป็นการส่งออกประมาณ 2,400 ล้านบาท (หรือร้อยละ 60) และคาดว่าในปี 2560 นี้ ตลาดสินค้าเกษตรอินทรีย์สามารถเติบโตได้เพิ่มขึ้นร้อยละ 10 เมื่อเทียบกับก่อน สินค้าที่สำคัญได้แก่ ข้าว พืชผัก ผลไม้ เป็นต้น มีเกษตรกรหลายรายได้พัฒนาการผลิตเกษตรอินทรีย์จนได้รับมาตรฐานสากล อาทิ มาตรฐาน IFOAM มาตรฐานของสหภาพยุโรป สหรัฐอเมริกา แต่มีเกษตรกรผู้ผลิตเกษตรอินทรีย์อีกจำนวนมากยังอยู่ในระดับที่ควรได้รับการพัฒนาและสนับสนุนการผลิตสินค้าให้ได้มาตรฐานสากล เพื่อขยายโอกาสและเพิ่มช่องทางการตลาดให้มากขึ้น จำเป็นต้องมีพี่เลี้ยงให้คำปรึกษาด้านการแปรรูป การสร้างตราสินค้า การขอรับมาตรฐานเกษตรอินทรีย์ระดับสากล เชื่อมโยงสู่ตลาดโลก
กระทรวงพาณิชย์จึงได้มีโครงการอบรมฝึกปฏิบัติเชิงลึกในสวนเกษตรอินทรีย์ สำหรับพาณิชย์จังหวัด  ที่มีเกษตรกรในพื้นที่ทำการเกษตรอินทรีย์ ในโครงการ Organic Training Program เพื่อให้พาณิชย์จังหวัดและเจ้าหน้าที่ที่รับผิดชอบด้านส่งเสริมและพัฒนาตลาดสินค้าอินทรีย์มีความรู้และศักยภาพในการสร้างมูลค่าเพิ่มให้กับสินค้าเกษตรอินทรีย์ เพิ่มช่องทางการตลาดการสร้างเครือข่ายเกษตรกรอินทรีย์และผู้ประกอบการ สามารถถ่ายทอดและเป็นพี่เลี้ยงให้กับเกษตรกรที่ทำเกษตรอินทรีย์ในจังหวัดของตน ในด้านการวางแผนการตลาดการบอกเล่าเรื่องราวความเป็นมา (Story) ของสินค้า การออกแบบผลิตภัณฑ์ การขอตรารับรองมาตรฐานสินค้าเกษตรอินทรีย์ระดับสากล การเข้าร่วมงานแสดงสินค้าในระดับนานาชาติ
การอบรมฝึกปฏิบัติเรื่องเกษตรอินทรีย์ครบวงจรในครั้งนี้กำหนดเวลา 3 วัน (ระหว่างวันที่   18-20 พ.ค. 2560) จะเป็นการเรียนรู้ร่วมกันระหว่างเกษตรกรที่ทำเกษตรอินทรีย์กับพาณิชย์จังหวัดและเจ้าหน้าที่โดยมีการฝึกปฏิบัติในฟาร์มเกษตรอินทรีย์ที่มีชื่อเสียงได้รับการรับรองมาตรฐานเกษตรอินทรีย์ระดับสากล (IFOAM Accredited) อาทิ กลุ่มเกษตรกรชาวสวนบ้านหัวอ่าว (สามพรานโมเดล) จังหวัดนครปฐม และไร่ปลูกรัก จังหวัดราชบุรี เป็นต้น เพื่อให้เกิดความเข้าใจในวิถีเกษตรอินทรีย์ รวมทั้งด้านการวางแผนการตลาด ช่องทางการตลาดตลาดดิจิตอล การสร้างเครือข่ายเกษตรกรและผู้ค้าเกษตรอินทรีย์
“พาณิชย์จังหวัดและเจ้าหน้าที่ที่ผ่านการอบรมหลักสูตร Organic Training Program ต้องมีหน้าที่เป็นพี่เลี้ยงให้กับเกษตรกรที่ทำเกษตรอินทรีย์ในจังหวัดของตน ด้านการวางแผนการตลาด การเพิ่มช่องทางการจัดจำหน่าย การบอกเล่าเรื่องราวเกี่ยวกับตัวสินค้า การออกแบบผลิตภัณฑ์ การสร้างเครือข่ายเกษตรกรและผู้ประกอบการเกษตรอินทรีย์อย่างเป็นระบบ ตลอดจนการผลักดันการผลิตเกษตรอินทรีย์ให้ได้มาตรฐานระดับนานาชาติเพื่อเป็นการเพิ่มมูลค่าให้แก่สินค้าและเพิ่มรายได้ให้เกษตรกร” นางอภิรดี กล่าว

ที่มา : http://www.thaigov.go.th/news/contents/details/3586
