รัฐบาลไทย-ข่าวทำเนียบรัฐบาล-กสร.ช่วยลูกจ้างถูกซ้อมคืบ นายจ้างยอมจ่ายค่าจ้างแล้ว

วันเสาร์ที่ 3 กุมภาพันธ์ 2561
กสร.ช่วยลูกจ้างถูกซ้อมคืบ นายจ้างยอมจ่ายค่าจ้างแล้ว
อธิบดีกสร. เผยความคืบหน้าช่วยลูกจ้างเหยื่อนายจ้างทำร้ายร่างกาย อ้างทุจริต ล่าสุดหลังเรียกสอบ นายจ้างยอมจ่ายค่าจ้างค้างจ่ายแล้ว พร้อมเงินช่วยเหลือและค่ารักษาพยาบาล ส่วนค่าชดเชยนัดจ่าย 6 ก.พ.นี้ สำหรับกรณีค้ามนุษย์อยู่ระหว่างพิจารณา
นายอนันต์ชัย อุทัยพัฒนาชีพ อธิบดีกรมสวัสดิการและคุ้มครองแรงงาน (กสร.) เปิดเผยความคืบหน้าการช่วยเหลือ นายสันติ เปรินทร์ ลูกจ้างร้านขายอุปกรณ์กอล์ฟ ย่านสีลมที่ถูกนายจ้างทำร้ายร่างกาย และเลิกจ้างโดยไม่บอกกล่าวล่วงหน้า ไม่จ่ายค่าชดเชย รวมทั้งค้างจ่ายค่าจ้าง และไม่คืนหลักประกันที่เป็นเงินสด ว่า หลังจากที่ กสร. พร้อมด้วยสหวิชาชีพได้เชิญลูกจ้างมาสอบข้อเท็จจริงในเรื่องดังกล่าว จึงได้ประสานไปยังนายจ้างเพื่อให้ชี้แจงข้อเท็จจริงตามที่ลูกจ้างกล่าวหา ทั้งนี้ กสร. ได้พบผู้แทนนายจ้างซึ่งได้ชี้แจงว่า นายสันติ เปรินทร์ เป็นลูกจ้างของบริษัทฯ จริง โดยเริ่มทำงานเมื่อวันที่ 1 มกราคม 2560 - 27 มกราคม 2561 ในตำแหน่ง พนักงานขาย หลังจากเกิดเหตุตามที่เป็นข่าว เมื่อวันที่ 1 ก.พ. ที่ผ่านมา ผู้แทนนายจ้างมอบกระเช้าและเงินช่วยเหลือเบื้องต้นจำนวน 10,000 บาท และพร้อมยินดีช่วยเหลือค่ารักษาพยาบาลทั้งหมด สำหรับเงินค่าจ้างค้างจ่าย ค่าล่วงเวลา ค่าคอมมิชชั่น ได้โอนเงินให้แก่ลูกจ้างผ่านบัญชีธนาคารในวันที่ 1 ก.พ. เรียบร้อยแล้ว
นายอนันต์ชัย กล่าวต่อไปว่า ในส่วนของค่าจ้างแทนการบอกกล่าวล่วงหน้า ค่าชดเชย และหลักประกันที่เป็นเงินสดนั้น บริษัทจะจ่ายให้ลูกจ้างโดยนัดจ่ายที่สำนักงานสวัสดิการและคุ้มครองแรงงานกรุงเทพมหานครพื้นที่ 1 ในวันที่ 6 ก.พ. 2561 ซึ่งกสร. จะตรวจสอบติดตามให้นายจ้างดำเนินการให้ถูกต้องตามกฏหมาย สำหรับกรณีการทำร้ายร่างกายอยู่ระหว่างการพิจารณาของสหวิชาชีพว่าจะเข้าข่ายการค้ามนุษย์หรือไม่ ทั้งนี้ ลูกจ้างได้ไปแจ้งความที่สถานีตำรวจนครบาลบางรักเรียบร้อยแล้ว ซึ่งจะเป็นขั้นตอนของพนักงานสอบสวนที่จะดำเนินการตามกฎหมายต่อไป

ที่มา : http://www.thaigov.go.th/news/contents/details/9817
