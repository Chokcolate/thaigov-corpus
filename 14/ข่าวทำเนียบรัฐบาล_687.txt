รัฐบาลไทย-ข่าวทำเนียบรัฐบาล-นายกรัฐมนตรี พร้อมด้วยคณะรัฐมนตรี ลงพื้นที่รับฟังสภาพปัญหาสถานการณ์น้ำท่วม และภัยแล้งซ้ำซาก ในพื้นที่อำเภอประทาย

วันพุธที่ 23 สิงหาคม 2560
นายกรัฐมนตรี พร้อมด้วยคณะรัฐมนตรี ลงพื้นที่รับฟังสภาพปัญหาสถานการณ์น้ำท่วม และภัยแล้งซ้ำซาก ในพื้นที่อำเภอประทาย
รัฐบาลกำลังขับเคลื่อนปฏิรูปและพัฒนารถไฟฟ้าความเร็วสูงที่จะสอดคล้องกับการพัฒนาโครงสร้างพื้นฐานอื่นๆ ของประเทศ
วันนี้ (21 ส.ค. 60) เวลา 16.00 น. ณ บึงกระโตน อำเภอประทาย จังหวัดนครราชสีมา  พลเอก ประยุทธ์  จันทร์โอชา นายกรัฐมนตรี พร้อมด้วยคณะ ลงพื้นที่รับฟังสภาพปัญหาสถานการณ์น้ำท่วม และภัยแล้งซ้ำซาก  ในพื้นที่อำเภอประทาย   โดยมีอธิบดีกรมชลประทาน  หัวหน้าส่วนราชการ   และเจ้าหน้าที่ที่เกี่ยวข้อง พร้อมด้วยประชาชนจำนวนมากในพื้นที่มารอให้การต้อนรับ
อธิบดีกรมชลประทานได้กล่าวรายงานการแก้ไขปัญหาน้ำท่วมภัยแล้งและการบริหารจัดการน้ำของจังหวัดนครราชสีมาทั้งระบบว่า  อ่างเก็บน้ำบึงกระโตน เป็นแหล่งน้ำสำคัญของชาวอำเภอประทาย จังหวัดนครราชสีมา เป็นอ่างเก็บน้ำขนาดกลาง ก่อสร้างเมื่อปี 2495 ซึ่งตั้งอยู่ในลุ่มน้ำลำสะแทด มีความจุอ่างเก็บน้ำ 10 ล้าน ลบ.ม.   อยู่ในเขตพื้นที่ชลประทานประมาณ 3,000 ไร่ เป็นแหล่งน้ำอุปโภคบริโภคสำคัญให้กับประชาชนในเขตพื้นที่ดังกล่าว  ซึ่งที่ผ่านมาได้ประสบปัญหาการขาดแคลนน้ำมาอย่างต่อเนื่อง จนกระทั่งปี 2557 -2559 รัฐบาลได้ให้ความสำคัญในการแก้ไขปัญหาการขาดแคลนน้ำ และการบริหารจัดการน้ำอย่างเป็นระบบ โดยได้มีการพัฒนาอ่างเก็บน้ำให้เต็มศักยภาพ พร้อมได้น้อมนำศาสตร์พระราชา “แก้มลิง” “ปรัชญาเศรษฐกิจพอเพียง” มาใช้ในการบริหารจัดการน้ำของอ่างเก็บน้ำบึงกระโตน. อีกทั้งกรมชลประทาน ได้ทำการเพิ่มความจุของอ่างจาก 6 ล้านลบ.ม. เป็น 15 ล้านลบ.ม ซึ่งก่อนหน้านี้ได้ดำเนินการก่อสร้างระบบคลองชักน้ำ จากห้วยแอกไปลงบึงกระโตนเสร็จเรียบร้อยแล้ว เมื่อปี 2559 ซึ่งจะช่วยเพิ่มศักยภาพการใช้น้ำ ในพื้นที่อำเภอประทาย ได้เป็นอย่างมาก
โอกาสนี้ นายกรัฐมนตรีได้กล่าวพบปะกับประชาชนที่มารอให้การต้อนรับว่า รู้สึกดีใจที่ได้มาพบปะพี่น้องประชาชนชาวอำเภอประทาย เมื่อเช้าวันนี้ได้มีการหารือแนวทางการดำเนินการแก้ไขปัญหาของประชาชนชาวจังหวัดนครราชสีมา  ซึ่งหลายๆอย่างไม่ได้ทำในวันเดียว ต้องสะสมมาเรื่อยๆ รัฐบาลได้พยายามขับเคลื่อนปัญหาของภาคอีสานคือดินไม่ดี น้ำไม่พอ ฝนแล้ง การอุตสาหกรรมไม่เจริญเติบโตเท่าที่ควร ซึ่งที่ผ่านมาอาจจะได้รับความสนใจน้อย ดังนั้น รัฐบาลมุ่งมั่นหาแนวทางที่จะทำอย่างไรให้ประชาชนมีรายได้สูงขึ้น พร้อมทั้ง ยังมีการจัดระบบการบริหารราชการแผ่นดินรายภาคใหม่ จากเดิม 4 ภาค เพิ่มเป็น 6 ภาค ได้แก่ ภาคตะวันออกที่มีโครงการระเบียงเศรษฐกิจพิเศษภาคตะวันออก หรือ อีอีซี และกลุ่ม 5 จังหวัดชายแดนภาคใต้   ซึ่งต้องแบ่งภาคเพราะต้องมีกฏหมายบางตัวบางฉบับ เพื่อส่งเสริมให้เกิดการลงทุนของกลุ่มอุตสาหกรรมเป้าหมายที่ใช้เทคโนโลยีและนวัตกรรมขั้นสูง  ประกอบด้วย ยานยนต์สมัยใหม่ อิเล็กทรอนิกส์อัจฉริยะ การท่องเที่ยวกลุ่มรายได้ดีและการท่องเที่ยวเชิงสุขภาพ การแปรรูปอาหาร เครื่องจักรอัตโนมัติและหุ่นยนต์ การบิน เคมีชีวภาพและปิโตรเคมีที่เป็นมิตรต่อสิ่งแวดล้อม ดิจิทัล และการแพทย์ครบวงจร  เพื่อนำเงินเหล่านี้มาเติมโครงสร้างพื้นฐานให้กับประเทศ อีกทั้ง รัฐบาลได้ดำเนินการโครงการที่สำคัญต่างๆมากมาย แต่เรื่องของการทุจริตอยู่ที่ประชาชนต้องมาดูและให้ความเป็นธรรมกับเขาด้วย ซึ่งการทุจริตต้องทุจริตด้วยหลักฐาน
ในส่วนของรถไฟฟ้าความเร็วสูงกรุงเทพ -นครราชสีมา นายกรัฐมนตรีกล่าว่า เป็นโครงการที่รัฐบาลมีความจำเป็นต้องทำเพื่อความเชื่อมโยง ทั้งทางถนนและทางรางที่มีทั้งรถไฟฟ้า รถไฟทางคู่ รถไฟความเร็วสูง ซึ่งจะสอดคล้องกับการเชื่อมโยงคมนาคมทั้งในประเทศ และต่างประเทศ เพื่อให้สอดคล้องกับแผนยุทธศาสตร์ชาติ 20 ปี ภายใต้การพัฒนาโครงสร้างพื้นฐานทางรถไฟของประเทศไทยในกรอบยุทธศาสตร์การพัฒนาโครงสร้างพื้นฐานด้านการคมนาคมขนส่งของไทย เพื่อเชื่อมโยงพื้นที่เศรษฐกิจ ยกระดับศักยภาพการแข่งขัน และลดความเหลื่อมล้ำตามยุทธศาสตร์ของประเทศ  นอกจากนี้  ในส่วนของเศรษฐกิจการท่องเที่ยวของอำเภอประทาย ขอให้เน้นการสร้าง Package การท่องเที่ยวเพื่อให้มีความโดดเด่น อาทิ ประทาย+1 +2 +3 เพื่อกระจายรายได้สู่ชุมชนในพื้นที่และพื้นที่ใกล้เคียง  และในตอนท้ายนายกรัฐมนตรีอยากให้ประชาชนรักบ้านเมือง รักชาติ ศาสนา สถาบันพระมหากษัตริย์ ให้มาก โดยต้องสร้างสิ่งเหล่านี้กลับมาด้วยใจของพวกเราทุกคน
.......................................................
กลุ่มยุทธศาสตร์และแผนการประชาสัมพันธ์ สำนักโฆษก

ที่มา : http://www.thaigov.go.th/news/contents/details/6094
