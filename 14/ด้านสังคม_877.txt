รัฐบาลไทย-ข่าวทำเนียบรัฐบาล-พม. พัฒนาศักยภาพเจ้าหน้าที่สร้างมาตรฐานการคุ้มครองคนไร้ที่พึ่งและคนขอทานที่มีอาการทางจิตเวช

วันพฤหัสบดีที่ 16 พฤศจิกายน 2560
พม. พัฒนาศักยภาพเจ้าหน้าที่สร้างมาตรฐานการคุ้มครองคนไร้ที่พึ่งและคนขอทานที่มีอาการทางจิตเวช
พม. พัฒนาศักยภาพเจ้าหน้าที่สร้างมาตรฐานการคุ้มครองคนไร้ที่พึ่งและคนขอทานที่มีอาการทางจิตเวช
วันนี้ (15 พ.ย.60) เวลา 10.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการส่งเสริมองค์ความรู้และทักษะตามกระบวนการให้ความช่วยเหลือผู้ใช้บริการที่ป่วยจิตเวช ซึ่งจัดขึ้นระหว่างวันที่ 15 - 17 พฤศจิกายน 2560 โดยมีผู้เข้าร่วมโครงการฯ ประกอบด้วย เจ้าหน้าที่ผู้ปฏิบัติงานจากศูนย์คุ้มครองคนไร้ที่พึ่งจังหวัด นิคมสร้างตนเองที่มีโครงการบ้านน้อยในนิคม และ บ้านมิตรไมตรี จำนวน 100 คน ณ โรงแรมดิเอมเมอรัลด์ กรุงเทพฯ
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) มีภารกิจสำคัญในการดำเนินงานพัฒนาสังคม จัดบริการสวัสดิการสังคม คุ้มครองและพิทักษ์สิทธิแก่คนไร้ที่พึ่ง ผู้ทำการขอทาน กลุ่มเสี่ยง และผู้ประสบปัญหาทางสังคม เพื่อให้ได้รับบริการที่เหมาะสม ทั้งนี้ จากการเก็บสถิติของนักสังคมสงเคราะห์และนักจิตวิทยาจากผู้ใช้บริการจำนวน 4,547 คน ในสถานสงเคราะห์ คนไร้ที่พึ่ง 11 แห่งทั่วประเทศ พบว่า ผู้ใช้บริการส่วนใหญ่มีอาการทางจิตเวชสูงถึง 2,942 คน คิดเป็นร้อยละ 64.70 ซึ่งการช่วยเหลือผู้ใช้บริการที่ป่วยจิตเวช นั้น จำเป็นต้องมีองค์ความรู้และทักษะเฉพาะด้านมากกว่าผู้ป่วยปกติ โดยต้องเข้าใจถึงธรรมชาติ รู้จักการสร้างสัมพันธภาพ เฝ้าระวังและสังเกตพฤติกรรมของผู้ป่วย ตลอดจนสามารถวางแผนให้การช่วยเหลือ และรับมือกับความเสี่ยงที่อาจจะเกิดขึ้นได้
พลตำรวจเอก อดุลย์ กล่าวต่อไปว่า กระทรวง พม. ได้ตระหนักถึงความสำคัญของกระบวนการช่วยเหลือผู้ใช้บริการที่มีอาการทางจิตเวชและความปลอดภัยของเจ้าหน้าที่ผู้ปฏิบัติงาน จึงกำหนดจัดโครงการส่งเสริมองค์ความรู้ และทักษะตามกระบวนการให้ความช่วยเหลือผู้ใช้บริการที่ป่วยจิตเวช แก่เจ้าหน้าที่ผู้ปฏิบัติงาน โดยจะได้รับความรู้เกี่ยวกับกฎหมายที่เกี่ยวข้องกับสิทธิและสวัสดิการของคนไร้ที่พึ่งและคนขอทานตามพระราชบัญญัติสุขภาพจิต พ.ศ.2551 และความรู้เรื่องโรคจิตเวชและการประเมินคัดกรองผู้ป่วย นอกจากนี้ ยังได้เรียนรู้เกี่ยวกับเทคนิคที่สำคัญต่างๆ เช่น เทคนิคการเจรจา การให้คำปรึกษา และการส่งต่อในเครือข่ายระบบสาธารณสุข โดยเฉพาะหัวใจหลักของ การทำงาน คือ การนำแนวคิดชุมชนบำบัดมาฟื้นฟูและช่วยเหลือคนไร้ที่พึ่งและคนขอทาน เพื่อให้สามารถใช้ชีวิตร่วมกับครอบครัวและชุมชนอย่างปกติสุข โดยไม่ต้องเข้ารับบริการระยะยาวในสถานคุ้มครองคนไร้ที่พึ่ง
"ทั้งนี้ กระทรวง พม. มีความมุ่งมั่นในการพัฒนาคุณภาพชีวิตคนไร้ที่พึ่งและคนขอทาน เพื่อให้ได้รับการคุ้มครองและช่วยเหลืออย่างมืออาชีพ จนสามารถดูแลตนเองได้ และใช้ชีวิตร่วมกับผู้อื่นในสังคมได้อย่างปกติสุข ด้วยการใช้กลไกประชารัฐ ในการขับเคลื่อนการดำเนินภารกิจไปสู่ความสำเร็จ เพื่อลดความเหลื่อมล้ำ สร้างความเป็นธรรม นำพาประเทศไปสู่ความมั่นคง มั่งคั่ง และยั่งยืน ทั้งนี้ หากพบเห็นคนไร้ที่พึ่งและคนขอทาน หรือผู้ประสบปัญหาทางสังคมสามารถแจ้ง ศูนย์ช่วยเหลือสังคม สายด่วน 1300 ตลอด 24 ชั่วโมง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/8107
