รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือ 3 พี่น้อง อาศัยอยู่กันตามลำพังนานกว่า 2 ปี เนื่องจากพ่อแม่ถูกจำคุก ที่ จ.สิงห์บุรี

วันพุธที่ 24 พฤษภาคม 2560
รมว.พม. กำชับ จนท. เร่งช่วยเหลือ 3 พี่น้อง อาศัยอยู่กันตามลำพังนานกว่า 2 ปี เนื่องจากพ่อแม่ถูกจำคุก ที่ จ.สิงห์บุรี
รมว.พม. กำชับ จนท. เร่งช่วยเหลือ 3 พี่น้อง อาศัยอยู่กันตามลำพังนานกว่า 2 ปี เนื่องจากพ่อแม่ถูกจำคุก ที่ จ.สิงห์บุรี
วันนี้ (24 พ.ค. 60) เวลา 08.30 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธาน การประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.)ครั้งที่ 635/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม
พลตำรวจเอก อดุลย์ กล่าวว่า จากกรณีพบ 3 พี่น้อง ชาย-หญิง วัย 14 ปี 12 ปี และ 5 ขวบ อาศัยอยู่กันตามลำพังมานานกว่า 2 ปี เนื่องจากพ่อและแม่ถูกดำเนินคดีคุมขังในเรือนจำ ในข้อหาจี้ชิงทรัพย์ ทำให้เด็กทั้ง 3 คน ต้องใช้ชีวิตอยู่กันอย่างยากลำบาก อาศัยกินบะหมี่กึ่งสำเร็จประทังชีวิต อีกทั้ง ต้องขาดเรียนบ่อยครั้ง เนื่องจากต้องอยู่ดูแลน้องคนเล็กที่ไม่สบายบ่อยๆ ครอบครัวมีฐานะยากจน ที่อำเภอเมือง จังหวัดสิงห์บุรี นั้น ตนได้กำชับให้พัฒนาสังคมและความมั่นคงของมนุษย์จังหวัดสิงห์บุรี (พมจ.สิงห์บุรี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือตามภารกิจด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็น อุปกรณ์การศึกษา อีกทั้ง ประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลด้านการส่งเสริมสวัสดิการสังคมที่เหมาะสม เพื่อพัฒนาคุณภาพชีวิตที่ดีในระยะยาว โดยเฉพาะเรื่องการศึกษาของเด็กทั้ง 3 คน อย่างต่อเนื่อง รวมทั้งการติดตาม หาญาติเพื่อมารับเด็กไปดูแลต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงวัย 3 ขวบ ป่วยหลายโรครุมเร้า ทั้งกล้ามเนื้อ อ่อนแรง น้ำและหินปูนในสมองผิดปกติ เพดานช่องปากสูงไม่สามารถพูดได้ มีอาการชักเกร็ง และไม่สามารถช่วยเหลือตัวเองได้ อาศัยอยู่กับแม่วัย 36 ปี ที่ไม่ได้ประกอบอาชีพ เนื่องจากต้องอยู่ดูแลลูกสาวอย่างใกล้ชิด มีเพียงสามีที่ต้องทำงานหาเลี้ยงครอบครัวเพียงคนเดียว มีรายได้เพียงวันละ 200 บาท อีกทั้ง ต้องรับภาระเลี้ยงดูพ่อแก่ชราวัย 86 ปี ที่เป็นผู้ป่วยติดเตียง แม่แก่ชราวัย 83 ปี ที่ป่วยเป็นโรคเบาหวาน ความดัน และหืดหอบ ครอบครัวมีฐานะยากจน ที่อำเภอกาญจนดิษฐ์ จังหวัดสุราษฎร์ธานี นั้น ตนได้กำชับให้พัฒนาสังคมและความมั่นคงของมนุษย์จังหวัดสุราษฎร์ธานี (พมจ.สุราษฎร์ธานี) และหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เยี่ยมบ้าน เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวงการพัฒนาสังคมฯ และมอบสิ่งของเครื่องใช้ที่จำเป็น พร้อมประสานความร่วมมือกับหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยอย่างต่อเนื่อง อีกทั้ง ให้คำแนะนำปรึกษาในเรื่องการส่งเสริมอาชีพแก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/3988
