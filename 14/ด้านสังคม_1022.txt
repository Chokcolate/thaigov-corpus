รัฐบาลไทย-ข่าวทำเนียบรัฐบาล-รองนายก พลเอก ฉัตรชัย ลงพื้นที่ รพร.ตะพานหินพร้อมมอบนโยบายสร้างสุขภาพ

วันศุกร์ที่ 22 ธันวาคม 2560
รองนายก พลเอก ฉัตรชัย ลงพื้นที่ รพร.ตะพานหินพร้อมมอบนโยบายสร้างสุขภาพ
รองนายก พลเอก ฉัตรชัย ลงพื้นที่ตรวจเยี่ยมโรงพยาบาลสมเด็จพระยุพราชตะพานหิน พร้อมมอบนโยบายทำงาน ให้เป็นที่พึ่งของประชาชน เป็นต้นแบบโรงพยาบาลแห่งความสุข มีคุณภาพ คู่คุณธรรม และปรับบทบาท อสม. 4.0 ให้มีทักษะการใช้เทคโนโลยี ช่วยสร้างสุขภาพประชาชน
รองนายก พลเอก ฉัตรชัย ลงพื้นที่ตรวจเยี่ยมโรงพยาบาลสมเด็จพระยุพราชตะพานหิน พร้อมมอบนโยบายทำงาน ให้เป็นที่พึ่งของประชาชน เป็นต้นแบบโรงพยาบาลแห่งความสุข มีคุณภาพ คู่คุณธรรม และปรับบทบาท อสม. 4.0 ให้มีทักษะการใช้เทคโนโลยี ช่วยสร้างสุขภาพประชาชน
วันนี้ (22 ธันวาคม 2560) พลเอก ฉัตรชัย สาริกัลยะ รองนายกรัฐมนตรี ให้สัมภาษณ์ภายหลังการตรวจเยี่ยมพื้นที่ ครม.สัญจร ที่โรงพยาบาลสมเด็จพระยุพราชตะพานหิน อำเภอตะพานหิน จังหวัดพิจิตร ว่า การตรวจเยี่ยมพื้นที่ในครั้งนี้ เพื่อเห็นสภาพการทำงานที่แท้จริง รวมทั้งเป็นขวัญกำลังใจให้กับผู้บริหาร ผู้ปฏิบัติงานของกระทรวงสาธารณสุขทุกระดับ ตลอดจนอาสาสมัครสาธารณสุขประจำหมู่บ้าน (อสม.) พร้อมมอบนโยบายขับเคลื่อนการดำเนินงานด้านสาธารณสุข ในเรื่องการพัฒนาโรงพยาบาลสมเด็จพระยุพราช ให้เป็นที่พึ่งของประชาชน เป็นต้นแบบโรงพยาบาลแห่งความสุข มีคุณภาพ คู่คุณธรรม ตามแผนยุทธศาสตร์การพัฒนาโรงพยาบาลสมเด็จพระยุพราชในทศวรรษที่ 5 (พ.ศ.2560 - 2569) ด้วย 4 ยุทธศาสตร์ คือ 1.ยุทธศาสตร์ชุมชนสุขภาวะ แก้ไขปัญหาของพื้นที่ โดยขับเคลื่อนผ่านคณะกรรมการพัฒนาคุณภาพชีวิตระดับอำเภอ (พชอ.) ที่มีการทำงานร่วมกับทุกหน่วยงานในพื้นที่มีนายอำเภอเป็นประธานคณะกรรมการฯ
2.ยุทธศาสตร์ผู้รับบริการมีความสุข เน้นการดูแลสุขภาพสอดคล้องกับปัญหาของแต่ละพื้นที่ โดยพัฒนาคุณภาพคลินิกหมอครอบครัว (PCC)  และรพ.สต. บริการแบบใกล้บ้าน ใกล้ใจ เหมือนมีเพื่อนเป็นหมอครอบครัว เกิดความสัมพันธ์ที่ดีระหว่างทีมหมอครอบครัว สหวิชาชีพกับชุมชน 3.ยุทธศาสตร์ บุคลากรมีความสุข มีความปลอดภัย มั่นคงในการทำงาน มีความสามัคคี โดยนำค่านิยมหลัก ขององค์กรสาธารณสุข : MOPH เป็นแนวทางการทำงาน และ4.ยุทธศาสตร์โรงพยาบาลแห่งความสุข สะอาด สวยงาม คู่คุณธรรม
พลเอกฉัตรชัยกล่าวต่อว่า ระบบสาธารณสุขในปัจจุบันต้องทำงานเชิงรุกและสร้างการรับรู้ด้านสุขภาพให้ประชาชน เพื่อรับมือกับการเปลี่ยนแปลงและความท้าทายที่จะเกิดขึ้นในอนาคต เช่น สังคมผู้สูงอายุ บริบทของสังคม  เศรษฐกิจ  สิ่งแวดล้อม  การสื่อสาร  เทคโนโลยีสารสนเทศ  เปลี่ยนแปลงอย่างรวดเร็ว  ที่ส่งผลให้เกิดโรคไม่ติดต่อ  เช่น ความดันโลหิตสูง เบาหวาน หัวใจ มากขึ้น รวมถึงโรคติดต่ออุบัติใหม่อุบัติซ้ำ  เช่น วัณโรค โรคซาร์ส เป็นต้น รวมทั้งการบาดเจ็บจากการจราจรที่มีแนวโน้มสูงขึ้น การโฆษณาเกินจริงของยาและเวชภัณฑ์ต่างๆ ทางสื่อออนไลน์ จึงต้องปรับบทบาทของ อสม. 4.0 ที่เป็นส่วนหนึ่งของการดูแลสุขภาพที่ใกล้ชิดประชาชน ให้เป็นผู้นำการสร้างสุขภาพที่ดี มีทักษะการใช้เทคโนโลยีมาประยุกต์ใช้ในการดูแลสุขภาพประชาชนให้มีความรอบรู้ด้านสุขภาพ รู้เท่าทันสื่อ มีคุณภาพชีวิตที่ดีขึ้น สอดคล้องกับเป้าหมายของการพัฒนาที่ยั่งยืน
***********************************  22 ธันวาคม 2560

ที่มา : http://www.thaigov.go.th/news/contents/details/8940
