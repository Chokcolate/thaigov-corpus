รัฐบาลไทย-ข่าวทำเนียบรัฐบาล-“รมว.ยุติธรรม” เดินหน้านำปรัชญาเศรษฐกิจพอเพียงมาปรับใช้ในการพัฒนาพฤตินิสัยผู้ต้องขัง พัฒนาเรือนจำฯ ให้เป็นศูนย์การเรียนรู้ตามแนวปรัชญาเศรษฐกิจพอเพียง

วันศุกร์ที่ 22 กันยายน 2560
“รมว.ยุติธรรม” เดินหน้านำปรัชญาเศรษฐกิจพอเพียงมาปรับใช้ในการพัฒนาพฤตินิสัยผู้ต้องขัง พัฒนาเรือนจำฯ ให้เป็นศูนย์การเรียนรู้ตามแนวปรัชญาเศรษฐกิจพอเพียง
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม เป็นประธานการประชุมการปรับภูมิทัศน์ของเรือนจำชั่วคราวเขาระกำ จังหวัดตราด และทัณฑสถานเกษตรอุตสาหกรรมเขาพริก จังหวัดนครราชสีมา
เมื่อวันศุกร์ที่ ๒๒ กันยายน ๒๕๖๐ เวลา ๑๒.๓๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการฉลิมพระเกียรติฯ
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
เป็นประธานการประชุมการปรับภูมิทัศน์ของเรือนจำชั่วคราวเขาระกำ จังหวัดตราด
และทัณฑสถานเกษตรอุตสาหกรรมเขาพริก จังหวัดนครราชสีมา
เพื่อกำหนดแนวทางการดำเนินงานพัฒนาพื้นที่ของเรือนจำให้สามารถเป็นศูนย์การเรียนรู้ที่ยั่งยืน
ตามพระดำริพระเจ้าหลานเธอ พระองค์เจ้าพัชรกิติยาภา ในการน้อมนำปรัชญาเศรษฐกิจพอเพียงมาปรับใช้ในเรือนจำ
ตลอดจนเป็นการพัฒนาพฤตินิสัย สร้างทักษะและองค์ความรู้ด้านเกษตรกรรมให้แก่ผู้ต้องขัง
เพื่อสามารถนำไปใช้ประกอบอาชีพเลี้ยงดูตนเองและครอบครัวภายหลังพ้นโทษและกลับคืนสู่สังคมได้อย่างมีความสุข
โอกาสนี้ รัฐมนตรีว่าการกระทรวงยุติธรรม กล่าวว่า หลักการดำเนินงานปรับปรุงพื้นที่ของเรือนจำ
จะเน้นการน้อมนำหลักปรัชญาเศรษฐกิจพอเพียงมาปรับใช้ในการพัฒนาพฤตินิสัยของกรมราชทัณฑ์เป็นหลัก
รวมทั้งนำพระดำริในพระเจ้าหลานเธอ พระองค์เจ้าพัชรกิติยาภา ที่ได้ประทานให้กับกระทรวงยุติธรรม
ในการดูแลผู้ต้องขังภายหลังพ้นโทษให้กลับตนเป็นคนดี
โดยมอบหมายให้กระทรวงยุติธรรม โดยกรมราชทัณฑ์
และสำนักงานกิจการในพระดำริพระเจ้าหลานเธอ พระองค์เจ้าพัชรกิติยาภา
ร่วมกันหารือเพื่อพิจารณากำหนดกรอบระยะเวลา งบประมาณ และแผนการดำเนินงานให้รอบด้าน
รวมทั้งต้องมีหลักคิด วิธีการ และกรอบการปฏิบัติงาน
โดยมีเป้าหมายเดียวกันเพื่อพัฒนาและสร้างอาชีพให้แก่ผู้ต้องขังได้รับประโยชน์อย่างเต็มที่
ผ่านการสร้างความร่วมมือจากบริษัท เครือเจริญโภคภัณฑ์ จำกัด
ที่จะเข้ามาช่วยพัฒนาองค์ความรู้ในการเลี้ยงสัตว์ และการเพาะปลูกในรูปแบบที่ทันสมัย
ให้สามารถใช้ทรัพยากรที่มีอย่างคุ้มค่านำมาประยุกต์กับเทคโนโลยีสมัยใหม่
เพื่อทำให้การสร้างอาชีพและสร้างโอกาสให้ผู้ต้องขังมีคุณภาพชีวิตที่ดีเกิดขึ้นอย่างเป็นรูปธรรม
ควบคู่ไปกับการพัฒนาและยกระดับเรือนจำให้เป็นศูนย์การเรียนรู้ด้านเกษตรกรรมที่ยั่งยืนในอนาคตต่อไป

ที่มา : http://www.thaigov.go.th/news/contents/details/6900
