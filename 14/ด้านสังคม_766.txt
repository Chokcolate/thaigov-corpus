รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวหญิงวัย 31 ปี ต้องรับภาระเพียงลำพังเลี้ยงดูลูก 3 คน เนื่องจากสามีทอดทิ้งหนีไป ครอบครัวมีฐานะยากจน ที่ จ.สุรินทร์

วันจันทร์ที่ 16 ตุลาคม 2560
รมว.พม. กำชับ จนท. เร่งช่วยเหลือครอบครัวหญิงวัย 31 ปี ต้องรับภาระเพียงลำพังเลี้ยงดูลูก 3 คน เนื่องจากสามีทอดทิ้งหนีไป ครอบครัวมีฐานะยากจน ที่ จ.สุรินทร์
รมว.พม. กำชับ จนท. เร่งช่วยเหลือครอบครัวหญิงวัย 31 ปี ต้องรับภาระเพียงลำพังเลี้ยงดูลูก 3 คน เนื่องจากสามีทอดทิ้งหนีไป ครอบครัวมีฐานะยากจน ที่ จ.สุรินทร์ พร้อมชื่นชมเด็กหญิงสู้ชีวิตวัย 11 ปี รับจ้างทำงานหารายได้เพื่อช่วยเหลือครอบครัว ที่ จ.กาฬสินธุ์
วันนี้ (16 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 734/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุม ณ ห้องประชุม ชั้น 8 กระทรวง พม. สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงวัย 31 ปี ต้องรับภาระเพียงลำพังในการดูแลลูกทั้ง 3 คน ซึ่งสามีทอดทิ้งไปมีภรรยาใหม่ โดยหญิงดังกล่าวประกอบอาชีพรับจ้างทั่วไปเพื่อหารายได้เลี้ยงดูครอบครัว บางวันต้องอดข้าว เนื่องจากไม่มีงานทำ ทั้ง 4 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ครอบครัวมีฐานะยากจน ที่อำเภอ โนนนารายณ์ จังหวัดสุรินทร์ นั้น ตนได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมหน่วยงานที่เกี่ยวข้องในพื้นที่เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก สตรี และครอบครัวของกระทรวง พม. พร้อมมอบสิ่งของเครื่องใช้ ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็ก ทั้ง 3 คนอย่างต่อเนื่องในระยะยาว การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ รวมทั้งการให้คำปรึกษาแนะนำแก่ครอบครัวในเรื่องสวัสดิการทางสังคม เพื่อขอรับสิทธิตามกฎหมายตามความเหมาะสม และการส่งเสริมการประกอบอาชีพให้แก่หญิงคนดังกล่าว เพื่อสร้างรายได้ที่เพียงพอและมั่นคงสามารถเลี้ยงดูครอบครัวได้ในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีเด็กหญิงสู้ชีวิตวัย 11 ปี นักเรียนชั้น ป.5 โรงเรียนแห่งหนึ่ง ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุด ทำงานรับจ้างช่วยงานที่ร้านขายอาหาร ส่วนช่วงเช้ามืดจะออกไปช่วยทำงานที่สวนยาง เพื่อหารายได้จุนเจือครอบครัว และส่งเสียตัวเองเรียนหนังสือ โดยเด็กหญิงอาศัยอยู่กับผู้เป็นพ่อ พี่ชาย และย่า ด้านผู้เป็นแม่เสียชีวิตไปตั้งแต่เด็กหญิงอายุได้ 6 ขวบ ที่อำเภอ กุฉินารายณ์ จังหวัดกาฬสินธุ์ นั้น ตนขอชื่นชมเด็กหญิงคนดังกล่าว ที่มีความขยันหมั่นเพียร มีความกตัญญู มุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดกาฬสินธุ์ (พมจ.กาฬสินธุ์) พร้อมหน่วยงานที่เกี่ยวข้อง ในพื้นที่เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือ ในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กหญิงอย่างต่อเนื่องในระยะยาว รวมทั้ง การให้คำปรึกษาแนะนำแก่ครอบครัวในเรื่องสวัสดิการทางสังคม เพื่อขอรับสิทธิตามกฎหมายตามความเหมาะสม และการส่งเสริมการประกอบอาชีพให้แก่ครอบครัวดังกล่าว เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/7431
