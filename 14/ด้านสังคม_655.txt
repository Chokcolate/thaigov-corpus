รัฐบาลไทย-ข่าวทำเนียบรัฐบาล-ปลัดพม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.นครราชสีมา อุตรดิตถ์ และชุมพร

วันศุกร์ที่ 15 กันยายน 2560
ปลัดพม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.นครราชสีมา อุตรดิตถ์ และชุมพร
ปลัดพม. กำชับ จนท. เร่งช่วยเหลือครอบครัวผู้ด้อยโอกาสและประสบปัญหาทางสังคม ที่ จ.นครราชสีมา อุตรดิตถ์ และชุมพร
วันนี้ (14 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 713/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายไมตรี กล่าวว่า จากกรณีหญิงวัย 56 ปี ต้องรับภาระเพียงลำพังดูแลพ่อแก่ชราวัย 87 ปี ลูกสาววัย 30 ปี ที่พิการตาบอดทั้ง 2 ข้าง และหลานชายวัย 14 ปี ซึ่งทั้ง 4 ชีวิต อาศัยอยู่ในเพิงพักสังกะสีสภาพเก่า ทรุดโทรม ครอบครัวมีฐานะยากจน ที่อำเภอพระทองคำ จังหวัดนครราชสีมา และกรณีหญิงชราวัย 63 ปี ต้องรับภาระเพียงลำพังเลี้ยงดูหลานชายวัย 12 ปี ที่ป่วยพิการทางสมองตั้งแต่กำเนิด แขนขาลีบ ร่างกายผอมซูบ ไม่สามารถช่วยเหลือตัวเองได้ อาศัยทำงานจักสานภาชนะด้วยไม้ไผ่ หารายได้จุนเจือครอบครัว ที่อำเภอพิชัย จังหวัดอุตรดิตถ์ อีกกรณีหญิงชรา วัย 72 ปี อาศัยเพียงลำพังในเพิงไม้ไผ่ สภาพเก่าทรุดโทรมใกล้ผุพัง อาศัยเก็บของเก่าขายหารายได้ประทังชีวิต ที่จังหวัดชุมพร นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 3 จังหวัด ได้แก่ พมจ.นครราชสีมา พมจ.อุตรดิตถ์ และ พมจ.ชุมพร พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านผู้สูงอายุ เด็ก และ คนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของผู้ที่ป่วยอย่างใกล้ การศึกษาของเด็กชาย วัย 14 ปี ในระยะยาว การปรับปรุงสภาพที่อยู่อาศัยให้อยู่ในสภาพที่เหมาะสม ถูกสุขลักษณะ และมั่นคงเหมาะสม นอกจากนี้ ให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม และให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/6707
