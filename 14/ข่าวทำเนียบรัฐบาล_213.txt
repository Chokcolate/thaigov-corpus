รัฐบาลไทย-ข่าวทำเนียบรัฐบาล-สมาชิกสภาผู้แทนราษฎรสหรัฐฯ เข้าเยี่ยมคารวะนายกรัฐมนตรี

วันพุธที่ 17 พฤษภาคม 2560
สมาชิกสภาผู้แทนราษฎรสหรัฐฯ เข้าเยี่ยมคารวะนายกรัฐมนตรี
สมาชิกสภาผู้แทนราษฎรสหรัฐฯ เข้าเยี่ยมคารวะนายกรัฐมนตรี
วันนี้ (12 พฤษภาคม 2560) เวลา 19.00 น. นายกลิน ที เดวีส์ เอกอัครราชทูตสหรัฐอเมริกาประจำประเทศไทย นำนาย William L. Johnson สมาชิกสภาผู้แทนราษฎร พรรครีพับลิกัน รัฐโอไฮโอ เข้าเยี่ยมคารวะพลเอก ประยุทธ์ จันทร์โอชา นายกรัฐมนตรี ในโอกาสเยือนไทยระหว่างวันที่ 12 – 13 พฤษภาคม 2560 เพื่อรับทราบถึงนโยบายการค้าและการลงทุน ทั้งนี้ พลโทวีรชน สุคนธปฏิภาค รองโฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวชื่นชมความสัมพันธ์ไทย – สหรัฐอเมริกา ที่ยึดมั่นความเป็นพันธมิตรมายาวนาน 184 ปี  และจากการสนทนาทางโทรศัพท์กับประธานาธิบดีทรัมป์ ที่ผ่านมาเมื่อเร็วๆ นี้ ก็เป็นไปอย่างมิตรไมตรี โดยได้มีการหารือถึงความร่วมมือระหว่างไทย-สหรัฐ ฯ ในมิติต่างๆ ซึ่งที่ผ่านมาได้มีโอกาสพบปะกับภาคเอกชนจากสภาธุรกิจธุรกิจไทย-สหรัฐ ฯ รวมทั้งผู้แทนจากภาครัฐสภา หน่วยงานภาครัฐต่างๆ อาทิ  ผู้บัญชาการกองกำลังสหรัฐอเมริกาภาคพื้นเอเชียแปซิฟิก  สะท้อนให้เห็นว่า มิตรภาพและความร่วมมือ ระหว่างไทยและสหรัฐ ฯ จะยืนยาวและยั่นยืน  สำหรับการพัฒนาการเมืองไทยนั้นขอให้มั่นใจว่า รัฐบาล ยึดมั่นเดินตาม  Roadmap เพือมุ่งสู่ประชาธิปไตยอย่างเต็มรูปแบบและยั่งยืน
สำหรับความร่วมมือด้านการค้าการลงทุนระหว่างไทยกับสหรัฐอเมริกานั้น  นายกรัฐมนตรีย้ำว่า  ไทยให้ความสำคัญกับการดูแลนักธุรกิจสหรัฐอเมริกาซึ่งมีอยู่จำนวนมากในประเทศไทยมาโดยตลอด ความสัมพันธ์ระหว่างสมาคมธุรกิจไทย-สหรัฐอเมริกาเป็นไปด้วยดี  ปัจจุบัน มีบริษัทไทยหลายบริษัทเข้าไปลงทุนอยู่ในสหรัฐอเมริกา ได้สร้างงานและรายได้ให้ชาวอเมริกันจำนวนมาก อาทิ  บริษัท ปตท. ของไทยมีแผนเข้าไปลงทุนในอุตสาหกรรมปิโตรเคมีที่รัฐโอไฮโอ โดยอยู่ระหว่างศึกษาโอกาสการลงทุนสร้างศูนย์อุตสาหกรรมปิโตรเคมี (petrochemical complex) ขนาดใหญ่ด้วยเงินลงทุนกว่า 6,000 ล้านเหรียญสหรัฐอเมริกา หวังว่า นาย Johnson ในนามของสมาชิกสภาผู้แทนราษฎร จะช่วยดูแลคนไทยและบริษัทไทยที่เข้าไปในลงทุนในพื้นที่ดูแลเป็นอย่างดี เนื่องจากการค้าการลงทุนที่เกิดขึ้นจะเป็นประโยชน์แก่ทุกฝ่ายรวมถึงชุมชนอเมริกันในพื้นที่ด้วย
โอกาสนี้  นาย Johnson สมาชิกสภาผู้แทนราษฎร พรรครีพับลิกัน รัฐโอไฮโอ  ได้กล่าวแสดงความประทับใจในการเดินทางมาเยือนไทยเป็นครั้งแรก และมั่นใจว่าประชาชนสหรัฐอเมริกันและพลเมืองโอไฮโอต่าง ชื่นชมความสัมพันธ์ 184 ปี ระหว่างไทยและสหรัฐ ฯ ทั้งนี้ สหรัฐ ฯ พร้อมที่จะให้การดูแลนักลงทุนไทยในสหรัฐ ฯ รวมทั้งการลงทุนของไทยในรัฐโอไฮโอ เช่นเดียวกัน เพราะเชื่อว่า ความแข็งแกร่งทางเศรษฐกิจของไทยจะส่วนอย่างสำคัญในการสร้างความมั่นคงในภูมิภาคด้วย

ที่มา : http://www.thaigov.go.th/news/contents/details/3696
