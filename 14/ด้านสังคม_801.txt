รัฐบาลไทย-ข่าวทำเนียบรัฐบาล-สธ.ติดตามดูแลประชาชนที่ประสบอุทกภัยอย่างต่อเนื่อง

วันเสาร์ที่ 28 ตุลาคม 2560
สธ.ติดตามดูแลประชาชนที่ประสบอุทกภัยอย่างต่อเนื่อง
กระทรวงสาธารณสุขให้การดูแลผู้ประสบอุทกภัยอย่างต่อเนื่องและเฝ้าระวังโรคระบาดที่อาจมากับน้ำท่วม ขอให้ประชาชนดูแลรักษาสุขภาพในช่วงอากาศเปลี่ยนแปลง
นายแพทย์โอภาส  การย์กวินพงศ์ รองปลัดกระทรวงสาธารณสุขในฐานะโฆษก กระทรวงสาธารณสุข ให้สัมภาษณ์ว่า นายแพทย์เจษฎา โชคดำรงสุข ปลัดกระทรวงสาธารณสุข ได้สั่งการให้นายแพทย์สาธารณสุขจังหวัดดูแลประชาชนในพื้นที่ประสบภัยน้ำท่วมอย่างต่อเนื่อง ตั้งแต่วันที่ 5 กรกฎาคม  2560 ถึงวันที่ 27 ตุลาคม 2560 มีทีมแพทย์จำนวน 102 ทีม ให้การช่วยเหลือผู้ประสบภัย และมีประชาชนเข้ารับบริการ รวม 8,906 ราย แบ่งเป็นการตรวจรักษา 4,317 ราย ให้บริการสุขศึกษา 3,744 ราย และ เยี่ยมบ้าน 831 ราย
กระทรวงสาธารณสุขยังมีความเป็นห่วงประชาชนที่เป็นโรคเรื้อรังประจำตัวและต้องกินยาต่อเนื่อง เช่นเบาหวาน ความดันโลหิตสูง โรคลมชัก หากมีปัญหายาใกล้หมด หรือยาสูญหาย หรือไม่สามารถเดินทางไปพบแพทย์ตามนัดได้ ขอให้แจ้งรับยาที่หน่วยแพทย์เคลื่อนที่ หรือแจ้งที่ อสม.หรือที่โรงพยาบาลส่งเสริมสุขภาพตำบลที่อยู่ใกล้บ้าน  และขอให้ติดตามประเมินสถานการณ์อย่างใกล้ชิด และดำเนินการเชิงรุกดูแลประชาชน โดยให้ อสม.ร่วมกับเจ้าหน้าที่ท้องถิ่น ค้นหากลุ่มที่ต้องให้การดูแลเป็นพิเศษ 5 กลุ่มได้แก่ หญิงตั้งครรภ์ ผู้สูงอายุ ผู้พิการ ผู้ป่วยโรคเรื้อรัง และผู้ป่วยจิตเวช เพื่อให้ความช่วยเหลือได้อย่างปลอดภัยอย่างทันท่วงที
นายแพทย์โอภาส กล่าวเพิ่มเติมว่า การป้องกันโรคที่มากับน้ำท่วม ขอความร่วมมือประชาชนอย่าทิ้งขยะ ทิ้งเศษอาหาร รวมทั้งถ่ายอุจจาระลงในน้ำเพราะจะทำให้น้ำสกปรก เป็นแหล่งแพร่กระจายเชื้อโรค  และภายหลังจากเดินลุยน้ำขอให้รีบล้างเท้า อาบน้ำให้สะอาดทุกครั้ง   สวมเสื้อผ้าให้ร่างกายอบอุ่นอยู่เสมอ รับประทานอาหารปรุงสุกใหม่ ดื่มน้ำสะอาดบรรจุขวดหรือน้ำที่ต้มสุกแล้ว ใช้ช้อนกลาง ล้างมือให้สะอาดก่อนรับประทานอาหารและหลังขับถ่าย  และดูแลบ้านเรือนให้สะอาด เป็นระเบียบเรียบร้อย เพื่อป้องกันสัตว์มีพิษ เช่น ตะขาบ งู เข้าไปอาศัย หากเจ็บป่วยฉุกเฉินสามารถโทรแจ้งขอความช่วยเหลือหากเจ็บป่วยฉุกเฉินได้ที่หมายเลข 1669   ตลอด 24 ชั่วโมง

ที่มา : http://www.thaigov.go.th/news/contents/details/7641
