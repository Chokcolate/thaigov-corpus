รัฐบาลไทย-ข่าวทำเนียบรัฐบาล-‘จรินทร์’ปลัดแรงงาน เผย ซื่อสัตย์สุจริตตั้งใจทำงาน  ย้ำ คนไทยต้องมีงานทำอย่างมีศักดิ์ศรี

วันจันทร์ที่ 2 ตุลาคม 2560
‘จรินทร์’ปลัดแรงงาน เผย ซื่อสัตย์สุจริตตั้งใจทำงาน  ย้ำ คนไทยต้องมีงานทำอย่างมีศักดิ์ศรี
‘ปลัดแรงงาน’ ต้อนรับผู้บริหาร ขรก. และ จนท. ก.แรงงาน ที่เข้าพบแสดงความยินดี เผย มุ่งมั่นตั้งใจทำงานด้วยความซื่อสัตย์สุจริต ย้ำ คนไทยทุกคนต้องมีงานทำอย่างมีศักดิ์ศรี กำกับดูแลต่างด้าว
อย่างมีระบบ
‘ปลัดแรงงาน’ ต้อนรับผู้บริหาร ขรก. และ จนท. ก.แรงงาน ที่เข้าพบแสดงความยินดี เผย มุ่งมั่นตั้งใจทำงานด้วยความซื่อสัตย์สุจริต ย้ำ คนไทยทุกคนต้องมีงานทำอย่างมีศักดิ์ศรี กำกับดูแลต่างด้าวอย่างมีระบบ พร้อมปรับทิศทางการทำงานให้เข้าถึงความต้องการของแรงงานนอกระบบอย่างแท้จริง
นายจรินทร์ จักกะพาก ปลัดกระทรวงแรงงาน กล่าวกับคณะผู้บริหาร ข้าราชการ และเจ้าหน้าที่ของหน่วยงานในสังกัดกระทรวงแรงงาน เนื่องในโอกาสเข้ารับตำแหน่งปลัดกระทรวงแรงงานจากคณะผู้บริหารว่า การมารับตำแหน่งปลัดกระทรวงแรงงานมีความมุ่งมั่น ตั้งใจทำงานด้วยความซื่อสัตย์สุจริต ขอให้ทุกคนทำงานในหน้าที่อย่างเต็มที่ ร่วมปรึกษาหารือ ร่วมคิดและก้าวไปพร้อมกัน หากพบปัญหาก็แก้ไขไปด้วยกัน การเป็นผู้บริหารจะต้องมีความอดทนสูง มีความรับผิดชอบสูง และมีคุณธรรมสูงกว่าคนอื่น รวมทั้งเคร่งครัดกับตนเอง แต่ขณะเดียวกันก็ผ่อนปรนกับคนอื่น ทุกวันนี้โลกเปลี่ยนแปลงไปเร็ว เราก็จะต้องปรับตัวเพื่อให้ทันกับการเปลี่ยนแปลงของโลกได้อย่างเหมาะสม โดยไม่ทำให้ตัวเราเองด้อยคุณค่าของความเป็นมนุษย์
ปลัดกระทรวงแรงงาน กล่าวต่อว่า กระทรวงแรงงาน มีหน้าที่ทำให้คนไทยทุกคนต้องมีงานทำ และมีงานทำอย่างมีศักดิ์ศรี ต้องอาศัยเครือข่ายร่วมกันทำงาน อาทิ กระทรวงศึกษาธิการ กระทรวงการพัฒนาสังคมและความมั่นคงของมนุษย์ รวมทั้งภาคเอกชน องค์กรพัฒนาเอกชน และพี่น้องประชาชน ตลอดจนให้สอดคล้องกับแนวทางของ พล.อ.ศิริชัย ดิษฐกุล รัฐมนตรีว่าการกระทรวงแรงงาน ที่เน้นสร้างการรับรู้ในสิ่งที่กระทรวงแรงงานได้ดำเนินการไปแล้วในทุกด้าน ส่วนการกำกับดูแลแรงงานต่างด้าวนั้นจะต้องวางแผนบริหารจัดการให้แรงงานต่างด้าวอย่างเป็นระบบคำนึงถึงด้วยศักดิ์ศรีความเป็นมนุษย์ ในส่วนของแรงงานนอกระบบที่มีอยู่กว่า 20 ล้านคน ทั้งแรงงานภาคเกษตร ผู้ประกอบอาชีพอิสระ เราจะต้องรู้ความต้องการที่แท้จริงของกลุ่มแรงงานเหล่านี้ เพื่อนำมากำหนดปรับทิศทางการทำงานอย่างเหมาะสมให้ประสบความสำเร็จต่อไป
--------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
2 ตุลาคม 2560

ที่มา : http://www.thaigov.go.th/news/contents/details/7121
