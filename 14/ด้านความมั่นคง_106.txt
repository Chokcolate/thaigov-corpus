รัฐบาลไทย-ข่าวทำเนียบรัฐบาล-ทส.จัดการประชุมจุดประกายขยายแนวคิด “Start up : PES เพื่อการท่องเที่ยวกระบี่ยั่งยืน”

วันพุธที่ 24 พฤษภาคม 2560
ทส.จัดการประชุมจุดประกายขยายแนวคิด “Start up : PES เพื่อการท่องเที่ยวกระบี่ยั่งยืน”
กระทรวงทรัพยากรธรรมชาติและสิ่งแวดล้อม โดยสำนักงานพัฒนาเศรษฐกิจจากฐานชีวภาพ (องค์การมหาชน) จัดการประชุมจุดประกายขยายแนวคิด “Start up : PES เพื่อการท่องเที่ยวกระบี่ยั่งยืน”
วันนี้ (24 พฤษภาคม 2560) กระทรวงทรัพยากรธรรมชาติและสิ่งแวดล้อม โดยสำนักงานพัฒนาเศรษฐกิจจากฐานชีวภาพ (องค์การมหาชน) จัดการประชุมจุดประกายขยายแนวคิด "Start up : PES เพื่อการท่องเที่ยวกระบี่ยั่งยืน” โดยในโอกาสนี้ พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ประธานการประชุม ได้ให้แนวทางในการดำเนินงาน ซึ่งการตอบแทนคุณระบบนิเวศ ต้องเริ่มต้นจากการสร้างจิตสำนึก ควบคู่กับการใช้หลักวิชาการ และคำนึงถึงผลประโยชน์ด้านสิ่งแวดล้อม มากกว่าค่าเงิน อีกทั้งการพัฒนาทรัพยากรธรรมชาติในท้องถิ่นจะต้องมีการถ่ายเทภารกิจอย่างสมดุล เหมาะสม เพราะทรัพยากรธรรมชาติ เป็นทรัพยากรอันมีค่าของแผ่นดิน เราต้องช่วยกันอนุรักษ์ และดูแลรักษา เพื่อคงความสมบูรณ์ของทรัพยากรธรรมชาติอย่างยั่งยืน
ในการประชุมครั้งนี้ มีนาย พินิจ บุญเลิศ ผู้ว่าราชการจังหวัดกระบี่ ผู้บริหารระดับสูง หัวหน้าหน่วยงานราชการ และผู้แทนจากภาคส่วนต่างๆ เข้าร่วมประชุม ณ ห้องประชุมพนมเบ็ญจา ชั้น 5 ศาลากลางจังหวัดกระบี่ 9/10
การตอบแทนคุณระบบนิเวศ (Payment for Ecosystem service หรือ PES) เป็นแนวคิดในการใช้มาตรการทางเศรษฐศาสตร์ หรือ ต้นทุนของบริการระบบนิเวศ มาส่งเสริมให้ผู้ใช้บริการ หรือได้รับประโยชน์จากระบบนิเวศต้อง "จ่าย หรือ ตอบแทนคุณระบบนิเวศในรูปแบบต่างๆ” ให้กับผู้ทำหน้าที่ดูแลรักษา อนุรักษ์ และฟื้นฟูระบบนิเวศ เพื่อให้คงไว้ซึ่งบริการหรือประโยชน์อย่างยั่งยืนที่ได้รับ และในขณะเดียวกันก็ทำให้ผู้ที่ดูแลรักษา ฟื้นฟูระบบนิเวศมีขวัญและกำลังใจในการดำเนินงาน มีศักยภาพการดำเนินงานที่สูงขึ้น และมีรายได้เสริมจากการทำกิจกรรมอนุรักษ์ได้ โดยเป้าหมายในการดำเนินงานมีทั้งระยะสั้น และระยะยาว ดังนี้
1. ในระยะสั้น คือ การให้ภาคส่วนที่เกี่ยวข้องตระหนักรับรู้ ในเรื่องความยั่งยืนของการท่องเที่ยวในพื้นที่จังหวัดกระบี่ และมีการดูแลอนุรักษ์ระบบนิเวศเพื่อความยั่งยืนของระบบนิเวศและกิจการตนเอง
2. ในระยะยาว ต้องการให้เกิดการประเมินมูลค่าการให้บริการระบบนิเวศด้านการท่องเที่ยว และมีการนำต้นทุนด้านมูลค่าความสวยงามของระบบนิเวศ และ ต้นทุนด้านสิ่งแวดล้อมอื่นๆ มาคิดคำนวณเพื่อหาผลตอบแทนที่แท้จริงจากการท่องเที่ยว และเกิดแนวทางใหม่ๆ ที่จับต้องได้ในการดำเนินงานท่องเที่ยวยั่งยืนในพื้นที่จังหวัดกระบี่

ที่มา : http://www.thaigov.go.th/news/contents/details/4000
