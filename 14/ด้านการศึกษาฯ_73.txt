รัฐบาลไทย-ข่าวทำเนียบรัฐบาล-เปิดการประชุมเจ้าหน้าที่ระดับสูงการพัฒนากรอบมาตรฐานสมรรถนะครูในอาเซียน

วันอังคารที่ 25 เมษายน 2560
เปิดการประชุมเจ้าหน้าที่ระดับสูงการพัฒนากรอบมาตรฐานสมรรถนะครูในอาเซียน
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เป็นประธานเปิดการประชุมเจ้าหน้าที่ระดับสูงการพัฒนากรอบมาตรฐานสมรรถนะครูในอาเซียน (High Officials Meeting on the Development of Regional Competency Framework for Teachers in Southeast Asia
โดยมี Dr Gatot Hari Priowirjanto ผู้อำนวยการสำนักงานเลขาธิการองค์การรัฐมนตรีศึกษาแห่งเอเชียตะวันออกเฉียงใต้ หรือซีมีโอ (SEAMEO), ดร.สมศักดิ์ ดลประสิทธิ์ รองเลขาธิการสภาการศึกษา ปฏิบัติหน้าที่ในตำแหน่งเลขาธิการคุรุสภา, นางสาวดุริยา อมตวิวัฒน์ ผู้ช่วยปลัดกระทรวงศึกษาธิการ และผู้แทนจากประเทศสมาชิกซีมีโอ เข้าร่วมประชุม
นพ.ธีระเกียรติ เจริญเศรษฐศิลป์ กล่าวว่า การประชุมครั้งนี้มีความสำคัญอย่างยิ่งสำหรับการปฏิรูปการศึกษา โดยผู้แทนจากประเทศในภูมิภาคเอเชียตะวันออกเฉียงใต้ได้มาร่วมกันทบทวนกรอบมาตรฐานสมรรถนะครูให้มีความทันสมัย และสอดคล้องกับบริบทในปัจจุบัน ซึ่งกรอบมาตรฐานสมรรถนะที่มีประสิทธิภาพจริง ๆ นั้น ไม่ใช่เป็นเพียงแค่มาตรฐานสมรรถนะบนกระดาษ แต่จะต้องนำไปสู่การปฏิบัติได้จริง อาทิ การนำกรอบมาตรฐานสมรรถนะมาปรับใช้ในหลักสูตร การอบรม การประเมิน เป็นต้น พร้อมทั้งขับเคลื่อนด้วยข้อมูลที่เป็นจริง ไม่ใช่ยึดเอาความคิดเห็นเพียงอย่างเดียว อีกทั้งต้องศึกษากรอบมาตรฐานสมรรถนะครูของประเทศอื่น ๆ ที่ประสบความสำเร็จในการจัดการศึกษาด้วย
ในส่วนของประเทศไทยนั้น ภายหลังการประกาศใช้รัฐธรรมนูญแห่งราชอาณาจักรไทยพุทธศักราช 2560 สาระสำคัญของรัฐธรรมนูญที่เกี่ยวข้องกับการปฏิรูปการศึกษาจะมีจุดมุ่งเน้น 4 ประเด็นหลัก ได้แก่ 1) การศึกษาภาคบังคับอย่างมีคุณภาพโดยไม่เก็บค่าใช้จ่าย 2) การลดปัญหาความเหลื่อมล้ำทางการศึกษา 3) การจัดสรรทุนการศึกษา และ 4) การปฏิรูปกระบวนการคัดเลือกครู รวมทั้งการพัฒนาครู และการฝึกอบรมครู
ทั้งนี้ กระทรวงศึกษาธิการไทยรู้สึกเป็นเกียรติและมีความยินดีอย่างยิ่งที่ได้มาพบปะกับผู้แทนจากประเทศต่าง ๆ ในภูมิภาคเอเชียตะวันออกเฉียงใต้ ซึ่งการประชุมครั้งนี้ถือเป็นวันสำคัญที่เราได้ร่วมขับเคลื่อน และสร้างการเปลี่ยนแปลงให้เกิดมาตรฐานสมรรถนะครูร่วมกัน โดยขอให้ผู้เข้าร่วมการประชุมทุกท่านสานต่อความร่วมมือระหว่างกันในการดำเนินงานที่เกี่ยวข้องต่อไป โดยกระทรวงศึกษาธิการไทยยินดีให้การสนับสนุน และขอให้ทำงานอย่างเต็มที่เพื่อประโยชน์แก่เด็กนักเรียนและนักศึกษาในภูมิภาคเอเชียตะวันออกเฉียงใต้ทุกคน

ที่มา : http://www.thaigov.go.th/news/contents/details/3272
