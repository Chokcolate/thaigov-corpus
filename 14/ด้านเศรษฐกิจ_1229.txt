รัฐบาลไทย-ข่าวทำเนียบรัฐบาล-เปิดยิ่งใหญ่ “Bangkok RHVAC 2017 และ Bangkok E&E 2017 โชว์ศักยภาพฐานการผลิตเครื่องปรับอากาศ-เครื่องใช้ไฟฟ้าระดับเวิลด์คลาส

วันพฤหัสบดีที่ 7 กันยายน 2560
เปิดยิ่งใหญ่ “Bangkok RHVAC 2017 และ Bangkok E&E 2017 โชว์ศักยภาพฐานการผลิตเครื่องปรับอากาศ-เครื่องใช้ไฟฟ้าระดับเวิลด์คลาส
ผู้ประกอบการไทย-เทศ จัดเต็มโชว์นวัตกรรมและเทคโนโลยีเพื่อสิ่งแวดล้อม ในงานแสดงสินค้าเครื่องปรับอากาศ และเครื่องทำความเย็น (Bangkok RHVAC 2017) และงานแสดงสินค้าเครื่องใช้ไฟฟ้าและอิเล็กทรอนิกส์ (Bangkok E&E 2017) วันนี้ถึง 10 กันยายนนี้
ณ ฮอลล์ 98-100 ศูนย์นิทรรศการและการประชุม ไบเทค บางนา
กรมส่งเสริมการค้าระหว่างประเทศ กระทรวงพาณิชย์ ร่วมกับกลุ่มอุตสาหกรรมเครื่องปรับอากาศ
และเครื่องทำความเย็น และกลุ่มอุตสาหกรรมไฟฟ้า อิเล็กทรอนิกส์ และโทรคมนาคม สภาอุตสาหกรรมแห่ง
ประเทศไทย และหน่วยงานพันธมิตร จัดพิธีเปิดงานสุดยอดมหกรรมแสดงสินค้า “Bangkok RHVAC 2017 และ Bangkok E&E 2017” เพื่อแสดงศักยภาพ มาตรฐานของสินค้าไทย พร้อมส่งเสริมให้ประเทศไทยก้าวสู่การเป็นศูนย์กลางของอุตสาหกรรมเครื่องปรับอากาศ เครื่องทำความเย็นและเครื่องใช้ไฟฟ้าของภูมิภาคและของโลก
โดยพิธีเปิดงาน จัดขึ้นวันนี้ (7 กันยายน 2560) โดยได้รับเกียรติจากปลัดกระทรวงพาณิชย์ นางสาววิบูลย์ลักษณ์ ร่วมรักษ์ เป็นประธาน พร้อมด้วยนางมาลี โชคล้ำเลิศ อธิบดีกรมส่งเสริมการค้าระหว่างประเทศ และผู้บริหารจากหน่วยงานผู้ร่วมจัดงาน อาทิ นายอรุณ เอี่ยมสุรีย์ ประธานกลุ่มอุตสาหกรรมเครื่องปรับอากาศและเครื่องทำความเย็น นายวิษณุ ลิ่มวิบูลย์ ประธานกลุ่มอุตสาหกรรมไฟฟ้า อิเล็กทรอนิกส์และโทรคมนาคม และนายมงคล พฤกษ์วัฒนา อธิบดีกรมโรงงานอุตสาหกรรม กระทรวงอุตสาหกรรม ร่วมงาน
ปลัดกระทรวงพาณิชย์ เปิดเผยระหว่างพิธีเปิดงานว่า “อุตสาหกรรมเครื่องปรับอากาศ เครื่องทำความเย็นและอุตสาหกรรมเครื่องใช้ไฟฟ้าและอุปกรณ์อิเล็กทรอนิกส์ ถือเป็นอุตสาหกรรมที่มีความสำคัญต่อการขับเคลื่อนเศรษฐกิจและการส่งออกของประเทศ นอกจากนี้ยังสร้างงานสร้างรายได้ให้แก่แรงงานในภาคส่วนอีกด้วยประเทศไทยได้รับการยอมรับในฐานะฐานการผลิตระดับโลกของทั้งสองอุตสาหกรรม ปัจจุบัน ไทยเป็นผู้ผลิตและส่งออก Hard Disk Drive อันดับ 1 ของโลก เป็นฐานการผลิตเครื่องปรับอากาศเพื่อการส่งออก อันดับ 2 ของโลก และรั้งอันดับ 4 ของโลกในฐานะผู้ผลิตและส่งออกตู้เย็น และด้วยความแข็งแกร่งของอุตสาหกรรมรวมถึงแรงงานที่มีฝีมือ ทำให้สินค้าเครื่องปรับอากาศ เครื่องทำความเย็น รวมถึงเครื่องใช้ไฟฟ้า อุปกรณ์และชิ้นส่วนอิเล็กทรอนิกส์ได้รับการยอมรับจากผู้ซื้อและนักลงทุนต่างชาติ”
ในปี 2559 ไทยส่งออกสินค้าเครื่องปรับอากาศและชิ้นส่วนสินค้าเครื่องใช้ไฟฟ้า ชิ้นส่วนและอุปกรณ์อิเล็กทรอนิกส์ สร้างรายได้จากการส่งออก สูงเป็นมูลค่าถึง 5.4 หมื่นล้านเหรียญสหรัฐ หรือประมาณ
2 ล้านล้านบาท คิดเป็นประมาณหนึ่งในสี่ของมูลค่าการส่งออกรวมของทั้งประเทศ ทั้งนี้ มูลค่าการส่งออกในช่วง  6.เดือนแรกของปีนี้เติบโตกว่า.11.3%.สอดรับกับศักยภาพและการพัฒนาของอุตสาหกรรม
“Bangkok RHVAC และ Bangkok E&E จัดโดยกรมส่งเสริมการค้าระหว่างประเทศ กระทรวงพาณิชย์ โดยได้รับความร่วมมือเป็นอย่างดีจากหน่วยงานพันธมิตรต่างๆ ซึ่งจะช่วยตอกย้ำศักยภาพความเป็นผู้นำของไทยในการเป็นศูนย์กลางการผลิตระดับโลก และพัฒนาประเทศสู่การเป็นศูนย์กลางงานแสดงสินค้าเครื่องปรับอากาศทำความเย็น เครื่องใช้ไฟฟ้า อุปกรณ์อิเล็กทรอนิกส์และส่วนประกอบที่ครบวงจรที่สุดของเอเชีย นอกจากนี้ ยังเป็นเวทีการค้านานาชาติที่เปิดโอกาสให้ผู้ซื้อและผู้นำเข้า ได้พบปะและเจรจาการค้าโดยตรงกับผู้ส่งออกและผู้ผลิตชั้นนำจากไทยและนานาชาติรวมทั้งสิ้น 332 บริษัท รวม 953 คูหา และเลือกซื้อสินค้าที่ครอบคลุมทุกหมวดหมู่ ทุกประเภทสินค้าตลอดซัพพลายเชน ตามเป้าหมายที่กรมฯ ตั้งเป้าให้งานแสดงสินค้าทั้ง 2 งานเป็น ‘One Stop Solution’ ที่สมบูรณ์แบบ ให้แก่ผู้ซื้อจากทั่วโลก ที่คาดว่าจะหลั่งไหลเข้าชมงาน กว่า 10,000 ราย โดยคาดว่า
จะสร้างมูลค่าซื้อขายทันทีภายในงาน กว่า 2.4 พันล้านบาท” ปลัดกระทรวงพาณิชย์กล่าว
Bangkok RHVAC 2017 ซึ่งจัดขึ้นภายใต้แนวคิด Eco Innovation for a Sustainable Future นำเสนอสินค้าที่โดดเด่นด้วยนวัตกรรมและเทคโนโลยีประหยัดพลังงานแบบครบวงจร อาทิ เครื่องปรับอากาศ เครื่องทำความเย็น เครื่องระบายอากาศและเครื่องทำความร้อน เครื่องมือและอุปกรณ์ที่เกี่ยวเนื่องในอุตสาหกรรม นอกจากนี้ ยังมีการสัมมนาและการบรรยายเพื่อให้ความรู้แก่ผู้อยู่ในอุตสาหกรรมมากมาย อาทิ หัวข้อ“การออกแบบระบบปรับอากาศเพื่อคุณภาพอากาศและการใช้พลังงานอย่างมีประสิทธิภาพ สำหรับโบราณสถานศาลาเครื่องราชอิสริยยศฯ พระบรมมหาราชวัง”, “การใช้งานพัดลมหมุนเวียนเพื่อความสุขสบายเชิงความร้อนและประสิทธิภาพพลังงานภายในอาคาร”, “แนวโน้มสารทำความเย็นสำหรับเครื่องทำความเย็นในอนาคต”, “การลดและเลิกใช้สาร HFCs และเทคโนโลยีที่มีอยู่ในปัจจุบัน”, “หยุดการบาดเจ็บและตายของช่างแอร์ O2 นักบุญหรือซาตาน” และหัวข้อ“ความปลอดภัยในการใช้ก๊าซอุตสาหกรรมความดันสูง”
ขณะที่งาน Bangkok E&E 2017 จัดขึ้นในแนวคิด “Smart Innovation for an Ultimate Lifestyle”
โดยให้ความสำคัญกับนวัตกรรมและเทคโนโลยีเพื่อสิ่งแวดล้อมที่ตอบสนองไลฟ์สไตล์ในยุคดิจิทัล 4.0 ตั้งแต่อุปกรณ์เครื่องใช้ไฟฟ้าในครัวเรือนไปจนถึงเครื่องมือและอุปกรณ์สำหรับภาคอุตสาหกรรมขนาดใหญ่
พร้อมกิจกรรมเสริมสร้างความรู้ที่น่าสนใจ ได้แก่ การเสวนาในหัวข้อ “พลิกแนวคิดสู่ธุรกิจ 4.0”การสัมมนา
ในหัวข้อ “Low Cost  Automation” และหัวข้อ “Skill Matrix เพื่อพัฒนาศักยภาพการทำงาน”
นอกจากนี้ ยังมีกิจกรรมไฮไลท์อาทิ กิจกรรมวันโอโซนสากล 2560 เพื่อฉลองโอกาสครบรอบ 30 ปี
พิธีสารมอนทรีออล จัดโดยกรมโรงงานอุตสาหกรรม เพื่อประชาสัมพันธ์ภาพลักษณ์อันดีของไทยในฐานะผู้ผลิตรักษ์สิ่งแวดล้อมด้วยการลด-เลิกใช้สารทำลายชั้นบรรยากาศโอโซนในกระบวนการผลิต นิทรรศการ Thailand Innovation 4.0 จัดแสดงสินค้านวัตกรรมของไทย เป็นต้น
Bangkok RHVAC 2017 และ Bangkok E&E 2017 จะจัดถึงวันที่ 10 กันยายนนี้ ณ อาคาร 98-100 (ฮอลล์ใหม่) ไบเทค บางนา โดยเปิดเจรจาธุรกิจ ระหว่างวันที่ 7-9 กันยายน 2560 เวลา 10.00-18.00 น.
และเปิดจำหน่ายปลีก ในวันที่ 10 กันยายน 2560 เวลา 10.00-18.00 น. ซึ่งจะมีการจำหน่ายสินค้าราคาพิเศษ รวมทั้งการจับรางวัลชิงโชครับเครื่องปรับอากาศฟรีจำนวน 24 เครื่องอีกด้วย ชมข้อมูลเพิ่มเติม
ได้ที่ www.bangkok-rhvac.com และ www.bangkok-electricfair.com หรือโทรสายตรงการค้าระหว่างประเทศ 1169
**********

ที่มา : http://www.thaigov.go.th/news/contents/details/6518
