รัฐบาลไทย-ข่าวทำเนียบรัฐบาล-รอง นรม. พล.อ.อ.ประจินฯ เป็นประธานการประชุม คณะกรรมการติดตามการปฏิบัติงานตามนโยบายของรัฐบาล ( ค.ต.น.)  ครั้งที่  8/2560

วันพฤหัสบดีที่ 13 กรกฎาคม 2560
รอง นรม. พล.อ.อ.ประจินฯ เป็นประธานการประชุม คณะกรรมการติดตามการปฏิบัติงานตามนโยบายของรัฐบาล ( ค.ต.น.)  ครั้งที่  8/2560
ที่ประชุมได้รับทราบการพัฒนาคุณภาพการศึกษาในจังหวัดชายแดนภาคใต้
วันนี้ (13 มิถุนายน 2560)  เวลา  13.00 น.  ณ  ห้องประชุม  301  ตึกบัญชาการ 1  ชั้น 3  ทำเนียบรัฐบาล  พลอากาศเอกประจิน  จั่นตอง  รองนายกรัฐมนตรี  เป็นประธานการประชุมคณะกรรมการติดตามการปฏิบัติงานตามนโยบายของรัฐบาล ( ค.ต.น.)  ครั้งที่  8/2560  ซึ่งสรุปสาระสำคัญ ดังนี้
ที่ประชุมได้รับทราบการพัฒนาคุณภาพการศึกษาในจังหวัดชายแดนภาคใต้ ซึ่งกระทรวงศึกษาธิการ ได้จัดทำยุทธศาสตร์การศึกษาเขตพัฒนาพิเศษเฉพาะกิจจังหวัดชายแดนภาคใต้ระยะ 20 ปี (2560-2572) สอดคล้องกับยุทธศาสตร์ระยะ 20 ปี ซึ่งมีจุดเน้นที่สำคัญ จำนวน 7 จุดได้แก่ 1.) การรักษาความปลอดภัย 2.) การพัฒนาคุณภาพการศึกษา 3.) การสร้างโอกาสทางการศึกษา 4.) การผลิตและการพัฒนากำลังคนให้สอดคล้องกับความต้องการในพื้นที่และมีงานทำ 5.) การศึกษาเพื่อความมั่นคง 6.) การสร้างการรับรู้ และ7.) การบริหารจัดการ
นอกจากนี้ ที่ประชุมได้รับทราบแนวทางการเพิ่มแหล่งการทำประมงในเขตประเทศที่มีความอุดมสมบูรณ์ของสัตว์ทะเล ซึ่งที่ประชุมได้มีข้อเสนอเพิ่มเติมให้มีการจัดตั้งหน่วยงานกลางกำกับดูแลการทำประมงนอกน่านน้ำไทยและการแสวงหาแหล่งประมงนอกน่านน้ำไทย พร้อมทั้งส่งเสริมการรวมกลุ่มผู้ประกอบการเพื่อทำการประมงนอกน่านน้ำในประเทศเป้าหมายที่มีศักยภาพ (Cluster ธุรกิจประมงและอุตสาหกรรมต่อเนื่อง) อีกทั้ง ควรจัดตั้งคณะทำงานผู้เจรจาการทำประมงนอกน่านน้ำไทยเป็นการเฉพาะ ประกอบด้วยผู้แทนหน่วยงานที่เกี่ยวข้อง ทั้งนี้ คณะทำงานฯ จะนำรายละเอียดมานำเสนอที่ประชุมในครั้งต่อไป
.................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5197
