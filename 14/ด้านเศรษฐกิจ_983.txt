รัฐบาลไทย-ข่าวทำเนียบรัฐบาล-สำนักงานสลาก ฯ ประสานกำลังทหาร-ตำรวจ เข้าตรวจสอบการจำหน่ายสลาก เตรียมตัดโควตา ยกเลิกสัญญา 20 ราย

วันอังคารที่ 1 สิงหาคม 2560
สำนักงานสลาก ฯ ประสานกำลังทหาร-ตำรวจ เข้าตรวจสอบการจำหน่ายสลาก เตรียมตัดโควตา ยกเลิกสัญญา 20 ราย
ผู้อำนวยการสำนักงานสลากกินแบ่งรัฐบาล แถลงต่อผู้สื่อข่าวว่า ในวันนี้ กองกำลังรักษาความสงบเรียบร้อย กองทัพภาคที่ 1 ร่วมกับกองปราบปราม สำนักงานตำรวจแห่งชาติ เข้าดำเนินตรวจสอบการเบิกสลากของตัวแทนจำหน่าย ภายในบริเวณอาคารสำนักงานสลากกินแบ่งรัฐบาล
วันนี้ (1 สิงหาคม 2560) เวลาประมาณ 12.00 น. ที่สำนักงานสลากกินแบ่งรัฐบาล  พลตรีฉลองรัฐ นาคอาทิตย์ ผู้อำนวยการสำนักงานสลากกินแบ่งรัฐบาล แถลงต่อผู้สื่อข่าวว่า ในวันนี้ กองกำลังรักษาความสงบเรียบร้อย กองทัพภาคที่ 1 ร่วมกับกองปราบปราม สำนักงานตำรวจแห่งชาติ เข้าดำเนินตรวจสอบการเบิกสลากของตัวแทนจำหน่าย ภายในบริเวณอาคารสำนักงานสลากกินแบ่งรัฐบาล ถนนสนามบินน้ำ ตามนโยบายและข้อสั่งการของพลโทอภิรัชต์ คงสมพงษ์ แม่ทัพภาค 1 ในฐานะประธานกรรมการสลากกินแบ่งรัฐบาล
จากการตรวจสอบดังกล่าว พบผู้ที่มีพฤติกรรมรับซื้อรวบรวมสลากจากตัวแทนจำหน่าย จำนวนไม่น้อยกว่า 180 ราย คิดเป็นจำนวนสลาก 918 เล่ม ซึ่งสลากที่ตรวจพบในครั้งนี้ จะนำไปตรวจสอบว่าเป็นสลากของตัวแทนจำหน่ายรายใด เพื่อนำไปสู่กระบวนการยกเลิกสัญญาทั้งหมดต่อไป
ผู้อำนวยการสำนักงานสลากกินแบ่งรัฐบาล ได้กล่าวเตือนตัวแทนจำหน่ายว่า เมื่อได้รับสลากไปแล้ว ขอให้ปฏิบัติตามสัญญาอย่างเคร่งครัด  โดยจะต้องนำสลากไปจำหน่ายด้วยตนเองทุกงวดตลอดอายุสัญญา และต้องขายในลักษณะขายปลีกให้แก่ผู้บริโภคโดยตรงเท่านั้น ห้ามนำไปขายส่งหรือขายให้แก่ผู้ซื้อสลากเพื่อนำไปขายต่อเป็นอันขาด  หากตรวจสอบพบเช่นพฤติกรรมในวันนี้ จะถือว่าผิดสัญญาและถูกยกเลิกโควตา ไม่ได้รับสลากไปจำหน่ายตลอดชีพ นอกจากนี้ ผู้ขายจะต้องไม่นำสลากของตนไปรวมชุดกับผู้อื่น หรือนำสลากของตนไปขายให้แก่ผู้อื่นเพื่อรวมชุด หรือแลกเปลี่ยนสลากกับผู้อื่น หากพบพฤติกรรมดังกล่าว จะสันนิษฐานว่าไม่ได้ขายสลากด้วยตนเองและถือว่าผิดสัญญาเช่นกัน ทั้งนี้ รวมถึงผู้ที่ซื้อสลากจากโครงการซื้อ-จองล่วงหน้าด้วย หากตรวจสอบพบว่าเป็นสลากจากโครงการดังกล่าว ผู้ที่เป็นเจ้าของสลากจะถูกยกเลิกการลงทะเบียนในการทำรายการซื้อ-จองล่วงหน้าฯ ทันที

ที่มา : http://www.thaigov.go.th/news/contents/details/5614
