รัฐบาลไทย-ข่าวทำเนียบรัฐบาล-พาณิชย์ผนึกพลัง “บูม” เศรษฐกิจมุกดาหาร

วันศุกร์ที่ 9 มิถุนายน 2560
พาณิชย์ผนึกพลัง “บูม” เศรษฐกิจมุกดาหาร
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า รัฐบาลมีนโยบายส่งเสริมการใช้โอกาสในประชาคมอาเซียนและกำหนดให้มีการพัฒนาเขตเศรษฐกิจพิเศษ เพื่อสนับสนุนการยกระดับการค้าชายแดนและการพัฒนาระบบคมนาคมขนส่ง
เชื่อมโยงไทยกับภูมิภาคด้วยทำเลที่ตั้งของประเทศ ส่งผลให้ไทยมีบทบาทสำคัญต่อการค้า และการลงทุนกับประเทศเพื่อนบ้าน และภูมิภาคต่างๆ ในตลาดโลก
เขตพัฒนาเศรษฐกิจพิเศษมุกดาหารเป็นหนึ่งในห้าพื้นที่ที่รัฐบาลได้ประกาศเป็นเขตพัฒนาเศรษฐกิจพิเศษในระยะแรกซึ่งประกอบด้วย เขตพัฒนาเศรษฐกิจพิเศษตาก มุกดาหาร สระแก้ว สงขลา และตราด จังหวัดมุกดาหารตั้งอยู่บนแนวระเบียงเศรษฐกิจตะวันออก-ตะวันตก (East-west economic Corridor : EWEC) สามารถเชื่อมโยงการขนส่งจากเมียนมา-แม่สอด (จังหวัดตาก) มุกดาหาร-สปป.ลาว (สะหวันเขต) ซึ่งมีเขตเศรษฐกิจพิเศษสะหวันเซโน-เวียดนาม และส่งออกสินค้ายังจีนได้ เป็นช่องทางที่สำคัญในการขนส่งสินค้าจำพวก รถยนต์ วัสดุก่อสร้าง น้ำมันเชื้อเพลิง เครื่องดื่ม ผักและผลไม้ ชิ้นส่วนอิเล็กทรอนิกส์ อีกทั้งนักธุรกิจ นักลงทุนยังสามารถลงทุนในอุตสาหกรรมผลิตร่วม (Co-Production) กับเขตเศรษฐกิจพิเศษสะหวันเซโน (สปป.ลาว) ซึ่งมีการลงทุนในกิจการที่หลากหลายจากต่างประเทศ
ขณะนี้พื้นที่เขตพัฒนาเศรษฐกิจพิเศษมุกดาหารพร้อมต้อนรับนักธุรกิจ นักลงทุนทั้งชาวไทยและต่างประเทศ โดยในปี 2559 มีนักลงทุนสนใจเข้าไปขอรับการส่งเสริมการลงทุนในหลายสาขา อาทิ กิจการผลิตวัสดุก่อสร้างและผลิตภัณฑ์คอนกรีตอัดแรง การผลิตบรรจุภัณฑ์พลาสติก การผลิตอาหารสัตว์ ธุรกิจคัดคุณภาพ บรรจุ และเก็บรักษา พืช ผัก ผลไม้ มูลค่า  การลงทุนกว่า 800 ล้านบาท
ในครั้งนี้กระทรวงพาณิชย์ร่วมกับจังหวัดมุกดาหารกำหนดจัดงานประชุมสัมมนา ประชาสัมพันธ์ศักยภาพการค้าการลงทุน เขตพัฒนาเศรษฐกิจพิเศษมุกดาหาร ภายใต้ชื่อ มุกดาหาร : “ท่าเรือบก” ประตูตะวันออกสู่อาเซียน + ณ ห้องประชุมแกรนด์บอลรูม โรงแรมรามาการ์เด้นท์ กรุงเทพฯ ในวันที่ 12 มิถุนายน 2560 โดยได้เชิญทูตานุทูตจากต่างประเทศ และนักธุรกิจทั้งไทยและต่างประเทศ เข้าร่วมงานและชมนิทรรศการ ศักยภาพความพร้อมของเขตพัฒนาเศรษฐกิจพิเศษมุกดาหาร ตาก หนองคาย นครพนม สะหวันเซโน (สปป.ลาว) เมียวดี (เมียนมา) และฉงจั่ว (จีน) โดยมี รัฐมนตรีว่าการกระทรวงพาณิชย์ ประธานเปิดงาน และปาฐกถาพิเศษ เรื่อง มุกดาหาร : “ ท่าเรือบก” ประตูตะวันออกสู่อาเซียน + (Mukdahan : The Logistics Hub & SEZ on EWEC to ASEAN+) และมีการเสวนามุมมอง เรื่อง เชื่อมโยงการค้า การลงทุนใน SEZ ของไทยและประเทศเพื่อนบ้าน มีผู้เข้าร่วมเสวนาทั้งภาครัฐเอกชน และ บริหารเขตเศรษฐกิจพิเศษของประเทศเพื่อนบ้าน ได้แก่  ผู้ว่าราชการจังหวัดมุกดาหาร ประธานสภาหอการค้าแห่งประเทศไทย ประธานสภาอุตสาหกรรม    แห่งประเทศไทย ประธานสภาอุตสาหกรรมการท่องเที่ยวแห่งประเทศไทย ผู้บริหารเขตพัฒนาเศรษฐกิจพิเศษสะหวันเซโน สาธารณรัฐประชาธิปไตยประชาชนลาว รวมทั้งมีการวิเคราะห์ทิศทางเศรษฐกิจไทย และการค้า การลงทุนและการท่องเที่ยวเขต SEZ มุกดาหาร ตาก หนองคาย นครพนม โดย ดร.ธนวรรธน์ พลวิชัย ผู้อำนวยการศูนย์พยากรณ์เศรษฐกิจและธุรกิจ มหาวิทยาลัยหอการค้าไทย  “วัตถุประสงค์ของการกำหนดนโยบายเขตเศรษฐกิจพิเศษ ก็เพื่อกระจาย  ความเจริญ และยกระดับคุณภาพชีวิตของประชาชนในพื้นที่ ส่งผลให้พื้นที่มีความเจริญเติบโตอย่างยั่งยืน และเป็นการเพิ่มขีดความสามารถในการแข่งขันของนักลงทุนและผู้ประกอบการ”   นางอภิรดี กล่าว

ที่มา : http://www.thaigov.go.th/news/contents/details/4408
