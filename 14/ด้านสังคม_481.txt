รัฐบาลไทย-ข่าวทำเนียบรัฐบาล-รมว.พม. ชื่นชมหญิงวัย 35 ปี ร่างกายพิการ แต่สู้ชีวิต ถักโครเชต์หารายได้เลี้ยงดูครอบครัว ที่ จ.เชียงราย

วันพฤหัสบดีที่ 27 กรกฎาคม 2560
รมว.พม. ชื่นชมหญิงวัย 35 ปี ร่างกายพิการ แต่สู้ชีวิต ถักโครเชต์หารายได้เลี้ยงดูครอบครัว ที่ จ.เชียงราย
รมว.พม. ชื่นชมหญิงวัย 35 ปี ร่างกายพิการ แต่สู้ชีวิต ถักโครเชต์หารายได้เลี้ยงดูครอบครัว ที่ จ.เชียงราย พร้อมกำชับ จนท. เร่งช่วยเหลือเด็กหญิงวัย 13 ปี ยอดกตัญญู ดูแลตา-ยายแก่ชราเพียงลำพัง ที่ จ.ยโสธร และครอบครัวผู้ด้อยโอกาสและประสบปัญหาทางสังคม
วันนี้ (27 ก.ค. 60) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 680/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีหญิงวัย 35 ปี ร่างกายพิการช่วงล่าง ขาลีบเล็กหยุดการเจริญเติบโต ไม่สามารถเดินได้ แต่สู้ชีวิต ใฝ่หาความรู้เรียนงานฝีมือหัตถกรรมประเภทโครเชต์ และถักเป็นพวงกุญแจขาย เพื่อหารายได้เลี้ยงดูตนเองและจุนเจือครอบครัว อาศัยอยู่กับแม่ที่แก่ชราวัย 62 ปี ไม่ได้ประกอบอาชีพ เนื่องจากต้องอยู่ดูแลลูกสาวที่พิการอย่างใกล้ชิด ที่อำเภอแม่ลาว จังหวัดเชียงราย นั้น ตนขอชื่นชมในความขยันหมั่นเพียร มุ่งมั่นใฝ่หาความรู้ เพื่อพัฒนาตนเอง ถึงแม้มีอุปสรรคทางร่างกายแต่ไม่ย่อท้อ และไม่นำมาเป็นอุปสรรคในการดำเนินชีวิต น่ายกย่อง เป็นแบบอย่างที่ดีของคนพิการสู้ชีวิต ทั้งนี้ ได้กำชับให้พัฒนาสังคมและความมั่นคงของมนุษย์จังหวัดเชียงราย (พมจ.เชียงราย) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการของกระทรวง พม. พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลเรื่องการรักษาพยาบาลอย่างต่อเนื่อง และแนะนำในเรื่อง ของกองทุนส่งเสริมและพัฒนาคุณภาพชีวิตคนพิการ เพื่อใช้เป็นทุนสำหรับการประกอบอาชีพในระยะยาวต่อไป
พลตำรวจเอก อดุลย์ กล่าวต่ออีกว่า สำหรับกรณีเด็กหญิงวัย 13 ปี นักเรียนชั้น ม.1 โรงเรียนแห่งหนึ่ง ต้องรับภาระเพียงลำพังดูแลตา–ยายแก่ชราวัย 60 ปี และ 63 ปี ที่ป่วยร่างกายไม่แข็งแรง ช่วยเหลือตัวเองไม่ค่อยได้ ทำให้เด็กหญิงต้องไปโรงเรียนสาย ขาดเรียนบ่อยครั้ง และหนีเรียนในบางรายวิชา ทำให้เรียนไม่ทันเพื่อน ทั้ง 3 ชีวิตอาศัยในเพิงพักสภาพเก่าทรุดโทรม ไม่มีเครื่องอำนวยความสะดวกใดๆ ครอบครัวมีฐานะยากจน และขาดแคลนอาหาร อาศัยเพียงเบี้ยยังชีพผู้สูงอายุใช้ประทังชีวิต ที่จังหวัดยโสธร นั้น ตนขอชื่นชมในความกตัญญู มุมานะและอดทน ถึงแม้ มีอุปสรรค ในการดำเนินชีวิตแต่ไม่ย่อท้อ น่ายกย่องเป็นแบบอย่างที่ดีของเด็กและเยาวชน ทั้งนี้ ได้กำชับให้พัฒนาสังคมและความมั่นคงของมนุษย์จังหวัดยโสธร (พมจ.ยโสธร) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและผู้สูงอายุของกระทรวง พม. พร้อมมอบสิ่งของเครื่องใช้ที่จำเป็น อุปกรณ์ทางการศึกษา อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วยอย่างใกล้ชิด การศึกษาของเด็กหญิงคนดังกล่าว ในระยะยาว การปรับปรุงซ่อมแซมที่อยู่อาศัยให้มีสภาพแข็งแรง มั่นคง ถูกสุขลักษณะ และเหมาะสมในการ ใช้ชีวิตประจำวันสำหรับผู้สูงอายุ พร้อมร่วมกันหาแนวทางการช่วยเหลือและแนะนำในเรื่องสวัสดิการสังคมตามความเหมาะสมในระยะยาว
พลตำรวจเอก อดุลย์ กล่าวเพิ่มเติมว่า สำหรับกรณีพบครอบครัวยากจนอาศัยอยู่รวมกัน 5 ชีวิต คือ หญิงวัย 50 ปี ไม่มีสัญชาติและบัตรประชาชน ลูกสาวคนเล็กวัย 16 ปี กำลังเรียนอยู่ชั้น ม.4 ลูกชายคนโตวัย 20 ปี ไม่มีบัตรประชาชน ซึ่งต้องลาออกจากโรงเรียนตั้งแต่ชั้น ม.2 เนื่องจากต้องออกมาทำงานหาเงินจุนเจือครอบครัว และต้องเลี้ยงดูภรรยาและลูกเล็กอีก 1 คน ทั้ง 5 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ที่จังหวัดสระแก้ว นั้น ตนได้กำชับให้พัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้น ตามภารกิจของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการศึกษาของเด็กสาวในระยะยาว การปรับปรุงสภาพที่อยู่อาศัยให้มีความมั่นคง แข็งแรง และถูกสุขลักษณะ และประสานเรื่องการพาไปทำบัตรประชาชน เพื่อที่จะได้รับสิทธิขั้นพื้นฐาน ตามสวัสดิการสังคม พร้อมทั้งการให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป

ที่มา : http://www.thaigov.go.th/news/contents/details/5527
