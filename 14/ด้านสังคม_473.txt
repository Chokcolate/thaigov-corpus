รัฐบาลไทย-ข่าวทำเนียบรัฐบาล-พม. จัดการประชุมเชิงปฏิบัติการ เรื่อง “แนวทางการช่วยเหลือและประสานส่งต่อกลุ่มเป้าหมายผู้ประสบปัญหาสังคม”

วันพฤหัสบดีที่ 27 กรกฎาคม 2560
พม. จัดการประชุมเชิงปฏิบัติการ เรื่อง “แนวทางการช่วยเหลือและประสานส่งต่อกลุ่มเป้าหมายผู้ประสบปัญหาสังคม”
พม. จัดการประชุมเชิงปฏิบัติการ เรื่อง “แนวทางการช่วยเหลือและประสานส่งต่อกลุ่มเป้าหมายผู้ประสบปัญหาสังคม” เพื่อเสริมสร้างความรู้ความเข้าใจแก่บุคลากรและเจ้าหน้าที่ผู้ปฏิบัติงาน ในแนวทางการช่วยเหลือประสานส่งต่อกลุ่มเป้าหมายให้เป็นไปในทิศทางเดียวกัน
วันนี้ (25 ก.ค. 60) เวลา 13.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานเปิดการประชุมเชิงปฏิบัติการ เรื่อง "แนวทางการช่วยเหลือและประสานส่งต่อกลุ่มเป้าหมายผู้ประสบปัญหาสังคม” โดยมีวัตถุประสงค์เพื่อช่วยให้บุคลากร และเจ้าหน้าที่ผู้ปฏิบัติงาน ได้เสริมสร้างความรู้ ความเข้าใจ ในภารกิจบทบาทหน้าที่ของแต่ละหน่วยงาน รวมทั้งเป็นเวทีแลกเปลี่ยนเรียนรู้ร่วมกัน และสร้างแนวทางการช่วยเหลือประสานส่งต่อ กลุ่มเป้าหมายผู้ประสบปัญหาทางสังคม เพื่อให้การปฏิบัติงานช่วยเหลือกลุ่มเป้าหมายมีลักษณะบูรณาการ เป็นไปในทิศทางเดียวกัน ภายใต้แนวคิด "One Home : บ้านเดียวกัน” ณ โรงแรมปริ๊นซ์พาเลซ มหานาค กรุงเทพฯ
นางนภา กล่าวว่า ศูนย์ช่วยเหลือสังคม กองตรวจราชการ สำนักงานปลัดกระทรวงการพัฒนาสังคมและความมั่นคง ของมนุษย์ เป็นหน่วยงานที่ให้บริการด้านการให้คำปรึกษาแนะนำปัญหาสังคมแก่ผู้ประสบปัญหาทุกพื้นที่ทั่วประเทศไทย ผ่านทางโทรศัพท์สายด่วน 1300 ตลอด 24 ชั่วโมง ซึ่งศูนย์ช่วยเหลือสังคมถูกกำหนดให้เป็นหนึ่งในนโยบาย ของกระทรวงการพัฒนาสังคมและความมั่นคงของมนุษย์ (พม.) ซึ่งเป็นช่องทางให้ประชาชนผู้ประสบปัญหาสังคม เข้าถึงการให้บริการสวัสดิการของภาครัฐ โดยเน้นการทำงานทั้งเชิงรุกและเชิงรับ สามารถเข้าถึงผู้ประสบปัญหาในภาวะวิกฤต ได้อย่างรวดเร็ว ทันท่วงที มีการประสานส่งต่อหน่วยงานภายในกระทรวงอย่างมีประสิทธิภาพ และตอบสนองต่อความต้องการ และสภาพปัญหาของกลุ่มเป้าหมาย
นางนภา กล่าวต่ออีกว่า จากการดำเนินงานตามภารกิจดังกล่าว ศูนย์ช่วยเหลือสังคม ซึ่งเป็นหน่วยงานที่ให้คำปรึกษาแนะนำ ให้บริการแก่ผู้ประสบปัญหาสังคม จะต้องวิเคราะห์ รวบรวมข้อเท็จจริง ประเมินสภาพปัญหาต่างๆ เพื่อที่จะประสานส่งต่อไปยังหน่วยงานรองรับตามกลุ่มเป้าหมาย และจากการปฏิบัติงานที่ผ่านมา พบว่า ในส่วน ของเจ้าหน้าที่ปฏิบัติงานที่เป็นหน่วยงานประสานส่งต่อกับหน่วยงานรองรับตามกลุ่มเป้าหมายของผู้ประสบปัญหาสังคม มีวิธีการปฏิบัติงานที่แตกต่างกัน จึงทำให้การประสานส่งต่อการปฏิบัติงานของเจ้าหน้าที่เกิดความเข้าใจคลาดเคลื่อนกัน อันเป็นผลทำให้ไม่สามารถลดขั้นตอนดำเนินภารกิจให้บรรลุตามเป้าหมายในการช่วยเหลือผู้ประสบปัญหาสังคมได้อย่างมีประสิทธิภาพสูงสุด ดังนั้น เพื่อให้ทุกหน่วยงานสามารถดำเนินภารกิจให้บรรลุตามนโยบายของกระทรวงฯ จึงได้จัดทำโครงการประชุมเชิงปฏิบัติการฯขึ้น เพื่อให้เจ้าหน้าที่ปฏิบัติงานของแต่ละหน่วยงาน เกิดความรู้ ความเข้าใจ การยอมรับซึ่งกันและกัน ในภารกิจ บทบาทหน้าที่ และวิธีการปฏิบัติงาน เกิดการสร้างเครือข่าย และสัมพันธภาพที่ดีต่อกัน อันนำไปสู่การกำหนดวิธีการและแนวทางการปฏิบัติงานที่มุ่งไปสู่ทิศทางเดียวกัน ก่อให้เกิดกระบวนการปฏิบัติงานที่มีประสิทธิภาพเพิ่มมากขึ้น
"การจัดโครงการประชุมเชิงปฏิบัติการฯ ในวันนี้ จึงนับเป็นจุดเริ่มต้นสำคัญที่ทุกหน่วยงานจะเข้ามาร่วมมือกันเพื่อช่วยเหลือผู้ประสบปัญหาทางสังคมอย่างเป็นระบบ มีกระบวนการในการทำงานประสานส่งต่อที่ชัดเจน เกิดการ บูรณาการร่วมกันในการปฏิบัติงาน ภายใต้แนวคิด One Home : บ้านเดียวกัน อันก่อให้เกิดการแก้ไขปัญหาแก่ผู้ประสบปัญหาทางสังคมได้อย่างรวดเร็ว และมีประสิทธิภาพ โดยคำนึงถึงผลประโยชน์สูงสุดของประชาชนเป็นหลักตามเป้าหมายของทุกหน่วยงาน” นางนภา กล่าวในตอนท้าย

ที่มา : http://www.thaigov.go.th/news/contents/details/5459
