รัฐบาลไทย-ข่าวทำเนียบรัฐบาล-“ยุติธรรม” มุ่งเพิ่มประสิทธิภาพการทำงาน ลดความเหลื่อมล้ำ และสร้างความเท่าเทียมในสังคม

วันพุธที่ 6 ธันวาคม 2560
“ยุติธรรม” มุ่งเพิ่มประสิทธิภาพการทำงาน ลดความเหลื่อมล้ำ และสร้างความเท่าเทียมในสังคม
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม เป็นประธานการประชุมมอบนโยบายและแนวทางการขับเคลื่อนภารกิจกระทรวงยุติธรรมผ่านระบบ Video Conference
“ยุติธรรม” มุ่งเพิ่มประสิทธิภาพการทำงาน ลดความเหลื่อมล้ำ และสร้างความเท่าเทียมในสังคม
ในวันจันทร์ที่ ๔ ธันวาคม ๒๕๖๐ เวลา ๑๕.๐๐ น.
ณ ห้องประชุมกระทรวงยุติธรรม ๑ ชั้น ๙
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
พลอากาศเอก ประจิน จั่นตอง รองนายกรัฐมนตรี และรัฐมนตรีว่าการกระทรวงยุติธรรม
เป็นประธานการประชุมมอบนโยบายและแนวทางการขับเคลื่อนภารกิจกระทรวงยุติธรรม
ผ่านระบบ Video Conference
โดยมีผู้บริหารกระทรวงยุติธรรม และหัวหน้าส่วนราชการในสังกัดกระทรวงยุติธรรม
ทั้งส่วนกลาง และส่วนภูมิภาค เข้าร่วมประชุมฯ
โดยรัฐมนตรีว่าการกระทรวงยุติธรรม กล่าวถึง
แนวทางการดำเนินงานที่ตอบสนองต่อยุทธศาสตร์ชาติ นโยบายเร่งด่วนของรัฐบาล
และกระบวนทัศน์เป้าหมายการพัฒนาที่ยั่งยืน (Sustainable Development Goals - SDGs)
ด้วยการน้อมนำ “ศาสตร์พระราชา” มาเป็นแนวทางหลักในการกำหนดนโยบายของกระทรวงยุติธรรม
โดยสรุปดังนี้
๑. เทิดทูนและธำรงไว้ซึ่งสถาบันชาติ ศาสนา และพระมหากษัตริย์ โดยใช้มาตรการทางกฎหมาย
เพื่อพิทักษ์ปกป้อง คุ้มครอง มิให้มีการกระทำผิด หรือล่วงละเมิดต่อสถาบันพระมหากษัตริย์
ควบคู่ไปกับการเผยแพร่ความรู้ความเข้าใจที่ถูกต้อง พร้อมทั้งน้อมนำ “ศาสตร์พระราชา”
ปรัชญาเศรษฐกิจพอเพียง มาใช้ในการปฏิบัติงาน
๒. พัฒนากระบวนการยุติธรรมเพื่อลดความเหลื่อมล้ำ และสร้างความเท่าเทียมในสังคม
โดยยึดประชาชนเป็นศูนย์กลางผ่านทางสำนักงานยุติธรรมจังหวัดและศูนย์ยุติธรรมชุมชน
๓. นำแผนสิทธิมนุษยชนแห่งชาติไปสู่การปฏิบัติ เพื่อสร้างการรับรู้เรื่องสิทธิให้ประชาชนได้รับทราบ
๔. เน้นบทบาทและมาตรการเชิงรุกเพื่อให้สังคมมีความเข้าใจในการปฏิบัติงานของเจ้าหน้าที่รัฐ
ภายใต้กรอบของกฎหมายที่กำหนด
๕. สร้างคนดีให้สามารถอยู่ได้ในสังคมอย่างมีความสุข
โดยพัฒนากลไกการพัฒนาพฤตินิสัยผู้ต้องขัง เด็กและเยาวชน รวมถึงผู้ถูกคุมความประพฤติ
โดยการให้ความรู้ และทักษะการทำงานที่ตอบสนองต่อความต้องการของตลาดแรงงานในปัจจุบัน
ทั้งนี้ ได้กำหนดยุทธศาสตร์ของกระทรวงยุติธรรมในการขับเคลื่อนงานที่สอดคล้อง
กับยุทธศาสตร์ ๖ ด้าน ประกอบด้วย
๑) การป้องกันและแก้ไขปัญหายาเสพติด  ๒) การสร้างความปลอดภัยและความสงบสุขในสังคม
เพื่อแก้ไขการกระทำความผิดซ้ำ ๓) การอำนวยความยุติธรรมโดยการขับเคลื่อนวาระแห่งชาติ
๔) การพัฒนากฎหมายและกระบวนการยุติธรรม  ๕) การป้องกันและปราบปรามอาชญากรรม
ด้านความมั่นคง ๖) การเสริมสร้างความปรองดองสมานฉันท์
สำหรับงานเร่งด่วนที่ต้องดำเนินการ ประกอบด้วย
๑. ติดตามคดีสำคัญที่อยู่ในความรับผิดชอบของกระทรวงยุติธรรม รวมถึงการจัดการปัญหาการค้ามนุษย์
รวมทั้งคดีที่อยู่ในความสนใจของประชาชนและสังคม ให้มีความคืบหน้าอย่างต่อเนื่อง
๒. ขับเคลื่อนคณะกรรมการพัฒนาการบริหารงานยุติธรรมระดับจังหวัด (กพยจ.)
โดยให้ยุติธรรมจังหวัดเป็นกลไกสำคัญในการเชื่อมโยงการดำเนินงานจากส่วนกลางไปสู่ภูมิภาค
รวมทั้งบูรณาการความร่วมมือกับหน่วยงานอื่น ๆ ในระดับพื้นที่
๓. ให้ความช่วยเหลือพี่น้องประชาชนที่ได้รับความเดือดร้อน ในรูปแบบ “หมอยุติธรรม”
เพื่อเป็นสื่อกลางในการให้ความรู้ คำแนะนำ และให้บริการด้านอื่นๆ ที่เกี่ยวข้องกับกระบวนการยุติธรรม
๔. พัฒนาการให้บริการประชาชน โดยนำเทคโนโลยีสารสนเทศมาใช้ในการให้บริการประชาชน
เช่น การให้บริการออนไลน์ (e-Service)  การติดต่อสื่อสารผ่านเครือข่ายสังคมออนไลน์ (Social Network)
รวมถึงลดระยะเวลาและขั้นตอนการปฏิบัติงาน
ทั้งนี้ กระทรวงยุติธรรมจะยึดหลักนิติธรรม คุณธรรม ศีลธรรม จริยธรรม ควบคู่กับการบริหารงาน
ตามหลักธรรมาภิบาล เน้นความโปร่งใส ตรวจสอบได้ และขจัดการทุจริตคอร์รัปชั่น
เพื่อให้กระทรวงยุติธรรม เป็นองค์กรที่ได้รับความเชื่อมั่น และยอมรับจากสังคมและประชาชนตลอดไป
ต่อจากนั้นเวลา ๑๗.๐๐ น. รัฐมนตรีว่าการกระทรวงยุติธรรม
แถลงข่าวเกี่ยวกับนโยบายแนวทางการขับเคลื่อนภารกิจกระทรวงยุติธรรม
ณ ห้องรับรองกระทรวงยุติธรรม ชั้น ๒
อาคารราชบุรีดิเรกฤทธิ์ ศูนย์ราชการเฉลิมพระเกียรติฯ

ที่มา : http://www.thaigov.go.th/news/contents/details/8552
