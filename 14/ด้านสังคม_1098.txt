รัฐบาลไทย-ข่าวทำเนียบรัฐบาล-พม. กำชับ จนท. ทีม One Home เร่งช่วยเหลือครอบครัวเด็ก 2 ราย ที่ จ.พระนครศรีอยุธยา  และชลบุรี

วันศุกร์ที่ 19 มกราคม 2561
พม. กำชับ จนท. ทีม One Home เร่งช่วยเหลือครอบครัวเด็ก 2 ราย ที่ จ.พระนครศรีอยุธยา  และชลบุรี
พม. กำชับ จนท. ทีม One Home เร่งช่วยเหลือครอบครัวเด็ก 2 ราย ที่ จ.พระนครศรีอยุธยา  และชลบุรี พร้อมรายงานการช่วยเหลือ 4 ครอบครัวด้อยโอกาสและประสบปัญหาทางสังคม ใน จ.พิจิตร ชลบุรี และสงขลา
วันนี้ (19 ม.ค. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 24/2561 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีผู้บริหารและผู้แทน จากหน่วยงานที่เกี่ยวข้องเข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
จากกรณีเด็กชายวัย 3 ขวบ ป่วยเป็นโรคตับแข็งม้ามโต และไส้เลื่อน หน้าท้องบวมโตขนาดใหญ่ อาศัยอยู่กับยายและแม่ ที่ต้องทำงานหาเลี้ยงครอบครัวเพียงคนเดียว ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดพระนครศรีอยุธยา ทั้งนี้ ได้กำชับให้พัฒนาสังคมและความมั่นคงของมนุษย์จังหวัดพระนครศรีอยุธยา (พมจ.พระนครศรีอยุธยา) รวมทั้ง ทีม One Home เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องช่วยเหลือดูแลในเรื่องการรักษาพยาบาลเด็กชายคนดังกล่าวอย่างต่อเนื่อง และการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม
และกรณีชายวัย 29 ปี ผูกคอเสียชีวิต คาดว่าสาเหตุเกิดจากน้อยใจภรรยาที่ขอเลิกรา โดยทิ้งลูกเล็กไว้ให้เลี้ยงดูตามลำพัง ที่ จังหวัดชลบุรี ทั้งนี้ ได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) ทีม One Home และบ้านพักเด็กและครอบครัวจังหวัดชลบุรี เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ทั้งนี้ กระทรวง พม. โดยบ้านพักเด็กและครอบครัวจังหวัดชลบุรี พร้อมให้ความช่วยเหลือด้วยการรับเด็กเข้ามาอยู่ในการดูแลและคุ้มครองสวัสดิภาพชั่วคราว ตามพระราชบัญญัติคุ้มครองเด็ก พ.ศ. 2546 ต่อไป
นอกจากนี้ สำหรับกรณีหญิงชราวัย 90 ปี ต้องรับภาระเพียงลำพังเลี้ยงดูลูกชายพิการวัย 67 ปี ที่ป่วยเป็นโรคอัมพฤกษ์ ช่วยเหลือตัวเองไม่ค่อยได้ ซึ่งทั้ง 2 ชีวิตอาศัยในบ้านสภาพเก่าทรุดโทรมใกล้ผุพัง ที่จังหวัดพิจิตร กรณีครอบครัวยากไร้ 4 ชีวิต ที่หญิงชราวัย 63 ปีต้องเป็นเสาหลักในการหาเงินเลี้ยงดู หญิงชราวัย 69 ปี พิการขาทั้ง 2 ข้างอ่อนแรง และหลานอีก 2 คน ซึ่งทั้งหมดอาศัยในเพิงสังกะสีสภาพเก่าทรุดโทรมใต้สะพานข้ามแม่น้ำแห่งหนึ่ง ไม่มีไฟฟ้า น้ำประปา และห้องน้ำใช้ ที่จังหวัดพิจิตร กรณีหญิงชราวัย 80 ปี มีอาชีพเก็บของเก่าขาย เพื่อหาเงินเลี้ยงดูเหลนวัย 5 ขวบ ที่ถูกแม่นำมาทิ้งไว้ให้เลี้ยงดูตั้งแต่อายุเพียง 3 เดือน อาศัยในห้องเช่าสภาพเก่าและคับแคบ ที่จังหวัดชลบุรี และกรณี 2 สามี-ภรรยาแก่ชราวัย 70 ปี และ 71 ปี อาศัยอยู่ด้วยกันในกระต๊อบสภาพเก่าทรุดโทรม ได้ประกาศตามหาลูกสาว 3 คน ที่พลัดพรากกันนานกว่า 20 ปี ที่จังหวัดสงขลา ทั้งนี้ ได้กำชับให้พัฒนาสังคมและความมั่นคงของจังหวัด (พมจ.) และทีม One Home ทั้ง 3 จังหวัด ได้แก่ พิจิตร ชลบุรี และสงขลา เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวทั้งหมดดังกล่าว เพื่อให้การช่วยเหลือในเบื้องต้นตามภารกิจของกระทรวง พม. ซึ่งในขณะนี้ ครอบครัวผู้ด้อยโอกาสและประสบปัญหาทางสังคมทั้งหมด ได้รับการช่วยเหลือในเบื้องต้นเรียบร้อยแล้ว ได้แก่ การได้รับมอบสิ่งของเครื่องใช้ที่จำเป็น อุปกรณ์ทางการศึกษา เงินสงเคราะห์ผู้สูงอายุในภาวะยากลำบาก เงินสงเคราะห์เด็กในครอบครัวอุปถัมภ์ และเงินสงเคราะห์ฟื้นฟูสมรรถภาพคนพิการ อีกทั้ง ได้ประสานหน่วยงานที่เกี่ยวข้อง ในพื้นที่ให้การช่วยเหลือดูแลในเรื่องการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสม และการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม

ที่มา : http://www.thaigov.go.th/news/contents/details/9500
