รัฐบาลไทย-ข่าวทำเนียบรัฐบาล-รมว.ศธ.เปิดงาน "EEC ระเบียงเศรษฐกิจพิเศษภาคตะวันออก เชื่อมโลกให้ไทยแล่น"

วันศุกร์ที่ 22 ธันวาคม 2560
รมว.ศธ.เปิดงาน "EEC ระเบียงเศรษฐกิจพิเศษภาคตะวันออก เชื่อมโลกให้ไทยแล่น"
นพ.ธีระเกียรติ เจริญเศรษฐศิลป์ รมว.ศึกษาธิการ กล่าวในพิธีเปิดการสัมมนาและประชุมกลุ่มย่อย เพื่อรับฟังความคิดเห็นต่อร่างแผนการพัฒนาบุคลากร การศึกษา การวิจัย และเทคโนโลยี โครงการจัดทำแผนการพัฒนาระเบียงเศรษฐกิจพิเศษภาคตะวันออก พ.ศ.2560-2564
เมื่อวันเสาร์ที่ 16 ธันวาคม 2560 นพ.ธีระเกียรติ เจริญเศรษฐศิลป์ รมว.ศึกษาธิการ กล่าวในพิธีเปิดการสัมมนาและประชุมกลุ่มย่อย เพื่อรับฟังความคิดเห็นต่อร่างแผนการพัฒนาบุคลากร การศึกษา การวิจัย และเทคโนโลยี โครงการจัดทำแผนการพัฒนาระเบียงเศรษฐกิจพิเศษภาคตะวันออก พ.ศ.2560-2564 “ฝากผู้วางแผนมองไปข้างหน้าให้กว้างไกล โดยเน้นหลักสูตรที่ยืดหยุ่นรองรับการใช้ชีวิตของเด็กใน ค.ศ.2030 ในขณะเดียวกันต้องผลิตครูต้นแบบตอบโจทย์พัฒนาพื้นที่ EEC และเชื่อมต่อไทยไปขับเคลื่อนโลกอนาคต”
รมว.ศึกษาธิการ กล่าวว่า รัฐบาลให้ความสำคัญและสนับสนุนการผลิตและพัฒนากำลังคนตาม “โครงการระเบียงเศรษฐกิจภาคตะวันออก” (EEC) โดยกำหนดไว้ในกรอบยุทธศาสตร์ชาติระยะ 20 ปี, แผนพัฒนาเศรษฐกิจและสังคมแห่งชาติฉบับที่ 12 และเป็นเครื่องมือขับเคลื่อนนโยบายไทยแลนด์ 4.0 ครอบคลุมพื้นที่ 3 จังหวัดภาคตะวันออก คือ ฉะเชิงเทรา ระยอง ชลบุรี พร้อมเปิดโอกาสให้สถาบันอุดมศึกษาจากต่างประเทศ ได้แก่ มหาวิทยาลัยคาร์เนกีเมลลอน (Carnegie Mellon University : CMU) สหรัฐอเมริกา ร่วมจัดการศึกษากับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) ในรูปแบบสถาบันร่วม (Joint Institute) ภายใต้ชื่อ มหาวิทยาลัยซีเอ็มเคแอล ที่จะเป็นยกระดับขีดความสามารถการแข่งขันของประเทศ และนำองค์ความรู้มาใช้ประโยชน์ในการพัฒนาประเทศรวมทั้งในพื้นที่ EEC ด้วย
การจัดทำร่างแผนพัฒนาบุคลากรการศึกษา การวิจัย และเทคโนโลยี โครงการจัดทำแผนการพัฒนาระเบียงเศรษฐกิจพิเศษภาคตะวันออก พ.ศ.2560-2564 ในครั้งนี้ ขอให้พิจารณาจากความต้องการของอุตสาหกรรมเป้าหมายเป็นหลัก เพื่อผลิตบุคลากรให้ตรงสาขาวิชา มีทักษะสมรรถนะ ตลอดจนมีจำนวนพอเพียง สิ่งสำคัญคือ ควรเรียนรู้ประวัติศาสตร์ของประเทศอื่น ๆ ที่มีการกำหนดพื้นที่พิเศษในลักษณะเดียวกันหรือใกล้เคียงกัน เพื่อศึกษากลยุทธ์/ยุทธวิธีที่จะนำไปสู่ความสำเร็จต่อไป
นอกจากนี้ ขอฝากหลักคิดสำหรับผู้ทำงานเพื่อการพัฒนา 3 ประการ (นายฮะรุฮิโกะ คุโระดะ ผู้ว่าการธนาคารแห่งประเทศญี่ปุ่น) คือ การลงทุนในทรัพยากรมนุษย์ การแข่งขันอย่างเสรี และระบบการเงินการคลังที่มั่นคง ภายใต้การทำงานตามหลักนิติธรรม พร้อมฝากถึงผู้มีส่วนเกี่ยวข้องกับการวางแผนว่า “ขอให้มองโลกให้กว้างและมองให้ไกล พร้อมเปิดรับความช่วยเหลือจากผู้เชี่ยวชาญจากต่างประเทศในสิ่งที่เราไม่สามารถทำเองได้ ในส่วนของหลักสูตรการเรียนการสอนควรมีความยืดหยุ่นมากขึ้น ไม่ควรกำหนดตายตัว เพื่อให้เด็กสามารถใช้ชีวิตและปรับตัวตามโลกในอนาคต รองรับความเปลี่ยนแปลงที่จะเกิดขึ้นในปี ค.ศ.2030 ตามที่ World Economic Forum ได้คาดการณ์ไว้ว่า “สิ่งที่เด็กได้เรียนในตอนนี้จะล้าสมัยหรืออาจจะใช้ประโยชน์ไม่ได้ในอนาคตข้างหน้า” และมุ่งสู่เป้าหมายตามแผนที่กำหนดไว้ อาทิ ผลิตครู/วิทยากรต้นแบบอุตสาหกรรมเป้าหมาย อย่างน้อย 150 คน, เด็กและเยาวชนได้รับความรู้ทางวิทยาศาสตร์ หุ่นยนต์ ระบบสารสนเทศ ฯลฯ ไม่ต่ำกว่า 40,000 คน รวมทั้งจัดตั้งศูนย์การเรียนรู้และศูนย์บริการอย่างน้อย 10 ศูนย์ และฝึกอบรมกว่า 60 หลักสูตรภายใน 2 ปี และบุคลากรภาครัฐ/เอกชนผ่านอบรมไม่น้อยกว่า 42,000 คน, ผลิตกำลังคนอาชีวศึกษารองรับ EEC มากกว่า 40,000 คนภายใน 5 ปี เป็นต้น
อรพรรณ ฤทธิ์มั่น: สรุป
นวรัตน์ รามสูต: เรียบเรียง
อิทธิพล รุ่งก่อน: ถ่ายภาพ
บัลลังก์ โรหิตเสถียร: กราฟิก
กลุ่มประชาสัมพันธ์ สร.: รายงาน

ที่มา : http://www.thaigov.go.th/news/contents/details/8922
