รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงข่ายคมนาคมในพื้นที่จังหวัดนครสวรรค์

วันอังคารที่ 1 สิงหาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจโครงข่ายคมนาคมในพื้นที่จังหวัดนครสวรรค์
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจติดตามความคืบหน้าโครงการก่อสร้างทางเลี่ยงเมืองนครสวรรค์ (ทางแยกต่างระดับหนองตะโก) ตอน 2 โครงการบูรณะทางหลวงหมายเลข 122 ทางเลี่ยงเมืองนครสวรรค์ (ด้านทิศตะวันตก)
และทางหลวงหมายเลข 1 (นครสวรรค์ - สลกบาตร) ของกรมทางหลวง (ทล.) เมื่อวันที่ 23 กรกฎาคม 2560 พร้อมด้วย นายสราวุธ ทรงศิวิไล ผู้ตรวจราชการกระทรวงคมนาคม โดยมี นายอภิชาติ จันทรทรัพย์ ผู้อำนวยการสำนักก่อสร้างทางที่ 1 กล่าวรายงาน ข้าราชการ และเจ้าหน้าที่กรมทางหลวง ให้การต้อนรับ ณ สำนักงานโครงการฯ ตำบลบ้านมะเกลือ อำเภอเมือง จังหวัดนครสวรรค์
นายอาคม เติมพิทยาไพสิฐ กล่าวว่า กระทรวงคมนาคมกำหนดยุทธศาสตร์การเชื่อมโยงโครงข่ายระบบขนส่งภายในประเทศและพัฒนาจุดเชื่อมต่อกับประเทศเพื่อนบ้าน รองรับระบบโลจิสติกส์ภาคการขนส่ง และพัฒนาโครงข่ายทางหลวงให้ได้มาตรฐานความปลอดภัย รวมทั้งเพิ่มขีดความสามารถทางหลวงเพื่อเชื่อมโยงฐานการผลิตที่สำคัญของประเทศ โดยปรับปรุงโครงข่ายถนนระหว่างเมืองหลัก ขนาด 4 ช่องจราจร สอดคล้องกับนโยบายรัฐบาลด้านการพัฒนาระบบโครงข่ายทางหลวงสายหลักเชื่อมโยงกับพื้นที่ภูมิภาค เพื่อรองรับการเดินทาง การขนส่ง และการท่องเที่ยว ทั้งนี้ ทล. ได้ดำเนินโครงการก่อสร้างทางเลี่ยงเมือง และโครงการบูรณะปรับปรุงโครงข่ายคมนาคมในพื้นที่จังหวัดนครสวรรค์ เพื่อแก้ไขปัญหาการจราจรติดขัด เพิ่มศักยภาพสายทาง เชื่อมโยงโครงข่ายในเมืองหลัก ส่งเสริมการขนส่งผลิตผลทางการเกษตร การท่องเที่ยวและสนับสนุนยุทธศาสตร์ของจังหวัด และรองรับการพัฒนาโครงสร้างพื้นฐานระบบอื่นในอนาคต ดังนี้
1. โครงการก่อสร้างทางเลี่ยงเมืองนครสวรรค์ (ทางแยกต่างระดับหนองตะโก) ตอน 2 ส่วนที่ 2 ระหว่าง กม.14+282.943 และ กม.15+685.000-21+470.000 ระยะทาง 5.785 กิโลเมตร งบประมาณก่อสร้าง 605,876,692 บาท ลักษณะโครงการเป็นงานก่อสร้างคันทางใหม่ (ด้านขวา) ขนาด 2 ช่องจราจร ขนานกับคันทาง (ด้านซ้าย) ที่มีอยู่เดิม พร้อมก่อสร้างจุดกลับรถใต้สะพาน 3 แห่ง เป็นทางมาตรฐานชั้นพิเศษ เมื่อก่อสร้างแล้วเสร็จจะเป็นถนนขนาด 4 ช่องจราจร กำหนดแล้วเสร็จตามสัญญาในเดือนกันยายน 2560
2. โครงการบูรณะโครงข่ายทางหลวงเชื่อมโยงระหว่างภาคทางหลวงหมายเลข 122 สายเลี่ยงเมืองนครสวรรค์ (ด้านตะวันตก) ที่ กม.0+000-12+600 (เว้น กม.11+458-12+425) ระยะทาง 12.117 กิโลเมตร งบประมาณก่อสร้าง 550,000,000 บาท ลักษณะโครงการก่อสร้างยกระดับคันทาง ปรับปรุงชั้นโครงสร้างทาง พร้อมก่อสร้างอุโมงค์ลอดทางแยก และปรับปรุงจุดกลับรถ กำหนดแล้วเสร็จตามสัญญาในเดือนมกราคม 2562
3. โครงการบูรณะโครงข่ายทางหลวงเชื่อมโยงระหว่างภาคทางหลวงหมายเลข 1 สายนครสวรรค์ - สลกบาตร ที่ กม. 353+000-373+000 ระยะทาง 20 กิโลเมตร งบประมาณก่อสร้าง 589,147,299 บาท ลักษณะโครงการก่อสร้างเป็นทางมาตรฐานชั้นพิเศษ ขนาด 4 ช่องจราจร กำหนดแล้วเสร็จตามสัญญาในเดือนพฤศจิกายน 2561
ในโอกาสนี้ นายอาคม เติมพิทยาไพสิฐ มอบให้ ทล. พิจารณาดำเนินการก่อสร้างทางหลวงหมายเลข 122 ทางเลี่ยงเมืองนครสวรรค์ด้านตะวันออกเพิ่มเติม เพื่อเชื่อมต่อเส้นทางสายทางเลี่ยงเมืองนครสวรรค์ไปสู่ภาคตะวันออกเฉียงเหนือ และแก้ไขปัญหาการจราจรติดขัดโดยเฉพาะในช่วงเทศกาลวันหยุดต่อเนื่อง คาดว่าจะจัดสรรงบประมาณได้ในปี 2562 และให้ ทล. ดำเนินการศึกษาข้อมูล สำรวจ และออกแบบก่อสร้างโครงการต่าง ๆ ให้สามารถเชื่อมต่อการเดินทางกับการคมนาคมระบบอื่น เช่น โครงการรถไฟทางคู่ โครงการพัฒนาท่าอากาศยาน โครงการก่อสร้างท่าเรือ เป็นต้น

ที่มา : http://www.thaigov.go.th/news/contents/details/5610
