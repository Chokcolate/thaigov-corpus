รัฐบาลไทย-ข่าวทำเนียบรัฐบาล-พม. กำชับทีม One Home เร่งเยียวยาจิตใจเด็กหญิงวัย 4 ขวบ ที่ถูกชายชราวัย 83 ปี ล่วงละเมิดทางเพศ  ที่ จ.นครศรีธรรมราช พร้อมช่วยเหลือผู้ด้อยโอกาสและประสบปัญหาทางสังคม

วันพุธที่ 14 กุมภาพันธ์ 2561
พม. กำชับทีม One Home เร่งเยียวยาจิตใจเด็กหญิงวัย 4 ขวบ ที่ถูกชายชราวัย 83 ปี ล่วงละเมิดทางเพศ  ที่ จ.นครศรีธรรมราช พร้อมช่วยเหลือผู้ด้อยโอกาสและประสบปัญหาทางสังคม
พม. กำชับทีม One Home เร่งเยียวยาจิตใจเด็กหญิงวัย 4 ขวบ ที่ถูกชายชราวัย 83 ปี ล่วงละเมิดทางเพศ ที่ จ.นครศรีธรรมราช พร้อมช่วยเหลือผู้ด้อยโอกาสและประสบปัญหาทางสังคม ที่ จ.สมุทรสาคร บุรีรัมย์ และชุมพร
วันนี้ (14 ก.พ. 61) เวลา 08.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลเอก ณัฐติพล กนกโชติ ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 35/2561 เพื่อรับทราบปัญหาทางสังคม ที่เกิดขึ้นในแต่ละวัน และร่วมหาแนวทางการป้องกันและแก้ไขปัญหา โดยมีผู้บริหารและผู้แทนจากหน่วยงานในกระทรวง ร่วมการประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์
จากกรณีชายชราวัย 83 ปี ก่อเหตุข่มขืนกระทำชำเราเด็กหญิงวัย 4 ขวบ จนได้รับบาดเจ็บสาหัส ต้องนอนรักษาตัวที่โรงพยาบาลนานกว่า 10 วัน ซึ่งขณะนี้เด็กหญิงอยู่ในอาการตกใจหวาดผวาตลอดเวลา ที่จังหวัดนครศรีธรรมราชและกรณีเด็กสาววัย 13 ปี ถูกครูฝ่ายปกครองบังคับข่มขืนกระทำชำเราหลายครั้ง พร้อมข่มขู่จะเผยแพร่รูปโป๊เปลือยที่ จังหวัดสมุทรสาคร นั้น ได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.นครศรีธรรมราช และ พมจ.สมุทรสาคร พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริง และประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง พม. พร้อมเร่งเยียวยาฟื้นฟูสภาพจิตใจเด็กหญิงทั้ง 2 คนอย่างใกล้ชิดโดยด่วน เพื่อให้เด็กมีสภาพจิตใจที่เข้มแข็งขึ้น และสามารถใช้ชีวิตในสังคมได้อย่างปกติสุขโดยเร็วที่สุด พร้อมประชุมทีมสหวิชาชีพถึงแนวทางการช่วยเหลือคุ้มครองสวัสดิภาพ ตามพระราชบัญญัติคุ้มครองเด็ก พ.ศ. 2546 ในระยะยาวต่อไป ทั้งนี้ ปัญหาเด็กถูกกระทำความรุนแรงเกิดขึ้นอย่างต่อเนื่องรายวัน จึงขอความร่วมมือจากผู้ปกครอง บุคคลใกล้ชิดในครอบครัว และทุกคนในสังคม ช่วยกันเฝ้าระวังและติดตามดูแลอย่างใกล้ชิด เพื่อป้องกันการเกิดเหตุในลักษณะดังกล่าวขึ้นอีก
อีกกรณีหญิงชราวัย 74 ปี ต้องรับภาระเพียงลำพังเลี้ยงดูหลานวัย 4 เดือน ที่ป่วยเป็นไข้ มีอาการปอดบวม และหายใจลำบาก ครอบครัวมีฐานะยากจน ไม่มีเงินเพียงพอค่ารักษาพยาบาล ที่จังหวัดบุรีรัมย์ และพบ 4 พี่น้องชายหญิง วัย 4-10 ขวบ อาศัยอยู่กันเพียงลำพังในบ้านสภาพเก่าทรุดโทรม และยังพบว่ามี 1 คน ร่างกายพิการแขน-ขาลีบ ช่วยเหลือตัวเองไม่ได้ ส่วนอีกหนึ่งคนมีล่องรอยถูกทำร้ายร่างกาย ได้รับบาดเจ็บ ภายหลังการตรวจสอบพบว่า พ่อและแม่ของเด็กติดยาเสพติด มักทอดทิ้งให้เด็กทั้ง 4 คน อยู่ตามลำพังเป็นประจำ และจะมีเพียงกล้วยให้กินเป็นอาหาร ด้านพี่ชายคนโตวัย 10 ขวบ ต้องหยุดเรียนบ่อยครั้งเพื่ออยู่ดูน้องที่พิการ ที่จังหวัดชุมพรนั้น ได้กำชับพัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.บุรีรัมย์ และ พมจ.ชุมพร พร้อมทีม One Home ทั้ง 2 จังหวัด เร่งลงพื้นที่เพื่อตรวจสอบข้อเท็จจริงและประเมินทางสังคมของทั้ง 2 ครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์ทางการศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลผู้ที่ป่วยอย่างใกล้ชิด และดูแลเรื่องการศึกษาของเด็กทั้งหมดอย่างต่อเนื่องในระยะยาว อีกทั้ง การปรับปรุงสภาพที่อยู่อาศัยให้มีความมั่นคง แข็งแรง   และถูกสุขลักษณะ พร้อมให้คำแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม ทั้งนี้ กรณีเด็ก 4 พี่น้องที่อาศัยอยู่กันตามลำพัง หากตรวจสอบพบว่าครอบครัวไม่พร้อมดูแลเด็ก ทางกระทรวง พม. มีบ้านพักเด็กและครอบครัวจังหวัดชุมพร พร้อมรับเด็กมาดูแลคุมครองสวัสิภาพ ตามพระราชบัญญัติคุ้มครองเด็ก พ.ศ. 2546
สำหรับการติดตามความช่วยเหลือผู้ด้อยโอกาสและประสบปัญหาทางสังคมตามภารกิจกระทรวง พม. มีดังนี้ 1) กรณีกรณีชายพิการวัย 75 ปี อาศัยเพียงลำพังในเพิงพักเก่าทรุดโทรม ที่จังหวัดประจวบคีรีขันธ์ นั้น ทางทีม One Home ได้ลงพื้นที่มอบสิ่งของเครื่องใช้ที่จำเป็น พร้อมมอบเงินสงเคราะห์และฟื้นฟูสมรรถภาพคนพิการ และเงินอุดหนุนสงเคราะห์ผู้มีรายได้น้อย อีกทั้ง ปรับปรุงสภาพที่อยู่อาศัยให้มีความเหมาะสม ถูกสุขลักษณะ 2) กรณีชายขายของเก่ารับภาระเลี้ยงดูลูก 7 คน ทุกวันต้องออกตะเวนปั่นจักรยานเก็บของเก่าไปขาย ที่ย่านบางกะปิ กทม. และ 3) กรณีเด็กชายวัย 5 เดือน ป่วยโรคหัวใจตั้งแต่กำเนิด มีก้อนเนื้อปิดกั้นทางเดินหายใจ ที่จังหวัดสระบุรี นั้น ทีม One Home ได้ลงพื้นที่เยี่ยมบ้านทั้ง 2 ครอบครัว มอบเครื่องอุปโภคบริโภค และเงินสงเคราะห์เด็ก พร้อมนำเรื่องเข้าที่ประชุมพิจารณาช่วยเหลือค่าใช้จ่ายในการเดินทาง และค่าใช้จ่ายในครอบครัวจากกองทุนคุ้มครองเด็ก

ที่มา : http://www.thaigov.go.th/news/contents/details/10092
