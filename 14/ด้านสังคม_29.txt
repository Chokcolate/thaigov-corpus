รัฐบาลไทย-ข่าวทำเนียบรัฐบาล-สธ.เร่งสำรวจและซ่อมแซมสถานบริการที่เสียหายจากพายุ เผยทุกแห่งเปิดบริการได้ตามปกติ

วันอาทิตย์ที่ 26 มีนาคม 2560
สธ.เร่งสำรวจและซ่อมแซมสถานบริการที่เสียหายจากพายุ เผยทุกแห่งเปิดบริการได้ตามปกติ
กระทรวงสาธารณสุข  เร่งสำรวจและซ่อมแซมสถานบริการ ที่ความเสียหาย จากพายุฤดูร้อน พร้อมมอบกรมสนับสนุนและบริการสุขภาพ สำรวจซ่อมแซมอุปกรณ์การแพทย์  ส่วนที่รพ.ทุ่งศรีอุดม จ.อุบลราชธานี หลังประสบภัยพายุสามารถเปิดบริการได้ตามปกติ
วันนี้(26 มีนาคม 2560) นายแพทย์เกียรติภูมิ  วงศ์รจิต รองปลัดกระทรวงสาธารณสุข ในฐานะโฆษกกระทรวงสาธารณสุข ให้สัมภาษณ์ว่า ขณะนี้หลายพื้นที่เสี่ยงประสบภัยจากพายุฤดูร้อน ล่าสุดได้รับรายงานมีโรงพยาบาลประสบภัย 1แห่งคือ  รพ.ทุ่งศรีอุดม จ.อุบลราชธานี เหตุเกิดเมื่อเวลาประมาณ 16.45 น.ของวันที่ 25 มี.ค.60  ทำให้ห้องคลอด ห้องแลป และห้องผู้ป่วยนอก ได้รับความเสียหายในบางส่วน            ส่วนที่พักพนักงาน โรงจอดรถยนต์ได้รับความเสียหายไม่มาก  ในส่วนของห้องอุบัติเหตุและฉุกเฉิน สามารถเปิดได้ตามปกติ ไม่มีเจ้าหน้าที่และผู้ป่วยได้รับบาดเจ็บ  ระบบประปาและไฟฟ้าสามารถใช้การได้ตามปกติ
ทั่งนี้ได้สั่งการให้กรมสนับสนุนบริการสุขภาพ เข้าตรวจสอบอุปกรณ์ที่เสียหาย ซ่อมแซมกลับมาใช้ให้เร็วที่สุด พร้อมกำชับให้สถานบริการในสังกัดที่เสี่ยง ตรวจสอบความแข็งแรงของตัวอาคาร  หลังคา  ป้ายประกาศ ไฟส่องสว่าง อุปกรณ์ เครื่องมือแพทย์  ตรวจสอบระบบระบายน้ำ พร้อมเตรียมสถานที่ขนย้ายเวชภัณฑ์ เครื่องมือแพทย์  สำรองทรัพยากรต่างๆ ที่มีความจำเป็นต่อการจัดบริการประชาชนให้เพียงพอ เช่น ยา-เวชภัณฑ์ ระบบสำรองไฟ  สำรองน้ำมัน ออกซิเจน เตรียมแผนการจัดบริการนอกสถานที่และแผนการเคลื่อนย้ายผู้ป่วย กรณีอาคารบริการหรือสาธารณูปโภคได้รับความเสียหายจนไม่สามารถให้บริการได้ โดยให้ประสานโรงพยาบาลข้างเคียงร่วมจัดบริการ
ขอให้ประชาชนในพื้นที่เสี่ยง ติดตามสถานการณ์จากกรมอุตุนิยมวิทยาอย่างใกล้ชิด หลีกเลี่ยงเข้าใกล้สิ่งก่อสร้างที่อาจเป็นอันตรายขณะเกิดพายุลมแรง เช่น ป้ายโฆษณา ต้นไม้ใหญ่ และหากบาดเจ็บ หรือเจ็บป่วยฉุกเฉิน โทรแจ้งขอความช่วยเหลือด้านการแพทย์ได้ที่หมายเลข 1669

ที่มา : http://www.thaigov.go.th/news/contents/details/2647
