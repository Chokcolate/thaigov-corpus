รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดกิจกรรมส่งประชาชนกลับบ้าน ช่วงเทศกาลสงกรานต์ 2560

วันพุธที่ 12 เมษายน 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดกิจกรรมส่งประชาชนกลับบ้าน ช่วงเทศกาลสงกรานต์ 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม เปิดกิจกรรมส่งประชาชนกลับบ้าน ช่วงเทศกาลสงกรานต์ 2560 เพื่ออำนวยความสะดวก ลดความแออัด และปัญหาจราจรติดขัดบริเวณสถานีขนส่งผู้โดยสารกรุงเทพ (จตุจักร)
นายอาคม เติมพิทยาไพสิฐ รัฐมนตรีว่าการกระทรวงคมนาคม เป็นประธานพิธีเปิดกิจกรรม “ส่งคนกลับบ้านช่วงเทศกาลสงกรานต์ 2560” ตามโครงการรณรงค์ป้องกันและลดอุบัติเหตุทางถนนช่วงเทศกาลสงกรานต์ เมื่อวันที่ 10 เมษายน 2560 โดยมี นายสนิท พรหมวงษ์ อธิบดีกรมการขนส่งทางบก (ขบ.) พลตำรวจเอกอำนาจ อันอาตม์งาม รักษาการแทนกรรมการผู้จัดการใหญ่ บริษัท ขนส่ง จำกัด (บขส.) นายสาคร รุ่งสวัสดิ์ ผู้ช่วยผู้อำนวยการฝ่ายการเดินรถองค์การ 2 องค์การขนส่งมวลชนกรุงเทพ และนายแพทย์ธนะพงศ์ จินวงษ์ ผู้จัดการศูนย์วิชาการเพื่อความปลอดภัยทางถนน ร่วมตรวจเยี่ยมการอำนวยความสะดวกและมอบของที่ระลึกแก่ประชาชน ณ บริเวณด้านหน้าอาคาร 6 ขบ. ซึ่งใช้พื้นที่เป็นสถานีขนส่งผู้โดยสารกรณีพิเศษ ระหว่างวันที่ 10 - 12 เมษายน 2560 เพื่ออำนวยความสะดวก ลดความแออัด และลดปัญหาจราจรติดขัดบริเวณสถานีขนส่งผู้โดยสารกรุงเทพ (จตุจักร) รวมถึงการบริหารจัดการบริการรถขนส่งมวลชนและรถแท็กซี่ เพื่อไม่ให้มีผู้โดยสารตกค้าง
กิจกรรมดังกล่าว ขบ. ร่วมกับ บขส. จัดขึ้นทุกปี ตามนโยบายของกระทรวงคมนาคม เพื่ออำนวยความสะดวกแก่ประชาชน โดยเฉพาะในช่วงเทศกาลสงกรานต์ที่มีประชาชนเดินทางกลับภูมิลำเนาและท่องเที่ยวจำนวนมาก ด้วยการกำกับดูแลรถโดยสารสาธารณะให้มีความพร้อม ทั้งสภาพตัวรถและพนักงานขับรถ เพื่อให้ประชาชนได้รับความสุข ความสะดวก และปลอดภัย นอกจากนี้ ขบ. ได้จัดเจ้าหน้าที่อำนวยความสะดวกประชาชน บริหารจัดการรถโดยสารสาธารณะให้เพียงพอ และดูแลความปลอดภัยอย่างใกล้ชิด ทั้งที่สถานีขนส่งผู้โดยสารและจุดเชื่อมต่อหลักต่าง ๆ รวมถึงเพิ่มเจ้าหน้าที่สายด่วน 1584 รับเรื่องร้องเรียนจากการใช้บริการรถสาธารณะ ตลอด 24 ชั่วโมง
ขบ. มุ่งเน้นการรณรงค์เชิงป้องกัน โดยเข้มงวดการตรวจรถโดยสารสาธารณะและพนักงานขับรถ ตามมาตรฐานความปลอดภัยที่สถานีขนส่งผู้โดยสารและจุดจอดรถ 212 แห่งทั่วประเทศ ตั้งแต่วันที่ 5 – 24 เมษายน 2560 และต่อเนื่องตลอดปี และจุดบริการร่วมคมนาคม 14 จุด ใน 11 จังหวัดทุกภูมิภาค พร้อมทั้งเพิ่มเที่ยวรถให้บริการ เพื่อไม่ให้มีผู้โดยสารตกค้างที่สถานีขนส่งฯ ทั้งนี้ ขอความร่วมมือผู้ประกอบการควบคุมการเดินรถอย่างเคร่งครัด ห้ามเก็บค่าโดยสารเกินอัตรา ห้ามบรรทุกผู้โดยสารเกินจำนวนที่นั่ง ห้ามใช้ความเร็วเกินที่กฎหมายกำหนด รวมถึงประชาสัมพันธ์ให้ผู้โดยสารทุกคนคาดเข็มขัดนิรภัยก่อนออกเดินทาง หากพบรถโดยสารไม่ปลอดภัย หรือพนักงานขับรถมีสภาพไม่พร้อม จะดำเนินการลงโทษขั้นสูงสุดทันที

ที่มา : http://www.thaigov.go.th/news/contents/details/3051
