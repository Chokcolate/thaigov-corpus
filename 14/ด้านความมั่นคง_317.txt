รัฐบาลไทย-ข่าวทำเนียบรัฐบาล-รมช.มท. เป็นประธานพิธีมอบรางวัลเชิดชูเกียรติ “ศูนย์ อปพร.ดีเด่น และ อปพร.ดีเด่น” ประจำปี 2560 ย้ำ อปพร. ต้องยึดมั่นอุดมการณ์ “เมตตา กล้าหาญ” ทำความดีด้วยหัวใจ สืบสานพระราชปณิธานฯ

วันพุธที่ 20 กันยายน 2560
รมช.มท. เป็นประธานพิธีมอบรางวัลเชิดชูเกียรติ “ศูนย์ อปพร.ดีเด่น และ อปพร.ดีเด่น” ประจำปี 2560 ย้ำ อปพร. ต้องยึดมั่นอุดมการณ์ “เมตตา กล้าหาญ” ทำความดีด้วยหัวใจ สืบสานพระราชปณิธานฯ
รมช.มท. เป็นประธานพิธีมอบรางวัลเชิดชูเกียรติ “ศูนย์ อปพร.ดีเด่น และ อปพร.ดีเด่น” ประจำปี 2560 ย้ำ อปพร. ต้องยึดมั่นอุดมการณ์ “เมตตา กล้าหาญ” ทำความดีด้วยหัวใจ สืบสานพระราชปณิธาน บำเพ็ญประโยชน์เพื่อสังคม สร้างประเทศไทยปลอดภัยอย่างยั่งยืน
วันนี้ (20 ก.ย. 60) เวลา 13.30 น. ณ ศูนย์ประชุมธรรมศาสตร์ รังสิต จังหวัดปทุมธานี นายสุธี มากบุญ รัฐมนตรีช่วยว่าการกระทรวงมหาดไทย เป็นประธานในพิธีมอบรางวัลเชิดชูเกียรติศูนย์ อปพร.ดีเด่น และ อปพร.ดีเด่น ประจำปี 2560 ซึ่งกระทรวงมหาดไทย โดยกรมป้องกันและบรรเทาสาธารณภัย ในฐานะศูนย์อาสาสมัครป้องกันภัยฝ่ายพลเรือนกลาง จัดขึ้น เพื่อสร้างขวัญกำลังใจแก่ อปพร.ที่เสียสละอุทิศตนปฏิบัติงานเพื่อสังคมและประเทศชาติ รวมถึงเป็นการแสดงพลังความจงรักภักดีต่อสถาบันพระมหากษัตริย์ ด้วยการสืบสานพระราชปณิธานรัชกาลที่ 10 ในการดำเนินโครงการจิตอาสา “เราทำความ ดี ด้วยหัวใจ”
โดย นายฉัตรชัย พรหมเลิศ อธิบดีกรมป้องกันและบรรเทาสาธารณภัย ในฐานะผู้อำนวยการศูนย์อาสาสมัครป้องกันภัยฝ่ายพลเรือนกลาง ได้กล่าวรายงานความเป็นมาและความสำคัญของอาสาสมัครป้องกันภัยฝ่ายพลเรือน (อปพร.) รวมถึงการจัดพิธีมอบรางวัลเชิดชูเกียรติ ศูนย์ อปพร.ดีเด่น และ อปพร.ดีเด่น ซึ่งอาสาสมัครป้องกันภัยฝ่ายพลเรือน จัดตั้งขึ้นตามพระราชบัญญัติป้องกันภัยฝ่ายพลเรือน พ.ศ.2522 เมื่อวันที่ 22 มีนาคม 2522 เพื่อทำหน้าที่สนับสนุนภาครัฐในการดำเนินงานป้องกันและบรรเทาสาธารณภัย ประกอบกับ พ.ร.บ.ป้องกันและบรรเทาสาธารณภัย พ.ศ.2550 กำหนดให้มี อปพร.ปฏิบัติหน้าที่ให้ความช่วยเหลือเจ้าพนักงานป้องกันและบรรเทาสาธารณภัย รวมทั้งให้ผู้อำนวยการศูนย์ อปพร.จัดให้มีคณะกรรมการประสานงานศูนย์ อปพร.ในแต่ละระดับ เพื่อให้การปฏิบัติงานมีความคล่องตัว และมีประสิทธิภาพมากขึ้น และเพื่อสร้างขวัญกำลังใจแก่ อปพร.ที่เสียสละอุทิศตนปฏิบัติงานเพื่อสังคมและประเทศชาติมาอย่างต่อเนื่อง รวมถึงเป็นการแสดงพลังความจงรักภักดีต่อสถาบันพระมหากษัตริย์ ด้วยการสืบสานพระราชปณิธานสมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 ที่ทรงโปรดเกล้าฯ ให้จัดโครงการจิตอาสา “เราทำความ ดี ด้วยหัวใจ” ศูนย์ อปพร.กลาง จึงได้จัดพิธีมอบรางวัลเชิดชูเกียรติ ศูนย์ อปพร.ดีเด่น และ อปพร.ดีเด่น ประจำปี 2560 ขึ้น เพื่อเป็นการยกย่องเชิดชูเกียรติแก่สมาชิก อปพร.ให้ปรากฏแก่สาธารณชนทั่วไป พร้อมทั้งได้มอบรางวัลประกาศเกียรติบัตรแก่ อปพร.ที่ร่วมกิจกรรมอำนวยความสะดวกและบริการประชาชน ในการเข้ากราบสักการะพระบรมศพฯ สำหรับในปีนี้มีศูนย์ อปพร.ดีเด่น จำนวน 46 รางวัล อปพร.ดีเด่น จำนวน 77 รางวัล และประกาศเกียรติบัตรแก่ อปพร. จำนวน 4 รางวัล รวมทั้งสิ้น 127 รางวัล
โอกาสนี้ รัฐมนตรีช่วยว่าการกระทรวงมหาดไทย ได้กล่าวแสดงความยินดีกับผู้ที่ได้รับรางวัล พร้อมทั้งมอบนโยบายและแนวทางการปฏิบัติงานให้แก่ อปพร. ที่มาร่วมพิธี โดยกล่าวว่า พี่น้องอาสาสมัครป้องกันภัยฝ่ายพลเรือน (อปพร.) คือ ผู้ที่อาสาเข้ามาช่วยเหลือสังคม ด้วยความเสียสละ โดยมิได้คำนึงถึงภยันตราย หรือผลตอบแทนใดๆ นับเป็นผู้ที่มีจิตใจเสียสละเพื่อส่วนรวมอย่างแท้จริง ซึ่งปัจจุบัน อปพร.มีหน้าที่ให้ความช่วยเหลือทางราชการในการป้องกันและบรรเทาสาธารณภัย มีระเบียบกระทรวงมหาดไทยเป็นเครื่องมือในการบริหารและกำกับดูแลอาสมัครที่ชัดเจน มีเป้าประสงค์ที่จะเสริมสร้างและพัฒนาศักยภาพภาคประชาชน ให้มีความเข้มแข็ง และมีส่วนร่วมในการปฏิบัติงานด้านการป้องกันและบรรเทาสาธารณภัย มุ่งที่จะลดความเสี่ยงภัยในพื้นที่ ชุมชน และสังคมให้ลดลง ด้วยการฝึกให้มีความรู้ มีทักษะ มีจริยธรรม มีวินัย และมีจิตอาสา เพื่อช่วยเหลือดูแลพี่น้องประชาชนให้รอดปลอดภัยจากสาธารณภัยต่างๆ ที่อาจเกิดขึ้น
รัฐมนตรีช่วยว่าการกระทรวงมหาดไทย กล่าวเพิ่มเติมว่า การเสริมสร้างและพัฒนาเครือข่ายการป้องกันและบรรเทาสาธารณภัย ถือเป็นแนวทางสำคัญในการเตรียมพร้อมรับมือและลดผลกระทบจากสาธารณภัยที่มีประสิทธิภาพ โดยรัฐบาลและคณะรักษาความสงบแห่งชาติ (คสช.) ได้ให้ความสำคัญกับการพัฒนาศักยภาพเครือข่ายอาสาสมัครป้องกันและบรรเทาสาธารณภัย โดยเฉพาะอาสาสมัครป้องกันภัยฝ่ายพลเรือน (อปพร.) ที่มีจิตอาสาสนับสนุนภาครัฐ ช่วยเหลือและบรรเทาทุกข์ผู้ประสบภัยมาอย่างต่อเนื่องเป็นระยะเวลากว่า 38 ปี และ อปพร.ถือเป็นพลังภาคประชาชนที่มีความสำคัญอย่างยิ่ง เป็นกลไกที่สนับสนุนการขับเคลื่อนงานภาครัฐ ดังนั้น การพัฒนาระบบการจัดการงานอาสาสมัครป้องกันและบรรเทาสาธารณภัย ให้มีความเชื่อมโยงในทุกด้าน ทั้งการบูรณาการกำลังพล การสั่งการ การสั่งใช้ และการสนธิกำลังปฏิบัติการช่วยเหลือผู้ประสบภัยได้อย่างทันท่วงที รวมถึงการส่งเสริมให้ อปพร.ปฏิบัติงานด้วยความซื่อสัตย์สุจริต ยึดประโยชน์ของสังคมโดยรวม ภายใต้หลักคุณธรรม จริยธรรม และหลักมนุษยธรรม เน้นการช่วยเหลือผู้ประสบภัยด้วยความรวดเร็ว ทั่วถึงเท่าเทียม และเป็นธรรม จึงขอให้ อปพร. ยึดมั่นในอุดมการณ์ “เมตตา กล้าหาญ” มุ่งทำความดีเพื่อส่วนรวม และร่วมกันสร้างความปลอดภัยให้อยู่คู่กับสังคมไทยตลอดไป.
ครั้งที่ 138/2560

ที่มา : http://www.thaigov.go.th/news/contents/details/6827
