รัฐบาลไทย-ข่าวทำเนียบรัฐบาล-“ไอแบงก์ออกมาตรการพักชำระเงินต้น โดยให้ลูกค้าชำระเฉพาะกำไร ระยะเวลาไม่เกิน 12 เดือน เพื่อบรรเทาความเดือดร้อนผู้ประสบอุทกภัย ในพื้นที่ภาคตะวันออกเฉียงเหนือ”

วันอังคารที่ 1 สิงหาคม 2560
“ไอแบงก์ออกมาตรการพักชำระเงินต้น โดยให้ลูกค้าชำระเฉพาะกำไร ระยะเวลาไม่เกิน 12 เดือน เพื่อบรรเทาความเดือดร้อนผู้ประสบอุทกภัย ในพื้นที่ภาคตะวันออกเฉียงเหนือ”
จากเหตุการณ์อุทกภัยรุนแรงในหลายพื้นที่ทางภาคตะวันออกเฉียงเหนือ ไอแบงก์ในฐานะสถาบันการเงินของรัฐ พักชำระหนี้เงินต้น โดยชำระเฉพาะกำไร ระยะเวลาไม่เกิน 12 เดือน หลังจากนั้นให้ชำระเงินต้นและกำไร ตามสัญญาเดิม สำหรับลูกค้าธนาคารที่อยู่ในประกาศเขตอุทกภัย
นางสาววีณา เตชาชัยนิรันดร์ กรรมการและรักษาการผู้จัดการธนาคารอิสลามแห่งประเทศไทย (ไอแบงก์) กล่าวว่า จากเหตุการณ์อุทกภัยรุนแรงในหลายพื้นที่ทางภาคตะวันออกเฉียงเหนือ  ทำให้พี่น้องประชาชนได้รับความเดือดร้อนในวงกว้าง ไอแบงก์ในฐานะสถาบันการเงินของรัฐ สังกัดกระทรวงการคลัง และได้ตระหนักมาโดยตลอดถึงการให้ความสำคัญในการเร่งให้ความช่วยเหลือผู้ประสบภัยอย่างเร่งด่วน
ด้วยการพักชำระหนี้เงินต้น โดยชำระเฉพาะกำไร ระยะเวลาไม่เกิน 12 เดือน หลังจากนั้นให้ชำระเงินต้นและกำไร ตามสัญญาเดิม สำหรับลูกค้าธนาคารที่อยู่ในประกาศเขตพื้นที่ประสบอุทกภัยในจังหวัดสกลนคร กาฬสินธุ์ ร้อยเอ็ด นครพนม และพื้นที่ประสบภัยตามประกาศของทางราชการ ตั้งแต่วันนี้เป็นต้นไปถึงวันที่  31 ตุลาคม 2560
ทั้งนี้ ลูกค้าที่ได้รับผลกระทบจากอุทกภัยในพื้นที่ดังกล่าว สามารถติดต่อสอบถามรายละเอียดเพิ่มเติมได้ที่ไอแบงก์ทุกสาขาทั่วประเทศ หรือศูนย์ Call Center โทร 1302 นางสาววีณา กล่าวทิ้งท้าย

ที่มา : http://www.thaigov.go.th/news/contents/details/5605
