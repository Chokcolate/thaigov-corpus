รัฐบาลไทย-ข่าวทำเนียบรัฐบาล-โฆษกรัฐบาลระบุนายกรัฐมนตรีสั่งการผู้ที่เกี่ยวข้องให้จัดประชุม ครม. สัญจรในพื้นที่ 6 ภูมิภาค

วันพุธที่ 21 มิถุนายน 2560
โฆษกรัฐบาลระบุนายกรัฐมนตรีสั่งการผู้ที่เกี่ยวข้องให้จัดประชุม ครม. สัญจรในพื้นที่ 6 ภูมิภาค
พลโท สรรเสริญ แก้วกำเนิด โฆษกประจำสำนักนายกรัฐมนตรี  ระบุนายกรัฐมนตรีสั่งการผู้ที่เกี่ยวข้องให้กลับมาจัดประชุม ครม. สัญจร เน้นในพื้นที่ 6 ภูมิภาค
วันนี้ ( 20 มิ.ย. 60) เวลา 14.30 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พลโท สรรเสริญ แก้วกำเนิด โฆษกประจำสำนักนายกรัฐมนตรี  ได้กล่าวถึงเรื่องที่นายกรัฐมนตรีสั่งการต่อที่ประชุม ครม. ว่า นายกรัฐมนตรีต้องการให้ผู้ที่เกี่ยวข้องกลับมาดำเนินการจัดประชุมคณะรัฐมนตรี (ครม.) สัญจร ซึ่งภายใต้การบริหารราชการแผ่นดินของรัฐบาลปัจจุบัน ได้เคยมีการจัดประชุมครม. สัญจร ครั้งแรกที่จังหวัดประจวบคีรีขันธ์ และครั้งที่ 2 จัดประชุมฯ ที่จังหวัดเชียงใหม่ จากนั้นได้ว่างเว้นการจัดประชุมครม. สัญจรมาระยะหนึ่ง แต่ระหว่างที่ไม่ได้มีการจัดประชุมครม. สัญจร นายกรัฐมนตรีและคณะรัฐมนตรี ได้มีการเดินทางลงพื้นที่ เพื่อตรวจติดตามการดำเนินงานตามนโยบายของรัฐบาลในภูมิภาคต่าง ๆ อย่างต่อเนื่อง อย่างไรก็ตามวันนี้ นายกรัฐมนตรี มีความประสงค์ที่จะให้หน่วยงานและผู้ที่เกี่ยวข้องกลับมาดำเนินการจัดการประชุม ครม. สัญจรเหมือนเช่นที่ผ่านมา โดยให้ความสำคัญกับ 6 ภูมิภาคของประเทศไทย ประกอบด้วย ภาคเหนือ กลาง ตะวันออกเฉียงเหนือ ใต้ ภูมิภาคในบริเวณพื้นที่เขตเศรษฐกิจพิเศษ EEC หรือระเบียงเศรษฐกิจภาคตะวันออก และในพื้นที่สามจังหวัดชายแดนภาคใต้และ 4 อำเภอจังหวัดสงขลา ส่วนจะจัดประชุม ครม. สัญจรพื้นที่ใดในภูมิภาคดังกล่าวจะมีการพิจารณาตามความเหมาะสมต่อไป
พร้อมกันนี้ นายกรัฐมนตรี ได้สั่งการให้รัฐมนตรีว่าการกระทรวง และรัฐมนตรีช่วยว่าการกระทรวง รวมถึงผู้บริหารและข้าราชการระดับสูงของกระทรวง ทบวง กรมต่าง ๆ ลงพื้นที่ใน 6 ภูมิภาค โดยบูรณาการทำงานร่วมกันทุกหน่วยงานอย่างเป็นระบบ ให้ได้ผลงานที่เป็นรูปธรรมที่ชัดเจนไม่ใช่เป็นเพียงการดำเนินกิจกรรมใดกิจกรรมหนึ่งแล้วจบเท่านั้น แต่ต้องลงพื้นที่ไปพบปะรับฟังความคิดเห็นจากประชาชนในพื้นที่โดยตรง ตลอดจนรับฟังปัญหาอุปสรรคและข้อขัดข้องต่าง ๆ ที่ต้องการให้รัฐบาลดำเนินการ เพื่อนำไปสู่การแก้ไขปัญหาในพื้นที่อย่างแท้จริง รวมทั้ง ต้องทำความเข้าใจกับข้าราชการในระดับพื้นที่ เพื่อให้เกิดความมั่นใจว่า การสื่อความหมาย คำสั่ง และนโยบายจากส่วนกลางที่ลงไปยังผู้ปฏิบัติงานคนสุดท้ายในพื้นที่ไม่ได้ผิดเพี้ยนไป ซึ่งหากสามารถดำเนินการได้ตามนี้เชื่อมั่นว่า ปัญหาต่าง ๆ ที่เกิดจากการบิดเบือนข้อมูลจากส่วนกลาง การร้องเรียนและร้องทุกข์ของประชาชน หรือการที่ประชาชนต้องการให้รัฐบาลช่วยดูแลแก้ไขปัญหาเรื่องหนึ่งเรื่องใดเป็นพิเศษต่าง ๆ เหล่านี้จะลดลง
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/4666
