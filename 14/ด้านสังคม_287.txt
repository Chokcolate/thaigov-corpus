รัฐบาลไทย-ข่าวทำเนียบรัฐบาล-สป.พม. ผ่านการตรวจรับรองคุณภาพการบริหารจัดการภาครัฐระดับพื้นฐาน ฉบับที่ 2 ประจำปี พ.ศ.2560

วันศุกร์ที่ 2 มิถุนายน 2560
สป.พม. ผ่านการตรวจรับรองคุณภาพการบริหารจัดการภาครัฐระดับพื้นฐาน ฉบับที่ 2 ประจำปี พ.ศ.2560
สำนักงานปลัดกระทรวงการพัฒนาสังคมและความมั่นคงของมนุษย์ (สป.พม.) ผ่านการตรวจรับรองคุณภาพการบริหารจัดการภาครัฐระดับพื้นฐาน ฉบับที่ 2 ประจำปี พ.ศ.2560
วันนี้ (2 มิ.ย. 60) เวลา 11.00 น. นายไมตรี  อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า สำนักงานคณะกรรมการพัฒนาระบบราชการ (ก.พ.ร.) โดยคณะอนุกรรมการพัฒนาระบบราชการเกี่ยวกับการส่งเสริมการบริหารกิจการบ้านเมืองที่ดี ซึ่งมี นายธงทอง จันทรางศุ เป็นประธาน ได้ประกาศผลการตรวจรับรองคุณภาพการบริหารจัดการภาครัฐระดับพื้นฐาน ประจำปี พ.ศ. 2560 เมื่อวันที่ 31 พฤษภาคม 2560 โดย สำนักงานปลัดกระทรวงการพัฒนาสังคมและความมั่นคงของมนุษย์ (สป.พม.) เป็น 1 ใน 38 หน่วยงาน ที่ผ่านการตรวจรับรองคุณภาพ การบริหารจัดการภาครัฐระดับพื้นฐาน ฉบับที่ 2 ประจำปี พ.ศ. 2560
นายไมตรี กล่าวว่า การตรวจรับรองคุณภาพการบริหารจัดการภาครัฐดังกล่าว สำนักงาน ก.พ.ร. กำหนดให้ส่วนราชการเข้ารับการตรวจ เพื่อยกระดับการบริหารจัดการของหน่วยงานภาครัฐ และเปิดโอกาสในการพัฒนาองค์กร เพื่อเพิ่มขีดสมรรถนะ โดยกำหนดให้ทุกส่วนราชการเข้ารับการตรวจรับรองให้แล้วเสร็จภายในปี 2561 ทั้งนี้ เกณฑ์การตัดสินพิจารณาจากบทบาทผู้บริหารองค์กรในการขับเคลื่อนและนำองค์กรอย่างมีธรรมาภิบาล มีความรับผิดชอบต่อสังคม รวมถึงการให้ความสำคัญกับการวางแผนยุทธศาสตร์ ปฏิบัติและติดตามผลอย่างมีคุณภาพ ตลอดจนการสร้างความพึงพอใจ ความผูกพันและความสัมพันธ์ที่ดีกับผู้รับบริการ และผู้มีส่วนได้ส่วนเสีย อีกทั้ง มีการจัดการ วิเคราะห์ ความรู้ เพื่อพัฒนาองค์กรและขีดความสามารถของบุคลากร เป็นต้น
“การที่สำนักงานปลัดกระทรวง พม. ได้ผ่านการตรวจรับรองคุณภาพในครั้งนี้ เป็นการเสริมพลัง สร้างกำลังใจให้บุคลากรของกระทรวง มุ่งมั่นในการพัฒนาองค์กร ต่อไป" นายไมตรี กล่าวในตอนท้าย

ที่มา : http://www.thaigov.go.th/news/contents/details/4220
