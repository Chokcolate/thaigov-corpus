รัฐบาลไทย-ข่าวทำเนียบรัฐบาล-นายกรัฐมนตรีระบุการประชุมคณะรัฐมนตรีนอกสถานที่อย่างเป็นทางการ เพื่อรับฟังปัญหาจากประชาชนในพื้นที่โดยตรง ไม่ได้จับตาความเคลื่อนไหวนักการเมือง

วันพุธที่ 16 สิงหาคม 2560
นายกรัฐมนตรีระบุการประชุมคณะรัฐมนตรีนอกสถานที่อย่างเป็นทางการ เพื่อรับฟังปัญหาจากประชาชนในพื้นที่โดยตรง ไม่ได้จับตาความเคลื่อนไหวนักการเมือง
นายกรัฐมนตรีระบุการประชุมคณะรัฐมนตรีนอกสถานที่อย่างเป็นทางการ เพื่อรับฟังปัญหาจากประชาชนในพื้นที่โดยตรง ไม่ได้จับตาความเคลื่อนไหวนักการเมือง
วันนี้ (15 สิงหาคม 2560) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีให้สัมภาษณ์ภายหลังการเป็นประธานประชุมคณะรัฐมนตรีว่า การจัดประชุมคณะรัฐมนตรีนอกสถานที่อย่างเป็นทางการ (ครม.สัญจร) ในวันที่ 21 - 22 สิงหาคมนี้ ไม่ได้จัดประชุมเพื่อค้นหาความเคลื่อนไหวนักการเมือง หรือจะไปจับตานักการเมือง เพราะไม่สนใจและไม่ให้เครดิตอยู่แล้ว แต่ต้องลงพื้นที่เพื่อรับฟังความคิดเห็นของประชาชน ซึ่งที่ผ่านมา 3 ปี รัฐบาลได้พยายามทำอย่างเต็มที่ และจะใช้เวลาที่เหลืออยู่นี้ไปรับฟังปัญหา รวมถึงความคิดเห็นจากประชาชนในพื้นที่โดยตรงว่า สิ่งที่รัฐบาลทำมาเป็นอย่างไร มีปัญหาตรงไหน ผลประโยชน์ งบประมาณถึงประชาชนหรือไม่ อย่างไร และถ้าไม่ถึงจะต้องทำอย่างไร ขณะเดียวกันจะต้องอธิบายขั้นตอนการใช้งบประมาณที่รัฐบาลจัดสรรลงมาพื้นที่
นายกรัฐมนตรีกล่าวต่อไปว่า ถ้าทุกคนพยายามบอกว่าประชาชนข้างล่างยังไม่ได้เงิน ขอถามว่าจะให้เงินได้อย่างไร ให้ด้วยการโอนเงินให้ไปหรือ ก็ไม่สามารถทำได้ รัฐบาลต้องหาวิธีการที่เหมาะสมไม่ผิดกฎหมาย เช่น ช่วยเหลือค่าน้ำ ค่าไฟ เป็นต้น ทั้งนี้ รายได้ของรัฐบาลมาจากการจัดเก็บภาษีจากประชาชนและภาคธุรกิจ ซึ่งรัฐบาลเองพยายามทำหลายอย่างให้มีรายได้เพิ่มขึ้น และมีแนวคิดปรับรูปแบบตั้งบริษัท แต่ก็ยังมีการคัดค้านกัน เพราะทุกคนกลัวว่าจะไม่ได้สิทธิประโยชน์เท่าเดิม ความยากง่ายมันอยู่ตรงนี้ รัฐบาลพร้อมให้ทุกอย่างที่ไม่ผิดกฎหมาย ไม่ผิดกติกาการค้าโลก และขอให้เข้าใจว่ารัฐบาลชุดนี้ไม่ได้มุ่งหวังจะทำร้ายคนจน วันนี้รัฐบาลรู้ดีว่างบประมาณที่ลงไปเป็นโครงการขนาดใหญ่เยอะพอสมควร บริษัทก่อสร้างขนาดใหญ่ก็ได้ไป บริษัทขนาดเล็กยังไม่ได้ ตนกำลังให้พิจารณาให้บริษัทเล็กได้โครงการของรัฐบ้าง โดยตั้งงบประมาณให้ต่ำลง แต่ไม่ใช่บริษัทใหญ่มาแย่งประมูล ซึ่งก็ต้องดูขีดความสามารถของบริษัทเล็กด้วย ไม่ใช่ประมูลแล้วทิ้งงาน ถ้าทิ้งงานต้องขึ้นบัญชีไว้ วันหน้าไม่ต้องมาประมูลงานกับรัฐบาลอีก ใครผิดต้องลงโทษตามกฎหมาย ไม่มีการช่วยเหลือใครทั้งสิ้น
นายกรัฐมนตรีกล่าวว่า ส่วนภาคแรงงานตอนนี้ผมให้พิจารณาให้เสียค่าปรับ โดยแยกประเภท แต่บางคนยังไม่ยอมไปทำ ซึ่งเขาเปิดให้ทำถึงเดือนธันวาคมก็ยังไม่ไปทำ อ้างว่าจะต้องทำงานครบทุกคน ทุกวัน แล้วทำไมไม่จัดเวรกันไป พอหมดเวลาก็มาร้องขอต่ออายุ ผมให้ไม่ได้ เพราะต่อให้มาเยอะแล้ว ขอให้ไปขึ้นทะเบียนตามกรอบเวลาที่กำหนดไว้
----------------------------------------------

ที่มา : http://www.thaigov.go.th/news/contents/details/5958
