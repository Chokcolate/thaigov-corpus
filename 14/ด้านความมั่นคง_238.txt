รัฐบาลไทย-ข่าวทำเนียบรัฐบาล-ทส. ร่วมตักบาตรพระสงฆ์ 12 สิงหาคม 2560

วันเสาร์ที่ 12 สิงหาคม 2560
ทส. ร่วมตักบาตรพระสงฆ์ 12 สิงหาคม 2560
ด้วยสำนึกในพระมหากรุณาธิคุณอันหาที่สุดมิได้ ในโอกาสที่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ทรงเจริญพระชนมพรรษา 85 พรรษา 12 สิงหาคม พุทธศักราช 2560
วันนี้ (12 สิงหาคม 2560) เวลา 07.00 น. กระทรวงทรัพยากรธรรมชาติและสิ่งแวดล้อม นำโดยพลเอกสุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยปลัดกระทรวงทรัพยากรธรรมชาติและสิ่งแวดล้อม ผู้บริหารระดับสูง ข้าราชการ พนักงานและเจ้าหน้าที่ในสังกัดกระทรวงฯ ร่วมพิธีทำบุญตักบาตรพระสงฆ์และสามเณรรวม 851 รูป ถวายพระราชกุศลแด่พระบาทสมเด็จพระปรมินทรมหาภูมิพลอดุลยเดช และถวายพระพรชัยมงคลและถวายพระราชกุศลสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 โดยอัญเชิญ "พระพุทธโลกนาถสิริคุณ” ที่จัดสร้างในโอกาสสมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 เฉลิมพระชนมพรรษา 5 รอบ 12 สิงหาคม 2535 เป็นพระพุทธรูปประธานในพิธี โดยมีพลเอกประยุทธ์ จันทร์โอชา นายกรัฐมนตรี เป็นประธาน ณ บริเวณลานพระราชวังดุสิต สำหรับสิ่งของและอาหารแห้งในพิธีตักบาตรจะรวบรวมส่งไปยังศูนย์ "เราทำดีด้วยหัวใจ” ส่วนหน้าภาคอีสาน ของสมเด็จพระเจ้าอยู่หัวมหาวชิราลงกรณ บดินทรเทพยวรางกูร สำหรับช่วยเหลือผู้ประสบอุทกภัยต่อไป
จากนั้น ภายหลังเสร็จสิ้นพิธีตักบาตร รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยปลัดกระทรวงทรัพยากรธรรมชาติและสิ่งแวดล้อม นำคณะผู้บริหารระดับสูง ข้าราชการ และเจ้าหน้าที่ในสังกัดกระทรวงทรัพยากรธรรมชาติและสิ่งแวดล้อม ลงนามถวายพระพร แด่สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ณ พระบรมมหาราชวัง
อนึ่ง วันที่ 12 สิงหาคมของทุกปี ตรงกับวันคล้ายวันพระราชสมภพของสมเด็จพระนางเจ้าฯ พระบรมราชินีนาถ ในรัชกาลที่ 9 และถือเป็น "วันแม่แห่งชาติ" ของประเทศไทยที่ทุกคนให้ความสำคัญ ซึ่งนับตั้งแต่วันแม่แห่งชาติเมื่อปี 2544 เป็นต้นมา ก็จะมีการตั้งคำขวัญประจำวันแม่แห่งชาติ เพื่อให้ลูกๆ ทุกคนได้แสดงความกตัญญูกตเวทิตาต่อมารดา และสำหรับคำขวัญวันแม่ในปี พ.ศ. 2560 สมเด็จพระนางเจ้าสิริกิติ์ พระบรมราชินีนาถ ในรัชกาลที่ 9 ทรงพระกรุณาโปรดเกล้าฯ พระราชทานคำขวัญวันแม่แห่งชาติ ปี 2560 เพื่ออัญเชิญลงหนังสือวันแม่แห่งชาติ ปี 2560 ของสภาสังคมสงเคราะห์แห่งประเทศไทย ในพระบรมราชูปถัมภ์ ดังนี้
"สอนให้ลูก เรียนรู้ สู้ปัญหา
พัฒนา ด้วยตน จนเติบใหญ่
เพราะคนแกร่ง จะก้าว ได้ยาวไกล
เพื่อมาเป็น กำลังไทย ให้แข็งแรง"

ที่มา : http://www.thaigov.go.th/news/contents/details/5910
