รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังประจำเดือนเมษายน 2560

วันจันทร์ที่ 29 พฤษภาคม 2560
รายงานภาวะเศรษฐกิจการคลังประจำเดือนเมษายน 2560
เศรษฐกิจไทยในเดือนเมษายน 2560 ขยายตัวได้ต่อเนื่อง สะท้อนจากมูลค่าการส่งออกที่ขยายตัวเป็นบวกและการบริโภคภาคเอกชนที่ขยายตัวได้ดี ส่วนหนึ่งได้รับปัจจัยสนับสนุนจากรายได้เกษตรกรที่แท้จริงที่ขยายตัวได้ในระดับสูง
“เศรษฐกิจไทยในเดือนเมษายน 2560 ขยายตัวได้ต่อเนื่อง สะท้อนจากมูลค่าการส่งออกที่ขยายตัวเป็นบวกและการบริโภคภาคเอกชนที่ขยายตัวได้ดี ส่วนหนึ่งได้รับปัจจัยสนับสนุนจากรายได้เกษตรกรที่แท้จริงที่ขยายตัวได้ในระดับสูง ขณะที่จำนวนนักท่องเที่ยวต่างประเทศที่เดินทางเข้าประเทศไทยขยายตัวดีอย่างต่อเนื่อง”
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยรายงานภาวะเศรษฐกิจการคลังประจำเดือนเมษายน 2560 ว่า “เศรษฐกิจไทยในเดือนเมษายน 2560 ขยายตัวได้ต่อเนื่อง สะท้อนจากมูลค่าการส่งออกที่ขยายตัวเป็นบวกและการบริโภคภาคเอกชนที่ขยายตัวได้ดี ส่วนหนึ่งได้รับปัจจัยสนับสนุนจากรายได้เกษตรกรที่แท้จริงที่ขยายตัวได้ในระดับสูง ขณะที่จำนวนนักท่องเที่ยวต่างประเทศที่เดินทางเข้าประเทศไทยขยายตัวดีอย่างต่อเนื่อง” โดยมีรายละเอียดสรุปได้ดังนี้
เครื่องชี้เศรษฐกิจด้านการใช้จ่ายเพื่อการบริโภคภาคเอกชนมีสัญญาณปรับตัวดีขึ้น สะท้อนจากปริมาณรถจักรยานยนต์จดทะเบียนใหม่ในเดือนเมษายน 2560 ขยายตัวถึงร้อยละ 16.3 ต่อปี และเมื่อปรับผลทางฤดูกาลออกขยายตัวร้อยละ 2.2 ต่อเดือน โดยเป็นผลจากยอดจดทะเบียนในเขต กทม. และในเขตภูมิภาคที่ขยายตัวได้ดี โดยมีปัจจัยสนับสนุนจากรายได้เกษตรกรที่แท้จริงในเดือนเมษายนที่ขยายตัวต่อเนื่องที่ร้อยละ 30.6 ต่อปี ขณะที่ปริมาณการจำหน่ายรถยนต์นั่งในเดือนเมษายน 2560 ยังคงขยายตัวต่อเนื่องเป็นเดือนที่ 4 ติดต่อกันที่ร้อยละ 23.2 ต่อปี นอกจากนี้ ดัชนีความเชื่อมั่นผู้บริโภคเกี่ยวกับเศรษฐกิจโดยรวม ในเดือนเมษายน 2560 อยู่ที่ระดับ 65.4 ปรับตัวดีขึ้นเป็นเดือนที่ 5 ติดต่อกัน และสูงสุดในรอบ 24 เดือน โดยมีปัจจัยบวกจากการส่งออกและการท่องเที่ยวที่ยังมีแนวโน้มปรับตัวดีขึ้น ประกอบกับรายได้เกษตรกรที่เพิ่มสูงขึ้น ส่งผลให้มีการจับจ่ายใช้สอยมากขึ้น
สำหรับการลงทุนภาคเอกชนมีสัญญาณผสม โดยการลงทุนในหมวดเครื่องมือเครื่องจักร สะท้อนจากปริมาณจำหน่ายรถยนต์เชิงพาณิชย์ในเดือนเมษายน 2560 ขยายตัวต่อเนื่องเป็นเดือนที่ 4 ติดต่อกันที่ร้อยละ 10.1 ต่อปี และเมื่อปรับผลทางฤดูกาลออกขยายตัว ร้อยละ 0.9 ต่อเดือน โดยได้รับปัจจัยบวกจากยอดจำหน่ายรถกระบะขนาด 1 ตัน ที่ขยายตัวได้ดี นอกจากนี้ ปริมาณนำเข้าสินค้าทุน ในเดือนเมษายน 2560 ขยายตัวต่อเนื่องที่ร้อยละ 8.5 ต่อปี ในขณะที่การลงทุนในหมวดก่อสร้าง สะท้อนจากปริมาณจำหน่ายปูนซีเมนต์ภายในประเทศ ในเดือนเมษายน 2560 ชะลอตัวลงเล็กน้อย
ด้านมูลค่าการส่งออกสินค้าขยายตัวได้ดีต่อเนื่อง โดยการส่งออกในเดือนเมษายน 2560 มีมูลค่า 16.9 พันล้านเหรียญสหรัฐ ขยายตัวต่อเนื่องที่ร้อยละ 8.5 ต่อปี ทั้งนี้ หมวดสินค้าสำคัญที่สนับสนุนการส่งออกได้ดี ได้แก่ ผลิตภัณฑ์ยางพารา สินค้าเกษตรกรรม เคมีภัณฑ์ เชื้อเพลิง อิเล็กทรอนิกส์ ทองคำ สิ่งทอ และเครื่องใช้ไฟฟ้า เป็นสำคัญ สำหรับประเทศที่ขยายตัวได้ดี ได้แก่ จีน สิงคโปร์ เวียดนาม กลุ่ม CLMV และเกาหลีใต้ เป็นสำคัญ สำหรับมูลค่าการนำเข้าในเดือนเมษายน 2560 มีมูลค่า 16.8 พันล้านเหรียญสหรัฐ ขยายตัวต่อเนื่องที่ร้อยละ 13.4 ต่อปี โดยกลุ่มสินค้าที่ขยายตัว ได้แก่ วัตถุดิบและกึ่งสำเร็จรูป เชื้อเพลิง สินค้าทุน และทองคำ เป็นสำคัญ ทั้งนี้ มูลค่าการนำเข้าที่ฟื้นตัวได้ดี ส่งผลให้ดุลการค้าในเดือนเมษายน 2560 เกินดุลเล็กน้อยที่ 0.06 พันล้านดอลลาร์สหรัฐ
เครื่องชี้เศรษฐกิจไทยด้านการผลิตได้รับปัจจัยสนับสนุนจากภาคการเกษตร และจำนวนนักท่องเที่ยวต่างประเทศที่เดินทางเข้าประเทศไทย สะท้อนจากดัชนีผลผลิตสินค้าเกษตรในเดือนเมษายน 2560 ขยายตัวต่อเนื่องที่ร้อยละ 27.4 ต่อปี และเมื่อปรับผลทางฤดูกาลออกขยายตัวร้อยละ 3.3 ต่อเดือน โดยเป็นการขยายตัวในทุกหมวดสินค้า ได้แก่ หมวดพืชผลสำคัญ หมวดปศุสัตว์ และหมวดประมง สอดคล้องกับดัชนีราคาสินค้าเกษตรที่ขยายตัวต่อเนื่องที่ร้อยละ 2.8 ต่อปี จากการขยายตัวได้ในหมวดพืชผลสำคัญ และหมวดประมง เป็นสำคัญ ขณะที่จำนวนนักท่องเที่ยวต่างประเทศที่เดินทางเข้าประเทศไทยในเดือนเมษายน 2560 ขยายตัวต่อเนื่องที่ร้อยละ 7.0 ต่อปี และเมื่อปรับผลทางฤดูกาลออกขยายตัวร้อยละ 3.3 ต่อเดือน โดยเป็นการขยายตัวได้ดีของนักท่องเที่ยวฮ่องกง รัสเซีย มาเลเซีย และเกาหลีใต้ เป็นสำคัญ
ขณะที่เสถียรภาพเศรษฐกิจภายในประเทศยังอยู่ในเกณฑ์ดี และเสถียรภาพภายนอกอยู่ในระดับที่มั่นคง สะท้อนจากอัตราเงินเฟ้อทั่วไป และอัตราเงินเฟ้อพื้นฐานในเดือนเมษายน 2560 อยู่ที่ร้อยละ 0.4 และ 0.5 ต่อปี ตามลำดับ สำหรับอัตราการว่างงานอยู่ที่ร้อยละ 1.2 ของกำลังแรงงานรวม ขณะที่สัดส่วนหนี้สาธารณะต่อ GDP ณ สิ้นเดือนมีนาคม 2560 อยู่ที่ระดับร้อยละ 42.3 ซึ่งอยู่ภายใต้กรอบความยั่งยืนทางการคลังที่ตั้งไว้ไม่เกินร้อยละ 60 สำหรับเสถียรภาพภายนอกยังอยู่ในระดับมั่นคง และสามารถรองรับความเสี่ยงจากความผันผวนของเศรษฐกิจโลกได้ สะท้อนจากทุนสำรองระหว่างประเทศ ณ สิ้นเดือนเมษายน 2560 อยู่ที่ระดับ 184.5 พันล้านดอลลาร์สหรัฐ ซึ่งคิดเป็นสัดส่วนที่สูงถึง 3.4 เท่าเมื่อเทียบกับหนี้ต่างประเทศระยะสั้น

ที่มา : http://www.thaigov.go.th/news/contents/details/4102
