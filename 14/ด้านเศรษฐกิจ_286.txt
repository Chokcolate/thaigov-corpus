รัฐบาลไทย-ข่าวทำเนียบรัฐบาล-บอร์ด บขส.มีมติแต่งตั้ง “จิรศักดิ์ เยาว์วัชสกุล” ดำรงตำแหน่งกรรมการผู้จัดการใหญ่ บขส. คนใหม่

วันพฤหัสบดีที่ 27 เมษายน 2560
บอร์ด บขส.มีมติแต่งตั้ง “จิรศักดิ์ เยาว์วัชสกุล” ดำรงตำแหน่งกรรมการผู้จัดการใหญ่ บขส. คนใหม่
ดร.อนุสรณ์  แสงนิ่มนวล ประธานคณะกรรมการบริษัท ขนส่ง จำกัด (บขส.) เปิดเผยภายหลังการประชุมคณะกรรมการบริษัทฯ ครั้งที่ 4/2560 ณ ห้องประชุม 1 ชั้น 4 อาคารสถานีขนส่งผู้โดยสารกรุงเทพฯ (จตุจักร)
ที่ประชุมคณะกรรมการบริษัทฯ มีมติแต่งตั้งนายจิรศักดิ์ เยาว์วัชสกุล ดำรงตำแหน่งกรรมการผู้จัดการใหญ่ บริษัท ขนส่ง จำกัด
ดร.อนุสรณ์ กล่าวเพิ่มเติมว่า ตามที่กรรมการผู้จัดการใหญ่ บขส. ลาออกไป บริษัทฯ ได้ดำเนินการแต่งตั้งคณะกรรมการสรรหากรรมการผู้จัดการใหญ่ บริษัท ขนส่ง จำกัด โดยมี นายประสิทธิ์ สืบชนะ เป็นประธานกรรมการสรรหาฯ พร้อมด้วยกรรมการ 4 ท่าน ประกอบด้วย นายดนุชา พิชยนันท์ รองเลขาธิการสำนักงานคณะกรรมการพัฒนาการเศรษฐกิจและสังคมแห่งชาติ กรรมการ ,นายวันชัย ผลโลทัยถเกิง กรรมการ , นางดนุชา ยินดีพิธ กรรมการ และนายประมินทร์ พันทวีศักดิ์ กรรมการ โดยคณะกรรมการสรรหาฯ ได้ดำเนินการพิจารณากำหนดคุณสมบัติ กำหนดหลักเกณฑ์การสรรหา และพิจารณาคัดเลือกบุคคลที่มีความเหมาะสม
โดยประกาศรับสมัครระหว่างวันที่ 10 – 31 ตุลาคม 2559 มีผู้สนใจสมัครในตำแหน่งดังกล่าว จำนวน 5 ราย ซึ่งทางคณะกรรมการสรรหาฯ ได้ดำเนินการตรวจสอบคุณสมบัติ และสัมภาษณ์เมื่อวันที่ 28 มีนาคม 2560 โดยให้ผู้สมัครแสดงวิสัยทัศน์ และเสนอแนวทางในการบริหารงาน บขส. ก่อนจะลงมติคัดเลือก
นายจิรศักดิ์ เยาว์วัชสกุล เป็นกรรมการผู้จัดการใหญ่ บขส. ซึ่งหลังจากนี้บริษัทฯ จะแต่งตั้งคณะกรรมการอีกชุดหนึ่งเพื่อพิจารณาต่อรองอัตราค่าจ้างค่าตอบแทน ก่อนเสนอให้กระทรวงการคลังพิจารณาให้ความเห็นชอบอัตราค่าจ้าง และลงนามว่าจ้างต่อไป รวมทั้งจะมีการประเมินผลทำงานในระยะเวลา 4 เดือนแรกด้วย

ที่มา : http://www.thaigov.go.th/news/contents/details/3348
