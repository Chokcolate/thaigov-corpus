รัฐบาลไทย-ข่าวทำเนียบรัฐบาล-พ.ร.ก. ยาแรง ฝีแตก เร่งรัด เยียวยา รักษาชีวิต

วันอาทิตย์ที่ 16 กรกฎาคม 2560
พ.ร.ก. ยาแรง ฝีแตก เร่งรัด เยียวยา รักษาชีวิต
จากการประกาศใช้พระราชกำหนดการบริหารจัดการการทำงานของคนต่างด้าว พ.ศ.2560 เพื่อหยุดยั้งการใช้แรงงานต่างด้าวผิดกฎหมายในภาคส่วนสถานประกอบการต่าง ๆ ที่ผ่านมา มีทั้งที่เห็นด้วยกับการสร้างมาตรฐานที่ถูกต้องทั้งด้านสังคม ความมั่นคง
จากการประกาศใช้พระราชกำหนดการบริหารจัดการการทำงานของคนต่างด้าว พ.ศ.2560 เพื่อหยุดยั้งการใช้แรงงานต่างด้าวผิดกฎหมายในภาคส่วนสถานประกอบการต่าง ๆ ที่ผ่านมา มีทั้งที่เห็นด้วยกับการสร้างมาตรฐานที่ถูกต้องทั้งด้านสังคม ความมั่นคง รวมทั้งประเทศเพื่อนบ้านที่ส่งออกแรงงานมาไทยก็เห็นด้วยกับการใช้ พ.ร.ก. ฉบับนี้ พร้อมทั้งให้ความร่วมมือ เพื่อให้สามารถปฏิบัติตาม พ.ร.ก. ได้อย่างจริงจัง
อย่างไรก็ตาม มีภาคส่วนที่เกิดผลกระทบต่อการผลิต ซึ่งใช้แรงงานผิดกฎหมายมาตลอด เพราะทำให้มีต้นทุนต่ำ สร้างกำไรได้มากขึ้น และนับวันกิจการดังกล่าวนี้จะขยายตัวมากขึ้น รวมทั้งในบางกิจการบางพื้นที่แรงงานต่างด้าวเข้าไปเป็นเจ้าของกิจการเอง ปรากฏการณ์เหล่านี้สร้างความกังวลให้กับสังคมไทยตลอดมา
นายสุทธิ สุโกศล ผู้ตรวจราชการกระทรวงแรงงาน ได้นำข้อมูลของสำนักเศรษฐกิจการแรงงาน และนักวิชาการด้านแรงงานมาสรุปและวิเคราะห์ย้อนกลับ จากกรณีที่ภาคส่วนการผลิตได้กล่าวว่า การใช้ พรก. ฉบับนี้ส่งผลให้เศรษฐกิจต่ำลง มีสถานประกอบการ และกิจการรายย่อยเกิดความเสียหายจำนวนมากนั้น หากมองย้อนกลับ ยิ่งเกิดความเสียหายของกลุ่มดังกล่าวมากเท่าใด นั่นคือตัวเลขที่แสดงให้เห็นว่าในประเทศไทยมีผู้กระทำผิดกฎหมายใช้แรงงานเถื่อนมากขึ้นเท่านั้น
จากคำกล่าวของ ดร.พจน์ อร่ามวัฒนานนท์ รองประธานสภาหอการค้าแห่งประเทศไทย ในงานเสวนาวิชาการ "พระราชกำหนดการบริหารจัดการการทำงานของคนต่างด้าว พ.ศ.2560 ปวงชนชาวไทยได้อะไร" ไว้ว่า ผู้มีส่วนได้เสียด้านแรงงาน คือ แรงงาน สถานประกอบการ/นายจ้าง หน่วยงานภาครัฐและประเทศต้นทาง ทั้ง 4 ส่วนนี้ จะต้องร่วมมือและรับผิดชอบจึงจะทำให้เกิดความถูกต้องเป็นธรรมในสังคม และนักเศรษฐศาสตร์ได้กล่าวถึงการมีส่วนได้เสียของกิจการเพื่อผลกำไรว่า ต้องดูต้นทุน ต้องดูผู้ซื้อ ต้องดูราคาขายและต้องดูคุณภาพ จำนวนของสินค้า การจะพิจารณาให้ต้นทุนต่ำประการเดียวเพื่อให้มีกำไรมากขึ้นไม่ถูกต้องนัก
นายสุทธิ ได้กล่าวต่อไปว่า จากปัญหาการขยายตัวของการใช้แรงงานต่างด้าวผิดกฎหมายในกิจการต่าง ๆ นับวันจะเพิ่มมากขึ้น โดยเฉพาะกิจการขนาดเล็ก จึงใช้ พ.ร.ก. การทำงานของคนต่างด้าว มาบังคับใช้ ซึ่งถือว่าเป็นยาแรง เพื่อหยุดยั้งให้ทันท่วงทีด้วยการนำกฎหมายทั้ง 2 ฉบับ ที่มีผลบังคับใช้แล้วมารวมกัน และใช้ฐานบังคับเรื่องความผิดเกี่ยวกับกฎหมายฉบับอื่น ๆ ที่ประกาศใช้มาแล้วเช่นเดียวกัน พร้อมกับได้สร้างการรับรู้ แจ้งเตือนล่วงหน้ามาเป็นระยะ ตลอดเวลา ภายใน 24 ก.ค. – 7 ส.ค.นี้ เราก็จะได้รู้ว่าที่ผ่านมามีการใช้แรงงานผิดกฎหมายในกิจการที่เกิดผลกระทบจำนวนเท่าใด เพราะจะเปิดโอกาสให้ไปแสดงความจำนงในการใช้แรงงานต่างด้าว เพื่อช่วยบรรเทาความเดือดร้อนจากผลกระทบและอำนวยความสะดวกให้มีความรวดเร็ว ค่าใช้จ่ายถูกต้องตามที่กฎหมายกำหนด
ในการแก้ไขปัญหาแรงงานต่างด้าวนี้ พลเอก ศิริชัย ดิษฐกุล รัฐมนตรีว่าการกระทรวงแรงงาน ได้เน้นย้ำกับข้าราชการกระทรวงแรงงาน รวมทั้งชี้แจงผู้ประกอบการมาตลอดว่า ได้พยายามให้ผู้มีส่วนได้เสียกับแรงงานได้ร่วมมือกัน ผลกระทบจากตัวแรงงานเองก็ต้องได้รับการแก้ไข ผลกระทบจากผู้ประกอบการเองก็ต้องเยียวยา ทุกภาคส่วนต้องยึดความถูกต้องเป็นหลัก ผมได้มอบหมายให้ข้าราชการกระทรวงแรงงานทุกคน ถือว่าเป็นภาระหน้าที่เพื่อสร้างความยุติธรรม ความเสมอภาคในสังคม
สุดท้าย นายสุทธิฯ ได้กล่าวเพิ่มเติมว่า ในห้วงที่เปิดให้แสดงเจตจำนงการใช้แรงงานต่างด้าว 24 ก.ค.- 7 ส.ค. นั้น ขอให้มาตั้งแต่วันแรก อย่ารอจนใกล้วันสุดท้ายแล้วจะทำให้ท่านไม่สะดวก รายละเอียดต่าง ๆ ได้มอบให้กรมการจัดหางานนำเสนอ หรือสอบถาม โทร. สายด่วน 1694 ได้ครับ
-------------------------------------------
กลุ่มงานโฆษกและการข่าว/
กองเผยแพร่และประชาสัมพันธ์/
16 กรกฎาคม 2560

ที่มา : http://www.thaigov.go.th/news/contents/details/5243
