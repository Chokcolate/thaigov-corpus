รัฐบาลไทย-ข่าวทำเนียบรัฐบาล-ทส.จัดกิจกรรมในโครงการ UPCYCLING THE OCEANS

วันอังคารที่ 5 กันยายน 2560
ทส.จัดกิจกรรมในโครงการ UPCYCLING THE OCEANS
กระทรวงทรัพยากรธรรมชาติและสิ่งแวดล้อม ร่วมกับ บริษัท พีทีที โกลบอล เคมิคอล จำกัด(มหาชน) จัดกิจกรรมโครงการ Upcycling The Oceans , Thailand เพื่อส่งเสริมการจัดการปัญหาขยะในแหล่งท่องเที่ยวทางทะเลของไทย
กระทรวงทรัพยากรธรรมชาติและสิ่งแวดล้อม โดยกรมอุทยานแห่งชาติ สัตว์ป่า และพันธุ์พืช ร่วมกับ บริษัท พีทีที โกลบอล เคมิคอล จำกัด(มหาชน) จัดกิจกรรมโครงการ Upcycling The Oceans , Thailand เพื่อส่งเสริมการจัดการปัญหาขยะในแหล่งท่องเที่ยวทางทะเลของไทย พร้อมเปิดตัวกิจกรรมดำน้ำเก็บขยะในทะเลและเก็บขยะบริเวณชายหาด พร้อมมอบถังขยะและถุงขยะให้อุทยานฯ และจ.ระยอง เพื่อส่งเสริมการทิ้งขยะและแยกขยะพลาสติกซึ่งสามารถนำไปแปรรูปเป็นผลิตภัณฑ์ใหม่ที่มีมูลค่าได้
โดยมี พลเอกสุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ให้เกียรติเป็นประธานในพิธี พร้อมด้วย นายธีรวัฒน์ สุดสุข รองผู้ว่าราชการจังหวัดระยอง นายยุทธศักดิ์ สุภสร ผู้ว่าการการท่องเที่ยวแห่งประเทศไทย นายสุพัฒนพงษ์ พันธ์มีเชาว์ ประธานเจ้าหน้าที่บริหารและกรรมการผู้จัดการใหญ่ บริษัท พีทีที โกลบอล เคมิคอล จำกัด(มหาชน) และนายฮาเวียร์ โกเยนิเช่ ประธานและผู้ก่อตั้งมูลนิธิอีโคอัลฟ์ ราชอาณาจักรสเปน และผู้บริหาร ทส.ร่วมเป็นเกียรติในงาน รวมถึง ภาคประชาชน กลุ่มอาสาสมัคร ณ หาดทรายแก้ว อุทยานแห่งชาติเขาแหลมหญ้า-หมู่เกาะเสม็ด จ.ระยอง
ทั้งนี้ โครงการ Upcycling The Oceans , Thailand มีระยะเวลาดำเนินงาน 3 ปี (2560-2562)
· โดยในช่วงปีแรกจะมุ่งเน้นการให้ความรู้และส่งเสริมการท่องเที่ยวอย่างรับผิดชอบ พร้อมทั้งการติดต่อประสานงานพันธมิตรสำหรับการจัดการขยะ ทั้งการเก็บขยะ แยกขยะ และแปรรูปขยะ
· ปีที่ 2 จะมุ่งเน้นการแปรรูปขยะด้วยนวัตกรรมเพื่อพัฒนาเป็นวัตถุดิบสำหรับการผลิต
· ปีที่ 3 จะพัฒนาและออกแบบผลิตภัณฑ์สินค้าแฟชั่นที่แปรรูปจากขยะในะเล

ที่มา : http://www.thaigov.go.th/news/contents/details/6447
