รัฐบาลไทย-ข่าวทำเนียบรัฐบาล-กรมการขนส่งทางบกคุมเข้มมาตรการปรับปรุงแก้ไขการจัดวางที่นั่งในรถตู้โดยสาร 3 วันแรก (15 - 17 พฤษภาคม 2560) พบรถตู้ในพื้นที่กรุงเทพฯ กระทำผิดรวม 95 ราย

วันพุธที่ 24 พฤษภาคม 2560
กรมการขนส่งทางบกคุมเข้มมาตรการปรับปรุงแก้ไขการจัดวางที่นั่งในรถตู้โดยสาร 3 วันแรก (15 - 17 พฤษภาคม 2560) พบรถตู้ในพื้นที่กรุงเทพฯ กระทำผิดรวม 95 ราย
นายสนิท พรหมวงษ์ อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) ได้ดำเนินการประชาสัมพันธ์สร้างความเข้าใจและขอความร่วมมือผู้ประกอบการปรับปรุงแก้ไขการจัดวางที่นั่งผู้โดยสารไม่เกิน 13 ที่นั่ง
รวมถึงการจัดช่องทางเดินบริเวณที่นั่งแถวหลังสุดให้มีความกว้างไม่น้อยกว่า 20 เซนติเมตร เพื่อใช้เป็นทางออกประตูด้านท้ายกรณีเกิดอุบัติเหตุ พร้อมค้อนทุบกระจก และติดตั้งข้อความ “ทางออกฉุกเฉิน” ให้สามารถมองเห็นชัดเจนในรถตู้โดยสารสาธารณะทุกประเภทอย่างต่อเนื่อง โดยเริ่มบังคับใช้กฎหมายแบบเป็นขั้นตอนตั้งแต่วันที่ 15 พฤษภาคม 2560
จากการที่ ขบ. ได้ร่วมตรวจสอบกับเจ้าหน้าที่ทหารและตำรวจ บริเวณจุดจอดรถตู้ในกรุงเทพฯ อาทิ สถานีขนส่งผู้โดยสารพื้นที่อนุสาวรีย์ชัยสมรภูมิ ตลาดมีนบุรี ฟิวเจอร์พาร์ครังสิต ใต้ทางด่วนบางนา เป็นต้น ในภาพรวมพบว่า ผู้ประกอบการและเจ้าของรถตู้ส่วนใหญ่ให้ความร่วมมือปฏิบัติตามข้อกำหนด และมีบางส่วนอยู่ระหว่างดำเนินการปรับปรุง ทั้งนี้ ช่วงระหว่างวันที่ 15 - 17 พฤษภาคม 2560 พบรถตู้กระทำความผิด 95 ราย เป็นความผิดฐานไม่ปรับปรุงแก้ไขที่นั่ง 30 ราย โดยได้เปรียบเทียบปรับในอัตราขั้นต่ำ 500 บาท พร้อมกำชับมาตรการบังคับใช้กฎหมายที่เข้มงวดมากขึ้นกรณีกระทำผิดซ้ำ ควบคู่กับการสร้างการรับรู้และความเข้าใจกับผู้ประกอบการ เพื่อให้เกิดความร่วมมือและความปลอดภัยในระยะยาว สำหรับความผิดอื่น ๆ ได้แก่ การไม่นำรถเข้าตรวจสภาพตามรอบที่กำหนด 24 ราย ไม่มีอุปกรณ์ส่วนควบตามที่กำหนด 17 ราย บรรทุกผู้โดยสารเกินจำนวนที่นั่ง 10 ราย ผิดเงื่อนไขใบอนุญาตประกอบการฯ 1 ราย และความผิดอื่น ๆ 13 ราย ซึ่งได้เปรียบเทียบปรับแล้วทุกราย
สำหรับผู้ประกอบการที่ปรับปรุงจำนวนที่นั่งผู้โดยสารแล้ว ให้นำรถเข้ารับการตรวจสภาพและแก้ไขรายการทางทะเบียนตามเงื่อนไขและระยะเวลาที่กำหนด โดยรถตู้โดยสารหมวด 2 (กรุงเทพฯ - ต่างจังหวัด) และหมวด 3 (ระหว่างจังหวัด) ดำเนินการภายในวันที่ 5 มิถุนายน 2560 รถตู้โดยสารหมวด 1 (ในเมือง) และหมวด 4 (ภายในจังหวัด) ภายในวันที่ 5 กรกฎาคม 2560 และรถตู้โดยสารไม่ประจำทาง (เช่าเหมา) ภายในวันที่ 5 สิงหาคม 2560 ทั้งนี้ หากพบการฝ่าฝืนจะดำเนินการลงโทษขั้นสูงสุดทุกกรณี

ที่มา : http://www.thaigov.go.th/news/contents/details/3976
