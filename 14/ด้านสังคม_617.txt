รัฐบาลไทย-ข่าวทำเนียบรัฐบาล-สธ.จัดประชุมวิชาการ ปี 60 มีผลงานวิชาการ กว่า 3,000 เรื่อง

วันพุธที่ 6 กันยายน 2560
สธ.จัดประชุมวิชาการ ปี 60 มีผลงานวิชาการ กว่า 3,000 เรื่อง
กระทรวงสาธารณสุข จัดประชุมวิชาการประจำปี 2560
กระทรวงสาธารณสุข จัดประชุมวิชาการประจำปี 2560 บุคลากรสาธารณสุขทุกวิชาชีพ ส่งผลงานเข้าร่วมนำเสนอ 3,150 เรื่อง เน้นการส่งเสริมสุขภาพ พัฒนาคุณภาพมาตรฐานของการบริการ ส่งเสริมการมีส่วนร่วมของประชาชนในการดูแลสุขภาพของตนเอง เพื่อรองรับการก้าวสู่ยุคประเทศไทย 4.0
วันนี้ (6 กันยายน 2560) ที่โรงแรมเซนทารา โฮเต็ล แอนด์ คอนเวนชั่น เซ็นเตอร์ จังหวัดอุดรธานี  แพทย์หญิงมยุรา กุสุมภ์ ที่ปรึกษารัฐมนตรี    ว่าการกระทรวงสาธารณสุข พร้อมด้วยนายแพทย์โสภณ เมฆธน ปลัดกระทรวงสาธารณสุข เปิดการประชุมวิชาการกระทรวงสาธารณสุข ประจำปี 2560  ในหัวข้อ “สาธารณสุขไทย ใต้ร่มพระบารมี ก้าวสู่ 100 ปี ไทยแลนด์ 4.0” พร้อมมอบรางวัลผู้มีผลงานวิจัยยอดเยี่ยมประจำปี 2559 จำนวน 6 รางวัล โดยมีบุคลากรสาธารณสุขทุกวิชาชีพจากทั่วประเทศเข้าร่วมประชุม กว่า 5,000 คน เพื่อแลกเปลี่ยนความรู้แนวคิด รวมทั้งนวัตกรรมต่าง ๆ ในการที่จะนำไปปรับปรุงระบบงานให้เกิดประโยชน์ต่อวงการสาธารณสุข
แพทย์หญิงมยุรากล่าวว่า การจัดประชุมวิชาการประจำปีของกระทรวงสาธารณสุขจัดขึ้นต่อเนื่องเป็นปีที่ 25  เป็นเวทีที่รวบรวมผลงานการพัฒนางานทางการแพทย์และสาธารณสุข  รวมทั้งเป็นเวทีระดมความคิดนวัตกรรมใหม่ ๆ ทางการแพทย์สาธารณสุขและเทคโนโลยีทางการแพทย์ เพื่อสร้างการได้เปรียบในการแข่งขันและสร้างมูลค่า ช่วยขับเคลื่อนระบบเศรษฐกิจและสังคมของประเทศก้าวหน้าได้อย่างมั่นคง มั่งคั่ง และยั่งยืน โดยในปีนี้ให้ความสำคัญกับการส่งเสริมสุขภาพ พัฒนาคุณภาพมาตรฐานของการบริการ ส่งเสริมให้ประชาชนดูแลสุขภาพของตนเอง เพื่อรองรับการก้าวสู่ยุคประเทศไทย 4.0 ที่ขับเคลื่อนเศรษฐกิจด้วยนวัตกรรม ยึดหลักเศรษฐกิจพอเพียง ตามรอยเบื้องพระยุคลบาทของในหลวงรัชกาลที่ 9 มาเป็นแนวคิดหลัก
การประชุมวิชาการปี 2560 ได้รับความสนใจจากบุคลากรสาธารณสุข ส่งผลงานนำเสนอมากถึง 3,150 เรื่อง ถูกคัดเลือกเข้านำเสนอ 1,054 เรื่องเนื่องจากข้อกำจัดของสถานที่ แบ่งเป็น 3 ประเภท ได้แก่ 1.ผลงานวิจัยนำเสนอแบบวาจา 454 เรื่อง แบ่งเป็นห้องย่อยตามสาขาวิชาชีพ อาทิ การแพทย์ การพยาบาล ทันตสาธารณสุข เภสัชกรรม วิทยาศาสตร์การแพทย์ การแพทย์แผนไทยฯ การส่งเสริมสุขภาพและอนามัยสิ่งแวดล้อม การป้องกันและควบคุมโรค ห้อง R2R 2.ผลงานวิจัยนำเสนอแบบโปสเตอร์ 400 เรื่อง และ 3.ผลงานวิจัยนำเสนอด้วยนวัตกรรมหรือสิ่งประดิษฐ์ 200 เรื่อง และ R2R จำนวน 123 เรื่อง ทั้งนี้ ผลงานทั้งหมดได้ผ่านการคัดกรองจากคณะกรรมการผู้ทรงคุณวุฒิ ผู้เชี่ยวชาญทุกสาขาอาชีพของกระทรวงสาธารณสุขและมหาวิทยาลัยต่างๆ และจะคัดเลือกผู้มีผลงานวิจัยยอดเยี่ยมประจำปี 2560 ต่อไป
สำหรับกิจกรรมในงานประกอบด้วย นิทรรศการเฉลิมพระเกียรติฯ นิทรรศการจากกรม เขตสุขภาพ และหน่วยงานในกำกับ การบรรยาย/อภิปรายทางวิชาการ โดยผู้ทรงคุณวุฒิทั้งจากในประเทศและต่างประเทศ  การประกวดผลงานทางวิชาการ  การประกวดผลงานวิชาการดีเด่น  นอกจากนี้ ยังได้จัดให้มีการนำเสนอผลงานวิชาการจากนักวิจัยระดับมืออาชีพ  และผลงานจากกลุ่มพัฒนานักวิจัย เพื่อเผยแพร่องค์ความรู้ให้บุคลากรได้นำไปประยุกต์ใช้ในพื้นที่

ที่มา : http://www.thaigov.go.th/news/contents/details/6458
