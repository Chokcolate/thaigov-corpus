รัฐบาลไทย-ข่าวทำเนียบรัฐบาล-ศธ.จับมือฟินแลนด์ ร่วมพัฒนาหลักสูตร-คน-คุณภาพ มรภ.

วันพฤหัสบดีที่ 14 ธันวาคม 2560
ศธ.จับมือฟินแลนด์ ร่วมพัฒนาหลักสูตร-คน-คุณภาพ มรภ.
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ศ.คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ และ ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ หารือการพัฒนาคุณภาพการศึกษาของมหาวิทยาลัยราชภัฏ
เมื่อวันอังคารที่ 12 ธันวาคม 2560 นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ พร้อมด้วย ศ.คลินิก นพ.อุดม คชินทร รัฐมนตรีช่วยว่าการกระทรวงศึกษาธิการ และ ม.ล.ปริยดา ดิศกุล เลขานุการรัฐมนตรีว่าการกระทรวงศึกษาธิการ หารือการพัฒนาคุณภาพการศึกษาของมหาวิทยาลัยราชภัฏทั่วประเทศ ร่วมกับเอกอัครราชทูตสาธารณรัฐฟินแลนด์ประจำประเทศไทย และ ผศ.ดร.เรืองเดช วงศ์หล้า ประธานที่ประชุมอธิการบดีมหาวิทยาลัยราชภัฏ ณ ห้องประชุมราชวัลลภ กระทรวงศึกษาธิการ
นพ.ธีระเกียรติ เจริญเศรษฐศิลป์ กล่าวว่า ฟินแลนด์เป็นประเทศที่มีระบบการศึกษาที่ดีที่สุดประเทศหนึ่งของโลก สิ่งสำคัญคือต้องย้อนกลับไปศึกษาว่า ตลอดระยะเวลา 15-20 ปีที่ผ่านมา ฟินแลนด์ดำเนินการปฏิรูปการศึกษาในด้านใดและอย่างไรบ้าง จึงส่งผลให้มีระบบการศึกษาที่ดีจนถึงปัจจุบันนี้
ในส่วนความร่วมมือระหว่างฟินแลนด์และมหาวิทยาลัยราชภัฏทั่วประเทศ ทั้ง 38 แห่ง จึงถือเป็นการดำเนินงานที่เป็นรูปธรรมอย่างชัดเจน โดยฟินแลนด์จะให้การสนับสนุนในหลายด้าน ทั้งผู้เชี่ยวชาญด้านการศึกษาที่มีความพร้อมมาร่วมปรับปรุงหลักสูตร พัฒนาบุคลากร และพัฒนาคุณภาพการศึกษาร่วมกับมหาวิทยาลัยราชภัฏต่าง ๆ ซึ่งทั้งสองฝ่ายจะได้หารือในรายละเอียดต่อไป ทั้งนี้ คาดว่าจะได้รับการสนับสนุนจากสำนักงานกองทุนสนับสนุนการวิจัย (สกว.) ในเรื่องของงานวิจัยเพื่อพัฒนาคุณภาพมหาวิทยาลัยราชภัฎคู่ขนานไปด้วย
นอกจากนี้ ในวันที่ 25 ธันวาคม 2560 สำนักงานคณะกรรมการการอุดมศึกษา (สกอ.) จะจัดการประชุมเชิงปฏิบัติการเพื่อพัฒนาอาจารย์ในสถาบันอุดมศึกษาไทย ที่ห้องประชุม สกอ. เพื่อหารือแนวทางความร่วมมือในการพัฒนาอาจารย์ที่จัดการเรียนการสอนสาขาครุศาสตร์และศึกษาศาสตร์ในสถาบันอุดมศึกษาไทยร่วมกับประเทศฟินแลนด์ ซึ่งในการประชุมครั้งนี้จะมีอธิการบดีมหาวิทยาลัยราชภัฏเข้าร่วมหารือ พร้อมทั้งทำแบบสำรวจความต้องการพัฒนาตนเองด้านต่าง ๆ เพื่อทางฟินแลนด์จะได้จัดผู้เชี่ยวชาญที่มีความเหมาะสมและตรงกับความต้องการของมหาวิทยาลัยราชภัฏต่อไป
กลุ่มประชาสัมพันธ์ สำนักงานรัฐมนตรี ศธ.: สรุป/รายงาน
อิทธิพล รุ่งก่อน, กิตติกร แซ่หมู่: ถ่ายภาพ

ที่มา : http://www.thaigov.go.th/news/contents/details/8755
