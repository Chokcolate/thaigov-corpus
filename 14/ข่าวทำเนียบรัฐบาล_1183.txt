รัฐบาลไทย-ข่าวทำเนียบรัฐบาล-นายกรัฐมนตรีเยี่ยมเยียนให้กำลังใจผู้ประสบภัยอำเภอรัษฎา เน้นให้เรียนรู้อยู่กับการเปลี่ยนแปลง ร่วมมือแก้ไขปัญหาอย่างยั่งยืน

วันศุกร์ที่ 8 ธันวาคม 2560
นายกรัฐมนตรีเยี่ยมเยียนให้กำลังใจผู้ประสบภัยอำเภอรัษฎา เน้นให้เรียนรู้อยู่กับการเปลี่ยนแปลง ร่วมมือแก้ไขปัญหาอย่างยั่งยืน
นายกรัฐมนตรีขอบคุณข้าราชการส่วนท้องถิ่นที่ทำงานอย่างหนักในการดูแลประชาชนที่ประสบภัยน้ำท่วมอย่างเต็มกำลังความสามารถ
วันนี้ (8 ธันวาคม 2560) เวลา 14.30 น. ณ อาคารเอนกประสงค์ โรงเรียนรัษฎา ตำบลคลองปาง อำเภอรัษฎา จังหวัดตรัง พลเอก ประยุทธ์ จันทร์โอชา นายกรัฐมนตรีพร้อมคณะเยี่ยมเยียนให้กำลังใจ และมอบสิ่งของช่วยเหลือผู้ประสบภัยอำเภอรัษฎา โดยมี นายวรวิทย์ ช้อนทอง นายอำเภอรัษฎา หัวหน้าส่วนราชการ ผู้บริหารส่วนท้องถิ่น ประชาชนให้การต้อนรับ
นายอำเภอรัษฎากล่าวสรุปสถานการณ์อุทกภัยว่า ตั้งแต่วันที่ 26 พฤศจิกายนเป็นต้นมา  มีปริมาณน้ำฝนตกหนักติดต่อในหลายพื้นที่ของจังหวัดตรัง รวมถึงอำเภอรัษฎาทำให้เกิดอุทกภัยในพื้นที่ 5 ตำบล 50 หมู่บ้าน ราษฎรได้รับความเดือดร้อนทั้งหมด 17,240 คน 6,036 ครัวเรือน ด้านการเกษตรมีเกษตรกรได้รับความเดือดร้อน จำนวน 2,690 ราย พื้นที่เพาะปลูกได้รับผลกระทบ จำนวน 23,600 ไร่ ด้านประมงมีเกษตรกรได้รับผลกระทบ จำนวน 356 ราย พื้นที่เกษตร จำนวน 192 ไร่ ประมาณการค่าเสียหายทั้งสิ้น ประมาณ 15 ล้านบาทเศษ
สำหรับการให้ความช่วยเหลือผู้ประสบภัยเบื้องต้น ทางอำเภอได้ร่วมกับทุกส่วนราชการ รวมถึงองค์กรปกครองส่วนท้องถิ่น ภาคเอกชนดำเนินการตามแผนป้องกันและบรรเทาสาธารณภัยเพื่อช่วยเหลือผู้ประสบภัย โดยได้แจกถุงยังชีพ จัดทำข้าวกล่อง รวมถึงของใช้จำเป็นให้ผู้ประสบภัย ทั้งนี้ ในส่วนของการช่วยเหลือเยียวยานั้นทางส่วนราชการกำลังเร่งสำรวจ เพื่อจะได้ดำเนินการฟื้นฟูช่วยเหลือผู้ประสบอุทกภัยตามระเบียบของทางราชการต่อไป
โอกาสนี้ นายกรัฐมนตรีได้พบปะและให้กำลังผู้ประสบภัย  พร้อมกล่าวว่า การลงพื้นที่มาพบประชาชนในวันนี้เพื่อต้องการขับเคลื่อนการทำงานแก้ไขปัญหาให้กับประชาชน และกล่าวขอบคุณข้าราชการทุกภาคส่วนที่มุ่งมั่นทุ่มเททำงานแก้ไขปัญหาให้กับประชาชน โดยเฉพาะข้าราชการส่วนท้องถิ่น ซึ่งถือเป็นกลไกที่สำคัญ เพราะเป็นส่วนที่ใกล้ชิดกับประชาชนในพื้นที่มากที่สุด ต้องทำงานหนักเป็นพิเศษ โดยการพบปะประชาชนในวันนี้ได้เห็นแววตาที่สดใส รวมถึงแววตาที่เศร้าหมองจากเหตุอุทกภัยที่เกิดขึ้น   อย่างไรก็ตามถึงแม้จะเกิดอะไรขึ้นก็ขอให้ทุกคนมีความเข้มแข็งและเดินหน้าต่อไป
นายกรัฐมนตรีกล่าวต่อไปว่า พื้นที่อำเภอรัษฎาเป็นพื้นที่ลุ่มต่ำ จึงรับน้ำจากจังหวัดนครศรีธรรมราช ดังนั้น ต้องหาแนวทางแก้ไขปัญหาอย่างเป็นระบบร่วมกัน รัฐบาลพร้อมแก้ไขปัญหาอย่างเต็มที่ แต่ปัญหาดังกล่าวเป็นปัญหาที่สะสมมายาวนานต้องใช้เวลาในการแก้ไข ประกอบกับการดำเนินการยังมีอุปสรรค ที่สำคัญทุกคนต้องเรียนรู้และอยู่กับการเปลี่ยนแปลงของธรรมชาติ รวมถึงการเปลี่ยนแปลงสภาพอากาศของโลก และขอให้มองปัญหาที่จะมาพร้อมกับการเปลี่ยนแปลงซึ่งล้วนแล้วแต่เกิดจากฝีมือของคนทั้งสิ้น
ส่วนเรื่องความเป็นอยู่ของพี่น้องชาวใต้ที่มีอาชีพส่วนใหญ่คือการทำสวนยางและปาล์มน้ำมันนั้น ขอให้เรียนรู้และยอมรับการเปลี่ยนแปลง รวมทั้งปลูกพืชเสริมเพื่อแก้ไขปัญหาราคาผลผลิตตกต่ำ และการแข่งขันที่สูงขึ้น อย่ามุ่งแต่ขอรับการช่วยเหลือจากรัฐบาลอย่างเดียว ซึ่งการเรียกร้องอะไรถ้ามากเกินความเป็นจริง จะสร้างปัญหาตามมาในอนาคต ทั้งนี้ รัฐบาลพร้อมให้การช่วยเหลือและจัดสรรงบประมาณให้อย่างเป็นธรรม คนที่มีรายได้น้อยต้องได้รับการดูแลมากกว่าคนที่มีรายได้มาก แต่การช่วยเหลือจะต้องสมดุลกับงบประมาณที่มี พร้อมกันนี้ นายกรัฐมนตรีขอให้ประชาชนแต่ละพื้นที่นำศักยภาพของตนเองมาพัฒนาให้เป็นโอกาสในการเชื่อมโยงแต่ละชุมชน สร้างรายได้ให้เกิดความเข้มแข็งอย่างยั่งยืนต่อไป
จากนั้น นายกรัฐมนตรีได้เดินทักทายผู้ประสบอุทกภัย และประชาชนที่มาให้การต้อนรับ รวมถึงทักทายนักเรียนโรงเรียนรัษฎา ก่อนเดินทางกลับ
———————————————————
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8640
