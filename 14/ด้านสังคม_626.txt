รัฐบาลไทย-ข่าวทำเนียบรัฐบาล-รมว.พม. ให้การต้อนรับเอกอัครราชทูตสาธารณรัฐประชาธิปไตยประชาชนลาว ประจำประเทศไทย พร้อมจัดงานเลี้ยงอำลา เนื่องในโอกาสที่เอกอัครราชทูตฯ จะพ้นวาระการดำรงตำแหน่ง

วันพฤหัสบดีที่ 7 กันยายน 2560
รมว.พม. ให้การต้อนรับเอกอัครราชทูตสาธารณรัฐประชาธิปไตยประชาชนลาว ประจำประเทศไทย พร้อมจัดงานเลี้ยงอำลา เนื่องในโอกาสที่เอกอัครราชทูตฯ จะพ้นวาระการดำรงตำแหน่ง
รมว.พม. ให้การต้อนรับเอกอัครราชทูตสาธารณรัฐประชาธิปไตยประชาชนลาว ประจำประเทศไทย พร้อมจัดงานเลี้ยงอำลา เนื่องในโอกาสที่เอกอัครราชทูตฯ จะพ้นวาระการดำรงตำแหน่ง
วันนี้ (7 ก.ย. 60) เวลา 11.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ให้การต้อนรับนายหลี บุญค้ำ เอกอัครราชทูตสาธารณรัฐประชาธิปไตยประชาชนลาว ประจำประเทศไทย และได้หารือถึงความร่วมมือระหว่างสปป.ลาวและไทยในช่วงที่ผ่านมา พร้อมจัดเลี้ยงอาหารกลางวัน เนื่องในโอกาสที่เอกอัครราชทูตสาธารณรัฐประชาธิปไตยประชาชนลาว ประจำประเทศไทย จะพ้นวาระการดำรงตำแหน่ง ณ ห้องรับรองชั้น 9 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า ความร่วมมือระหว่างลาวและไทย โดยกระทรวง พม.ในช่วงที่ผ่านมา ได้แก่ โครงการจัดตั้งศูนย์พัฒนาสังคมมิตรภาพลาว-ไทย ณ เมืองโพนโฮง สปป.ลาว ซึ่งจะเป็นศูนย์ส่งเสริมการดูแลและฟื้นฟูผู้เสียหายจากการค้ามนุษย์ในสปป.ลาว โดยฝ่ายไทยได้ให้การสนับสนุนการก่อสร้างอาคารศูนย์และพัฒนาบุคลากรสำหรับศูนย์ดังกล่าว ล่าสุด ไทย (พม.) ส่งแบบแปลนให้ฝ่ายสปป.ลาวพิจารณาแล้ว อีกทั้ง ได้ส่งหนังสือให้กระทรวงการต่างประเทศช่วยประสานให้ฝ่ายสปป.ลาวประมาณการค่าใช้จ่ายในการติดตั้งไฟฟ้าและประปา เพื่อส่งกลับมาให้ฝ่ายไทยดำเนินการปรับงบประมาณ และดำเนินกระบวนการจัดซื้อจัดจ้างและก่อสร้าง โดยฝ่ายไทยจะประสานกับฝ่ายลาวเพื่อสอบถามความต้องการในการนำมาจัดหลักสูตรพัฒนาบุคลากรต่อไป
พลตำรวจเอก อดุลย์ กล่าวต่อไปว่า สำหรับการลงนามในบันทึกความเข้าใจระหว่างรัฐบาลแห่งราชอาณาจักรไทยและรัฐบาลแห่งสาธารณรัฐประชาธิปไตยประชาชนลาว ว่าด้วยความร่วมมือเพื่อต่อต้านการค้ามนุษย์โดยเฉพาะเด็กและสตรี ซึ่งภายหลังการลงนามได้มีการจัดทำแผนปฏิบัติการตามบันทึกฯ ระยะที่ 1 (พ.ศ. 2549-2552) และเมื่อครบระยะเวลาได้จัดทำแผนปฏิบัติการฯ ระยะที่ 2 (พ.ศ. 2553-2555) และระยะที่ 3 (พ.ศ.2556-2558) ตามลำดับ ซึ่งแผนปฏิบัติการในระยะที่ 3 ประกอบด้วย 6 แผนงาน คือ 1) การปฏิบัติงานร่วม 2) การรับ-ส่งคืนสู่ประเทศและสังคม 3) การคืนสู่สังคม 4) การปกป้องคุ้มครองผู้เสียหาย 5) ความร่วมมือในการต่อต้านและปราบปรามผู้ค้ามนุษย์ และ 6) การป้องกัน โดยที่ผ่านมา ทั้งฝ่ายไทยและลาวได้ร่วมกันเป็นเจ้าภาพจัดการประชุมเพื่อทบทวนบันทึกความเข้าใจดังกล่าว โดยสถานะล่าสุด ฝ่ายลาวรับเป็นเจ้าภาพในการจัดพิธีลงนามในบันทึกความเข้าใจระหว่างรัฐบาลแห่งราชอาณาจักรไทยและสาธารณรัฐประชาธิปไตยประชาชนลาวว่าด้วยความร่วมมือ เพื่อต่อต้านการค้ามนุษย์โดยเฉพาะเด็กและสตรี ณ สาธารณรัฐประชาธิปไตยประชาชน โดยขณะนี้อยู่ระหว่างรอฝ่าย สปป.ลาวยืนยัน
"ทั้งนี้ นับว่าทั้งสองประเทศ มีความสัมพันธ์อันดีต่อกันมาอย่างต่อเนื่อง และขอขอบคุณเอกอัครราชทูตสาธารณรัฐประชาธิปไตยประชาชนลาว ประจำประเทศไทย ที่มีส่วนช่วยให้การดำเนินงานด้านต่างๆระหว่างสปป.ลาว และไทย ประสบความสำเร็จจนเกิดความร่วมมืออันดีต่อกันในระยะยาวต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/6507
