รัฐบาลไทย-ข่าวทำเนียบรัฐบาล-รมว.พม. กำชับเจ้าหน้าที่เร่งช่วยเหลือครอบครัวผู้ด้อยโอกาส และคนพิการ ที่ จ.อุบลราชธานี และชลบุรี

วันอังคารที่ 2 พฤษภาคม 2560
รมว.พม. กำชับเจ้าหน้าที่เร่งช่วยเหลือครอบครัวผู้ด้อยโอกาส และคนพิการ ที่ จ.อุบลราชธานี และชลบุรี
รมว.พม. กำชับเจ้าหน้าที่เร่งช่วยเหลือครอบครัวผู้ด้อยโอกาส และคนพิการ ที่ จ.อุบลราชธานี และชลบุรี
วันนี้ (2 พ.ค. 60) เวลา 08.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 621/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ว่า จากกรณีหญิงวัย 50 ปี ต้องรับภาระเลี้ยงดูลูกสาวคนโตวัย 18 ปี ที่พิการทางสมองตั้งแต่กำเนิดร่างกายผอมซูบ แขน-ขาลีบ และไม่สามารถช่วยเหลือตัวเองได้ และลูกชายคนเล็กวัย 4 ขวบ ส่วนลูกชายคนกลาง ส่งไปเรียนหนังสือฟรีที่โรงเรียนกีฬาอีกจังหวัด โดยผู้เป็นสามีต้องทำงานรับจ้างหาเลี้ยงจุนเจือครอบครัวเพียงคนเดียว มีรายได้เพียงวันละ 150 บาท ครอบครัวดังกล่าวมีฐานะยากจน อาศัยในบ้านสภาพเก่าทรุดโทรมใกล้ผุพังไม่สามารถกันฝนได้ ที่อำเภอโขงเจียม จังหวัดอุบลราชธานี นั้น ตนได้กำชับให้พัฒนาสังคมและความมั่นคงของมนุษย์จังหวัดอุบลราชธานี (พมจ.อุบลราชธานี) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัว เพื่อตรวจสอบข้อเท็จจริงและประเมินทางสังคมของครอบครัวดังกล่าว พร้อมเร่งให้การช่วยเหลือในเบื้องต้นตามภารกิจด้านคนพิการและด้านเด็กของกระทรวงการพัฒนาสังคมฯ และมอบสิ่งของเครื่องใช้ที่จำเป็นอุปกรณ์ด้านการศึกษา อีกทั้งประสานความร่วมมือกับหน่วยงานที่เกี่ยวข้องในพื้นที่ ช่วยเหลือดูแลในเรื่องการรักษาพยาบาลอาการป่วยของเด็กสาวอย่างต่อเนื่อง และช่วยเหลือด้านการศึกษาของเด็กชายทั้ง 2 คน ในระยะยาว รวมถึง การปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ ที่มั่นคงและเพียงพอ สามารถเลี้ยงดูครอบครัวได้
พลตำรวจเอก อดุลย์ กล่าวเพิ่มเติมว่า สำหรับกรณีเด็กชายวัย 2 ขวบ พิการตาบอด ตั้งแต่กำเนิด อาศัยอยู่กับผู้เป็นแม่ ที่มีอาชีพรับจ้างทั่วไป และยายแก่ชราวัย 68 ปี ด้านผู้เป็นพ่อทิ้งไปตั้งแต่ยังไม่เกิด ทั้ง 3 ชีวิต อาศัยในห้องแถวคับแคบ สภาพเก่าทรุดโทรม ครอบครัวมีฐานะยากจน ไม่มีเงินค่ารักษาพยาบาล ที่อำเภอเมือง จังหวัดชลบุรี นั้น ตนได้กำชับให้พัฒนาสังคมและ ความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ ลงพื้นที่เยี่ยมครอบครัวดังกล่าว เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านคนพิการและผู้สูงอายุของกระทรวงการพัฒนาสังคมฯ พร้อมประสานหน่วยงานที่เกี่ยวข้องช่วยเหลือดูแลด้านการรักษาพยาบาลอย่างต่อเนื่อง

ที่มา : http://www.thaigov.go.th/news/contents/details/3466
