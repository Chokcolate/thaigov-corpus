รัฐบาลไทย-ข่าวทำเนียบรัฐบาล-ประธาน EABC และคณะผู้บริหาร เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี

วันพุธที่ 5 เมษายน 2560
ประธาน EABC และคณะผู้บริหาร เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี
ประธาน EABC และคณะผู้บริหาร เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี
วันนี้ (5 เม.ย. 2560) เวลา 10.30 น. นาย Rolf-Dieter Daniel ประธานสมาคมการค้ายูโรเปียนเพื่อธุรกิจและการพาณิชย์ (European Association for Business and Commerce - EABC) และคณะผู้บริหาร เข้าเยี่ยมคารวะ พลอากาศเอก ประจิน จั่นตอง รองนายกรัฐมนตรี ณ ห้องรับรอง 1 ตึกบัญชาการ 1 ทำเนียบรัฐบาล สรุปสาระสำคัญดังนี้
รองนายกรัฐมนตรีและคณะผู้บริหาร EABC แลกเปลี่ยนความคิดเห็นในเรื่องการเข้ามามีส่วนร่วมของยุโรปในการผลักดันให้ประเทศไทยไปสู่ประเทศไทย 4.0 โดยในด้านการศึกษาคณะผู้บริหาร EABCยินดีให้การสนับสนุนการศึกษาทั้งในแง่วิชาการและวิชาชีพเพื่อเตรียมความพร้อมนักเรียนและนักวิจัยของไทยให้รองรับอุตสาหกรรมใหม่ๆที่จะเกิดขึ้นในอนาคต พร้อมอธิบายถึงประสบการณ์ของเยอรมนีและออสเตรียในเรื่องการให้การความรู้ทางด้านวิชาชีพจนเป็นที่ต้องการของตลาดแรงงานในยุโรป สำหรับด้านเกษตรกรรมและอาหาร คณะผู้บริหาร EABC กล่าวว่า ยุโรปมีความเชี่ยวชาญด้านการเพิ่มคุณภาพและผลผลิตทางการเกษตร การป้องกันศัตรูพืช และการทำ smart farming โดยใช้เทคโนโลยีและดิจิตอลเข้ามามีส่วนสำคัญในการพัฒนาด้านเกษตรกรรมและอาหาร ด้านรองนายกรัฐมนตรีได้อธิบายถึงปัญหาทางด้านเกษตรกรรมของไทยที่เกษตรกรยังคงนิยมการทำการเกษตรแบบดั้งเดิมและประสบปัญหาที่ดินทำกินไม่เพียงพอ อย่าไรก็ตาม รัฐบาลกำลังแก้ไขปัญหาดังกล่าวเพื่อให้เกษตรกรมีผลผลิตทางการเกษตรและคุณภาพชีวิตที่ดีขึ้น
นอกจากนี้ทั้งสองฝ่ายยังหารือเรื่องการพัฒนายานยนต์ที่ขับเคลื่อนด้วยพลังงานไฟฟ้าในไทย รองนายกรัฐมนตรีกล่าวว่า รัฐบาลมีมาตรการสนับสนุนการผลิตรถยนต์ที่ขับเคลื่อนด้วยพลังงานไฟฟ้า โดยคณะรัฐมนตรีมีมติเห็นชอบมาตรการสนับสนุนการผลิตรถยนต์ที่ขับเคลื่อนด้วยพลังงานไฟฟ้าและมีโครงการสนับสนุนการลงทุนสถานีชาร์จไฟฟ้า เพื่อสนับสนุนหน่วยงานราชการ รัฐวิสาหกิจและภาคเอกชนในการจัดตั้งสถานีชาร์จไฟฟ้าในประเทศ ด้านคณะผู้บริหาร EABC ชื่นชมรัฐบาลที่ให้ความสำคัญเรื่องการพัฒนายานยนต์ที่ขับเคลื่อนด้วยพลังงานไฟฟ้า พร้อมแลกเปลี่ยนประสบการณ์ของเยอรมนีและนอร์เวย์ที่มีการเตรียมความพร้อมสร้างสิ่งอำนวยความสะดวกแก่รถยนต์ที่ขับเคลื่อนด้วยพลังงานไฟฟ้า อาทิ การเตรียมสถานีชาร์จไฟฟ้าและสถานที่จอดรถให้เพียงพอ เป็นต้น รวมถึงมีการสร้างการรับรู้ให้แก่ประชาชน เพื่อชักจูงให้ประชาชนมีความสนใจในยานยนต์ที่ขับเคลื่อนด้วยพลังงานไฟฟ้ามากยิ่งขึ้น

ที่มา : http://www.thaigov.go.th/news/contents/details/2896
