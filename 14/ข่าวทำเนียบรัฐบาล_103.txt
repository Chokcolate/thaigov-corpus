รัฐบาลไทย-ข่าวทำเนียบรัฐบาล-นายกรัฐมนตรีเผยขอให้กำนัน ผู้ใหญ่บ้านทำหน้าที่ให้ดีที่สุด อย่ากังวลการพิจารณาวาระดำรงตำแหน่งระบุรัฐบาลยังไม่มีแนวคิด

วันอังคารที่ 11 เมษายน 2560
นายกรัฐมนตรีเผยขอให้กำนัน ผู้ใหญ่บ้านทำหน้าที่ให้ดีที่สุด อย่ากังวลการพิจารณาวาระดำรงตำแหน่งระบุรัฐบาลยังไม่มีแนวคิด
นายกรัฐมนตรีเผยขอให้กำนัน ผู้ใหญ่บ้านทำหน้าที่ให้ดีที่สุด อย่ากังวลการพิจารณาวาระดำรงตำแหน่งระบุรัฐบาลยังไม่มีแนวคิด
วันนี้ (11 เมษายน 2560) เวลา 15.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีที่ประชุมสภาขับเคลื่อนการปฏิรูปประเทศ (สปท.) ลงมติด้วยคะแนน 91 ต่อ 27 เสียง เห็นชอบรายงานแก้ไขเพิ่มเติม วาระตำแหน่งกำนัน ผู้ใหญ่บ้าน เหลือ 5 ปี ว่า เป็นเพียงการแสดงความคิดเห็นของ สปท. เพื่อปรับปรุงแก้ไขไม่ให้เกิดปัญหาการดำรงตำแหน่งของกำนัน ผู้ใหญ่บ้านต่อไปในวันข้างหน้า ซึ่งเป็นกรอบแนวคิดและการนำเสนอของ สปท.ในส่วนของกำนัน ผู้ใหญ่บ้านนั้น นายกรัฐมนตรีกล่าวว่าเคารพการทำงาน เพราะเป็นผู้ที่ทำงานใกล้ชิดกับประชาชนในพื้นที่ แต่ทั้งนี้ ต้องหาปัญหาให้เจอ ว่าปัญหาอยู่ตรงไหน และหาวิธีแก้ปัญหาร่วมกันให้ได้ โดยรัฐบาลยังไม่ได้ตัดสินใจในเรื่องนี้ ซึ่งทั้งหมดจะต้องมาทบทวนเพื่อหาทางออกที่ดีที่สุด ตอนนี้ต้องการให้บ้านเมืองสงบเรียบร้อย จึงขอความร่วมมือนายกสมาคมกำนันผู้ใหญ่บ้านช่วยดูแลกำนัน ผู้ใหญ่บ้านอย่าให้ออกมารวมตัวเคลื่อนไหว เพราะถ้าเคลื่อนไหวมากๆ จะกลายเป็นการทำเพื่อตัวเอง และต้องคำนึงถึงประเทศชาติเป็นหลัก ขอให้ทำหน้าที่ของตัวเองให้ดีที่สุด ส่วนขั้นตอนการพิจารณาปล่อยให้เป็นไปตามขั้นตอนของกระบวนการพิจารณาตามลำดับ ทั้งนี้ รัฐบาลจะศึกษาข้อเสนอของ สปท. แล้วส่งให้สภานิติบัญญัติแห่งชาติ (สนช.) พิจารณาอีกที
-----------------------------

ที่มา : http://www.thaigov.go.th/news/contents/details/3030
