รัฐบาลไทย-ข่าวทำเนียบรัฐบาล-นายกรัฐมนตรี และครม.เตรียมลงพื้นที่ตรวจติดตามงานตามนโยบายรัฐบาลและประชุม ครม.นอกสถานที่ ณ จ.พิษณุโลก และ จ.สุโขทัย ระหว่างวันที่ 25 – 26 ธ.ค. 60

วันอังคารที่ 12 ธันวาคม 2560
นายกรัฐมนตรี และครม.เตรียมลงพื้นที่ตรวจติดตามงานตามนโยบายรัฐบาลและประชุม ครม.นอกสถานที่ ณ จ.พิษณุโลก และ จ.สุโขทัย ระหว่างวันที่ 25 – 26 ธ.ค. 60
โฆษกฯ เผย นายกรัฐมนตรี และครม.เตรียมลงพื้นที่ตรวจติดตามงานตามนโยบายรัฐบาลและประชุม ครม.นอกสถานที่ ณ จ.พิษณุโลก และ จ.สุโขทัย ระหว่างวันที่ 25 – 26 ธ.ค. 60 โดยนายกฯ สั่งการลดงบประมาณการจัดเลี้ยงดูแลต้อนรับให้มากที่สุด ให้ดำเนินการตามความจำเป็น
วันนี้ (12 ธ.ค. 60 ) เวลา 14.20 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.) ซึ่งมีพลเอก ประยุทธ์ จันทร์โอชา นายกรัฐมนตรี เป็นประธานฯ พลโท สรรเสริญ แก้วกำเนิด โฆษกประจำสำนักนายกรัฐมนตรี ได้เปิดเผยว่า ระหว่างวันที่ 25 – 26 ธันวาคม 2560 นายกรัฐมนตรี และคณะรัฐมนตรี เตรียมลงพื้นที่และประชุมคณะรัฐมนตรีอย่างเป็นทางการนอกสถานที่ภาคเหนือ ณ จังหวัดพิษณุโลก และจังหวัดสุโขทัย โดยในวันที่ 25 ธันวาคม 2560 ซึ่งนายกรัฐมนตรีจะลงพื้นที่จังหวัดสุโขทัย ได้รับทราบว่าจะมีตัวแทนภาคประชาชนและกลุ่มการเมือง เดินทางมายื่นหนังสือเกี่ยวกับเรื่องเขื่อนแก่งเสือเต้น ซึ่งเป็นโครงการก่อสร้างเขื่อนปิดกั้นแม่น้ำยมที่อำเภอสอง จังหวัดแพร่ เพื่อกักเก็บน้ำไว้เพื่อประโยชน์ด้านการเกษตรในเขตลุ่มแม่น้ำเจ้าพระยาตอนบน จะช่วยป้องกันปัญหาอุทกภัยในพื้นที่ นั้น นายกรัฐมนตรี ยินดีรับฟังข้อมูลจากทุกภาคส่วน เนื่องจากการแก้ไขปัญหาอุทกภัยและภัยแล้งซึ่งเป็นเรื่องสำคัญของประเทศ พร้อมขอความร่วมมือประชาชนทุกภาคส่วนรับฟังความคิดเห็นของทุกฝ่ายที่เกี่ยวข้อง เพื่อให้ได้ข้อสรุปที่เหมาะสม อันจะนำไปสู่การแก้ไขปัญหาดังกล่าวไม่ให้กลับมาเกิดซ้ำอีก และเกิดความยั่งยืนอย่างแท้จริง ตลอดจนสามารถลดค่าใช้จ่ายงบประมาณในการดูแลช่วยเหลือเยียวยาจากปัญหาอุทกภัยที่เกิดซ้ำทุกปีได้ เพื่อนำงบประมาณดังกล่าวไปใช้ในการพัฒนาประเทศในด้านอื่น ๆ ต่อไป
พร้อมกันนี้ โฆษกประจำสำนักนายกรัฐมนตรี ได้กล่าวว่า นายกรัฐมนตรี มอบหมายให้กระทรวงมหาดไทยร่วมกับกระทรวงเกษตรและสหกรณ์ และกระทรวงทรัพยากรธรรมชาติและสิ่งแวดล้อม ลงพื้นที่ประสบอุทกภัยสำรวจอาคาร บ้านเรือน และที่อยู่อาศัยของประชาชนที่กีดขวางทางน้ำไหล และได้รับผลกระทบจากอุทกภัยซ้ำทุกปี เพื่อพิจารณาหาพื้นที่ที่เหมาะสมในการอยู่อาศัยให้กับประชาชนที่ได้รับความเดือดร้อนจากปัญหาดังกล่าว โดยหากประชาชนมีความประสงค์ที่จะปรับย้ายที่อยู่อาศัยไปอยู่ที่ใหม่ ขอให้หน่วยงานที่เกี่ยวข้องพิจารณาช่วยเหลือ อำนวยความสะดวกให้กับประชาชน เช่น พื้นที่สภาพป่าเสื่อมโทรมที่สามารถใช้ประโยชน์ได้และสามารถดำเนินการตามหลักเกณฑ์ของกฎหมาย และประชาชนมีความยินดีที่จะย้าย โดยให้หน่วยงานที่เกี่ยวข้องดำเนินการควบคู่ไปด้วย
ส่วนที่มีประชาชนได้แสดงความเห็นกรณีนายกรัฐมนตรี และคณะ เตรียมที่จะเดินทางลงพื้นที่ไปตรวจราชการจังหวัดกาฬสินธุ์ ทำไมไม่เดินทางไปดูพื้นที่โครงการอุโมงค์ผันน้ำ "ลำพะยังภูมิพัฒน์" อันเนื่องมาจากพระราชดำริ อำเภอเขาวง จังหวัดกาฬสินธุ์ เพราะใช้การไม่ได้และถนนชำรุดเสียหาย นั้น โฆษกประจำสำนักนายกรัฐมนตรี ชี้แจงว่า รัฐมนตรีว่าการกระทรวงเกษตรและสหกรณ์ ได้ประสานงานกับผู้ว่าราชการจังหวัด และเจ้าหน้าที่กรมชลประทานดำเนินการตรวจสอบแล้วพบว่า ความเสียหายในสมัยก่อนมีจริง แต่ปัจจุบันได้ดำเนินการแก้ไขเรียบร้อยแล้ว และสามารถเปิดส่งน้ำให้กับประชาชนในพื้นที่ได้แล้วตั้งแต่วันที่ 6 ธันวาคม 2560 รวมทั้ง ถนนที่ยังพังชำรุดเสียหายก็จะมีการดำเนินการโดยใช้งบประมาณปี 2560 ทั้งนี้ นายกรัฐมนตรี สั่งการว่าหากติดขัดอะไร ที่ไม่สามารถจะดำเนินการได้ทันตามที่กำหนด เนื่องด้วยระบบการจัดซื้อจัดจ้าง ให้ไปพิจารณาใช้หน่วยงานที่มีความพร้อม เช่น กองทัพบก ซึ่งมีหน่วยงานเร่งรัดพัฒนาชนบท หน่วยบัญชาการทหารพัฒนา เข้ามาช่วยดำเนินการในส่วนนี้ เพื่อให้ถนนสามารถใช้งานได้เต็มระบบต่อไป
ขณะเดียวกัน นายกรัฐมนตรี ได้รับทราบถึงปัญหาที่เกิดขึ้นและได้สั่งการแก้ไขเรียบร้อยแล้ว ประกอบกับได้มีการนัดหมายและเตรียมการในพื้นที่ต่าง ๆ ไว้แล้วชัดเจน และประชาชนจะเดินทางมาคอยในพื้นที่ตามนัดหมาย ยืนยันการเดินทางลงพื้นที่จังหวัดกาฬสินธุ์ครั้งนี้ ไม่ใช่ไปดูแต่ในสิ่งที่สวยงามหรือผักชีโรยหน้าแต่อย่างใด โดยวันนี้นายกรัฐมนตรีได้สั่งการเพิ่มเติมว่า ในการลงพื้นที่ไปตรวจเยี่ยมหรือการประชุมครม. นอกสถานที่ ตั้งแต่วันนี้เป็นต้นไป ขอให้ลดงบประมาณในการจัดเลี้ยงดูแลต้อนรับให้มากที่สุด โดยให้ดำเนินการตามความเหมาะสมและเท่าที่จำเป็นอย่างแท้จริง รวมถึงการจัดแสดงบูธนิทรรศการความคืบหน้าผลการดำเนินงานของหน่วยงานและพื้นที่ตามนโยบายรัฐบาลให้นายกรัฐมนตรีและคณะเยี่ยมชม นั้น ให้เปลี่ยนเป็นการพูดคุยเพื่อแก้ไขปัญหาในแต่ละเรื่องกับผู้ที่เกี่ยวข้อง แต่หากจำเป็นต้องไปติดตามดูความก้าวหน้าก็ขอให้พาไปดูในพื้นที่จริง โดยไม่ต้องจัดนิทรรศการมา หรือหากจะจัดก็ไม่ต้องจัดแสดงมาก เพราะการจัดบูธนิทรรศการมากก็จะทำให้เสียเวลาในการเดินดูตั้งแต่บูธแรกจนถึงบูธสุดท้าย หากไม่ไปก็จะทำให้ผู้ที่ดำเนินการเสียกำลังใจได้
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8713
