รัฐบาลไทย-ข่าวทำเนียบรัฐบาล-ปลัดสธ.กำชับจังหวัดชายแดนใต้ ใช้กลไกคกก.พัฒนาคุณภาพชีวิตระดับอำเภอขับเคลื่อนงานอนามัยแม่และเด็ก

วันอาทิตย์ที่ 15 ตุลาคม 2560
ปลัดสธ.กำชับจังหวัดชายแดนใต้ ใช้กลไกคกก.พัฒนาคุณภาพชีวิตระดับอำเภอขับเคลื่อนงานอนามัยแม่และเด็ก
ปลัดกระทรวงสาธารณสุข กำชับเจ้าหน้าที่สาธารณสุข 5 จังหวัดชายแดนใต้ให้ความสำคัญงานอนามัยแม่และเด็ก โดยใช้กลไกคณะกรรมการพัฒนาคุณภาพชีวิตระดับอำเภอขับเคลื่อนการทำงานภายใต้บริบทของพื้นที่ แก้ไขปัญหาแม่เสียชีวิต เด็กขาดออกซิเจนแรกคลอด
ปลัดกระทรวงสาธารณสุข กำชับเจ้าหน้าที่สาธารณสุข 5 จังหวัดชายแดนใต้ให้ความสำคัญงานอนามัยแม่และเด็ก โดยใช้กลไกคณะกรรมการพัฒนาคุณภาพชีวิตระดับอำเภอขับเคลื่อนการทำงานภายใต้บริบทของพื้นที่ แก้ไขปัญหาแม่เสียชีวิต เด็กขาดออกซิเจนแรกคลอด
นายแพทย์เจษฎา โชคดำรงสุข ปลัดกระทรวงสาธารณสุข ให้สัมภาษณ์ว่าจากการตรวจเยี่ยมการดำเนินงานตามยุทธศาสตร์กระทรวงสาธารณสุขในพื้นที่ 5 จังหวัดชายแดนใต้เมื่อต้นเดือนตุลาคม 2560 พบว่า บุคลากรสาธารณสุขยังคงทุ่มเททำงานในการดูแลสุขภาพประชาชน แม้ว่าจะมีข้อจำกัดในการปฏิบัติงานจากสถานการณ์ในพื้นที่ โดยปัญหาสุขภาพที่พบสูงเป็นอันดับแรกของพื้นที่คืองานอนามัยแม่และเด็ก ในรอบ 3 ปีที่ผ่านมาพบอัตราการเสียชีวิตมารดาสูงกว่าค่าเฉลี่ยของประเทศ และมีแนวโน้มอัตราภาวะขาดออกซิเจนในเด็กแรกเกิดสูงขึ้น ล่าสุดในปี 2560 คิดเป็น 28.69 ต่อการเกิดมีชีพ 1,000 คน สูงกว่าเป้าหมายที่กำหนดคือไม่เกิน 25 ต่อการเกิดมีชีพ 1,000 คน ในการแก้ไขปัญหาดังกล่าว จำเป็นต้องได้รับความร่วมมือจากทุกภาคส่วนและตามบริบทของพื้นที่ ภายใต้กลไกคณะกรรมการพัฒนาคุณภาพชีวิตระดับอำเภอ (District Health Board : DHB) ที่อยู่ใกล้ชิดกับประชาชน ขับเคลื่อนให้เกิดการประสานความร่วมมือในการบูรณาการการทำงาน ที่มีเป้าหมาย ทิศทาง และยุทธศาสตร์ร่วมกันระหว่างหน่วยงานของรัฐ ภาคเอกชน และภาคประชาชนอย่างเป็นองค์รวม นำไปสู่การพัฒนาอนามัยแม่และเด็ก เพื่อคุณภาพชีวิตที่ดี อย่างยั่งยืน
นายแพทย์เจษฎากล่าวต่อว่า รัฐบาล ได้กำหนดเป้าหมายสร้างเด็กไทย 4.0 มี 4 H คือ แข็งแรง เก่ง ดี มีวินัย ใฝ่เรียนรู้ บูรณาการความร่วมมือของกระทรวงและทุกภาคส่วนที่เกี่ยวข้อง ซึ่งต้องเตรียมความพร้อมของหญิงวัยเจริญพันธุ์ ติดตามมารดาฝากครรภ์คุณภาพให้ครบตามเกณฑ์ มีการเยี่ยมบ้านหลังคลอดดูแลสุขภาพมารดาและส่งเสริมการเลี้ยงลูกด้วยนมแม่ และประเมินส่งเสริมพัฒนาการเด็กตามช่วงวัย
ตุลาคม2/4  *************************************  15 ตุลาคม 2560

ที่มา : http://www.thaigov.go.th/news/contents/details/7411
