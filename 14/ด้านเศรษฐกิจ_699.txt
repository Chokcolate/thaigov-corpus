รัฐบาลไทย-ข่าวทำเนียบรัฐบาล-“อุตตม” เปิดงานมหกรรมเพื่อนักอุตสาหกรรมสนับสนุนและการผลิต “แมนูแฟกเจอริ่งเอ็กซ์โป 2017” “เนปคอนไทยแลนด์ 2017” และ “ออโตโมทีฟ ซัมมิทม 2017” ตอกย้ำไทยเป็นฮับยานยนต์ในภูมิภาค

วันพุธที่ 21 มิถุนายน 2560
“อุตตม” เปิดงานมหกรรมเพื่อนักอุตสาหกรรมสนับสนุนและการผลิต “แมนูแฟกเจอริ่งเอ็กซ์โป 2017” “เนปคอนไทยแลนด์ 2017” และ “ออโตโมทีฟ ซัมมิทม 2017” ตอกย้ำไทยเป็นฮับยานยนต์ในภูมิภาค
นายอุตตม สาวนายน  รัฐมนตรีว่าการกระทรวงอุตสาหกรรม เป็นประธานเปิดงานมหกรรมเพื่อนักอุตสาหกรรมสนับสนุนและการผลิต “แมนูแฟกเจอริ่งเอ็กซ์โป 2017” “เนปคอนไทยแลนด์ 2017” และ “ออโตโมทีฟ ซัมมิทม 2017”
นายอุตตม สาวนายน  รัฐมนตรีว่าการกระทรวงอุตสาหกรรม เป็นประธานเปิดงานมหกรรมเพื่อนักอุตสาหกรรมสนับสนุนและการผลิต “แมนูแฟกเจอริ่งเอ็กซ์โป 2017” “เนปคอนไทยแลนด์ 2017” และ “ออโตโมทีฟ ซัมมิทม 2017” (Automotive Summit 2017 “Driving toward Automotive Industry 4.0” และ Manufacturing Expo2017) พร้อมกล่าวปาฐกถาพิเศษในหัวข้อ “Eastern Economic Corridor ,Working together for the Future of Thai Automotive Industry” ว่า รัฐบาลได้ดำเนินนโยบาย Thailand 4.0 เพื่อผลักดันให้เกิดการขับเคลื่อนที่สำคัญ เกิดการลงทุนในระบบโครงสร้างสาธารณูปโภค โดยมีวัตถุประสงค์เพื่อทำให้เศรษฐกิจเติบโตอย่างเข้มแข็ง สร้างให้เกิดโอกาสในระยะยาว ทั้งนี้ ได้มีการเตรียมความพร้อมด้านมาตรการต่างๆ เพื่อจูงใจให้เกิดการลงทุนจากต่างประเทศโดยตรงใน 10 อุตสาหกรรมเป้าหมาย โดยแบ่งออกเป็น 2 กลุ่ม คือ กลุ่ม First S-Curve และกลุ่ม New S-Curve
ในส่วนของภาคยานยนต์นั้น ประเทศไทยถูกพัฒนาให้เป็นศูนย์กลางยานยนต์ชั้นนำในเอเชียตะวันออกเฉียงใต้ ซึ่งถือเป็นหนึ่งในภูมิภาคที่ใหญ่ที่สุดของโลก โดยในปี 2559 ประเทศไทยถูกจัดให้อยู่ในอันดับที่ 12 ของฐานการผลิตรถยนต์ที่ใหญ่ที่สุดในโลก มีข้อได้เปรียบทั้งในเรื่องของตลาดภายในประเทศที่มีขนาดใหญ่ มีกาสรจัดตั้งกลุ่มอุตสาหกรรมชิ้นส่วนยานยนต์ และส่วนประกอบต่างๆ คิดเป็นสัดส่วน 12% ของ GDP ภาคอุตสาหกรรม และสร้างงานได้มากกว่า 500,000 ตำแหน่ง
“รัฐบาลตระหนักดีว่าการมียานยนต์ประสิทธิภาพสูง และเป็นมิตรกับสิ่งแวดล้อมไม่เพียงแต่ทำให้สิ่งแวดล้อมดีขึ้นเท่านั้น แต่ยังทำให้การซื้อขายยานยนต์ในอนาคตนั้น สอดรับกับมาตรฐานการปล่อยปริมาณไอเสียมากขึ้น รวมถึงการพัฒนาทักษะฝีมือแรงงานให้สูงขึ้น ทำให้เกิดความมั่นใจว่าประเทศไทยจะเป็นฐานการผลิตยานยนต์อันดับต้นๆอย่างต่อเนื่อง” นายอุตตม กล่าวทิ้งท้าย
สำหรับงาน Automotive Summit 2017 “Driving toward Automotive Industry 4.0” และ Manufacturing Expo2017 สถาบันยานยนต์ ร่วมกับ บริษัท รี๊ด เทรดเด็กซ์ จำกัด จัดขึ้น โดยมีนายณัฐพล รังสิตพล ผู้ตรวจราชการกระทรวงอุตสาหกรรม  ในฐานะผู้ทำการแทนผู้อำนวยการสถาบันยานยนต์ เป็นผู้กล่าวรายงาน และมีคณะผู้บริหารการจัดงาน ผู้ประกอบการธุรกิจอุตสาหกรรมยานยนต์ และชิ้นส่วน เข้าร่วมงานจำนวนกว่า 700 คน ทั้งนี้ งานดังกล่าวจะจัดตั้งแต่วันที่ 21 – 24 มิถุนายน 2560 ณ ศูนย์นิทรรศการไบเทค บางนา

ที่มา : http://www.thaigov.go.th/news/contents/details/4686
