รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรีเป็นผู้แทนรัฐบาลรับมอบเงินบริจาคช่วยเหลือผู้ประสบภัยน้ำท่วมที่ภาคอีสานและภาคเหนือ

วันอังคารที่ 5 กันยายน 2560
รัฐมนตรีประจำสำนักนายกรัฐมนตรีเป็นผู้แทนรัฐบาลรับมอบเงินบริจาคช่วยเหลือผู้ประสบภัยน้ำท่วมที่ภาคอีสานและภาคเหนือ
รมต.นร.ออมสินฯ เป็นผู้แทนรัฐบาลรับมอบเงินบริจาคจากภาครัฐและเอกชนกว่า 1 ล้านบาท พร้อมขอบคุณในไมตรีจิตที่มอบเงินช่วยเหลือผู้ประสบภัยน้ำท่วม
วันนี้ (5 กันยายน 2560)  เวลา 15.00 น. ณ ศูนย์รับบริจาคช่วยเหลือผู้ประสบภัยน้ำท่วม สำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นผู้แทนรัฐบาล รับมอบเงินบริจาคช่วยเหลือผู้ประสบภัยน้ำท่วมที่ภาคอีสานและภาคเหนือ จำนวน 2 ราย ดังนี้
1. นายประภัสสร์ มาลากาญจน์ ผู้ว่าราชการจังหวัดสมุทรสาคร ข้าราชการ เจ้าหน้าที่ภาครัฐ องค์กรปกครองส่วนท้องถิ่น เหล่ากาชาดจังหวัด ผู้ประกอบการ ภาคเอกชน ภาคประชาสังคม และประชาชนชาวจังหวัดสมุทรสาคร จำนวนเงิน 880,500 บาท
2. สมาคมตัวแทนประกันชีวิตและที่ปรึกษาการเงิน จำนวนเงิน 200,000 บาท
โอกาสนี้ รัฐมนตรีประจำสำนักนายกรัฐมนตรี ได้กล่าวขอบคุณผู้ร่วมบริจาคเงินสมทบทุนช่วยเหลือผู้ประสบภัยน้ำท่วม พร้อมกล่าวว่า รัฐบาลจะนำเงินบริจาคดังกล่าวมอบให้กับศูนย์ช่วยเหลือประชาชนประสบภัยน้ำท่วมที่รัฐบาลได้จัดตั้งขึ้นมา เพื่อเป็นศูนย์กลางการรับบริจาคของประชาชนที่ต้องการช่วยเหลือผู้ประสบภัยน้ำท่วม พร้อมเชิญชวนประชาชน หน่วยงานราชการ และรัฐวิสาหกิจ ได้ร่วมกันบริจาคเงินช่วยเหลือประชาชนผู้ประสบอุทกภัยได้ที่กองทุนช่วยเหลือผู้ประสบสาธารณภัย ของสำนักงานปลัดสำนักนายกรัฐมนตรี ผ่านบัญชี 067-0-06895-0 ธนาคารกรุงไทย สาขาทำเนียบรัฐบาล
สำหรับผู้ที่บริจาคเงินเพื่อช่วยเหลือผู้ประสบอุทกภัย กรณีบุคคลธรรมดา สามารถนำเงินที่บริจาคไปหักลดหย่อนในการคำนวณภาษีเงินได้บุคคลธรรมดาได้เท่าที่บริจาค แต่ไม่เกินร้อยละสิบของเงินได้สุทธิ กรณีบริษัทหรือห้างหุ้นส่วนนิติบุคคล สามารถนำเงินหรือมูลค่าทรัพย์สินที่บริจาคไปหักเป็นรายจ่ายในการคำนวณกำไรสุทธิได้เท่าที่บริจาค แต่ไม่เกินร้อยละ 2 ของกำไรสุทธิ
**********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6442
