รัฐบาลไทย-ข่าวทำเนียบรัฐบาล-รัฐบาลเตรียมความพร้อมการจัดพิธีถวายดอกไม้จันทน์ และอำนวยความสะดวกประชาชน ที่มาร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ณ มณฑลพิธีท้องสนามหลวง

วันอังคารที่ 11 เมษายน 2560
รัฐบาลเตรียมความพร้อมการจัดพิธีถวายดอกไม้จันทน์ และอำนวยความสะดวกประชาชน ที่มาร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ณ มณฑลพิธีท้องสนามหลวง
รัฐบาลเตรียมความพร้อมการจัดพิธีถวายดอกไม้จันทน์และอำนวยความสะดวกประชาชนที่มาร่วมงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ณ มณฑลพิธีท้องสนามหลวง ซุ้มและวัดต่าง ๆ ในเขตพื้นที่กรุงเทพมหานคร และอำเภอในทุกจังหวัดทั่วประเทศ
วันนี้ (10 เมษายน 2560) เวลา 13.30 น. ณ ห้องประชุมอรรถไกวัลวที ชั้น 1 อาคารสำนักงานปลัดสำนักนายกรัฐมนตรี ทำเนียบรัฐบาล นายออมสิน ชีวะพฤกษ์ รัฐมนตรีประจำสำนักนายกรัฐมนตรี เป็นประธานการประชุมคณะอนุกรรมการฝ่ายรับรองและบริการงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ครั้งที่ 1/2560 สรุปสาระสำคัญ ดังนี้
ประธานแจ้งให้ที่ประชุมทราบว่า นายวิษณุ เครืองาม รองนายกรัฐมนตรี ประธานกรรมการฝ่ายจัดพิธีการงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ได้มีคำสั่งแต่งตั้งคณะอนุกรรมการฝ่ายรับรองและบริการงานพระราชพิธีถวายพระเพลิงพระบรมศพฯ เพื่อทำหน้าที่พิจารณาและดำเนินการด้านการรับรองและบริการประชาชนที่ไปร่วมพิธีถวายดอกไม้จันทน์ในพื้นที่กรุงเทพมหานคร รับรองและบริการบุคคลที่ได้รับเชิญไปร่วมในพระราชพิธีฯ  ณ มณฑลพิธีท้องสนามหลวง พร้อมเตรียมการจัดสถานที่ การจัดอาหาร – น้ำดื่ม การอำนวยความสะดวกเส้นทางจราจร การแพทย์และพยาบาล ตลอดจนให้บริการสิ่งอำนวยความสะดวกอื่น ๆ ที่เกี่ยวข้องให้เป็นไปด้วยความเรียบร้อย โดยมีร่างหมายกำหนดการในพระราชพิธีถวายพระเพลิงพระบรมศพฯ และการจัดพิธีถวายดอกไม้จันทน์ของประชาชน ดังนี้
งานวันที่ 1       - เวลา 17.30 น. พระราชพิธีพระราชกุศลออกพระเมรุมาศ
ณ พระที่นั่งดุสิตมหาปราสาท ในพระบรมมหาราชวัง
งานวันที่ 2       - เวลา 07.00 น. พระราชพิธีเชิญพระบรมศพจากพระที่นั่งดุสิตมหาปราสาทไปยังพระเมรุมาศ
- เวลา 17.30 – 22.00 น. พระราชพิธีถวายพระเพลิงพระบรมศพ ณ พระเมรุมาศ
งานวันที่ 3       - เวลา 08.00 น. พระราชพิธีเก็บพระบรมอัฐิ ณ พระเมรุมาศ
งานวันที่ 4       - เวลา 17.30 น. พระราชพิธีพระราชกุศลพระบรมอัฐิ ณ พระที่นั่งดุสิตมหาปราสาท
งานวันที่ 5       - เวลา 10.30 น. พระราชพิธีบำเพ็ญพระราชกุศลและเชิญพระโกศพระบรมอัฐิขึ้นประดิษฐานพระวิมาน บนพระที่นั่งจักรีมหาปราสาท
- เวลา 17.30 น. พระราชพิธีบรรจุพระบรมราชสรีรางคาร
ณ วัดราชบพิธสถิตมหาสีมาราม และวัดบวรนิเวศวิหาร
นอกจากนี้ที่ประชุมได้รับทราบ การจัดพิธีถวายดอกไม้จันทน์ของภาคประชาชน จะดำเนินการทั้งในกรุงเทพมหานคร จังหวัดและอำเภอทั่วประเทศ ตลอดจนในต่างประเทศ ดังนี้
ในส่วนกลาง จะจัดตั้งซุ้มขนาดใหญ่สำหรับประชาชนถวายดอกไม้จันทน์ในพื้นที่บริเวณใกล้เคียงท้องสนามหลวง จำนวน 12 ซุ้ม ได้แก่ ข้างกองสลาก (เดิม) จำนวน 2 ซุ้ม สวนสันติชัยปราการ ฐานทัพเรือกรุงเทพ (กองทัพเรือ) สวนเฉลิมพระเกียติ 72 พรรษา (สวนรถไฟ) ของโรงพยาบาลศิริราช ปิยมหาการุณย์เชิงสะพานพระราม 8 (ฝั่งธนบุรี) ลานปฐมราชานุสรณ์ สะพานพุทธยอดฟ้าฯ ลานเซ็นทรัลเวิล์ด (สตช.) กองบัญชาการกองทัพบก (กองทัพบก) หน้าลานสนามศุภชลาศัย (กรมพลศึกษา) วัดเทพศิรินทราวาส ราชวรวิหาร และวัดบวรนิเวศวิหาร พื้นที่ตามมุมเมือง จำนวน 4 ซุ้ม ณ หน้าอินดอร์สเตเดี้ยมหัวหมาก ศูนย์เยาวชนกรุงเทพมหานคร (ไทย – ญี่ปุ่น) ศูนย์กีฬาเฉลิมพระเกียรติ และสวนหลวง ร. 9  รวมทั้งจัดตั้งซุ้มขนาดกลาง จำนวน 23 ซุ้ม ณ บริเวณถนนสมเด็จพระปิ่นเกล้า จำนวน 4 ซุ้ม ถนนราชดำเนินกลาง จำนวน 4 ซุ้ม ถนนราชดำเนินนอก จำนวน 6 ซุ้ม ถนนหลานหลวง จำนวน 3 ซุ้ม และตามวัดต่าง ๆ จำนวน 6 ซุ้ม โดยมีกรุงเทพมหานครและหน่วยงานที่เกี่ยวข้องเป็นหน่วยงานหลักในการดำเนินงาน
ทั้งนี้ ในส่วนภูมิภาค จังหวัดและอำเภอจะจัดพิธีในทุกจังหวัดและทุกอำเภอ โดยจังหวัดและอำเภอเมืองจะจัดพิธีร่วมกัน มีกระทรวงมหาดไทยเป็นหน่วยงานหลักในการดำเนินงาน และในต่างประเทศ จะจัดพิธีในพื้นที่สถานเอกอัครราชทูตไทย สถานกงสุล และวัดไทยในต่างประเทศ โดยมีกระทรวงการต่างประเทศเป็นหน่วยงานหลักในการดำเนินงาน
พร้อมกันนี้ ที่ประชุมได้รับทราบการให้บริการและอำนวยความสะดวกในงานพระราชพิธีฯ ซึ่งรัฐบาลได้มอบหมายให้หน่วยงานที่เกี่ยวข้อง เช่น กระทรวงสาธารณสุข กระทรวงกลาโหม กรุงเทพมหานคร จัดเตรียมหน่วยแพทย์และพยาบาลไว้คอยบริการตามสถานที่ต่าง ๆ พร้อมทั้งหน่วยงานทุกภาคส่วนเตรียมการ จัดอาหาร น้ำดื่ม และรถสุขา เพื่ออำนวยความสะดวกและดูแลประชาชนผู้ไปร่วมพิธีให้ได้รับความสะดวกอย่างทั่วถึง
***************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/3004
