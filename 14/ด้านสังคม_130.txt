รัฐบาลไทย-ข่าวทำเนียบรัฐบาล-รมว.พม. เป็นประธานเปิดงาน พร้อมมอบรางวัลในการประกวดรอบชิงชนะเลิศโครงการ "พิชิตฝัน...สู่ดวงดาว"

วันพุธที่ 19 เมษายน 2560
รมว.พม. เป็นประธานเปิดงาน พร้อมมอบรางวัลในการประกวดรอบชิงชนะเลิศโครงการ "พิชิตฝัน...สู่ดวงดาว"
รมว.พม. เป็นประธานเปิดงาน พร้อมมอบรางวัลในการประกวดรอบชิงชนะเลิศโครงการ "พิชิตฝัน...สู่ดวงดาว" สานต่อโครงการ จากถนนสู่ดวงดาว : From Street to Stars สานฝันให้คนพิการเป็นศิลปินใหม่สังกัดค่ายเพลงดัง
วันนี้ (19 เม.ย. 60) เวลา 17.00 น. ที่ลานกิจกรรม ชั้น 3 ศูนย์การค้าเซ็นทรัลรัตนาธิเบศร์ จังหวัดนนทบุรี พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานพร้อมมอบรางวัลในการประกวดรอบชิงชนะเลิศโครงการ “พิชิตฝัน..สู่ดวงดาว (The Dream Star)” พร้อมด้วยผู้บริหารกระทรวงการพัฒนาสังคมฯ ผู้แทนบริษัท อาร์เอส จำกัด (มหาชน) ผู้แทนบริษัท จีเอ็มเอ็ม แกรมมี่ จำกัด (มหาชน) และผู้แทนบริษัท ทรูคอร์ปอเรชั่น จำกัด (มหาชน) ร่วมงาน ซึ่งกระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ได้ประสานความร่วมมือกับ ค่ายอาร์สยาม ในเครือ บริษัท อาร์เอส จำกัด (มหาชน)  บริษัท จีเอ็มเอ็ม แกรมมี่ จำกัด (มหาชน) และบริษัท ทรู คอร์ปอเรชั่น จำกัด (มหาชน) เปิดโอกาสให้คนพิการทุกประเภทจากทั่วประเทศที่มีความสามารถในการร้องเพลง ได้มาเป็นศิลปินใหม่ในสังกัดค่ายเพลงดัง
พลตำรวจเอก อดุลย์ กล่าวว่า กระทรวงการพัฒนาสังคมฯ มีภารกิจหลักในการดูแลและพัฒนาคุณภาพชีวิตประชาชนกลุ่มเป้าหมาย อาทิ เด็กและเยาวชน สตรี ผู้สูงอายุ และคนพิการ นับว่าเป็นการดูแลประชาชนทุกช่วงวัย เพื่อให้มีคุณภาพชีวิตที่ดีขึ้น
โดยรัฐบาลมีนโยบายในการให้ความสำคัญต่อการพัฒนาคุณภาพชีวิตคนพิการ มุ่งมั่นให้คนพิการได้แสดงออกถึงศักยภาพและความสามารถพร้อมออกสู่สังคมได้อย่างภาคภูมิ กระทรวงการพัฒนาสังคมฯ โดย พก. จึงได้ประสานความร่วมมือกับค่ายเพลงดัง ได้แก่ บริษัท จีเอ็มเอ็ม แกรมมี่ จำกัด (มหาชน) บริษัท อาร์เอส จำกัด (มหาชน) และบริษัท ทรู คอร์ปอเรชั่น จำกัด(มหาชน) จัดโครงการ “พิชิตฝัน..สู่ดวงดาว (The Dream Star)” เพื่อเปิดโอกาสให้คนพิการทุกประเภทจากทั่วประเทศที่มีความสามารถรอบด้าน ได้แก่ การร้อง การเต้น และเล่นดนตรี ได้เข้าร่วมคัดเลือกเพื่อเป็นศิลปินมืออาชีพสังกัดค่ายเพลงดัง รวมทั้งเป็นการสร้างรายได้ที่มั่นคงให้แก่คนพิการ ซึ่งนับเป็น Season ที่ 2 ของโครงการพัฒนาศักยภาพนักร้องนักดนตรีในที่สาธารณะ จากถนนสู่ดวงดาว : From Street to Stars
พลตำรวจเอก อดุลย์ กล่าวต่อไปว่า สำหรับโครงการประกวดในครั้งนี้ ได้เปิดรับสมัครตั้งแต่วันที่ 15 มีนาคม จนถึง    8 เมษายน 2560 ที่ผ่านมา มีผู้สมัครเข้าร่วมโครงการจำนวนกว่า 140 คน และมีผู้ผ่านการคัดเลือกเข้าสู่รอบชิงชนะเลิศ จำนวน  24 คน ซึ่งในวันนี้ เป็นการจัดประกวดรอบชิงชนะเลิศ โดยตั้งแต่ช่วงเช้าผู้ผ่านการคัดเลือกทั้งหมดจะมีการประกวดแข่งขัน เพื่อแสดงความสามารถทั้งการร้องเพลง และการเล่นดนตรี ซึ่งคณะกรรมการผู้ทรงคุณวุฒิจะพิจารณาคัดเลือก ผู้ชนะเลิศ 5 รางวัล ได้แก่ รางวัลชนะเลิศ ได้รับเงินรางวัล 50,000 บาท พร้อมโล่รางวัลและสิทธิ์ในการออกซิงเกิ้ลกับค่ายเพลงดัง รองชนะเลิศได้รับเงิน รางวัล 30,000 บาท รางวัลชมเชย 3 รางวัล รางวัลละ 20,000 บาท นอกจากนี้ยังมี รางวัลขวัญใจมหาชน อีก 1 รางวัล ได้รับเงินรางวัล 10,000 บาท
พลตำรวจเอก อดุลย์ กล่าวเพิ่มเติมว่า  ขอแสดงความยินดีและเป็นกำลังใจแก่ผู้ที่ได้รับรางวัลทั้ง 5 คน รวมถึงคนพิการทุกคนที่ได้เข้าร่วมโครงการในครั้งนี้ ซึ่งแสดงให้เห็นเป็นที่ประจักษ์ถึงความสามารถและศักยภาพทางด้านการร้องเพลง และดนตรีที่เท่าเทียมกับคนในสังคม พร้อมโอกาสที่จะได้ก้าวสู่การเป็นศิลปินนักร้องอาชีพ ทั้งนี้ ขอขอบคุณทุกภาคส่วน ที่ร่วมส่งเสริมและพัฒนาศักยภาพคนพิการที่มีความสามารถทางด้านการร้องเพลง ทำให้คนพิการได้มีอาชีพและรายได้ที่มั่นคง ยั่งยืน ตามนโยบายของรัฐบาลที่ให้ความสำคัญต่อการพัฒนาคุณภาพชีวิตคนพิการ มุ่งมั่นให้คนพิการได้แสดงออกถึงศักยภาพและความสามารถพร้อมออกสู่สังคมได้อย่างภาคภูมิ

ที่มา : http://www.thaigov.go.th/news/contents/details/3155
