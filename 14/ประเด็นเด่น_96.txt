รัฐบาลไทย-ข่าวทำเนียบรัฐบาล-การยางแห่งประเทศไทยชี้แจง รัฐบาลจะเสนอมาตรการแก้ไขปัญหาราคายางของไทย ให้ประเทศสมาชิก ITRC ทราบ เพื่อให้ปฏิบัติเป็นไปในทิศทางเดียวกัน

วันจันทร์ที่ 18 ธันวาคม 2560
การยางแห่งประเทศไทยชี้แจง รัฐบาลจะเสนอมาตรการแก้ไขปัญหาราคายางของไทย ให้ประเทศสมาชิก ITRC ทราบ เพื่อให้ปฏิบัติเป็นไปในทิศทางเดียวกัน
การยางแห่งประเทศไทยชี้แจง รัฐบาลจะเสนอมาตรการแก้ไขปัญหาราคายางของไทย หลังจากผ่านมติ ครม.เรียบร้อยแล้ว ให้ประเทศสมาชิก ITRC ทราบ เพื่อให้ปฏิบัติเป็นไปในทิศทางเดียวกัน
วันที่ 17 ธันวาคม 2560 นายธีธัช  สุขสะอาด ผู้ว่าการการยางแห่งประเทศไทย กระทรวงเกษตรและสหกรณ์  ชี้แจงประเด็นข่าวตามที่นายถาวร เสนเนียม อดีต ส.ส.พรรคประชาธิปัตย์ ขอเสนอเพิ่มแนวทางในมาตรการหยุดกรีดยางในพื้นที่ของรัฐบาลจำนวน 1 แสนไร่ ระหว่างเดือนมกราคม ถึงมีนาคม 2561 โดยให้รัฐบาลร่วมมืออินโดนีเซีย และมาเลเซีย ให้ช่วยดำเนินมาตรการหยุดกรีดยางในช่วงเวลาเดียวกันและปริมาณเท่ากันกับประเทศไทย เพื่อเป็นการลดผลผลิตยางออกสู่ตลาด ทำให้มีความต้องการยางเพิ่มขึ้น ซึ่งจะทำให้ราคายางมีการขยับตัวสูงขึ้นตามไปด้วย นั้น
การยางแห่งประเทศไทย ขอชี้แจงว่า สภามนตรีไตรภาคียางระหว่างประเทศ (ITRC) ประกอบด้วยไทย อินโดนีเซีย และมาเลเซีย ได้มีการประชุมร่วมกันเมื่อวันที่ 27 – 30 พฤศจิกายน 2560 ที่ผ่านมา ที่ประชุมมีการกำหนดมาตรการร่วมกันของประเทศผู้ผลิตยางรายใหญ่ของโลก ทั้งการควบคุมการส่งออกยางปริมาณ 350,000 เมตริกตัน และการบริหารจัดการการผลิตของแต่ละประเทศ โดยการดำเนินการจะเป็นไปตามสัดส่วนของพื้นที่ปลูกแต่ละประเทศ เพื่อให้เกิดสมดุลระหว่างความต้องการใช้และปริมาณการผลิตยางของโลก ทั้งนี้ สำหรับมาตรการของประเทศไทย ซึ่งได้มีการประชุม กนย. ครั้งที่ผ่านมา ทั้งโครงการสนับสนุนสินเชื่อเงินทุนหมุนเวียนแก่ผู้ประกอบกิจการยาง (ยางแห้ง) วงเงิน 20,000 ล้านบาท จะช่วยดูดซับปริมาณยางออกจากระบบ  โครงการสนับสนุนสินเชื่อผู้ประกอบการผลิตผลิตภัณฑ์ยาง วงเงิน 15,000 ล้านบาท จะช่วยให้ผู้ประกอบกิจการยางขยายกำลังการผลิต จะใช้ยางในปริมาณเพิ่มมากขึ้น อย่างน้อย ประมาณ 35,550 ตัน/ปี และการรับซื้อยางจากเกษตรกร สถาบันเกษตรกรชาวสวนยางจำนวน 2 แสนตัน เพื่อป้อนเข้าหน่วยงานรัฐในการนำไปใช้ภายในประเทศ รวมทั้ง มาตรการเร่งรัดการโค่นของภาคเกษตรกร และลดผลผลิตของหน่วยงานภาครัฐ ในช่วงเดือนมกราคม ถึง มีนาคม 2561 ล้วนเป็นแนวทางที่จะส่งเสริม และสนับสนุนการลดผลผลิตยางออกสู่ตลาด โดยรัฐบาลจะเสนอให้ประเทศสมาชิก ITRC ทราบต่อไป เพื่อให้ปฏิบัติเป็นไปในทิศทางเดียวกัน หลังจากผ่านมติ ครม.เป็นที่เรียบร้อยแล้ว คาดว่าจะมีการประชุมร่วมกันในต้นเดือนหน้า
--------------------

ที่มา : http://www.thaigov.go.th/news/contents/details/8831
