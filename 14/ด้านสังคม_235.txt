รัฐบาลไทย-ข่าวทำเนียบรัฐบาล-รมว.สธ.ย้ำสธ.เสนอขอตำแหน่งข้าราชการพยาบาล 8,792 ตำแหน่งเข้าครม.สัปดาห์หน้าแน่

วันศุกร์ที่ 19 พฤษภาคม 2560
รมว.สธ.ย้ำสธ.เสนอขอตำแหน่งข้าราชการพยาบาล 8,792 ตำแหน่งเข้าครม.สัปดาห์หน้าแน่
รัฐมนตรีว่าการกระทรวงสาธารณสุข เสนอขอตำแหน่งข้าราชการพยาบาล 8,792 ตำแหน่ง ตามที่ คปร.เห็นชอบ เข้าที่ประชุมคณะรัฐมนตรีสัปดาห์หน้าแน่นอน
รัฐมนตรีว่าการกระทรวงสาธารณสุข เสนอขอตำแหน่งข้าราชการพยาบาล 8,792 ตำแหน่ง ตามที่ คปร.เห็นชอบ เข้าที่ประชุมคณะรัฐมนตรีสัปดาห์หน้าแน่นอน
วันนี้ (19 พฤษภาคม 2560) ศาสตราจารย์คลินิก เกียรติคุณ นายแพทย์ปิยะสกล สกลสัตยาทร  รัฐมนตรีว่าการกระทรวงสาธารณสุข ให้สัมภาษณ์ว่า ตามที่ได้เข้าพบและปรึกษานายวิษณุ เครืองาม รองนายกรัฐมนตรี เพื่อหารือเกี่ยวกับทางออกการขอตำแหน่งข้าราชการใหม่ ให้กับพยาบาลลูกจ้างที่ยังรอการบรรจุ ซึ่งท่านรองนายกฯ ได้พิจารณาถึงความจำเป็นของกระทรวงสาธารณสุข ที่ต้องให้บริการที่ได้มาตรฐาน มีคุณภาพแก่ประชาชน เพื่อลดความเหลื่อมล้ำในการเข้าถึงบริกาสุขภาพ จึงได้เห็นชอบให้มีการทบทวนมติ ครม.เมื่อวันที่ 9 พฤษภาคม 2560 ตามที่รมว.สธ.เสนอ และได้ประชุม คปร. เพื่อให้มีการพิจารณาอีกครั้งเมื่อวานนี้ (18 พฤษภาคม 2560) ซึ่งคปร.มีมติเห็นชอบตามที่กระทรวงสาธารณสุข ทบทวนข้อเสนอในการขออัตราเพิ่มใหม่ จำนวน 8,792 ตำแหน่ง โดยมีเงื่อนไขให้กระทรวงสาธารณสุขปรับปรุงประสิทธิภาพ และทำแผนกำลังคน เพื่อป้องกันปัญหาในระยะยาว ซึ่งตนได้กำชับให้ปลัดกระทรวงสาธารณสุข ดำเนินการตามเงื่อนไขของ คปร. ดังกล่าว
ศาสตราจารย์คลินิก เกียรติคุณ นายแพทย์ปิยะสกลกล่าวต่อว่า หลังจากที่ได้รับตำแหน่งรัฐมนตรีว่าการกระทรวงสาธารณสุข พบว่า ยังขาดแคลนกำลังคน โดยเฉพาะพยาบาล เป็นปัญหาวิกฤตเร่งด่วน ต้องได้รับการแก้ไขภาวะสมองไหลที่เกิดขึ้น ทำให้กระทรวงไม่สามารถขยายบริการที่จำเป็นรองรับประชาชนได้ และพิจารณาถึงการเข้าสู่สังคมผู้สูงอายุ หากไม่สามารถรักษาพยาบาลไว้ในระบบจะเป็นปัญหารุนแรงในอนาคต ได้แก้ไขปัญหา 2 แนวทางพร้อมกัน คือการขอกำหนดตำแหน่งพยาบาลเพิ่มใหม่ในครั้งนี้ และแนวทางที่บรรลุผลสำเร็จไปแล้วคือการทำให้พยาบาลมีความก้าวหน้า และแก้ไขเยียวยาให้เงินเดือนไม่ตัน ส่วนการบริหารจัดการกระบวนการทำงาน ให้ลดภาระงานที่ไม่จำเป็นของพยาบาล เช่นการใช้ผู้ช่วยพยาบาล หรือเจ้าหน้าที่ธุรการหอผู้ป่วย เป็นต้น
“ขอย้ำว่า การบรรจุพยาบาลในครั้งนี้ ท่านนายกเข้าใจถึงความจำเป็นในการขอเพิ่มตำแหน่งข้าราชการพยาบาล โดยใช้อัตราว่างของกระทรวงฯ 2,200 คน บวกกับที่ขอใหม่ 8,792 คน บรรจุใน 3 ปี ซึ่งจะเสนอเข้าที่ประชุมคณะรัฐมนตรีในสัปดาห์หน้า เป็นการยืนยันว่าเป็นการบรรจุครั้งใหญ่มากของพยาบาล ซึ่งทำให้การรอบรรจุสามารถหมุนได้ใน 3 ปี (ปีงบประมาณ2560-2562) และคิดว่าในอนาคตการบรรจุพยาบาลเป็นข้าราชการจะมีปัญหาน้อยลง เพราะได้มองไปข้างหน้าแล้วว่าตำแหน่งเกษียณ และการเพิ่มใหม่สมดุลกันพอดี จะเพิ่มใหม่ก็ไม่มาก จะใช้อัตรากำลังที่เหมาะสมกับภาระงาน และพยายามจะลดทอนงานของพยาบาล โดยจัดผู้ช่วยพยาบาลให้ทำงานแทน ซึ่งตอนนี้กระทรวงก็ได้ดำเนินการแล้ว” รัฐมนตรีว่าการกระทรวงสาธารณสุขกล่าว
**************************** 19 พฤษภาคม 2560

ที่มา : http://www.thaigov.go.th/news/contents/details/3855
