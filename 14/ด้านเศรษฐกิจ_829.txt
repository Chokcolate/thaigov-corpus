รัฐบาลไทย-ข่าวทำเนียบรัฐบาล-กระทรวงวิทย์ฯ จับมือ 35 มหาวิทยาลัยทั่วประเทศ สร้างมหาวิทยาลัยแห่งการประกอบการบ่มเพาะ “เมล็ดพันธุ์สตาร์ทอัพไทย” เพื่อการเป็นนักรบทางเศรษฐกิจ

วันศุกร์ที่ 7 กรกฎาคม 2560
กระทรวงวิทย์ฯ จับมือ 35 มหาวิทยาลัยทั่วประเทศ สร้างมหาวิทยาลัยแห่งการประกอบการบ่มเพาะ “เมล็ดพันธุ์สตาร์ทอัพไทย” เพื่อการเป็นนักรบทางเศรษฐกิจ
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ให้เกียรติเป็นประธานในการลงนามแถลงการณ์ร่วมดำเนินงานโครงการพัฒนาธุรกิจนวัตกรรมเกิดใหม่ที่มีการเติบโตสูง (Innovative Startup)
วันที่ 7 กรกฎาคม 2560 เวลา 12.30 น. ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี ให้เกียรติเป็นประธานในการลงนามแถลงการณ์ร่วมดำเนินงานโครงการพัฒนาธุรกิจนวัตกรรมเกิดใหม่ที่มีการเติบโตสูง (Innovative Startup)  โดยมี รศ.นพ.สรนิต ศิลธรรม ปลัดกระทรวงวิทยาศาสตร์และเทคโนโลยี เป็นผู้ลงนาม ร่วมกับ อธิการบดี ผู้บริหารมหาวิทยาลัยทั้ง 35 แห่ง ณ Pitching Stage Hall A ศูนย์ประชุมแห่งชาติสิริกิติ์
ดร.อรรชกา สีบุญเรือง รัฐมนตรีว่าการกระทรวงวิทยาศาสตร์และเทคโนโลยี กล่าวว่า  รัฐบาลมีนโยบายปรับโครงสร้างระบบเศรษฐกิจของประเทศ โดยมุ่งเน้นการพัฒนาผู้ประกอบการใหม่ให้เป็นนักรบทางเศรษฐกิจ รวมทั้งก่อให้เกิดอุตสาหกรรมเป้าหมายใหม่ เพื่อเป็นกลไกในการขับเคลื่อนประเทศและเป็นยุทธศาสตร์สำคัญในการขับเคลื่อนประเทศตามวิสัยทัศน์ประเทศไทย 4.0 ที่มีเป้าหมายในการปรับเปลี่ยนโครงสร้างเศรษฐกิจสู่ “เศรษฐกิจที่ขับเคลื่อนด้วยนวัตกรรม”
กระทรวงวิทยาศาสตร์และเทคโนโลยี ได้รับมอบหมายให้เป็นหน่วยงานรับผิดชอบหลักในการนำวิทยาศาสตร์ เทคโนโลยี และนวัตกรรมมาพัฒนาสตาร์ทอัพ โดยร่วมมือกับหน่วยงานภาครัฐ ภาคเอกชน และภาคการศึกษา ในการสร้างความตระหนักและความตื่นตัว (Awareness) จิตวิญญาณความเป็นผู้ประกอบการ (Entrepreneurial mindset) สู่กระบวนการบ่มเพาะและการพัฒนาผู้ประกอบการ (Incubation) เพื่อสนับสนุนการเร่งพัฒนาประเทศไปสู่เศรษฐกิจฐานนวัตกรรมและสังคมฐานความรู้
การพัฒนาสตาร์ทอัพให้เติบโตได้ จำเป็นต้องมีการลงทุนในการพัฒนาคน กระทรวงวิทยาศาสตร์ฯ ได้รับมอบหมายจากรัฐบาลให้ทำงานร่วมกับมหาวิทยาลัยกว่า 30 แห่งทั่วประเทศ ขับเคลื่อนสู่การเป็นมหาวิทยาลัยแห่งการประกอบการ หรือ Entrepreneurial Universities ที่จะบ่มเพาะกำลังแรงงานยุคใหม่ ที่ความคิดสร้างสรรค์ มีทักษะของการเป็นผู้ประกอบการ และมีความสามารถในการนำเทคโนโลยีและนวัตกรรมมาสร้างความเปลี่ยนแปลงทางธุรกิจ และน่าดีใจที่วันนี้ เราได้เห็นความร่วมมือจากมหาวิทยาลัยทั่วประเทศที่พร้อมสร้างการเปลี่ยนแปลง และพร้อมเข้ามามีบทบาทในการยกระดับและพัฒนาศักยภาพของสตาร์ทอัพไทย
การดำเนินงาน โครงการพัฒนาธุรกิจนวัตกรรมเกิดใหม่ที่มีการเติบโตสูง ร่วมกับมหาวิทยาลัย 35 แห่ง ทั่วประเทศ มีเป้าหมายในการพัฒนาและส่งเสริมวิสาหกิจเริ่มต้น ด้วยการ  1) สร้างแรงบันดาลใจ  2)  เสริมสร้างความรู้  3) และสุดท้ายส่งเสริมให้เกิดแนวคิดธุรกิจใหม่
ความร่วมมือจากภาคสถาบันการศึกษา โดยมหาวิทยาลัย 35 แห่งทั่วประเทศ ในการส่งเสริมให้เกิดระบบนิเวศส่งเสริมวิสาหกิจเริ่มต้น (Startup Ecosystem) ขึ้นในสถาบันการศึกษา ซึ่งจะนำไปสู่การเป็นมหาวิทยาลัยการประกอบการ (Entrepreneurial University) และยกระดับบทบาทของสถาบันการศึกษาในการทำงานร่วมกับภาครัฐ เพื่อส่งเสริมการความตระหนักและการตื่นตัวในการเป็น ผู้ประกอบการธุรกิจนวัตกรรม และเสริมสร้างความร่วมมือ 4 ฝ่าย (Quadruple Helix) ระหว่างภาครัฐ ภาคเอกชน ภาคการศึกษาและ ประชาคมวิสาหกิจเริ่มต้น ในการพัฒนาแพลตฟอร์มที่สามารถถ่ายทอดองค์ความรู้ที่มุ่งเน้นการยกระดับ และพัฒนาคุณภาพของวิสาหกิจเริ่มต้นอย่างเป็นระบบ  อันจะนำไปสู่การพัฒนาผู้ประกอบการใหม่ให้เป็นนักรบทางเศรษฐกิจที่สามารถใช้ทรัพยากรของประเทศในการผลิตสินค้าและบริการ มุ่งเน้นการสร้างมูลค่าเพิ่ม การจ้างงานในท้องถิ่น และการกระจายรายได้สู่ภูมิภาค และเป็นยุทธศาสตร์สำคัญในการขับเคลื่อนประเทศตามวิสัยทัศน์ประเทศไทย 4.0 ที่มีเป้าหมายในการปรับเปลี่ยนโครงสร้างเศรษฐกิจสู่ “เศรษฐกิจที่ขับเคลื่อนด้วยนวัตกรรม” ในที่สุด

ที่มา : http://www.thaigov.go.th/news/contents/details/5114
