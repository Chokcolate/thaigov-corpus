รัฐบาลไทย-ข่าวทำเนียบรัฐบาล-นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจด่านศุลกากรอรัญประเทศ จ.สระแก้ว

วันพุธที่ 30 สิงหาคม 2560
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจด่านศุลกากรอรัญประเทศ จ.สระแก้ว
นายอาคม เติมพิทยาไพสิฐ รัฐมนตรีว่าการกระทรวงคมนาคม ตรวจเยี่ยมการดำเนินงานของด่านศุลกากรอรัญประเทศ เมื่อวันที่ 28 สิงหาคม 2560 พร้อมด้วย นายชาติชาย ทิพย์สุนาวี ปลัดกระทรวงคมนาคม
นายจิรุตม์ วิศาลจิตร ผู้ตรวจราชการกระทรวงคมนาคม นายธานินทร์ สมบูรณ์ อธิบดีกรมทางหลวง นายพิศักดิ์ จิตวิริยะวศิน อธิบดีกรมทางหลวงชนบท และนายสรพงศ์ ไพฑูรย์พงษ์ ผู้ช่วยปลัดกระทรวงคมนาคม โดยมี นายสาธิต ภู่หอมเจริญ นายด่านศุลกากรอรัญประเทศ กล่าวรายงาน และข้าราชการ เจ้าหน้าที่ให้การต้อนรับ ณ ด่านศุลกากรอรัญประเทศ อ.อรัญประเทศ จ.สระแก้ว
นายอาคม เติมพิทยาไพสิฐ กล่าวว่า ปัจจุบันการค้าบริเวณชายแดนระหว่างประเทศไทยกับกัมพูชาบริเวณตลาดโรงเกลือ จุดผ่านแดนถาวร บ้านคลองลึก อ.อรัญประเทศ จ.สระแก้ว เติบโตอย่างรวดเร็วและมีมูลค่าการค้าสูงขึ้นอย่างต่อเนื่อง ประเทศไทยและกัมพูชาจึงมีความเห็นร่วมกันว่าควรดำเนินการเปิดจุดผ่านแดนถาวรแห่งใหม่ เพื่อแก้ไขปัญหาความแออัดของจุดผ่านแดน และพื้นที่การค้าบริเวณชายแดน สอดคล้องกับนโยบายรัฐบาลด้านการส่งเสริมบทบาทและการใช้โอกาสในประชาคมอาเซียน เพื่อสร้างความกินดีอยู่ดีให้กับคนไทยโดยรวม โดยปัจจัยที่ทำให้มูลค่าการค้าชายแดนด่าน อ.อรัญประเทศ มีทิศทางเติบโตขึ้นเรื่อย ๆ เกิดจากสภาพเส้นทางคมนาคมที่ดี ทำให้การนำเข้าและส่งออกเป็นไปด้วยความสะดวก ทั้งนี้ กระทรวงคมนาคม โดยกรมการขนส่งทางบก ได้ดำเนินโครงการนำร่องการแลกเปลี่ยนสิทธิจราจรระหว่างไทย - กัมพูชา เส้นทาง ได้แก่ กรุงเทพฯ - กบินทร์บุรี - สระแก้ว - อรัญประเทศ และกรุงเทพฯ - แหลมฉบัง - พนมสารคาม - กบินทร์บุรี - สระแก้ว - อรัญประเทศ - ปอยเปต - ศรีโสภณ - เปอสาต - พนมเปญ - นากหลวง - บาเวต โดยใช้จุดผ่านแดนเพียงจุดเดียว คือ จุดผ่านแดนอรัญประเทศ - ปอยเปต พื้นที่ควบคุมร่วมกัน (Common Control Area: CCA) เป็นส่วนหนึ่งของโครงการอุณหภูมิภาคลุ่มน้ำโข่ง (GMS) ซึ่งจะช่วยอำนวยความสะดวกในการขนส่งข้ามพรมแดน โดยเจ้าหน้าที่ไทยและกัมพูชาร่วมกันตรวจสอบสินค้า ยานพาหนะบรรทุกสินค้า และผู้ควบคุมยานพาหนะเพียงจุดเดียว สำหรับจุดผ่านแดนถาวรคลองลึก อ.อรัญประเทศ จ.สระแก้ว เป็นประตูการค้าใหญ่ที่สุดของไทยที่เชื่อมโยงกับกัมพูชา มีทำเลที่เหมาะสมตั้งอยู่ใกล้ท่าเรือแหลมฉบัง และกรุงเทพฯ เป็นช่องทางการค้าและขนส่งสินค้าไปยังกรุงพนมเปญและเวียดนามตอนใต้

ที่มา : http://www.thaigov.go.th/news/contents/details/6310
