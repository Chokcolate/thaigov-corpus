รัฐบาลไทย-ข่าวทำเนียบรัฐบาล-กระทรวงมหาดไทยเปิดโครงการ ASEAN English Camp พัฒนาศักยภาพบุคลากรรองรับ AEC

วันจันทร์ที่ 18 ธันวาคม 2560
กระทรวงมหาดไทยเปิดโครงการ ASEAN English Camp พัฒนาศักยภาพบุคลากรรองรับ AEC
กระทรวงมหาดไทยเปิดโครงการ ASEAN English Camp พัฒนาศักยภาพบุคลากรรองรับ AEC
วันนี้ (18 ธ.ค. 60) เวลา 09.00 น. ณ ห้องประชุมราชสีห์ ศาลาว่าการกระทรวงมหาดไทย นายศุภชัย เอี่ยมสุวรรณ รองปลัดกระทรวงมหาดไทย เป็นประธานพิธีเปิดโครงการ ASEAN English Camp ซึ่งกระทรวงมหาดไทย โดยกองการต่างประเทศ สำนักงานปลัดกระทรวงมหาดไทย จัดขึ้นเพื่อพัฒนาศักยภาพ ทักษะ และสมรรถนะด้านการใช้ภาษาต่างประเทศ (ภาษาอังกฤษ) ให้แก่บุคลากรของกระทรวงมหาดไทยให้สามารถติดต่อสื่อสารและประสานการปฏิบัติงานได้อย่างมีประสิทธิภาพ เพื่อรองรับการเป็นประชาคมอาเซียน โดยมีกลุ่มเป้าหมายได้แก่ข้าราชการในสังกัดกระทรวงมหาดไทย อาทิเช่น สำนักงานปลัดกระทรวงมหาดไทย กรมการปกครอง กรมการพัฒนาชุมชน กรมโยธาธิการและผังเมือง กรมป้องกันและบรรเทาสาธารณภัย กรมส่งเสริมการปกครองท้องถิ่น และกรมที่ดิน ใช้ระยะเวลาการอบรม จำนวน 5 วัน ตั้งแต่วันที่ 18 -22 ธันวาคม 2560 ณ โรงแรมไมด้า รีสอร์ท จังหวัดกาญจนบุรี
โอกาสนี้ นายศุภชัย เอี่ยมสุวรรณ รองปลัดกระทรวงมหาดไทย ได้แสดงความยินดีและชื่นชมผู้เข้าร่วมโครงการฯ ที่มีความตั้งใจในการพัฒนาศักยภาพของตนเองเพื่อเตรียมพร้อมรองรับการเป็นประชาคมอาเซียน พร้อมทั้งกล่าวให้โอวาทว่า เป็นที่ทราบกันดีว่า ประเทศไทยและประเทศสมาชิกอาเซียนได้รวมตัวกันเป็นประชาคมอาเซียนอย่างเป็นทางการเมื่อวันที่ 31 ธันวาคม 2558 และทักษะภาษาอังกฤษก็มีความสำคัญและจำเป็นที่จะต้องใช้ในการปฏิบัติงาน หรือแม้กระทั่งการสื่อสารในชีวิตประจำวัน ดังจะเห็นได้ตามกฎบัตรอาเซียน ข้อบัญญัติ 34 ที่บัญญัติว่า “The working language of ASEAN shall be English” หรือ ภาษาอังกฤษ คือภาษาที่ใช้ในการทำงานในประชาคมอาเซียน พลเมืองอาเซียนทั้ง 10 ประเทศ จะต้องใช้ภาษาอังกฤษในการติดต่อสื่อสารระหว่างกัน ซึ่งกระทรวงมหาดไทย ได้ตระหนักและเห็นความสำคัญของการพัฒนาทักษะและสมรรถนะในการใช้ภาษาอังกฤษของบุคลากรกระทรวงมหาดไทย จึงได้จัดโครงการ ASEAN English Camp ขึ้น โดยมุ่งหวังเพื่อเสริมทักษะการใช้ภาษาอังกฤษไม่ว่าจะเป็นการฟัง การพูด การอ่าน และการเขียน ให้แก่บุคลากรในสังกัดกระทรวงมหาดไทยในส่วนกลาง เพื่อให้สามารถติดต่อสื่อสารและประสานงานกับหน่วยงานต่างๆ ทั้งในประเทศและต่างประเทศได้อย่างมีประสิทธิภาพ รวมทั้งเป็นการสร้างเครือข่ายบุคลากรระหว่างหน่วยงานในสังกัดกระทรวงมหาดไทย เพื่อให้เกิดการแลกเปลี่ยนเรียนรู้ประสบการณ์ร่วมกัน และนอกจากนี้ ยังเป็นการพัฒนาศักยภาพของบุคลากรให้สามารถใช้ภาษาอังกฤษซึ่งเป็นภาษาทางการของประชาคมเซียนได้ดียิ่งขึ้น เพื่อประโยชน์ต่อตนเอง และต่อหน่วยงานราชการต่อไป
สำหรับโครงการ ASEAN English Camp ที่จัดขึ้นครั้งนี้ กระทรวงมหาดไทยได้เชิญวิทยากรเจ้าของภาษาซึ่งมีประสบการณ์ทางด้านการสอนภาษาอังกฤษให้แก่หน่วยงานภาครัฐและภาคเอกชน มาเป็นผู้ดำเนินการฝึกอบรมในครั้งนี้ เพื่อให้ผู้เข้ารับการอบรมสามารถนำความรู้ที่ได้รับไปประยุกต์ใช้ได้ในสถานการณ์จริง และนำไปใช้ในการปฏิบัติงานได้อย่างมีประสิทธิภาพ สอดคล้องกับสภาพการณ์ที่เปลี่ยนแปลงไปในบริบทของประชาคมอาเซียน ทั้งนี้ กระทรวงมหาดไทย พร้อมให้การสนับสนุนนโยบายรัฐบาลในการเป็นประชาคมอาเซียนในทุกๆ ด้าน.
ครั้งที่ 194/2560
กองสารนิเทศ สำนักงานปลัดกระทรวงมหาดไทย
โทร. 0-22224131 - 2

ที่มา : http://www.thaigov.go.th/news/contents/details/8840
