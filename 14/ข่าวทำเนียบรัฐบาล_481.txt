รัฐบาลไทย-ข่าวทำเนียบรัฐบาล-นายกรัฐมนตรีขอเวลาให้คณะกรรมการปฏิรูปตำรวจทำงาน อย่างเพิ่งออกมาวิจารณ์ เพราะไม่มีประโยชน์

วันอังคารที่ 11 กรกฎาคม 2560
นายกรัฐมนตรีขอเวลาให้คณะกรรมการปฏิรูปตำรวจทำงาน อย่างเพิ่งออกมาวิจารณ์ เพราะไม่มีประโยชน์
นายกรัฐมนตรีขอเวลาให้คณะกรรมการปฏิรูปตำรวจทำงาน อย่างเพิ่งออกมาวิจารณ์ เพราะไม่มีประโยชน์
วันนี้ (11 กรกฎาคม 2560) เวลา 14.00 น. ณ บริเวณห้องโถง ตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงกรณีการมอบนโยบายให้คณะกรรมการปฏิรูปตำรวจว่า เป็นการรวบรวมข้อมูลความคิดเห็นจากหลายแห่ง ไม่ว่าจะเป็นสภาปฏิรูปแห่งชาติ สภาขับเคลื่อนการปฏิรูปประเทศ รวมถึงจากสื่อมวลชน และประชาชน  โดยมอบหมายแนวทางการทำงานหลัก ๆ 3 ด้าน ได้แก่  1.การปฏิรูปองค์กร 2. การปฏิรูปกระบวนการยุติธรรม เช่น กฎหมาย การสอบสวน การพิสูจน์หลักฐาน เป็นต้น และ 3. ปฏิรูปบุคลากร ต้องดูแลเรื่องความก้าวหน้าในอาชีพ พร้อมกับจัดสรรงบประมาณให้เหมาะสมต่อการทำงานของเจ้าหน้าที่ตำรวจ ซึ่งจะมีการประชุมคณะกรรมการในสัปดาห์หน้า  พร้อมทั้งขอเวลาให้คณะกรรมการฯ ประชุมหารือเพื่อกำหนดประเด็นในการปฏิรูปก่อน อย่าเพิ่งออกมาวิจารณ์ในตอนนี้
ส่วนการปฏิรูปกองทัพ นายกรัฐมนตรีกล่าวว่า เป็นการพัฒนากองทัพตามยุทธศาสตร์ของกองทัพที่กำหนดไว้แล้ว ไม่ว่าจะเป็นคน ยุทโธปกรณ์ และเทคโนโลยีอย่างเหมาะสม และมีความพร้อมต่อการใช้งาน ซึ่งต้องพัฒนาทั้งระบบ ส่วนกรณีที่มีการออกมากล่าวว่าตำแหน่งนายพลของกองทัพมีจำนวนมาก นายกรัฐมนตรีกล่าวว่า ต้องนำบุคคลที่มีตำแหน่งเหล่านี้มาทำงานให้เหมาะสม โดยจะเพิ่มบทบาทของกองอำนวยการรักษาความมั่นคงภายในราชอาณาจักร (กอ.รมน.) ให้มากขึ้น เพื่อเพิ่มประสิทธิภาพการทำงานร่วมกับจังหวัดในการทำงานด้านความมั่นคง ยุติความขัดแย้งในพื้นที่ให้มีประสิทธิภาพมากขึ้น ส่วนการลดอัตรากำลังต้องปรับลดลงให้เหมาะสมในแต่ละปี แต่ไม่ใช่ปรับลดอัตราทั้งหมดทีเดียว
--------------------------------------------------

ที่มา : http://www.thaigov.go.th/news/contents/details/5143
