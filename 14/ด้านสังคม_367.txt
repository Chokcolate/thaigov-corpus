รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือครอบครัวหญิงวัย 33 ปี  ต้องรับภาระเลี้ยงดูลูก 2 คน ครอบครัวมีฐานะยากจน ทีย่านดินแดง

วันศุกร์ที่ 23 มิถุนายน 2560
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือครอบครัวหญิงวัย 33 ปี  ต้องรับภาระเลี้ยงดูลูก 2 คน ครอบครัวมีฐานะยากจน ทีย่านดินแดง
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือครอบครัวหญิงวัย 33 ปี ป่วยเป็นโรคหอบหืด ต้องรับภาระเลี้ยงดูลูก 2 คน ครอบครัวมีฐานะยากจนอาศัยอยู่ในบ้านสภาพเก่าทรุดโทรม ที่ย่านดินแดง กรุงเทพฯ
วันนี้ (23 มิ.ย. 60) เวลา 15.30 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้อง ลงพื้นที่ให้ความช่วยเหลือครอบครัวหญิงวัย 33 ปี ป่วยเป็นโรคหอบหืด ต้องรับภาระเลี้ยงดูลูก 2 คน ครอบครัวมีฐานะยากจนอาศัยอยู่ในบ้านสภาพเก่าทรุดโทรม ณ บ้านพักในซอยแสงอุทัยทิพย์ ย่านดินแดง กรุงเทพฯ
นางนภา กล่าวว่า จากกรณีหญิงวัย 33 ปี ป่วยเป็นโรคหอบหืด และได้แยกทางกับสามี เนื่องจากสามีมีพฤติกรรมติดยาเสพติดและติดสุรา ทำให้ต้องอาศัยเพียงลำพังกับลูกชายวัย 11 ปี และลูกสาววัย 5 ขวบ ในสภาพบ้านเก่าทรุดโทรมไม่มั่งคงแข็งแรง ครอบครัวฐานะยากจน โดยหญิงดังกล่าวประกอบอาชีพขายเสื้อผ้ามือสองซึ่งมีคนรู้จักนำเสื้อผ้ามาบริจาคให้แล้วนำไปขายต่อตามตลาดนัด บางวันต้องขอความช่วยเหลือจากวัดที่อยู่ใกล้บ้านในเรื่องอาหารและเครื่องอุปโภค และยังต้องส่งเสียเรื่องค่าใช้จ่ายในการศึกษาของลูกทั้ง 2 คน รวมทั้งค่าน้ำและค่าไฟ นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานในสังกัดกระทรวง พม. ได้แก่ กรมพัฒนาสังคมและสวัสดิการ (พส.) และกรมกิจการเด็กและเยาวชน (ดย.) จึงได้ลงพื้นที่เยี่ยมครอบครัว เพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้งเร่งดำเนินการช่วยเหลือในเบื้องต้นตามภารกิจด้านผู้ด้อยโอกาสทางสังคมและด้านเด็กและเยาวชนของกระทรวงการพัฒนาสังคมฯ
นางนภา กล่าวต่อไปว่า ในเบื้องต้น หน่วยงานสังกัดกระทรวง พม. ได้ดำเนินการช่วยเหลือครอบครัวดังกล่าว อาทิ 1) พส. ได้มอบเงินสงเคราะห์ครอบครัวยากจน  พร้อมมอบเครื่องอุปโภคบริโภค สำหรับใช้ในชีวิตประจำวัน        และ 2) ดย. มอบเงินสงเคราะห์เด็กในครอบครัว พร้อมเครื่องอุปโภคบริโภคที่จำเป็น ทั้งนี้ สำหรับแนวทางการช่วยเหลือในระยะต่อไป หน่วยงานในสังกัดกระทรวง พม. จะร่วมกันหาแนวทางช่วยเหลือดูแลในเรื่องการจัดสวัสดิการสังคมที่เหมาะสมให้กับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง อาทิ การประสานหน่วยงานที่เกี่ยวข้องในการช่วยเหลือดูแลเรื่องการการศึกษาของเด็กทั้ง 2 คนในระยะยาว และการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย อีกทั้ง การแนะนำให้คำปรึกษาในเรื่องการส่งเสริมการประกอบอาชีพแก่หญิงดังกล่าว เพื่อสร้างรายได้ที่มั่นคงและเพียงพอ สามารถเลี้ยงดูตนเองและครอบครัวในระยะยาวได้
"ทั้งนี้ สำหรับประชาชนที่พบเห็นหรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม OSCC โทร 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย

ที่มา : http://www.thaigov.go.th/news/contents/details/4752
