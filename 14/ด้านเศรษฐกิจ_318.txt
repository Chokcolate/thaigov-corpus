รัฐบาลไทย-ข่าวทำเนียบรัฐบาล-ธพว. เชิญชวนจิตอาสาร่วมประดิษฐ์ดอกไม้จันทน์ 15,999  ดอก เพื่อนำสมทบโครงการ“ดอกไม้จันทน์..ทำด้วยใจ ถวายพ่อหลวง”รัชกาลที่ 9

วันพฤหัสบดีที่ 4 พฤษภาคม 2560
ธพว. เชิญชวนจิตอาสาร่วมประดิษฐ์ดอกไม้จันทน์ 15,999  ดอก เพื่อนำสมทบโครงการ“ดอกไม้จันทน์..ทำด้วยใจ ถวายพ่อหลวง”รัชกาลที่ 9
ธพว. จัดกิจกรรมเชิญชวนผู้มีจิตอาสาร่วมแสดงความจงรักภักดีประดิษฐ์ดอกไม้จันทน์ สำหรับพระราชพิธีถวายพระเพลิงพระบรมศพ  พระบาทสมเด็จพระปรมินทรมหาภูมิพลอดุลยเดช รัชกาลที่ 9  จำนวน 15,999 ดอก
ธนาคารพัฒนาวิสาหกิจขนาดกลางและขนาดย่อมแห่งประเทศไทย  (ธพว. หรือ SME Development Bank) ร่วมกับ สำนักพัฒนาสังคม และ สำนักงานเขตพญาไท กรุงเทพมหานคร จัดกิจกรรมเชิญชวนผู้มีจิตอาสาร่วมแสดงความจงรักภักดีประดิษฐ์ดอกไม้จันทน์ สำหรับพระราชพิธีถวายพระเพลิงพระบรมศพ  พระบาทสมเด็จพระปรมินทรมหาภูมิพลอดุลยเดช รัชกาลที่ 9  จำนวน 15,999 ดอก  เพื่อนำสมทบโครงการ “ดอกไม้จันทน์..ทำด้วยใจ ถวายพ่อหลวง”  ระหว่างวันที่ 18 พ.ค. – 30 ก.ย.  พ.ศ. 2560  เริ่มตั้งแต่เวลา 9.00 – 15.30  น. ณ บริเวณ Co-Working Space ชั้น 1  สำนักงานใหญ่ SME Bank Tower  ติดสถานีรถไฟฟ้าอารีย์
นายมงคล  ลีลาธรรม กรรมการผู้จัดการ เปิดเผยว่า “การจัดกิจกรรมครั้งนี้  เพื่อเชิญชวนพนักงาน ลูกค้าธนาคาร หน่วยงานพันธมิตร ภาครัฐและเอกชน ตลอดจนประชาชนทั่วไปที่มีจิตอาสา ร่วมแสดงความจงรักภักดี ด้วยการน้อมถวายความอาลัยผ่านการประดิษฐ์ดอกไม้จันทน์ด้วยตนเอง  เพื่อนำแจกจ่ายให้กับประชาชนที่คาดว่าจะเดินทางเข้าร่วมพระราชพิธีถวายพระเพลิงพระบรมศพ พระบาทสมเด็จพระปรมินทรมหาภูมิพลอดุลยเดช รัชกาลที่9  เป็นจำนวนมาก   ซึ่งจำนวน 15,999 ดอก  มีที่มาคือเลข 15 หมายถึงการก้าวสู่ปีที่ 15 ของธนาคารเพื่อการพัฒนาผู้ประกอบการ SMEs ไทย  และเลข 9  เพื่อรำลึกในพระมหากรุณาธิคุณเป็นล้นพันอันหาที่สุดมิได้ของรัชกาลที่ 9  เมื่ออ่านพ้องเสียงคือ “ก้าว” หมายถึงการก้าวไปข้างหน้าอย่างมั่นคง ยั่งยืน”
นอกจากนี้ ธนาคารยังได้เข้าร่วมกิจกรรมจิตอาสา ร่วมกับ  กระทรวงการคลัง  กระทรวงอุตสาหกรรม หน่วยงานภาครัฐและเอกชนประจำจังหวัดทั่วประเทศ  รวมถึงกองอำนวยการร่วมรักษาความสงบเรียบร้อยโดยรอบพระบรมมหาราชวัง (กอร.รส.) เพื่ออำนวยความสะดวกและให้บริการแก่ประชาชนที่เดินทางเข้าร่วมถวายความอาลัยพระบรมศพ  อาทิ บริจาคร่ม 4,000 คัน  บริจาคและร่วมแจกจ่ายอาหารเครื่องดื่ม  ร่วมเตรียมวัตถุดิบประกอบอาหาร  ร่วมลำเลียงอาหารจากโรงครัวสู่กองอำนวยการสนามหลวง  ทำความสะอาดรอบบริเวณพระพิธี  และให้ข้อมูลข่าวสาร เป็นต้น
สำหรับผู้ที่สนใจเข้าร่วมกิจกรรมจิตอาสา สามารถสอบถามข้อมูลเพิ่มเติมได้ที่ Call Center 1357  หรือติดตามกิจกรรมดีๆ ของธนาคารผ่านช่องทาง Facebook.com/SMEDevelopmentBank
ข้อมูลเพิ่มเติมติดต่อ : นางอุบลรัตน์ ค่าแพง  ผู้อำนวยการฝ่ายสื่อสารองค์กรและกิจกรรมเพื่อสังคม
โทร. 085-980-7861, 0-265-4574-5
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/3499
