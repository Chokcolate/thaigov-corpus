รัฐบาลไทย-ข่าวทำเนียบรัฐบาล-รองปลัด พม. เป็นประธานเปิดงานประกาศเจตนารมณ์ ประชารัฐเพื่อคนพิการ พร้อมเปิดตัวสายด่วน 1479 ประชารัฐเพื่อคนพิการ เพิ่มช่องทางการช่วยเหลือคนพิการอย่างครบวงจร

วันจันทร์ที่ 12 มิถุนายน 2560
รองปลัด พม. เป็นประธานเปิดงานประกาศเจตนารมณ์ ประชารัฐเพื่อคนพิการ พร้อมเปิดตัวสายด่วน 1479 ประชารัฐเพื่อคนพิการ เพิ่มช่องทางการช่วยเหลือคนพิการอย่างครบวงจร
รองปลัด พม. เป็นประธานเปิดงานประกาศเจตนารมณ์ ประชารัฐเพื่อคนพิการ พร้อมเปิดตัวสายด่วน 1479 ประชารัฐเพื่อคนพิการ เพิ่มช่องทางการช่วยเหลือคนพิการอย่างครบวงจร
เมื่อวันที่ 9 มิ.ย. 60 เวลา 16.20 น. ที่บริเวณ Dazzle Zone ศูนย์การค้าเซ็นทรัลเวิลด์ เขตปทุมวัน กรุงเทพมหานคร นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานในพิธีเปิดงานประกาศเจตนารมณ์ประชารัฐเพื่อคนพิการ และเปิดตัวสายด่วน 1479 ประชารัฐเพื่อคนพิการ จัดโดยมูลนิธิพระมหาไถ่เพื่อการพัฒนาคนพิการ มีผู้แทนจากสมาคมสภาคนพิการทุกประเภทแห่งประเทศไทย สภาหอการค้าแห่งประเทศไทย สำนักงานกองทุนสนับสนุนการสร้างเสริมสุขภาพ มูลนิธินวัตกรรมเพื่อสังคม และหน่วยงานที่เกี่ยวข้องเข้าร่วมงาน
นางนภา กล่าวว่า กระทรวงการพัฒนาสังคมและความมั่นคงของมนุษย์ (พม.) ได้มีการขับเคลื่อนภารกิจเร่งด่วน และวางรากฐานการพัฒนาสังคมในระยะยาว โดยยึดกรอบแนวทางการลดความเหลื่อมล้ำของสังคม สร้างโอกาสเข้าถึงบริการของรัฐตามนโยบายรัฐบาล โดยเฉพาะในการขับเคลื่อนงานด้านคนพิการ เพื่อการพัฒนาคุณภาพชีวิตคนพิการอย่างยั่งยืน เช่น การขยายพื้นที่ชุมชนต้นแบบที่เอื้อต่อการดำรงชีวิตของทุกคน (Universal Design Community Model) การจ้างงานในหน่วยงานภาครัฐ 12,000 คน ซึ่งมีการดำเนินการแล้ว 5,255 คน คิดเป็นร้อยละ 40.40 และการจ้างงานคนพิการให้ครบ 10,000 อัตรา ให้ได้ภายในปี 2561 การส่งเสริมให้คนพิการ ผู้ดูแลคนพิการได้เข้าถึงบริการกู้ยืมเงินเพื่อประกอบอาชีพสำหรับคนพิการโดยไม่เสียดอกเบี้ย นอกจากนี้ ยังมีการขับเคลื่อนงานตามแผนพัฒนาคุณภาพชีวิตคนพิการแห่งชาติ ฉบับที 5 (พ.ศ. 2560-2564) ภายใต้ยุทธศาสตร์ EQUAL หรือความเท่าเทียม ได้แก่ 1) ส่งเสริมคนพิการและองค์กรด้านคนพิการให้มีศักยภาพและความเข้มแข็ง 2) พัฒนาคุณภาพการบริหารจัดการ ขจัดการเลือกปฏิบัติ เพื่อให้คนพิการเข้าถึงสิทธิได้จริง 3) เสริมสร้างความเข้าใจและเจตคติเชิงสร้างสรรค์ต่อความพิการและคนพิการ 4) สร้างสภาพแวดล้อมและบริการสาธารณะที่ทุกคนเข้าถึง และใช้ประโยชน์ได้ และ 5) ส่งเสริมการบูรณาการเครือข่ายและสร้างการมีส่วนร่วมเพื่อพัฒนาคุณภาพชีวิตคนพิการอย่างยั่งยืน
นางนภา กล่าวต่อไปว่า กระทรวงการพัฒนาสังคมฯ โดยกรมส่งเสริมและพัฒนาคุณภาพชีวิตคนพิการ (พก.) มีภารกิจในการประสานนโยบายส่งเสริมและพัฒนาคุณภาพชีวิตคนพิการ เพื่อให้คนพิการได้รับการศึกษา มีงานทำ ดำรงชีวิตอิสระ มีคุณภาพชีวิตที่ดีขึ้น จึงได้สนับสนุนหน่วยงานที่เกี่ยวข้องดำเนินการในรูปแบบประชารัฐ จัดงานประกาศเจตนารมณ์ประชารัฐเพื่อคนพิการ และเปิดตัวสายด่วน 1479 ประชารัฐเพื่อคนพิการขึ้น โดยมีวัตถุประสงค์เพื่อเปลี่ยนแปลงทัศนคติของทุกคนในสังคม ผ่านกลไกกิจกรรม “Good Society Expo” แบ่งออกเป็น 4 โซน ซึ่งนำนวัตกรรมและแนวคิดใหม่ๆ ด้านการจ้างงานคนพิการ ที่มุ่งเน้นการมีส่วนร่วมของทุกภาคส่วนที่เกี่ยวข้อง ทั้งภาครัฐ ภาคธุรกิจ และภาคประชาสังคม ในรูปแบบประชารัฐ ด้วยการสร้างการรับรู้ความเข้าใจต่อประชาชนที่นำไปสู่การเปลี่ยนแปลงสังคมที่ดีขึ้น
นางนภา กล่าวต่ออีกว่า สำหรับกิจกรรมภายในงานประกอบด้วย การเสวนาเรื่อง "พลังคนพิการ พลังทางสังคม" การมอบเกียรติบัตรเชิดชูเกียรติแก่หน่วยงานและองค์กรด้านคนพิการ การประกาศเจตนารมณ์ประชารัฐเพื่อคนพิการ กิจกรรม “Good Society Expo” และมีการเปิดตัวสายด่วน 1479 ประชารัฐเพื่อคนพิการ เพื่อเป็นช่องทางให้หน่วยงานที่เกี่ยวข้องสามารถให้ความช่วยเหลือแก่คนพิการที่ได้รับความเดือดร้อนได้อย่างรวดเร็ว รวมถึงเพื่อให้คนพิการได้รับข่าวสารที่เป็นประโยชน์ต่อตนเอง ส่งเสริมการเข้าถึงสิทธิสวัสดิการต่างๆ  อาชีพ การอำนวยความสะดวกในการเดินทาง และบริการอื่นๆ สู่การดำรงชีวิตอิสระ ซึ่งจะเป็นประโยชน์อย่างยิ่งในการส่งเสริมและพัฒนาคุณภาพชีวิตคนพิการ พร้อมทั้งใช้เป็นช่องทางในการรับแจ้งเหตุฉุกเฉิน เพื่อความปลอดภัยในชีวิตและทรัพย์สินของคนพิการ
“การจัดงานครั้งนี้ นับเป็นความร่วมมือของหน่วยงานทั้งภาครัฐ ภาคเอกชน และภาคประชาสังคม ที่เข้ามามีส่วนร่วมอย่างจริงจังในการผลักดันให้เกิดการจ้างงานคนพิการ ทำให้คนพิการมีงานทำ และประกอบอาชีพ สร้างรายได้ เลี้ยงดูตนเองและครอบครัวได้ มีศักดิ์ศรีเท่าเทียมกันในสังคม และมีคุณภาพชีวิตที่ดีขึ้นต่อไป” นางนภา กล่าวในตอนท้าย

ที่มา : http://www.thaigov.go.th/news/contents/details/4443
