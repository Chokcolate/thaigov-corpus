รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือเด็กหญิงวัย 14 ปี ที่ประสบอุบัติเหตุทางรถยนต์ถูกตัดขาทั้ง 2 ข้าง พ่อเสียชีวิต แม่ได้รับบาดเจ็บสาหัส และถูกทนายหลอกเงินชนะคดี 5 ล้านบาท ที่ จ.นนทบุรี

วันศุกร์ที่ 30 มิถุนายน 2560
รมว.พม. กำชับ จนท. เร่งช่วยเหลือเด็กหญิงวัย 14 ปี ที่ประสบอุบัติเหตุทางรถยนต์ถูกตัดขาทั้ง 2 ข้าง พ่อเสียชีวิต แม่ได้รับบาดเจ็บสาหัส และถูกทนายหลอกเงินชนะคดี 5 ล้านบาท ที่ จ.นนทบุรี
รมว.พม. กำชับ จนท. เร่งช่วยเหลือเด็กหญิงวัย 14 ปี ที่ประสบอุบัติเหตุทางรถยนต์ ถูกตัดขาทั้ง 2 ข้าง พ่อเสียชีวิต แม่ได้รับบาดเจ็บสาหัส และถูกทนายหลอกเงินที่ชนะคดี 5 ล้านบาท ที่ จ.นนทบุรี พร้อมช่วยเหลือผู้ด้อยโอกาสและประสบปัญหาทางสังคม ที่ จ.สมุทรปราการ
วันนี้ (30 มิ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 662/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 14 ปี ประสบอุบัติเหตุทางรถยนต์ ถูกตัดขาทั้ง 2 ข้าง กลายเป็นคนพิการ ซึ่งผู้เป็นพ่อเสียชีวิต ส่วนผู้เป็นแม่ได้รับบาดเจ็บสาหัส จากอุบัติเหตุครั้งนี้ และได้ต่อสู้คดีจนชนะ ได้เงินชดเชย จำนวน 5 ล้านบาท จากคู่กรณี แต่กลับถูกทนายที่ว่าความให้ หลอกนำเงินไปหมด โดยได้ร้องเรียนไปที่ ศูนย์ดำรงธรรม แต่เรื่องกลับเงียบหายและไม่มีความคืบหน้า ปัจจุบันต้องใช้ชีวิตด้วยความยากลำบาก นั่งรถวีลแชร์ ออกตระเวนขายของหารายได้ประทังชีวิต ครอบครัวมีฐานะยากจน ที่อำเภอปากเกร็ด จังหวัดนนทบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดนนทบุรี (พมจ.นนทบุรี) พร้อมหน่วยงานที่เกี่ยวข้องในพื้นที่ เร่งลงพื้นที่ เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจ ด้านเด็กและคนพิการของกระทรวงการพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานหน่วยงาน ที่เกี่ยวข้องในพื้นที่ช่วยเหลือเรื่องการดูแลรักษาพยาบาลอย่างต่อเนื่อง และเรื่องการศึกษาของเด็กหญิงในระยะยาว รวมทั้ง ให้คำแนะนำปรึกษาแก่ครอบครัวในเรื่องการส่งเสริมการประกอบอาชีพ เพื่อสร้างรายได้เพิ่มเติมที่เพียงพอ และมั่นคงในระยะยาวต่อไป
พลตำรวจเอก อดุลย์ กล่าวต่อไปว่า สำหรับกรณีเด็กชายวัย 8 ปี ถูกพ่อเลี้ยงวัย 34 ปี ทำร้ายทุบตี และทรมานร่างกายอย่างทารุณ ทั้งจับกดน้ำ ใช้บุหรี่จี้ตามตัว ใช้มีดกรีดแขน ดีดอวัยวะเพศ และบังคับไม่ให้นอน ที่อำเภอพระสมุทรเจดีย์ จังหวัดสมุทรปราการ นั้น ตนได้กำชับให้พัฒนาสังคมและความมั่นคงของมนุษย์จังหวัดสมุทรปราการ (พมจ.สมุทรปราการ) พร้อมหน่วยงานที่เกี่ยวข้องในพื้นที่สังกัดกระทรวงการพัฒนาสังคมฯ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กของกระทรวง การพัฒนาสังคมฯ พร้อมเร่งเยียวยาสภาพจิตใจเด็กชายดังกล่าวอย่างใกล้ชิดโดยด่วน เพื่อให้เด็กสามารถกลับมาใช้ชีวิต ในสังคมได้อย่างปกติสุข รวมทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอย่างใกล้ชิด และเรื่องการศึกษาในระยะยาว ทั้งนี้ หากตรวจสอบพบว่าครอบครัวไม่พร้อมดูเด็กชายคนดังกล่าว ทางกระทรวงการพัฒนาสังคมฯ มีบ้านพักเด็กและครอบครัวจังหวัดสมุทรปราการ พร้อมให้การดูแลและคุ้มครองสวัสดิภาพต่อไป
พลตำรวจเอก อดุลย์ กล่าวเพิ่มเติมว่า อีกกรณีชายวัย 56 ปี ป่วยเป็นโรคมะเร็งที่แก้ม จนเกิดรูแผลอักเสบ ขนาดใหญ่ และลุกลามไปที่โพรงจมูก จนไม่สามารถหายใจได้ ใบหน้าผิดรูป มีก้อนเนื้อขนาดใหญ่งอกที่ใบหน้า สร้างความเจ็บปวดทุกข์ทรมานเป็นอย่างมาก อาศัยอยู่กับภรรยาที่ทำหน้าที่เป็นเสาหลักหารายได้เลี้ยงดูครอบครัว ครอบครัวมีฐานะยากจน ไม่มีเงินค่ารักษาพยาบาล ที่อำเภอด่านขุนทด จังหวัดนครราชสีมา นั้น ตนได้กำชับให้พัฒนาสังคมและความมั่นคงของมนุษย์จังหวัดนครราชสีมา (พมจ.นครราชสีมา) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว พร้อมให้การช่วยเหลือในเบื้องต้นตามภารกิจของกระทรวง การพัฒนาสังคมฯ และมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือเรื่องการดูแลรักษาพยาบาลอย่างต่อเนื่อง รวมทั้ง ให้คำแนะนำปรึกษาแก่ผู้เป็นภรรยาในเรื่องการส่งเสริมการประกอบอาชีพ เพื่อสร้างรายได้เพิ่มเติมที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/4909
