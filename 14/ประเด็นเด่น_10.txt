รัฐบาลไทย-ข่าวทำเนียบรัฐบาล-อธิบดีกรมชลประทาน ชี้แจงการระบายน้ำผ่านเขื่อนเจ้าพระยาเป็นไปตามแผนฯ ไม่ได้มีการเร่งปล่อยน้ำผ่านท้ายเขื่อนฯ หรือปล่อยน้ำในเวลากลางคืนแต่อย่างใด

วันอาทิตย์ที่ 15 ตุลาคม 2560
อธิบดีกรมชลประทาน ชี้แจงการระบายน้ำผ่านเขื่อนเจ้าพระยาเป็นไปตามแผนฯ ไม่ได้มีการเร่งปล่อยน้ำผ่านท้ายเขื่อนฯ หรือปล่อยน้ำในเวลากลางคืนแต่อย่างใด
อธิบดีกรมชลฯ ยืนยันการระบายน้ำผ่านเขื่อนเจ้าพระยาเป็นไปตามแผน ไม่ได้เร่งปล่อยน้ำผ่านท้ายเขื่อนฯ หรือปล่อยน้ำในเวลากลางคืน ระบุสาเหตุที่อาจทำให้ระดับน้ำด้านท้ายเขื่อนเพิ่มสูงขึ้น มีปัจจัยเสริมจากฝนที่ตกในพื้นที่ท้ายเขื่อนช่วง 11 – 14 ต.ค.
วันที่ 15 ตุลาคม 2560 นายสมเกียรติ ประจำวงษ์  อธิบดีกรมชลประทาน กระทรวงเกษตรและสหกรณ์ ชี้แจงกรณีข่าวประชาชนได้รับผลกระทบจากการระบายน้ำเขื่อนเจ้าพระยา ตามที่เพจพลเมืองต่อต้าน Single Gateway / เว็บไซต์ข่าวช่อง 8 ได้นำเสนอว่า ประชาชน 3 ตำบลใน อ.สรรพยา จ.ชัยนาท ได้รับผลกระทบจากการที่เขื่อนเจ้าพระยาต้องปรับเพิ่มการระบายน้ำให้อยู่ในเกณฑ์ 2,600 ลบ.ม./วินาที ตามแผนของกรมชลประทาน และมักจะเร่งปล่อยน้ำปริมาณมาก ๆ ในช่วงเวลากลางคืน ทำให้น้ำไหลข้ามแนวกระสอบทรายเข้าชุมชนโดยชาวบ้านไม่ทราบ จึงเรียกร้องให้เขื่อนเจ้าพระยาปรับการระบายน้ำเฉพาะเวลากลางวัน เพื่อให้ประชาชนสามารถช่วยกันป้องกันน้ำท่วมได้ พร้อมขอให้กรมชลประทานยืนยันว่าจะระบายน้ำไม่เกิน 2,600 ลบ.ม./วินาที นั้น
อธิบดีกรมชลประทาน  ได้ชี้แจงข้อเท็จจริงว่า กรมชลประทานได้ควบคุมการระบายน้ำผ่านเขื่อนเจ้าพระยาอยู่ในเกณฑ์ 2,600 ลบ.ม./วินาที โดยคงระดับน้ำเหนือเขื่อนเจ้าพระยาที่ระดับ +16.80 ม.รทก. และใช้ระบบชลประทานเพิ่มการรับน้ำเข้าฝั่งตะวันตกและฝั่งตะวันออก ปัจจุบันรับน้ำรวมทั้งสองฝั่ง 531 ลบ.ม./วินาที ซึ่งการระบายน้ำผ่านเขื่อนเจ้าพระยาเป็นไปตามแผนฯ ไม่ได้มีการเร่งปล่อยน้ำผ่านท้ายเขื่อนเจ้าพระยาหรือปล่อยน้ำในเวลากลางคืนแต่อย่างใด  ส่วนปริมาณน้ำที่ไหลผ่านเขื่อนเจ้าพระยา 2,600-2,616 ลบ.ม./วินาที อยู่ในช่วงตั้งแต่เช้าวันที่ 14-15 ตุลาคม 2560 และระดับน้ำท้ายเขื่อนเจ้าพระยา(C.13) ณ เวลา 06.00 น. ตั้งแต่วันที่ 12 -15 ตุลาคม 2560 มีระดับน้ำเพิ่มสูงขึ้นรวม 18 ซม.
สำหรับสาเหตุที่อาจจะทำให้ระดับน้ำด้านท้ายเขื่อนเจ้าพระยาเพิ่มสูงขึ้น มีปัจจัยเสริมจากปริมาณฝนที่ตกในพื้นที่ด้านท้ายเขื่อนเจ้าพระยา ในช่วงวันที่ 11 – 14 ตุลาคม 2560 ที่ผ่านมา ซึ่งมีฝนตกในช่วงบ่ายถึงค่ำมาตลอด ทำให้มีปริมาณน้ำไหลลงมาเติมในแม่น้ำเจ้าพระยาได้
ทั้งนี้ แนวทางการระบายน้ำผ่านเขื่อนเจ้าพระยา ตลอดจนสถานการณ์น้ำรายวัน กรมชลประทาน ได้มีการรายงานและประสานงานกับจังหวัดชัยนาท สำนักงานป้องกันและบรรเทาสาธารณะภัยจังหวัดชัยนาท ฝ่ายความมั่นคงและองค์กรปกครองส่วนท้องถิ่นในพื้นที่ เพื่อให้รับทราบและสร้างความเข้าใจให้กับประชาชนในพื้นที่ที่จะได้รับผลกระทบมาโดยตลอด
---------------------------------

ที่มา : http://www.thaigov.go.th/news/contents/details/7412
