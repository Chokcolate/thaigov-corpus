รัฐบาลไทย-ข่าวทำเนียบรัฐบาล-“บิ๊กอู๋” สั่งขับเคลื่อนทั้งระบบ เตรียมความพร้อมแรงงานทุกกลุ่ม  เพื่อการพัฒนาประเทศอย่างยั่งยืน

วันพุธที่ 13 ธันวาคม 2560
“บิ๊กอู๋” สั่งขับเคลื่อนทั้งระบบ เตรียมความพร้อมแรงงานทุกกลุ่ม  เพื่อการพัฒนาประเทศอย่างยั่งยืน
รมว.แรงงาน สั่งขับเคลื่อนระบบการทำงานด้านแรงงาน แนะบูรณาการร่วมกันทั้งภายในและภายนอกกระทรวง เตรียมความพร้อมยกระดับศูนย์ข้อมูลแรงงานแห่งชาติ ย้ำ! ศูนย์ปฏิบัติการฯ ถือเป็น Big Data มีประโยชน์และแก้ปัญหาแรงงานได้รวดเร็ว
วันนี้ (๑๓ ธ.ค. ๖๐) นางเพชรรัตน์ สินอวย รองปลัดกระทรวงแรงงาน ในฐานะโฆษกกระทรวงแรงงาน เปิดเผยภายหลังการประชุมศูนย์ปฏิบัติการกระทรวงแรงงาน (ศปก.รง.) ครั้งที่ ๖/๒๕๖๐ ว่า พลตำรวจเอกอดุลย์  แสงสิงแก้ว รัฐมนตรีว่าการกระทรวงแรงงาน ได้สั่งการให้กระทรวงแรงงานวิเคราะห์สถานการณ์ด้านแรงงานทั้งในและต่างประเทศในทุกๆ มิติ อาทิ ความต้องการของตลาดแรงงานเกี่ยวกับสาขาอาชีพต่างๆ การดูแลแรงงานผู้สูงอายุ การเตรียมความพร้อมเพิ่มขีดความสามารถของแรงงานไทยที่จะไปปฏิบัติงานในต่างประเทศ ให้มีศักยภาพตรงตามความต้องการของประเทศปลายทาง โดยกำชับให้ทำงานแบบบูรณาการร่วมกันทั้งหน่วยงานภายในและภายนอกกระทรวง ประกอบด้วย ภาครัฐ ภาคเอกชน ภาคประชาสังคม รวมถึงหน่วยงานในต่างประเทศ เพื่อให้เกิดการขับเคลื่อนการทำงานด้านแรงงานได้ทั้งระบบ ที่สามารถวัดผลได้อย่างเป็นรูปธรรม
“ทั้งนี้ รมว.แรงงาน ได้เน้นย้ำว่า การมีฐานข้อมูลเพื่อการวิเคราะห์สถานการณ์ด้านแรงงานนั้น จะนำไปสู่การเตรียมแรงงาน ให้มีความพร้อมรองรับการพัฒนาระเบียงเศรษฐกิจพิเศษภาคตะวันออก (EEC) และความต้องการของตลาดแรงงานทั้งในและต่างประเทศ โดยแรงงานทุกประเภทจะต้องได้รับการคุ้มครองดูแลตามที่กฎหมายกำหนด ซึ่งถือเป็นเรื่องสำคัญที่ต้องปฏิบัติอย่างเร่งด่วน ต้องมีแผนปฏิบัติงานที่ชัดเจน เพื่อให้เกิดการพัฒนาและคุ้มครองแรงงานทุกกลุ่มในทุกๆ ด้าน นอกจากนั้น กระทรวงแรงงานจึงจำเป็นต้องสร้างศูนย์ปฏิบัติการกระทรวงแรงงาน (ศปก.รง.) สำหรับเป็นศูนย์รวมข้อมูล หรือ Big Data ด้านต่างๆ ของกระทรวงแรงงาน ซึ่งมีประโยชน์อย่างมาก สามารถตอบโจทย์ด้านแรงงานได้อย่างมีประสิทธิภาพและแก้ไขปัญหาแรงงานได้อย่างรวดเร็ว ทันเหตุการณ์” นางเพชรรัตน์ฯ กล่าวในท้ายที่สุด
+++++++++++++++++++++++

ที่มา : http://www.thaigov.go.th/news/contents/details/8738
