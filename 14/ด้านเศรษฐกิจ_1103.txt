รัฐบาลไทย-ข่าวทำเนียบรัฐบาล-ผลการประชุมผ่านระบบ Video Conference  เพื่อชี้แจงข้อราชการสำคัญของกระทรวงการคลัง ร่วมกับกระทรวงมหาดไทย

วันศุกร์ที่ 18 สิงหาคม 2560
ผลการประชุมผ่านระบบ Video Conference  เพื่อชี้แจงข้อราชการสำคัญของกระทรวงการคลัง ร่วมกับกระทรวงมหาดไทย
ปลัดกระทรวงการคลัง และรองปลัดกระทรวงมหาดไทย (นายประยูร รัตนเสนีย์) ร่วมเป็นประธานการประชุม Video Conference เพื่อชี้แจงข้อราชการเกี่ยวกับนโยบายเศรษฐกิจคัญ ผ่านระบบ Video Conference
นายกฤษฎา  จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า เมื่อวันพฤหัสบดีที่ 17 สิงหาคม 2560 เวลา 16.00 น. ณ ห้องประชุม 1 อาคารศาลาว่าการกระทรวงมหาดไทยที่สำ ปลัดกระทรวงการคลัง และรองปลัดกระทรวงมหาดไทย (นายประยูร รัตนเสนีย์) ร่วมเป็นประธานการประชุม Video Conference เพื่อชี้แจงข้อราชการเกี่ยวกับนโยบายเศรษฐกิจคัญให้กับผู้ว่าราชการจังหวัด รองผู้ว่าราชการจังหวัด ปลัดจังหวัด หัวหน้าสำนักงานจังหวัด ผู้อำนวยการศูนย์ดำรงธรรมจังหวัด คลังจังหวัด สรรพากรพื้นที่ อัยการจังหวัด อัยการจังหวัดคุ้มครองสิทธิและช่วยเหลือทางกฎหมายและการบังคับคดีจังหวัด ผู้บังคับการตำรวจภูธรจังหวัด ผู้แทนฝ่ายทหาร ผู้แทนธนาคารออมสิน และผู้แทนธนาคารเพื่อการเกษตรและสหกรณ์การเกษตร (ธ.ก.ส.) และขอความร่วมมือจังหวัดช่วยขับเคลื่อนนโยบายและมาตรการเศรษฐกิจที่สำคัญต่าง ๆ ร่วมกับกระทรวงการคลัง
ในโอกาสนี้ พระเจ้าหลานเธอ พระองค์เจ้าพัชรกิติยาภา ในฐานะทรงดำรงตำแหน่งอัยการจังหวัดคุ้มครองสิทธิและช่วยเหลือทางกฎหมายและการบังคับคดีจังหวัดระยอง ทรงเข้าร่วมการประชุมในครั้งนี้ด้วย
โดยการประชุมดังกล่าว ปลัดกระทรวงการคลังได้ชี้แจงข้อมูลและขอความร่วมมือผู้ว่าราชการจังหวัดใน 5 ประเด็น ซึ่งสรุปสาระสำคัญ ได้ดังนี้
1. การแก้ไขปัญหาหนี้นอกระบบอย่างบูรณาการและยั่งยืน : ขอความร่วมมือกำหนดให้การแก้ไขปัญหาหนี้นอกระบบเป็นวาระงานสำคัญของจังหวัด และร่วมกับกระทรวงการคลังดำเนินการแก้ไขปัญหาหนี้นอกระบบของผู้มีรายได้น้อยภายในปี 2560 พร้อมกับสนับสนุนให้จังหวัดที่มีความพร้อมประกาศตัวเป็นจังหวัดจัดการหนี้นอกระบบเป็นศูนย์ ซึ่งขณะนี้ จังหวัดนครนายกเป็นจังหวัดหนึ่งที่มีความพร้อมและได้ริเริ่มจัดทำ “นครนายกโมเดล” เพื่อแก้ไขปัญหาหนี้นอกระบบแล้ว  นอกจากนี้ ปลัดกระทรวงการคลังยังขอให้ศูนย์ดำรงธรรมได้ประสานนำลูกหนี้นอกระบบที่เข้ามาขอรับความช่วยเหลือส่งไปยังสาขาของธนาคารออมสิน หรือ ธ.ก.ส. เพื่อช่วยเหลือแก้ไขปัญหาหนี้นอกระบบให้ครบวงจรมากยิ่งขึ้น ทั้งในด้านการไกล่เกลี่ยประนอมหนี้เพิ่มเติม (โดยคณะอนุกรรมการไกล่เกลี่ยประนอมหนี้นอกระบบประจำจังหวัด) การพิจารณาสินเชื่อของธนาคารออมสิน หรือ ธ.ก.ส. และการฟื้นฟูและพัฒนาศักยภาพการหารายได้ให้แก่ลูกหนี้นอกระบบ (โดยคณะอนุกรรมการฟื้นฟูและพัฒนาศักยภาพการหารายได้ของลูกหนี้นอกระบบประจำจังหวัด) ซึ่งเป็นกลไกการแก้ไขปัญหาหนี้นอกระบบอย่างบูรณาการและยั่งยืนตามนโยบายรัฐบาลที่ได้กำหนดไว้  ทั้งนี้ ขอให้ช่วยประชาสัมพันธ์ให้เจ้าหนี้นอกระบบเข้ามาประกอบธุรกิจสินเชื่อพิโกไฟแนนซ์อย่างแพร่หลายมากยิ่งขึ้นด้วย รวมถึงเน้นย้ำให้เจ้าหน้าที่ตำรวจและหน่วยงานด้านความมั่นคงในพื้นที่บังคับใช้กฎหมายอย่างเคร่งครัดกับเจ้าหนี้นอกระบบที่ผิดกฎหมาย
2. การเตือนภัยเกี่ยวกับแชร์ลูกโซ่ : ขอความร่วมมือจังหวัดให้ความสำคัญกับการป้องปรามธุรกิจแชร์ลูกโซ่ โดยมอบหมายให้คณะอนุกรรมการป้องปรามธุรกิจการเงินนอกระบบในส่วนภูมิภาคระดับจังหวัด (คณะอนุกรรมการฯ) ดำเนินการเฝ้าระวัง สอดส่องดูแล และป้องปรามธุรกิจแชร์ลูกโซ่ ซึ่งเป็นการกระทำความผิดตามกฎหมายว่าด้วยการกู้ยืมเงินที่เป็นการฉ้อโกงประชาชน เพื่อลดปัญหาความเสียหายที่เกิดกับประชาชนในพื้นที่  ทั้งนี้ กระทรวงการคลังจะจัดส่งคู่มือแนวทางการดำเนินงานของคณะอนุกรรมการฯ สำหรับให้จังหวัดใช้เป็นแนวทางในการปฏิบัติงานเพื่อแก้ไขปัญหาแชร์ลูกโซ่ต่อไป นอกจากนี้ ปลัดกระทรวงการคลังยังได้ขอความร่วมมือผู้ว่าราชการจังหวัดประชาสัมพันธ์และเตือนภัยประชาชนเกี่ยวกับภัยของแชร์ลูกโซ่ในวงกว้าง
3. โครงการ National e-Payment : ขอความร่วมมือจังหวัดประชาสัมพันธ์โครงการแจกโชคจากการใช้บัตรเดบิต สำหรับผู้ใช้บัตรเดบิตและสำหรับร้านค้าที่ติดตั้งเครื่องรับชำระเงินทางอิเล็กทรอนิกส์ (Electronic Data Capture : EDC) เพื่อส่งเสริมให้ประชาชนใช้บัตรเดบิตแทนเงินสดมากขึ้น ซึ่งโครงการดังกล่าว
มีการจับรางวัลเป็นประจำทุกเดือน โดยมีเงินรางวัลสูงสุด 1 ล้านบาท พร้อมกันนี้ขอให้ทุกจังหวัดกระตุ้นหน่วยงานภาครัฐและร้านค้าในจังหวัดเร่งติดตั้งเครื่อง EDC รวมถึงพิจารณาคัดเลือกพื้นที่ เช่น ตลาดนัด หรือถนนคนเดินในจังหวัด จังหวัดละ 1 - 2 แห่ง นำร่องเป็นพื้นที่หรือถนนไร้เงินสด ซึ่งธนาคารกรุงไทยพร้อมจะเข้าไปติดตั้งเครื่อง EDC ให้ฟรี ในการนี้กระทรวงการคลังได้มอบหมายให้คณะผู้บริหารการคลังประจำจังหวัด (คบจ.) เป็นผู้ติดตามประสานงานในเรื่องดังกล่าวต่อไป
4. การส่งเสริมวิสาหกิจเริ่มต้น (Startup) : ขอความร่วมมือจังหวัดประชาสัมพันธ์นโยบายการส่งเสริม Startup ให้ประชาชนทราบ และขอให้ผู้ว่าราชการจังหวัดประสานหน่วยงานภาคเอกชน และสถาบันการศึกษา เพื่อสนับสนุนโครงการจัดตั้ง Startup Club ในโรงเรียนระดับมัธยม/อาชีวะศึกษา 1 โรงเรียน
1 จังหวัด ทั่วประเทศให้เกิดผลอย่างเป็นรูปธรรม เกิดเป็นชมรมให้นักเรียนมาร่วมทำกิจกรรมเพื่อพัฒนาทักษะการเป็นผู้ประกอบการ สร้างสรรค์ผลงานนวัตกรรม โดยมีเครือข่ายผู้เชี่ยวชาญและอาจารย์มหาวิทยาลัยเป็นที่ปรึกษา รวมถึงจะมีการสนับสนุนคู่มือการเรียนรู้ และอุปกรณ์เครื่องมือต่าง ๆ และมีภาคเอกชน
เป็นผู้สนับสนุนงบประมาณในการจัดตั้ง Startup Club ซึ่งกระทรวงการคลังได้มอบหมายให้ คบจ. เป็นหน่วยงานหลักในการดำเนินการ  ทั้งนี้ ปัจจุบันมีจังหวัดที่สนใจเข้าร่วมโครงการดังกล่าวแล้ว จำนวน 8 จังหวัด
5. แนวทางการกระตุ้นเศรษฐกิจในระดับจังหวัด : ปลัดกระทรวงการคลังได้กล่าวถึงภาพรวมเศรษฐกิจมหภาคของประเทศว่ามีความมั่นคง อย่างไรก็ดี เมื่อพิจารณาเศรษฐกิจจุลภาคในระดับจังหวัดพบว่า ยังไม่แข็งแรงเท่าที่ควรในหลายเรื่อง เช่น เกษตรกรและประชาชนยังประสบปัญหาด้านรายได้ จึงขอความร่วมมือผู้ว่าราชการทุกจังหวัดจัดให้มีโครงการกระตุ้นเศรษฐกิจที่เป็นประโยชน์ต่อการพัฒนาจังหวัด เช่น พัฒนา
แหล่งท่องเที่ยวของจังหวัด โครงการส่งเสริมสุขอนามัย เป็นต้น  ทั้งนี้ โดยพิจารณานำเงินงบประมาณส่วนที่เหลือจ่ายขององค์กรปกครองส่วนท้องถิ่นมาใช้ดำเนินโครงการ ซึ่งในภาพรวมของประเทศมีเงินดังกล่าวอยู่จำนวน 1 - 2 แสนล้านบาท
ในโอกาสนี้ พระเจ้าหลานเธอ พระองค์เจ้าพัชรกิติยาภา ได้ประทานข้อมูลและคำแนะนำเกี่ยวกับการแก้ไขปัญหาหนี้นอกระบบและปัญหาแชร์ลูกโซ่ ว่าที่ผ่านมาสำนักงานอัยการคุ้มครองสิทธิและช่วยเหลือทางกฎหมายและการบังคับคดีจังหวัดระยอง ได้ดำเนินการแก้ไขปัญหาหนี้นอกระบบให้กับประชาชนและแนะนำให้นำหนี้เข้าสู่ในระบบผ่าน ธ.ก.ส. และธนาคารออมสิน และให้การสนับสนุนแนวทางการแก้ไขปัญหาหนี้นอกระบบของรัฐบาล อย่างไรก็ดี ทรงเน้นย้ำถึงความสำคัญของการแก้ไขปัญหาหนี้นอกระบบ และปัญหาทางการเงินในเชิงป้องกัน ได้แก่ การส่งเสริมความรู้พื้นฐานในการวางแผนทางการเงินให้กับประชาชน รวมถึงความรู้ในการเริ่มประกอบธุรกิจหรือประกอบอาชีพ ทั้งด้านการวางแผนธุรกิจ และการจัดหาแหล่งเงินทุน เพื่อลดความเสี่ยงของการขาดทุนลง สำหรับเรื่องของแชร์ลูกโซ่ มีสาเหตุจากคนอยากได้เงินง่าย อยากได้เงินเร็ว กระทรวงการคลังและหน่วยงานที่เกี่ยวข้องจึงต้องช่วยกันเผยแพร่ข้อมูลและเตือนภัยแก่ประชาชนในเรื่องของการลงทุนดังกล่าว รวมถึงส่งเสริมให้ประชาชนมีความเข้าใจในการใช้ชีวิตอย่างมีสติ ใช้ชีวิตอย่างพอเพียง โดยน้อมนำหลักปรัชญาของเศรษฐกิจพอเพียงในพระบาทสมเด็จพระปรมินทรมหาภูมิพลอดุลยเดชมาใช้ในการดำเนินชีวิต ซึ่งจะช่วยลดปัญหาต่าง ๆ ของประชาชนได้อย่างมาก
ทั้งนี้ รองปลัดกระทรวงมหาดไทย กล่าวว่าการประชุมในครั้งนี้ถือเป็นความร่วมมือที่ดีระหว่างกระทรวงมหาดไทยและกระทรวงการคลัง จึงขอให้ทุกจังหวัดสนับสนุนการทำงานของกระทรวงการคลังในประเด็นต่าง ๆ ที่ปลัดกระทรวงการคลังได้ให้ข้อมูลและขอความร่วมมือไว้อย่างเต็มที่ เพื่อพัฒนาความเป็นอยู่และแก้ไขปัญหาเศรษฐกิจให้กับพี่น้องประชาชนในทุกพื้นที่ต่อไป
สำนักนโยบายพัฒนาระบบการเงินภาคประชาชน สำนักงานเศรษฐกิจการคลัง
โทรศัพท์สายด่วน 1359

ที่มา : http://www.thaigov.go.th/news/contents/details/6038
