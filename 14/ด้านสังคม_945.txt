รัฐบาลไทย-ข่าวทำเนียบรัฐบาล-ปลัด พม. กำชับ จนท. เร่งช่วยเหลือหญิงสู้ชีวิต ต้องรับภาระเพียงลำพังเลี้ยงดูลูกถึง 4 คน ที่ จ.บุรีรัมย์

วันพุธที่ 29 พฤศจิกายน 2560
ปลัด พม. กำชับ จนท. เร่งช่วยเหลือหญิงสู้ชีวิต ต้องรับภาระเพียงลำพังเลี้ยงดูลูกถึง 4 คน ที่ จ.บุรีรัมย์
ปลัด พม. กำชับ จนท. เร่งช่วยเหลือหญิงสู้ชีวิต ต้องรับภาระเพียงลำพังเลี้ยงดูลูกถึง 4 คน ที่ จ.บุรีรัมย์ และครอบครัวหญิงวัย 52 ปี พิการแขน-ขาลีบ ที่อาศัยอยู่กับแม่แก่ชราและน้องชายพิการสมองเสื่อม ที่ จ.ชลบุรี
วันนี้ (29 พ.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 764/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขและป้องกันปัญหาดังกล่าว โดยมีคณะผู้บริหารและผู้แทนหน่วยงานที่เกี่ยวข้อง เข้าร่วมประชุมณ ห้องประชุม ชั้น 8 กระทรวง พม. สะพานขาว กรุงเทพฯ
นายพุฒิพัฒน์ กล่าวว่า จากกรณีหญิงวัย 33 ปี ประกอบอาชีพรับจ้างทั่วไป ต้องรับภาระเพียงลำพังเลี้ยงดูลูก ทั้ง 4 คน วัย 10 ขวบ 9 ขวบ 8 ขวบ และ 1 ขวบ ซึ่งบ่อยครั้งที่ลูกชายคนโตและคนรองต้องสลับกันหยุดเรียน เพื่อดูแล น้องคนเล็ก เนื่องจากผู้เป็นแม่ต้องออกไปรับจ้างทำงาน ครอบครัวมีฐานะยากจน ทำให้ทั้ง 5 ชีวิต อาศัยในบ้านสภาพเก่าทรุดโทรม และไม่มีห้องน้ำใช้ ที่อำเภอลำปลายมาศ จังหวัดบุรีรัมย์ นั้น ตนได้กำชับให้พัฒนาสังคมและความมั่นคง ของมนุษย์จังหวัดบุรีรัมย์ (พมจ.บุรีรัมย์) พร้อมหน่วยงานที่เกี่ยวข้อง เร่งลงพื้นที่เยี่ยมครอบครัว เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจของกระทรวง พม. พร้อมมอบสิ่งของเครื่องใช้ที่จำเป็นและอุปกรณ์การเรียน อีกทั้งประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการศึกษาของเด็กอย่างต่อเนื่อง รวมทั้ง การซ่อมแซมปรับปรุงบ้านให้มีสภาพแข็งแรง มั่นคง ถูกสุขลักษณะ นอกจากนี้ การให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย และการส่งเสริมการประกอบอาชีพเพื่อสร้างรายได้ที่เพียงพอและมั่นคงในระยะยาวต่อไป
นายพุฒิพัฒน์ กล่าวเพิ่มเติมว่า สำหรับกรณีหญิงวัย 52 ปี พิการแขน-ขาลีบ และหลังหัก จึงต้องใช้อุปกรณ์ ดามหลัง ทำให้เดินไม่สะดวก อาศัยอยู่กับแม่แก่ชราวัย 75 ปี สุขภาพไม่แข็งแรง น้องชายวัย 51 ปี พิการความจำเสื่อม และน้องสาววัย 47 ปี อาชีพค้าขาย ที่เป็นเสาหลักของครอบครัวด้วยการทำงานหารายได้จุนเจือครอบครัวเพียงคนเดียว ซึ่งทั้ง 4 ชีวิต อาศัยในบ้านสภาพเก่าทรุดโทรมใกล้ผุพัง ครอบครัวมีฐานะยากจน และได้ร้องขอรับสิทธิ์บัตรคนจน ตามสวัสดิการของรัฐ ที่จังหวัดชลบุรี นั้น ตนได้กำชับให้พัฒนาสังคมและความมั่นคงของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เยี่ยมบ้าน เพื่อตรวจสอบข้อเท็จจริงและประเมินทางสังคม ของครอบครัวดังกล่าว เพื่อให้การช่วยเหลือในเบื้องต้นตามภารกิจด้านคนพิการ และผู้สูงอายุ พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วย อย่างใกล้ชิด และการปรับปรุงซ่อมแซมบ้านให้มีสภาพแข็งแรง มั่นคง ถูกสุขลักษณะ เหมาะสมกับคนพิการรวมทั้ง การช่วยเหลือในเรื่องการให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมาย และให้คำปรึกษาแนะนำในเรื่องการส่งเสริมการประกอบอาชีพแก่น้องสาว เพื่อสร้างรายได้ที่เพียงพอและมั่นคงสำหรับครอบครัว ในระยะยาวต่อไป

ที่มา : http://www.thaigov.go.th/news/contents/details/8449
