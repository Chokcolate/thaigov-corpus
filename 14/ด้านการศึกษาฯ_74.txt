รัฐบาลไทย-ข่าวทำเนียบรัฐบาล- เปิดค่ายบูรณาการส่งเสริมผู้มีความสามารถพิเศษ TSA Youth Camp

วันพุธที่ 26 เมษายน 2560
เปิดค่ายบูรณาการส่งเสริมผู้มีความสามารถพิเศษ TSA Youth Camp
หม่อมหลวงปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานพิธีเปิดค่ายบูรณาการกิจกรรมส่งเสริมศักยภาพผู้มีความสามารถพิเศษ ด้านวิทยาศาสตร์ ด้านกีฬา ด้านดนตรีและศิลปะ (Talented Science, Sport, Music and Art Youth Camp)
สำนักงานเลขาธิการสภาการศึกษา ร่วมกับมหาวิทยาศรีนครินทรวิโรฒ จัดโครงการค่ายบูรณาการกิจกรรมส่งเสริมศักยภาพผู้มีความสามารถพิเศษด้านวิทยาศาสตร์ ด้านกีฬา ด้านดนตรีและศิลปะ (TSA Youth Camp) นับเป็นขับเคลื่อนนโยบายพัฒนาการศึกษาสำหรับผู้ที่มีความสามารถพิเศษ ตามแผนการศึกษาแห่งชาติ พ.ศ.2560 – 2574 เพื่อเป็นแนวทางการพัฒนาความเชื่อมโยงระหว่างหน่วยงานทางการศึกษาและหน่วยงานอื่นๆ ที่เกี่ยวข้อง สนับสนุน ส่งเสริม และพัฒนาอัจฉริยภาพของผู้มีความสามารถพิเศษด้านวิทยาศาสตร์ ด้านกีฬา ด้านดนตรีและศิลปะ ด้วยวิธีจัดการและรูปแบบที่หลากหลายตามความถนัดและความสนใจของแต่ละบุคคล ตลอดจนหลอมรวมคุณลักษณะที่พึงประสงค์ในด้านความเป็นผู้นำ มีความเสียสละ ตระหนักรู้และรับผิดชอบต่อสังคม เพื่อพัฒนาให้เป็นกำลังสำคัญในการนำพาประเทศไปสู้ความก้าวหน้า
TSA Youth Camp จัดขึ้นเป็นรุ่นแรก โดยคัดเลือกเรียนผู้มีความสามารถสูงหรือมีความสามารถพิเศษด้านวิทยาศาสตร์ ด้านกีฬา ด้านดนตรีและศิลปะ ที่มีผลงานเป็นที่ประจักษ์ จำนวน 60 คน มาร่วมกิจกรรม TSA Youth Camp ระหว่างวันที่ 26 เมษายน – 10 พฤษภาคม 2560 รวม 15 วัน ณ มหาวิทยาลัยศรีนครินทรวิโรฒ แบ่งกิจกรรมเป็น 2 รูปแบบ คือ 1) บรรยาย อภิปราย เสวนา และทำกิจกรรมกระตุ้น ส่งเสริมการเรียนรู้พัฒนาด้านวิชาการ ทักษะการเป็นผู้นำ การทำงานเป็นทีม ปรับทัศนคติและสร้างเสริมคุณลักษณะนิสัย เสียสละ ตระหนักรู้และรับผิดชอบต่อสังคม โดยวิทยากรชื่อดังหลากหลายด้าน ไม่ว่าจะเป็นนักวิชาการ นักธุรกิจ นักดนตรี เป็นต้น 2) ฝึกประสบการณ์จริงแบบฝังตัวเพื่อเรียนรู้กับผู้เชี่ยวชาญหรือสิลปินต้นแบบ ในด้านวิทยาศาสตร์ กีฬา และศิลปะ รวมถึงศึกษาดูงานจริงนอกสถานที่ ทั้งนี้จะมีการประเมินผลทุกกิจกรรมเพื่อนำไปพัฒนาในรุ่นต่อไป
หม่อมหลวงปนัดดา ดิศกุล รัฐมนตรีช่วยว่าการกระทรวงศึกษาธิการ ได้กล่าวให้โอวาทกับเยาวชนที่เข้าร่วม TSA Youth Camp ว่า ผู้ที่มีความสามารถพิเศษ จะเป็นกำลังสำคัญในการพัฒนาประเทศชาติ อย่างไรก็ตามความสามารถพิเศษในตัวเด็กนั้น สามารถสร้างขึ้นได้โดยผู้ปกครอง ครูอาจารย์ทำงานร่วมกัน ทั้งนี้เด็กที่เก่ง มีพรสวรรค์ มีความสามารถไม่ว่าทางใด จำเป็นต้องทำงานร่วมกับผู้อื่นเป็น อ่อนน้อมถ่อมตน รู้ผิดชอบชั่วดี มีน้ำใจ มีคุณธรรมนำใจ เพราะหากเป็นคนเก่งแต่ขาดสิ่งที่กล่าวมาข้างต้นแล้ว ก็จะเป็นความเก่งโดยเปล่าประโยชน์
นอกจากนี้รัฐมนตรีช่วยว่าการกระทรวงศึกษาธิการ ยังได้ฝากพรอันประเสริฐซึ่งเป็นคำสอนจากพระบาทสมเด็จพระปรมินทรมหาภูมิพลอดุลยเดช ให้ทุกคนยึดถือดำรงไว้ ได้แก่ ความพอเพียง ความกตัญญู กตเวทิตา ความซื่อสัตย์สุจริต ความรับผิดชอบ และอุดมการณ์คุณธรรมจริยธรรม ตลอดจนขอให้เยาวชนทุกคนเก็บเกี่ยวประสบการณ์ ความรู้ ความสนุกสนานจากค่ายนี้ เพื่อนำไปใช้ในชีวิตต่อไป

ที่มา : http://www.thaigov.go.th/news/contents/details/3305
