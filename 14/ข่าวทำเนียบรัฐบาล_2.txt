รัฐบาลไทย-ข่าวทำเนียบรัฐบาล-ปลัดสำนักนายกรัฐมนตรีแถลงข่าว “การจัดงานวันข้าราชการพลเรือนประจำปี พ.ศ. 2560”

วันพฤหัสบดีที่ 16 มีนาคม 2560
ปลัดสำนักนายกรัฐมนตรีแถลงข่าว “การจัดงานวันข้าราชการพลเรือนประจำปี พ.ศ. 2560”
วันนี้ (16 มีนาคม 2560) เวลา 15.30 น. ณ ศูนย์แถลงข่าว ตึกนารีสโมสร ทำเนียบรัฐบาล นายจิรชัย มูลทองโร่ย ปลัดสำนักนายกรัฐมนตรี ในฐานประธานกรรมการจัดงานวันข้าราชการพลเรือน ประจำปี พ.ศ. 2560
วันนี้ (16 มีนาคม 2560) เวลา 15.30 น. ณ ศูนย์แถลงข่าวตึกนารีสโมสร ทำเนียบรัฐบาล นายจิรชัย มูลทองโร่ย ปลัดสำนักนายกรัฐมนตรี ในฐานประธานกรรมการจัดงาน
วันข้าราชการพลเรือน ประจำปี พ.ศ. 2560 เป็นประธานแถลงข่าว ซึ่งมีสาระสำคัญสรุป ดังนี้
การจัดงานวันข้าราชการพลเรือน ประจำปี พ.ศ. 2560 กำหนดหัวข้อการจัดงานเชื่อมโยงกับการน้อมนำ พระราชปณิธานและหลักการทรงงานของพระสมเด็จพระปรมินทรมหาภูมิพลอดุยเดช มาเป็นแนวทางในการปฏิบัติงานของข้าราชการ ภายใต้หัวข้อ “สืบสานพระราชปณิธานและหลักการทรงงานของพระบาทสมเด็จปรมินทรมหาภูมิพลอดุลยเดช”
ทั้งนี้ การจัดงานวันข้าราชการพลเรือน จัดขึ้นวันที่ 31 มีนาคม 2560 ตึกสันติไมตรี ทำเนียบรัฐบาล และตลาดคลองผดุงกรุงเกษม ข้างทำเนียบรัฐบาล ภายในงานมีกิจกรรมต่าง ๆ มากมาย ประกอบด้วย การแสดงนิทรรศการสืบสานพระราชปณิธานและหลักการทรงงานของพระสมเด็จพระปรมินทรมหาภูมิพลอดุลยเดช ของหน่วยงานต่าง ๆ อาทิ นิทรรศการอัครศิลปิน นิทรรศการปรัชญา เศรษฐกิจพอเพียง นิทรรศการพระบิดาแห่งการพัฒนาพลังงานไทย เป็นต้น นอกจากนี้ ยังมีการจัดกิจกรรมการเสวนา การบรรยายพิเศษ รวมทั้งการให้บริการประชาชนของหน่วยงานราชการ อาทิ การทำบัตรประจำตัวประชาชน การทำหนังสือเดินทาง การฝึกสาธิตอาชีพและการฉีดวัคซีนป้องกันไข้หวัดใหญ่ ฟรี เป็นต้น
นอกจากนี้ ในวันดังกล่าว เวลา 10.00 น. พลเอก ประยุทธ์ จันทร์โอชา นายกรัฐมนตรี จะเป็นประธานมอบ “ตราสัญลักษณ์วันข้าราชการพลเรือน” แก่เจ้าภาพจัดงานวันข้าราชการพลเรือนปีต่อไป (พ.ศ. 2561) หลังจากนั้นจะเป็นพิธีมอบเกียรติบัตรและเข็มเชิดชูเกียรติแก่ข้าราชการพลเรือนดีเด่นและลูกจ้างประจำดีเด่นประจำปี 2559 จำนวน 614 ราย ณ ตึกสันติไมตรี ทำเนียบรัฐบาล
พร้อมกันนี้ ปลัดสำนักนายกรัฐมนตรีได้กล่าวเชิญชวนประชาชนเข้าร่วมงานวันข้าราชการพลเรือน ประจำปี พ.ศ. 2560 และรับบริการด้านต่าง ๆ จากส่วนราชการได้ ในวันที่ 31 มีนาคม 2560 ณ บริเวณตลาดคลองผดุงกรุงเกษม ข้างทำเนียบรัฐบาล ตั้งแต่เวลา 08.30 น. เป็นต้นไป
.....................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2437
