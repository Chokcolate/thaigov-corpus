รัฐบาลไทย-ข่าวทำเนียบรัฐบาล-​กระทรวงอุตสาหกรรม จัดโครงการสัมมนาเชิงปฏิบัติการ "การขัดกันระหว่างประโยชน์ส่วนบุคคลและประโยชน์ส่วนรวม" ครั้งที่ 1

วันพุธที่ 22 มีนาคม 2560
​กระทรวงอุตสาหกรรม จัดโครงการสัมมนาเชิงปฏิบัติการ "การขัดกันระหว่างประโยชน์ส่วนบุคคลและประโยชน์ส่วนรวม" ครั้งที่ 1
รองปลัดกระทรวงอุตสาหกรรม เปิดการสัมมนาเชิงปฏิบัติการ "การขัดกันระหว่างประโยชน์ส่วนบุคคลและประโยชน์ส่วนรวม" ครั้งที่ 1
เมื่อวันที่ 20 มีนาคม 2560 นางสาวนิสากร จึงเจริญธรรม รองปลัดกระทรวงอุตสาหกรรม เป็นประธานเปิดงานสัมมนาเชิงปฏิบัติการ "การขัดกันระหว่างประโยชน์ส่วนบุคคลและประโยชน์ส่วนรวม" ครั้งที่ 1 ของกระทรวงอุตสาหกรรม โดยการสัมมนาดังกล่าวจัดขึ้นเพื่อเสริมสร้างความรู้ความเข้าใจเกี่ยวกับผลประโยชน์ทับซ้อนให้แก่บุคลากรฝ่ายนโยบายและแผนของสำนักงานอุตสาหกรรมจังหวัดจำนวน 72 คน  เพื่อให้ตระหนักรู้และปฏิบัติหน้าที่ด้วยความระมัดระวังไม่เกิดผลประโยชน์ทับซ้อน เป็นเหตุให้ทางราชการเกิดความเสียหาย และสามารถนำความรู้ไปขยายผลต่อไป โดยมีนายอุทิศ บัวศรี ผู้ช่วยเลขาธิการคณะกรรมการ ป.ป.ช. เป็นวิทยากรบรรยาย ณ ภูเขางามรีสอร์ท จังหวัดนครนายก
ในโอกาสนี้ รองปลัดกระทรวงอุตสาหกรรม ได้มอบนโยบายสำคัญเกี่ยวกับยุทธศาสตร์ชาติว่าด้วยการป้องกันและปราบปรามการทุจริต ระยะที่ 3 (พ.ศ. 2560 – 2564) "กระทรวงอุตสาหกรรมต้องเป็นแกนหลักด้านการจัดการข้อมูลสำคัญของอุตสาหกรรม , การยกคะแนนการประเมินคุณธรรมและความโปร่งใสในการดำเนินงานของหน่วยงานภาครัฐ หรือ ITA , การขับเคลื่อนนโยบายของจังหวัดในเขตระเบียงเศรษฐกิจพิเศษภาคตะวันออก (EEC) , การจัดการกากอุตสาหกรรม , การรู้เท่าทันสถานการณ์บ้านเมือง และการพัฒนาทักษะตนเองทางด้านภาษา" พร้อมถ่ายทอดประสบการณ์การทำงานให้ประสบความสำเร็จและมีคุณภาพแก่ผู้เข้ารับการสัมมนาในครั้งนี้ด้วย

ที่มา : http://www.thaigov.go.th/news/contents/details/2568
