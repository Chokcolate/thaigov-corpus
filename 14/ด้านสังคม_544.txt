รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวเด็กชายวัย 11 ปี ป่วยเป็นโรคไตวาย ครอบครัวฐานะยากจน แม่ต้องพาซ้อนท้ายรถ จยย. ไกลกว่า 300 กม. เพื่อไปฟอกไตสัปดาห์ละ 2 ครั้ง ที่ จ.กำแพงเพชร

วันพฤหัสบดีที่ 17 สิงหาคม 2560
รมว.พม. กำชับ จนท. เร่งช่วยเหลือครอบครัวเด็กชายวัย 11 ปี ป่วยเป็นโรคไตวาย ครอบครัวฐานะยากจน แม่ต้องพาซ้อนท้ายรถ จยย. ไกลกว่า 300 กม. เพื่อไปฟอกไตสัปดาห์ละ 2 ครั้ง ที่ จ.กำแพงเพชร
รมว.พม. กำชับ จนท. เร่งช่วยเหลือครอบครัวเด็กชายวัย 11 ปี ป่วยเป็นโรคไตวาย ครอบครัวฐานะยากจน แม่ต้องพาซ้อนท้ายรถ จยย. ไกลกว่า 300 กม. เพื่อไปฟอกไตสัปดาห์ละ 2 ครั้ง ที่ จ.กำแพงเพชร พร้อมช่วยเหลือครอบครัวผู้ด้อยโอกาสและประสบปัญหาทางสังคม ที่ จ.สระแก้ว
วันนี้ (17 ส.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 693/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กชายวัย 11 ขวบ ที่ป่วยเป็นโรคไตวาย ซึ่งผู้เป็นแม่ต้องพาซ้อนท้ายรถจักรยานยนต์จากจังหวัดกำแพงเพชรไปยังจังหวัดพิษณุโลก เป็นระยะทางไป-กลับกว่า 300 กิโลเมตร เพื่อไปฟอกไตอาทิตย์ละ 2 ครั้ง อาศัยอยู่กับพ่อและแม่ มีอาชีพขายถั่วต้ม และทำงานรับจ้างรายวัน และพี่ชายวัย 18 ปี ที่ไม่ได้ประกอบอาชีพ ครอบครัวมีฐานะยากจน รายได้ไม่เพียงพอค่ารักษาพยาบาล ที่อำเภอเมือง จังหวัดกำแพงเพชร นั้น ตนได้กำชับให้พัฒนาสังคมและความมั่นคงของมนุษย์จังหวัดกำแพงเพชร (พมจ.กำแพงเพชร) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านเด็กของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กชาย อย่างต่อเนื่อง พร้อมทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม อาทิ การให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคง สามารถเลี้ยงดูครอบครัวได้ในระยะยาวต่อไป
พลตำรวจเอก อดุลย์ กล่าวเพิ่มเติมว่า จากกรณีหญิงวัย 37 ปี วอนขอความช่วยเหลือจากหน่วยงานที่เกี่ยวข้อง ให้ช่วยทำบัตรประชาชนให้แม่ชราวัย 65 ปี เพื่อให้มีสิทธิรับเบี้ยยังชีพผู้สูงอายุ และสิทธิในการรักษาพยาบาล ซึ่งเคยดำเนินการทำหนังสือยื่นเรื่องไปกับผู้ใหญ่บ้านและที่ว่าการอำเภอแล้ว แต่เรื่องกลับเงียบหาย ครอบครัวมีฐานะยากจน อาศัยในบ้านไม้สภาพเก่าทรุดโทรมใกล้ผุพัง ที่อำเภอวัฒนานคร จังหวัดสระแก้ว นั้น ตนได้กำชับให้พัฒนาสังคมและความมั่นคงของมนุษย์จังหวัดสระแก้ว (พมจ.สระแก้ว) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว และให้การช่วยเหลือในเบื้องต้นตามภารกิจด้านผู้สูงอายุ ของกระทรวง พม. พร้อมมอบสิ่งของเครื่องใช้ที่จำเป็น อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแล ให้คำปรึกษาแนะนำเรื่องการพาไปทำบัตรประชาชน เพื่อจะได้รับสิทธิตามสวัสดิการสังคม รวมทั้ง ช่วยเหลือเรื่องการปรับปรุงสภาพที่อยู่อาศัยให้ถูกสุขลักษณะ มีความมั่นคง และปลอดภัย เหมาะแก่ผู้สูงอายุ และการให้คำแนะนำปรึกษาแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/5992
