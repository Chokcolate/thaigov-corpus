รัฐบาลไทย-ข่าวทำเนียบรัฐบาล-ออมสิน มุ่งสร้างธรรมาภิบาล 4.0

วันจันทร์ที่ 29 พฤษภาคม 2560
ออมสิน มุ่งสร้างธรรมาภิบาล 4.0
ธนาคารออมสินจัดงานวันธรรมาภิบาล : GSB CG Day 2017 ด้วยแนวคิด “ธรรมาภิบาล 4.0” โดยมีประธานกรรมการธนาคารออมสิน เป็นประธานในงาน และผู้อำนวยการธนาคารออมสิน พร้อมผู้บริหาร พนักงาน และลูกจ้าง ร่วมกันเสริมสร้างระบบการกำกับดูแลกิจการที่ดี
วันนี้ (29 พฤษภาคม 2560) ธนาคารออมสิน ได้จัดงานวันธรรมาภิบาล : GSB CG Day 2017 ด้วยแนวคิด “ธรรมาภิบาล 4.0” โดยมี นายกุลิศ สมบัติศิริ ประธานกรรมการธนาคารออมสิน เป็นประธานในงาน นายชาติชาย พยุหนาวีชัย ผู้อำนวยการธนาคารออมสิน พร้อมด้วยผู้บริหาร พนักงาน และลูกจ้าง ร่วมกันเสริมสร้างระบบการกำกับดูแลกิจการที่ดี ณ หอประชุมบุรฉัตร ธนาคารออมสินสำนักงานใหญ่ พร้อมกันนี้ ได้มีพิธีมอบรางวัลจริยธรรมและจรรยาบรรณดีเด่น ให้แก่ผู้ปฏิบัติงานจำนวน 16 คน ด้วย
นายกุลิศ สมบัติศิริ ประธานกรรมการธนาคารออมสิน เปิดเผยว่า ธรรมาภิบาลเป็นกลไกสำคัญที่เสริมสร้างระบบการกำกับดูแลกิจการให้มีความโปร่งใส มีมาตรฐาน ธนาคารออมสินเป็นอีกองค์กรหนึ่งของรัฐที่เป็นตัวอย่างที่ดีในระดับต้นของสถาบันการเงินของรัฐที่มีความพยายามและมุ่งมั่นในการดำเนินกิจการด้วยหลักธรรมาภิบาล ด้วยการปลูกฝังให้มีความซื่อสัตย์สุจริต ควบคู่ไปกับการพัฒนาบุคลากรให้มีความรู้ความสามารถ มีความรอบคอบ มุ่งสร้างมูลค่าเพิ่มและความยั่งยืนให้แก่องค์กรในระยะยาว สามารถดำเนินภารกิจให้บรรลุวิสัยทัศน์ พันธกิจ และสอดคล้องกับยุทธศาสตร์ของประเทศ ส่งผลให้ธนาคารฯ ขยายกิจการได้อย่างมีความมั่นคง แข็งแกร่ง จนเป็นที่ไว้วางใจของลูกค้า และพันธมิตร มาตลอด 104 ปี
“ภายใต้โลกยุคดิจิทัล ธนาคารฯ ดำเนินกิจการด้วยการนำเทคโนโลยี และนวัตกรรมใหม่ๆ มาใช้ร่วมกับบุคลากร ทำให้ต้องคำนึงถึงหลักธรรมาภิบาลเป็นอย่างยิ่งควบคู่กันไป เพื่อให้เกิดประโยชน์ต่อองค์กร พันธมิตร และลูกค้า”นายกุลิศ กล่าว
อย่างไรก็ตาม ภายใต้ความเปลี่ยนแปลงของการการกำกับดูแล ไม่ว่าจะเป็นกฎเกณฑ์ของหน่วยงานกำกับดูแลทั้งภายในและภายนอก เช่น ธนาคารแห่งประเทศไทย สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ตลอดจน องค์การเพื่อความร่วมมือทางเศรษฐกิจและการพัฒนา (OECD) ที่มีการออกหลักธรรมาภิบาลและกฎเกณฑ์กำกับสถาบันการเงิน ซึ่งมีผลต่อการบริหารจัดการของธนาคารฯ ทำให้ต้องปรับปรุงกระบวนการเพื่อรองรับกฎเกณฑ์ใหม่ๆ ซึ่งผู้เกี่ยวข้องในกระบวนการตั้งแต่คณะกรรมการ ผู้บริหาร พนักงาน และลูกจ้าง ต้องตระหนัก โดยการนำหลักธรรมาภิบาลมาเชื่อมโยงการเปลี่ยนแปลงของหลักเกณฑ์ดังกล่าวได้อย่างมีประสิทธิภาพ เพื่อให้ธนาคารฯ เจริญเติบโตก้าวหน้าอย่างมั่นคง ยั่งยืน ต่อไป
ทั้งนี้ คณะกรรมการธนาคารฯ ชุดปัจจุบันได้กำหนดความรับผิดชอบการทำงานตามหลักธรรมาภิบาล ไว้อย่างชัดเจน คณะกรรมการฯ มีบทบาทในการเป็นผู้ควบคุมดูแลและตัดสินใจในเรื่องนโยบาย แบ่งแยกบทบาท หน้าที่ ความรับผิดชอบในการปฏิบัติหน้าที่ระหว่างคณะกรรมการและฝ่ายจัดการอย่างชัดเจน โดยคณะกรรมการจะเน้นการพัฒนาแผนยุทธศาสตร์ และเน้นงานกำกับดูแลอย่างมีประสิทธิภาพ สร้างระบบควบคุมภายในที่ดี ฝ่ายจัดการมีหน้าที่ปฏิบัติตามนโยบาย ด้วยการคำนึงถึงจรรยาบรรณ คุณธรรม และจริยธรรม ทั้งผู้บริหาร พนักงาน และลูกจ้าง งานที่เกี่ยวกับการบริการประชาชนโดยเฉพาะในระดับฐานรากที่หวังให้ธนาคารออมสินเป็นที่พึ่งเพื่อบรรเทาความเดือดร้อน ซึ่งธนาคารออมสินจะเป็นที่พึ่งที่มีคุณธรรม ไม่เกี่ยวข้องกับการรับประโยชน์ใดๆ

ที่มา : http://www.thaigov.go.th/news/contents/details/4098
