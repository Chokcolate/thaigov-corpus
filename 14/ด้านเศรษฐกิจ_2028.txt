รัฐบาลไทย-ข่าวทำเนียบรัฐบาล-กรมบัญชีกลางปรับปรุงค่าอวัยวะเทียมและอุปกรณ์ในการบำบัดโรค 251 รายการ

วันจันทร์ที่ 22 มกราคม 2561
กรมบัญชีกลางปรับปรุงค่าอวัยวะเทียมและอุปกรณ์ในการบำบัดโรค 251 รายการ
กรมบัญชีกลางปรับปรุงประเภทและอัตราค่าอวัยวะเทียมและอุปกรณ์ในการบำบัดรักษาโรคให้เหมาะสมและสอดคล้องกับวิวัฒนาการทางการแพทย์ในปัจจุบันโดยไม่รอนสิทธิ
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยว่า กรมบัญชีกลางได้ปรับปรุงประเภทและอัตราค่าอวัยวะเทียมและอุปกรณ์ในการบำบัดรักษาโรค รวมทั้งสิ้น 251 รายการ ซึ่งในจำนวนดังกล่าวมีการกำหนดรายการใหม่จำนวน 33 รายการ เช่น สายสวนสองช่องแบบกึ่งถาวรสำหรับฟอกเลือดล้างไต (Semi-Permanent Double Lumen Hemodialysis Catheter) ราคาชุดละไม่เกิน 11,000 บาท  ชุดสายสวนเพื่อป้องกันลิ่มเลือดอุดตันที่ส่วนปลายของหลอดเลือด (Distal Embolic Protective Device) ราคาชุดละไม่เกิน 60,000 บาท เป็นต้น  เพื่อให้มีความเหมาะสมสอดคล้องกับความรู้และวิวัฒนาการทางการแพทย์ในปัจจุบัน และเกิดประโยชน์ต่อผู้มีสิทธิที่มีความจำเป็นต้องใช้อวัยวะเทียมและอุปกรณ์ในการบำบัดรักษาโรค โดยการเบิกจ่ายจะต้องเบิกจ่ายตรงเท่านั้น ยกเว้น ค่าฟันเทียมที่สามารถเบิกจ่ายได้ทั้งระบบจ่ายตรงหรือนำใบเสร็จรับเงินไปยื่นเบิกที่หน่วยงานต้นสังกัดได้ ศึกษารายละเอียดเพิ่มเติมได้ที่ www.cgd.go.th/หัวข้อสวัสดิการรักษาพยาบาล/ข้อมูลน่ารู้
อธิบดีกรมบัญชีกลาง กล่าวต่อว่า เหตุผลที่กำหนดให้เบิกจ่ายอวัยวะเทียมและอุปกรณ์ในการบำบัดโรคในระบบจ่ายตรง เนื่องจากต้องการลดภาระในการทดรองจ่ายค่ารักษาพยาบาลและจะสอดคล้องกับโครงการในอนาคตที่กรมบัญชีกลางจะพัฒนาระบบเบิกจ่ายตรงโดยใช้บัตรประชาชน และสามารถใช้สิทธิได้ทันที ซึ่งขณะนี้อยู่ระหว่างการดำเนินงานและจะแจ้งให้ทราบต่อไป

ที่มา : http://www.thaigov.go.th/news/contents/details/9526
