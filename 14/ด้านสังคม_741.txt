รัฐบาลไทย-ข่าวทำเนียบรัฐบาล-รมว.พม. ชื่นชม 2 เด็กหญิงวัย 12 ปี ครอบครัวยากจน แต่สู้ชีวิต รับจ้างทำงานเสริมหารายได้จุนเจือครอบครัว และดูแลพ่อที่ป่วยเป็นโรคอัมพฤกษ์ ที่ จ.สมุทรปราการ และ จ.นครราชสีมา

วันจันทร์ที่ 9 ตุลาคม 2560
รมว.พม. ชื่นชม 2 เด็กหญิงวัย 12 ปี ครอบครัวยากจน แต่สู้ชีวิต รับจ้างทำงานเสริมหารายได้จุนเจือครอบครัว และดูแลพ่อที่ป่วยเป็นโรคอัมพฤกษ์ ที่ จ.สมุทรปราการ และ จ.นครราชสีมา
รมว.พม. ชื่นชม 2 เด็กหญิงวัย 12 ปี ครอบครัวยากจน แต่สู้ชีวิต รับจ้างทำงานเสริมหารายได้จุนเจือครอบครัว และดูแลพ่อที่ป่วยเป็นโรคอัมพฤกษ์ ที่ จ.สมุทรปราการ และ จ.นครราชสีมา
วันนี้ (9 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 730/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กหญิงวัย 12 ปี ครอบครัวมีฐานะยากจน แต่สู้ชีวิต รับภาระ เพียงลำพังดูแลพ่อที่ป่วยเป็นโรคอัมพฤกษ์ ไม่สามารถเดินได้ อาศัยเวลาว่างหลังเลิกเรียนและในวันหยุดรับจ้างขายผัก และเก็บขวดพลาสติกไปขาย เพื่อหารายได้จุนเจือครอบครัว ที่อำเมือง จังหวัดสมุทรปราการ และกรณีเด็กหญิง วัย 12 ปี ครอบครัวมีฐานะยากจน แต่สู้ชีวิต อาศัยเวลาว่างหลังเลิกเรียนและในวันหยุดรับจ้างขายลูกชิ้นทอดในตลาด และช่วยงานที่ฟาร์มไก่ เพื่อหารายได้เลี้ยงดูตนเองและจุนเจือครอบครัว ที่อำเภอเมือง จังหวัดนครราชสีมา นั้น ตนขอชื่นชมเด็กหญิงทั้ง 2 คน ที่มีความขยันหมั่นเพียร กตัญญู มีมุมานะอดทน มีความตั้งใจช่วยเหลือครอบครัว โดยไม่ย่อท้อต่อความยากลำบาก นับว่าเป็นตัวอย่างที่ดีของเด็กและเยาวชน ทั้งนี้ ตนได้กำชับให้พัฒนาสังคมและ ความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.สมุทรปราการ และ พมจ.นครราชสีมา พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และอุปกรณ์การศึกษา อีกทั้ง ประสานหน่วยงานที่เกี่ยวข้องในพื้นที่ช่วยเหลือดูแลในเรื่องการศึกษาของเด็กทั้ง 2 คนอย่างต่อเนื่องในระยะยาว การรักษาพยาบาลอาการป่วยของผู้ที่ป่วยอย่างใกล้ชิด และช่วยเหลือให้คำปรึกษาแนะนำ ในเรื่องสวัสดิการสังคมตามความเหมาะสม รวมทั้ง ให้คำแนะนำแก่ครอบครัวดังกล่าวในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงในระยะยาวต่อไป

ที่มา : http://www.thaigov.go.th/news/contents/details/7242
