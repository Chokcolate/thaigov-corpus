รัฐบาลไทย-ข่าวทำเนียบรัฐบาล-สธ. ชูเขตสุขภาพที่ 7 ยกระดับคุณภาพบริการ ติดตามคัดกรองเด็กกลุ่มพัฒนาการล่าช้าอันดับ 1 ของประเทศ

วันอาทิตย์ที่ 17 ธันวาคม 2560
สธ. ชูเขตสุขภาพที่ 7 ยกระดับคุณภาพบริการ ติดตามคัดกรองเด็กกลุ่มพัฒนาการล่าช้าอันดับ 1 ของประเทศ
กระทรวงสาธารณสุข ยกย่องเขตสุขภาพที่ 7 สร้างโอกาสให้เด็ก 0 – 5 ปี ได้รับการกระตุ้นพัฒนาการ มีผลงานเป็นลำดับ 1 ของประเทศพร้อมต่อยอดขยายความสำเร็จสู่ 77 ตำบล 77 อำเภอ ครอบคลุมเชื่อมโยงระหว่างสถานบริการกับชุมชน
กระทรวงสาธารณสุข ยกย่องเขตสุขภาพที่ 7 สร้างโอกาสให้เด็ก 0 – 5 ปี ได้รับการกระตุ้นพัฒนาการ มีผลงานเป็นลำดับ 1 ของประเทศพร้อมต่อยอดขยายความสำเร็จสู่ 77 ตำบล 77 อำเภอ ครอบคลุมเชื่อมโยงระหว่างสถานบริการกับชุมชน
ศาสตราจารย์คลินิกพิเศษ นายแพทย์เสรี  ตู้จินดา ประธานคณะที่ปรึกษารัฐมนตรีว่าการกระทรวงสาธารณสุข พร้อมด้วย นายแพทย์ณรงค์  สายวงศ์ ผู้ตรวจราชการกระทรวงฯ เขตสุขภาพที่ 7 และแพทย์หญิงอัจฉรา  นิธิอภิญญาสกุล สาธารณสุขนิเทศก์ เขตสุขภาพที่ 7 ตรวจเยี่ยมติดตามความคืบหน้าผลการขับเคลื่อนแผนยุทธศาสตร์ชาติ 20 ปี ด้านสาธารณสุข ในการดูแลสุขภาพประชาชนในพื้นที่ตามนโยบายของ ศ.คลินิก เกียรติคุณ นพ.ปิยะสกล  สกลสัตยาทร รัฐมนตรีว่าการกระทรวงสาธารณสุข
ศาสตราจารย์คลินิกพิเศษ นายแพทย์เสรี กล่าวว่า ในปีงบประมาณ 2560 เขตสุขภาพที่ 7 มีผลสำเร็จในการขับเคลื่อนยุทธศาสตร์ชาติ 20 ปี ในด้านพัฒนาการเด็ก 0- 5 ปี ได้ตามเป้าหมายของกระทรวงสาธารณสุข     ที่ให้เด็กอายุแรกเกิดถึง 5 ปีทุกคน ได้รับการส่งเสริมพัฒนาการที่ถูกต้อง โดยบูรณาการการทำงานกับผู้บริหารโครงการระดับจังหวัดและอำเภอ คอยติดตาม ให้คำปรึกษา แก้ไขปัญหา พัฒนาระบบบริการสุขภาพในพื้นที่ เฝ้าระวังการเจริญเติบโตและพัฒนาการเด็ก ทำให้สามารถคัดกรองเด็กสงสัยพัฒนาการล่าช้าได้ถึงร้อยละ 28.41 และที่สำคัญสามารถติดตามเด็กกลุ่มสงสัยพัฒนาการล่าช้ามาทำการตรวจซ้ำได้ไม่น้อยกว่าร้อยละ 90 ซึ่งทำให้เด็กมีโอกาสได้รับการกระตุ้นพัฒนาการมากขึ้นและยังเป็นผลการดำเนินงานเป็นลำดับ 1 ของประเทศ
ผลสำเร็จในการกระตุ้นพัฒนาการเด็ก เกิดจากในช่วง 3 ปีที่ผ่านมา เขตสุขภาพที่ 7 ได้ยกระดับคุณภาพการบริการ เช่น การพัฒนาศักยภาพบุคลากรทุกสถานบริการแห่งละ 1 – 2 คน พัฒนาศูนย์เด็กเล็กให้มีการกระตุ้นพัฒนาการเด็กได้อย่างเหมาะสม แบ่งกลุ่มเด็กเพื่อบริการวัคซีนและการส่งเสริมพัฒนาการ เพิ่มการบริการ จัดคลินิกกระตุ้นพัฒนาการ รวมทั้งการจัดหาอุปกรณ์ / คู่มือตรวจพัฒนาการให้ครอบคลุม และยังมีชุมชนต้นแบบที่ส่งเสริมการกระตุ้นพัฒนาการเด็กแบบภูมิปัญญาชาวบ้าน โดยมีลานเล่นตามภูมิปัญญาท้องถิ่นที่รวมไปถึงการจัดทำของเล่นอุปกรณ์กระตุ้นพัฒนาด้วยวัสดุที่มีในชุมชน นอกจากนั้นยังส่งเสริมพ่อแม่ผู้ปกครองใช้คู่มือเฝ้าระวังและส่งเสริมพัฒนาการเด็กปฐมวัย (DSPM) ด้วยตนเอง มีการแลกเปลี่ยนเรียนรู้ภายในชุมชน
สำหรับในปีงบประมาณ 2561 มีเป้าหมายขับเคลื่อนให้เกิดต้นแบบชุมชนเฝ้าระวังและส่งเสริมพัฒนาการเด็กให้มีพัฒนาการสมวัยอย่างต่อเนื่อง ต่อยอดความสำเร็จ เดินหน้าขยายผลสู่ 77 ตำบล 77 อำเภอ เพื่อให้ครอบคลุมเชื่อมโยงระหว่างสถานบริการกับชุมชน และพัฒนาศักยภาพทีมบุคลากร อสม. พ่อแม่/ผู้ปกครอง/ผู้ดูแล และครู รวมไปถึงการพัฒนาระบบการส่งต่อ-ส่งกลับข้อมูลของสถานบริการทุกระดับ สนับสนุนการสร้างเครือข่ายทุกภาคส่วน โดยมอบหมายให้เจ้าหน้าที่ทุกระดับกำกับติดตามต่อเนื่องทุกเดือน และเยี่ยมเสริมพลังในพื้นที่อย่างสม่ำเสมอ
*************************** 17 ธันวาคม  2560

ที่มา : http://www.thaigov.go.th/news/contents/details/8817
