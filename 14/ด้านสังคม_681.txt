รัฐบาลไทย-ข่าวทำเนียบรัฐบาล-รมว.พม. กำชับ จนท. เร่งช่วยเหลือครอบครัวยากจนที่มีลูกชายป่วยเป็นโรคศีรษะโต ที่ย่านหนองจอก กทม. และชื่นชมหญิงพิการทางสติปัญญาที่สู้ชีวิต

วันศุกร์ที่ 22 กันยายน 2560
รมว.พม. กำชับ จนท. เร่งช่วยเหลือครอบครัวยากจนที่มีลูกชายป่วยเป็นโรคศีรษะโต ที่ย่านหนองจอก กทม. และชื่นชมหญิงพิการทางสติปัญญาที่สู้ชีวิต
รมว.พม. กำชับ จนท. เร่งช่วยเหลือครอบครัวยากจนที่มีลูกชายป่วยเป็นโรคศีรษะโต ที่ย่านหนองจอก กทม. และชื่นชมหญิงพิการทางสติปัญญาที่สู้ชีวิต ต้องทำงานในร้านเสริมสวยเพื่อช่วยเหลือครอบครัว ที่ จ.สุรินทร์
วันนี้ (22 ก.ย. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 719/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทาง การแก้ไขปัญหาและการป้องกันปัญหาดังกล่าว โดยมีผู้บริหารและผู้แทนจากหน่วยงานในกระทรวงฯ เข้าร่วมประชุม ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า จากกรณีเด็กชายวัย 9 เดือน ป่วยเป็นโรคศีรษะโต มีอาการชักเกร็งที่แขนและขา ช่วยเหลือตัวเองไม่ได้ อาศัยอยู่กับแม่ที่ต้องลาออกจากงานเพื่อมาอยู่ดูแลลูกอย่างใกล้ชิด มีเพียงสามีเพียงคนเดียว ที่ทำงานหาเลี้ยงครอบครัวที่มีฐานะยากจน ที่ย่านหนองจอก กรุงเทพฯ นั้น ตนได้กำชับหน่วยงานที่เกี่ยวข้องในสังกัดกระทรวง พม. ได้แก่ กรมกิจการเด็กและเยาวชน (ดย.) และกรมพัฒนาและส่งเสริมคุณภาพชีวิตคนพิการ (พก.) เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็กและคนพิการของกระทรวง พม. พร้อมมอบสิ่งของเครื่องใช้ที่จำเป็น และประสานหน่วยงาน ที่เกี่ยวข้องในพื้นที่ช่วยเหลือดูแลในเรื่องการรักษาพยาบาลอาการป่วยของเด็กชายดังกล่าวอย่างต่อเนื่อง อีกทั้งให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม รวมถึงการส่งเสริม การประกอบอาชีพ เพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป
พลตำรวจเอก อดุลย์ กล่าวเพิ่มเติมว่า สำหรับกรณีหญิงวัย 29 ปี มีความพิการทางสติปัญญาตั้งแต่กำเนิด อีกทั้งป่วยเป็นโรคเบาหวาน ซึ่งอาศัยอยู่กับน้องสาวและหลานอีก 2 คน ครอบครัวมีฐานะยากจน แต่สู้ชีวิต ด้วยการรับจ้างทำงานในร้านเสริมสวย เพื่อหารายได้จุนเจือครอบครัว ทั้ง 4 ชีวิต อาศัยในเพิงสังกะสีสภาพเก่าทรุดโทรมใกล้ผุพัง ที่อำเภอท่าตูม จังหวัดสุรินทร์ นั้น ตนขอชื่นชมหญิงดังกล่าวที่มีความตั้งใจจริงและความขยันหมั่นเพียร ในการช่วยเหลือครอบครัว โดยไม่ย่อท้อต่ออุปสรรคและความยากลำบากที่เกิดความพิการ นับว่าเป็นตัวอย่างที่ดี เป็นอย่างยิ่ง ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดสุรินทร์ (พมจ.สุรินทร์) พร้อมหน่วยงาน ที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริง และประเมินทางสังคมของครอบครัวดังกล่าว เพื่อให้ การช่วยเหลือในเบื้องต้นตามภารกิจด้านเด็ก เยาวชน และคนพิการของกระทรวง พม. พร้อมมอบสิ่งของเครื่องใช้ ที่จำเป็นและเงินสงเคราะห์และฟื้นฟูสมรรถภาพคนพิการ รวมทั้งประสานหน่วยงานที่เกี่ยวข้องในพื้นที่ช่วยเหลือดูแล ในเรื่องการรักษาพยาบาลของหญิงพิการดังกล่าวอย่างต่อเนื่องและการศึกษาของเด็กในระยะยาว อีกทั้งให้คำปรึกษาแนะนำเกี่ยวกับการฝึกอาชีพและทุนกู้ยืมประกอบอาชีพคนพิการ

ที่มา : http://www.thaigov.go.th/news/contents/details/6886
