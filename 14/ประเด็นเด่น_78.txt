รัฐบาลไทย-ข่าวทำเนียบรัฐบาล-กรมการขนส่งทางบกชี้แจง กรณีการยกเลิกการจดทะเบียนรถโดยสารสาธารณะ 2 ชั้น

วันอาทิตย์ที่ 10 ธันวาคม 2560
กรมการขนส่งทางบกชี้แจง กรณีการยกเลิกการจดทะเบียนรถโดยสารสาธารณะ 2 ชั้น
กรมการขนส่งทางบกชี้แจง กรณีการยกเลิกการจดทะเบียนรถโดยสารสาธารณะ 2 ชั้น
วันที่ 9 ธันวาคม 2560 นายสนิท พรหมวงษ์ อธิบดีกรมการขนส่งทางบก  กระทรวงคมนาคม ชี้แจงกรณีการยกเลิกการจดทะเบียนรถโดยสารสาธารณะ 2 ชั้น ตามที่นายดุสิต บุญช่วยเหลือ ประธานกรรมการ บริษัท บุญช่วยเหลือ จำกัด ให้ความเห็นต่อกรณีที่กรมการขนส่งทางบกจะยกเลิกการจดทะเบียนรถโดยสารสาธารณะ 2 ชั้น ภายในปี 2563 โดยได้ให้ข้อมูลว่า รถทัวร์ 2 ชั้นถูกกล่าวหาว่าเป็นต้นเหตุของกรณีการเกิดอุบัติเหตุบ่อยครั้ง เนื่องจากการทรงตัว - การประกอบรถไม่ได้มาตรฐาน ซึ่งดูเหมือนดูถูกภูมิปัญญาคนไทย และเอื้อประโยชน์ให้รถต่างประเทศและทำให้ผู้ประกอบการเดือดร้อน ซึ่งในความเห็นของตนคิดว่า สาเหตุของอุบัติเหตุเกิดจากพนักงานขับรถที่ไม่มีคุณภาพ บริษัทเจ้าของรถไม่ตรวจสอบจริงจังโดยอ้างว่าคนขับหายากขณะเดียวกัน ประกอบกับการออกใบอนุญาตขับขี่ของกรมการขนส่งทางบกก่อนปี 2559 เป็นไปอย่างหละหลวม ดังนั้น ตนจึงได้เตรียมจดทะเบียนเป็นสมาคม เพื่อกำกับดูแลผู้ประกอบการไม่ให้ประพฤติปฏิบัติสิ่งผิดกฎหมายของกลุ่มรถโดยสาร 2 ชั้น นั้น
กรมการขนส่งทางบกขอชี้แจงว่า กรมการขนส่งทางบก มีนโยบาย การกำกับดูแลกรณีรถโดยสาร 2 ชั้น เพื่อความปลอดภัยในการโดยสาร โดยได้แก้ไขปรับปรุงกฎกระทรวงในเรื่องความสูงของรถโดยสารให้เป็นไปตามมาตรฐานสากล ซึ่งออกตามความในพระราชบัญญัติการขนส่งทางบก พ.ศ. 2522 ซึ่งแก้ไขเพิ่มเติมโดยกฎกระทรวง ฉบับที่ 62 (พ.ศ. 2559) มีผลใช้บังคับตั้งแต่วันที่ 19 มีนาคม 2560) โดยกำหนดให้รถโดยสารมาตรฐาน 4 (รถ 2 ชั้น) ที่จดทะเบียนใหม่หรือปรับปรุงตัวถัง ตั้งแต่วันที่ 19 มีนาคม 2560 จะมีความสูงได้ไม่เกิน 4 เมตร (เดิม 4.30 เมตร) สำหรับรถที่จดทะเบียนไว้ก่อนแล้วยังคงใช้รถได้ต่อไป โดยไม่ต้องแก้ไขความสูง เว้นแต่มีการปรับปรุงตัวถังหลังจากวันที่กฎกระทรวงมีผลใช้บังคับแล้ว
การจดทะเบียนรถโดยสาร ทั้งที่เป็น 1 ชั้น หรือ 2 ชั้น จะจดทะเบียนได้ ต้องผ่านมาตรฐานความปลอดภัยด้านวิศวกรรมยานยนต์และเกณฑ์การตรวจสภาพรถต่าง ๆ เพื่อความปลอดภัย เพื่อคุ้มครองประชาชนผู้โดยสาร เช่น ต้องมีเครื่องอุปกรณ์และส่วนควบครบถ้วนตามที่กำหนด,  รถโดยสารที่สูงเกิน 3.60 เมตร ต้องผ่านการทดสอบการทรงตัวทุกคัน ต้องผ่านการทดสอบประสิทธิภาพการห้ามล้อตามเกณฑ์ที่กำหนด, ต้องติดตั้งระบบ GPS Tracking , ต้องมีเข็มขัดนิรภัยทุกที่นั่ง ตลอดจนมีเครื่องดับเพลิงและประตูฉุกเฉิน, ตัวถังส่วนที่เป็นกระจกต้องเป็นกระจกนิรภัยประเภทเทมเปอร์ พร้อมติดตั้งค้อนทุบกระจก, กำหนดการจัดวางที่นั่งตามข้อกำหนด (สำหรับรถตู้โดยสารสาธารณะต้องไม่เกิน 13 ที่นั่ง) มีทางออกฉุกเฉินด้านท้าย  และต้องมีประกันภัยคุ้มครองทุกที่นั่ง เป็นต้น
ในส่วนการรวมตัวเป็นสมาคม กรมการขนส่งทางบกเห็นด้วยและให้การสนับสนุน เพื่อให้ภาคเอกชนมีส่วนร่วมในการควบคุมกำกับดูแลผู้ประกอบการรถโดยสารให้มีความปลอดภัยยิ่งขึ้น จึงแต่งตั้งผู้ประกอบการทั้งรถโดยสาร และ รถบรรทุก เป็นแบบประชารัฐ อยู่แล้วในปัจจุบัน
กรมการขนส่งทางบกมีความเข้มงวดในการดำเนินการด้านใบอนุญาตขับรถ เพื่อให้ได้คนขับรถที่มีคุณภาพและมีจิตสำนึกในการขับรถอย่างปลอดภัย โดยเฉพาะรถโดยสารสาธารณะมาอย่างต่อเนื่อง ตามระเบียบกรมการขนส่งทางบก ว่าด้วยการศึกษาอบรมและทดสอบผู้ขอรับใบอนุญาตปฏิบัติหน้าที่เป็นผู้ประจำรถ พ.ศ. 2547 ซึ่งผู้จะได้รับใบอนุญาตจะต้องผ่านการศึกษาอบรมไม่น้อยกว่า 12 ชั่วโมง จากการรวบรวมข้อมูลทางสถิติที่ผ่านมาของกรมการขนส่งทางบก พบว่าจากข้อมูล ข้อเท็จจริงในประเด็นความปลอดภัยของรถโดยสาร 2 ชั้น เกิดอุบัติเหตุบ่อยครั้งกว่า และเป็นอุบัติเหตุที่ก่อให้เกิดความเสียหายร้ายแรงกว่ารถโดยสารชั้นเดียว ทั้งจากความมั่นคงตัวรถ โดยเฉพาะหากเกิดจากความประมาทของคนขับรถด้วย จะมีโอกาสเกิดความเสี่ยงอุบัติเหตุมากกว่า จึงพิจารณาประกาศกำหนด มาตรฐานตัวรถให้เป็นไปตามมาตรฐานสากล เช่นนานาประเทศ ดังกล่าวข้างต้น
มาตรการ/แนวทาง ยกระดับมาตรฐานความปลอดภัยของรถโดยสาร ในระยะเร่งด่วน
1. มาตรการ เข้มข้น เข้มงวด ควบคุม กำกับ ดูแล บังคับใช้ กฎหมาย เด็ดขาด จริงจัง ทันที ในระบบการขนส่งทางถนน พร้อมมาตรการลงโทษทั้งผู้ประกอบการและพนักงานขับรถในขั้นสูงสุดทุกกรณีความผิด
2. กำหนดให้รถโดยสารสาธารณะทุกประเภททุกคัน และรถบรรทุกตั้งแต่สิบล้อขึ้นไปทุกคัน ต้องติดตั้งระบบ GPS Tracking พร้อมอุปกรณ์บ่งชี้ตัวตนคนขับรถ เพื่อการบริหารจัดการเดินรถเชิงป้องกัน ควบคุมกำกับ ดูแล บังคับใช้ ติดตามการเดินรถ ลักษณะ Online แบบ Realtime ทั้ง พิกัด ความเร็ว ชั่วโมงการขับรถ ตลอดจนพฤติกรรมพนักงานขับรถ มีผลใช้บังคับแล้วตั้งแต่วันที่ 25 ม.ค. 59 ที่ผ่านมา โดยสามารถบริหารจัดการเดินรถเชิงป้องกันจากศูนย์ GPS ส่วนกลางและที่ขนส่งจังหวัดทุกแห่งทั่วประเทศ รวมถึงผู้ประกอบการเครือข่าย ทั้งนี้ ประชาชนสามารถติดตามได้ทาง Application DLT GPS  อีกทั้งได้กำชับเชิงนโยบายให้หน่วยงานกรมการขนส่งทางบกทุกพื้นที่ติดตาม เฝ้าระวัง กำกับ บังคับใช้ และประสานผู้ประกอบการบริหารเชิงป้องกันการเกิดอุบัติเหตุ ทั้งรถโดยสารสาธารณะและรถบรรทุก เพื่อยกระดับมาตรฐาน คุณภาพระบบการขนส่งในระยะยั่งยืน เป็นระบบที่มีจุดเด่น คือเป็นการช่วยกันบริหารจัดการเดินรถร่วมกัน บนฐานข้อมูลการเดินรถที่เป็น Real Time ชุดเดียวกัน
3. เพิ่มความปลอดภัยโดยกำหนดให้ผู้ประกอบการขนส่งจะต้องรับผิดชอบในการตรวจความพร้อมของรถและพนักงานขับรถทุกครั้งก่อนการออกให้บริการ ตามรายการ Checklist เพิ่มเติมจากมาตรการ กำหนดให้รถโดยสารสาธารณะเข้ารับการตรวจสภาพ ปีละ 2 ครั้ง
4. กำหนดให้ผู้ประกอบการขนส่งไม่ประจำทางด้วยรถโดยสาร ต้องจัดทำประกันภัยเพิ่มเติมจากกฎหมายว่าด้วยการคุ้มครองผู้ประสบภัยจากรถ วงเงินคุ้มครองความเสียหายต่อชีวิตหรือร่างกายไม่ต่ำกว่า 300,000 บาท ต่อคนในแต่ละครั้ง และไม่ต่ำกว่า 300,000 บาท สำหรับความเสียหายต่อทรัพย์สินในแต่ละครั้ง มีผลบังคับใช้แล้วตั้งแต่วันที่ 1 เม.ย. 60
5. กำหนดให้ผู้ประกอบการขนส่งไม่ประจำทางด้วยรถโดยสาร ต้องแสดงข้อมูลอายุการใช้งานของรถ ชื่อ-สกุล เลขที่ใบอนุญาตขับรถ และระยะเวลาในการประกอบอาชีพของพนักงานขับรถ และต้องจัดทำแผนการเดินทางในการว่าจ้างแต่ละครั้ง โดยมีรายละเอียดเกี่ยวกับเส้นทางการเดินรถ ระยะทาง จุดพักรถ และจุดเปลี่ยนผู้ขับรถ ซึ่งแผนการเดินทางต้องสอดคล้องกับระยะเวลาและระยะทางที่กฎหมายกำหนด มีผลบังคับใช้แล้วตั้งแต่วันที่ 1 เม.ย. 60 และ
6. ต้องจัดให้มีสมุดประจำรถ ประวัติผู้ประจำรถ การตรวจสอบสภาพและความพร้อมของรถและผู้ขับรถ และรายงานอุบัติเหตุที่เกิดจากการขนส่งด้วย
7. ยกระดับมาตรฐานความปลอดภัยด้านยานยนต์อย่างต่อเนื่อง ปรับลดความสูงของรถโดยสารสองชั้นเป็นไม่เกิน 4.0 เมตร มีผลบังคับใช้แล้วตั้งแต่ 19 มี.ค. 60 และรถโดยสารที่สูงเกิน 3.60 เมตร ต้องผ่านการทดสอบการทรงตัวทุกคัน ต้องติดตั้งเข็มขัดนิรภัยทุกที่นั่ง มีเครื่องดับเพลิงและประตูฉุกเฉิน ตัวถังส่วนที่เป็นกระจกต้องเป็นกระจกนิรภัยประเภทเทมเปอร์ พร้อมติดตั้งค้อนทุบกระจก กำหนดการจัดวางที่นั่งสำหรับรถตู้โดยสารสาธารณะต้องไม่เกิน 13 ที่นั่ง มีทางออกฉุกเฉินด้านท้าย
8. เปลี่ยนรถตู้โดยสารเป็นรถโดยสารขนาดเล็กที่ได้มาตรฐาน (ไม่เกิน 20 ที่นั่ง) ประกาศมีผลบังคับใช้แล้ว ตั้งแต่ 1 ต.ค. 60  โดยทยอยเปลี่ยนเป็นขั้นตอนเริ่มจากรถตู้ที่หมดอายุการใช้งานแล้วตามใบอนุญาตประกอบการ และเป็นรถที่วิ่งระหว่างจังหวัดก่อน
นอกจากนี้ยังมีข้อกำหนดที่ได้ประกาศไปแล้วจะมีผลใช้บังคับในระยะต่อไป เช่น
1. รถโดยสารที่จดทะเบียนใหม่ตั้งแต่วันที่ 1 ม.ค. 61 ทุกคันต้องติดตั้งแผ่นสะท้อนแสงตามมาตรฐานสากล
2. รถโดยสารที่จดทะเบียนใหม่ตั้งแต่วันที่ 1 ม.ค. 62 จะต้องผ่านการรับรองมาตรฐานความแข็งแรงที่นั่ง จุดยึดที่นั่ง และจุดยึดเข็มขัดนิรภัย, การรับรองความแข็งแรงของโครงสร้างหลักของตัวถังรถโดยสาร และมาตรฐานการลุกไหม้ของวัสดุสำหรับตกแต่งในรถโดยสาร
3. ผู้ประกอบการขนส่งจะต้องจัดให้มีการอบรมหลักสูตรอบรมเพื่อพัฒนาศักยภาพของผู้ขับรถเป็นประจำทุกปี อย่างน้อยปีละ 1 ครั้ง โดยหลักสูตรประกอบด้วยการอบรมทัศนคติและจิตสำนึกในการขับรถอย่างปลอดภัย การเตรียมความพร้อมร่างกายก่อนขับรถ การเตรียมความพร้อมของรถ การขับรถเชิงป้องกันอุบัติเหตุ (Defensive Driving) การควบคุมสถานการณ์ที่ไม่ปกติ เป็นต้น
มาตรการความปลอดภัยทั้งด้านผู้ประกอบการ ตัวรถ และพนักงานขับรถ ในระยะสั้นต่อเนื่องระยะกลาง
1. กรมการขนส่งทางบกอยู่ระหว่างศึกษาการกำหนดให้ผู้ประกอบการรถโดยสารและรถบรรทุก ต้องมีผู้จัดการด้านความปลอดภัยในการขนส่งทางถนน (Transport safety manager) เป็นผู้รับผิดชอบของผู้ประกอบการ ด้านความปลอดภัยทั้งในการบริหารจัดการ การวางแผนจัดการการขนส่ง การดูแลพนักงานขับรถ ความพร้อมของยานพาหนะ และการกำกับดูแลความปลอดภัยในการขนส่ง ซึ่งจะสามารถกำหนดหลักเกณฑ์ เงื่อนไข และ คุณสมบัติ Safety Manager ทั้งผู้ประกอบการรถโดยสารและรถบรรทุกได้ภายในปี 2561 นี้
2. ยกระดับมาตรฐานความปลอดภัยของยานยนต์ให้สอดคล้องตามมาตรฐานสากล ปัจจุบัน กรมการขนส่งทางบกอยู่ระหว่างกำหนดสมรรถนะของระบบห้ามล้อของรถยนต์ รวมถึงสมรรถนะของระบบการป้องกันการล็อกของล้อ (ABS) และระบบหน่วงความเร็ว (Retarder) ซึ่งจะดำเนินการออกประกาศภายในปี 2561 นี้
3. ด้านการพัฒนาคนขับรถ ได้ดำเนินโครงการ Sure Driving Smart Driver เพื่อพัฒนากระบวนการออกใบอนุญาตขับรถและผู้ประจำรถให้มีคุณภาพ ตามมาตรฐานสากล ด้วยการนำเทคโนโลยีมาใช้ทั้งระบบ ในทุกขั้นตอนเป็นระบบ Electronic ตั้งแต่กระบวนการแสดงตัวตน การอบรม และทุกขั้นตอนการทดสอบ ยกเลิกการทดสอบโดยเจ้าหน้าที่ เป็นการยกระดับพัฒนาหลักสูตรทั้งภาคทฤษฎี และภาคปฏิบัติ ได้กำหนดเป็นแผน ปฏิบัติการ Action Plan พร้อมจะประกาศใช้เป็นขั้นตอน ภายในปี 2561 นี้
---------------------------

ที่มา : http://www.thaigov.go.th/news/contents/details/8673
