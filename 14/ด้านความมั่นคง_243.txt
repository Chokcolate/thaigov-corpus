รัฐบาลไทย-ข่าวทำเนียบรัฐบาล-กระทรวงมหาดไทยขอเชิญชวนส่วนราชการ หน่วยงานในสังกัด ผู้ประกอบการ และประชาชนทั่วไป ช่วยซื้อและบริโภคลำไยจากเชียงใหม่และลำพูน สนับสนุนมาตรการกระจายผลผลิตลำไยคุณภาพดีสู่ผู้บริโภคฯ

วันพุธที่ 16 สิงหาคม 2560
กระทรวงมหาดไทยขอเชิญชวนส่วนราชการ หน่วยงานในสังกัด ผู้ประกอบการ และประชาชนทั่วไป ช่วยซื้อและบริโภคลำไยจากเชียงใหม่และลำพูน สนับสนุนมาตรการกระจายผลผลิตลำไยคุณภาพดีสู่ผู้บริโภคฯ
กระทรวงมหาดไทย ขอเชิญชวนส่วนราชการ หน่วยงานในสังกัด ผู้ประกอบการ และประชาชนทั่วไป ช่วยซื้อและบริโภคลำไยจากจังหวัดเชียงใหม่และจังหวัดลำพูน สนับสนุนมาตรการกระจายผลผลิตลำไยคุณภาพดีสู่ผู้บริโภค เพื่อช่วยเหลือเกษตรกรผู้ปลูกลำไย จากปัญหาผลผลิตล้นตลาด
วันนี้ (16 ส.ค. 60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ตามที่กระทรวงมหาดไทยได้มีการจัดทำโครงการกระจายสินค้าด้านการเกษตรสู่ผู้บริโภค (MOI Distribution Center) เพื่อรักษาเสถียรภาพราคาสินค้าเกษตร และช่วยเหลือเกษตรกรในการกระจายผลผลิตไปยังผู้บริโภคให้ได้อย่างรวดเร็ว กว้างขวางและทั่วถึง เพื่อช่วยเหลือพี่น้องเกษตรกรในภาวะที่มีผลผลิตออกสู่ตลาดมากกว่าในช่วงปกติ ซึ่งขณะนี้กระทรวงมหาดไทยได้รับแจ้งจากจังหวัดเชียงใหม่ว่า มีปริมาณผลผลิตลำไยของเกษตรกรกำลังออกสู่ตลาดเป็นจำนวนมาก และจากสถานการณ์ส่งออกลำไยของไทยที่ยังไม่สามารถส่งออกต่างประเทศได้ ทำให้สถานการณ์ตลาดลำไยอยู่ในภาวะไม่คล่องตัว ส่งผลให้ราคารับซื้อที่เกษตรกรขายได้ต่ำกว่าต้นทุนการผลิต ประกอบกับ กระทรวงมหาดไทยได้รับการประสานจากกระทรวงพาณิชย์ให้ช่วยเร่งระบายลำไยของจังหวัดเชียงใหม่และจังหวัดลำพูน เนื่องจากมีผลผลิตออกสู่ตลาดเป็นจำนวนมากในช่วงปลายเดือนกรกฎาคม – สิงหาคมนี้ โดยในเบื้องต้นจังหวัดเชียงใหม่ได้กำหนดแนวทางให้ความช่วยเหลือผ่านมาตรการกระจายผลผลิตลำไยคุณภาพดีสู่ผู้บริโภคโดยตรง เพื่อเป็นการกระตุ้นตลาดให้มีกำลังซื้อเพิ่มขึ้น และช่วยลดภาระความเดือดร้อนของเกษตรกรผู้ปลูกลำไยที่อาจถูกกดราคารับซื้อในช่วงผลผลิตออกมาก รวมทั้งยังเป็นการกระตุ้นการบริโภคตลาดภายในประเทศให้ได้ซื้อผลผลิตที่ดีมีคุณภาพ และได้ราคายุติธรรมจากแหล่งผลิตโดยตรง โดยผลผลิตลำไยของจังหวัดเชียงใหม่ชนิดเกรด AA+A ราคากล่องละ 120 บาท (ขนาดบรรจุ 3 กิโลกรัม ราคารวมค่าขนส่ง)
ดังนั้น เพื่อเป็นการช่วยเหลือเกษตรกรผู้ปลูกลำไยในพื้นที่จังหวัดเชียงใหม่และจังหวัดลำพูน กระทรวงมหาดไทย จึงขอความร่วมมือประชาสัมพันธ์เชิญชวนส่วนราชการ หน่วยงานรัฐวิสาหกิจในสังกัดของกระทรวงมหาดไทย และพี่น้องประชาชน ได้ช่วยกันสั่งซื้อลำไยคุณภาพดีจากเกษตรกรจังหวัดเชียงใหม่และจังหวัดลำพูน รวมทั้งขอให้จังหวัดต่างๆ แจ้งอำเภอประชาสัมพันธ์เชิญชวนและขอความร่วมมือจากทุกภาคส่วนในพื้นที่ ทั้งภาครัฐ ภาคเอกชน และภาคประชาชน ตลอดจนองค์กรปกครองส่วนท้องถิ่น ช่วยรับซื้อผลผลิตลำไยเพื่อนำไปจำหน่ายและบริโภคในพื้นที่ โดยสามารถแจ้งยอดการสั่งซื้อได้ที่สำนักงานพาณิชย์จังหวัดเชียงใหม่ หมายเลขโทรศัพท์/โทรสาร 0 5311 2659 – 60 หรือ E-mail : changmai_dit@hotmail.com และสำนักงานพาณิชย์จังหวัดลำพูน หมายเลขโทรศัพท์ 0 5351 2003 ในช่วงที่มีผลผลิตออกสู่ตลาดมาก (ระหว่างวันที่ 20 กรกฎาคม – 31 สิงหาคม 2560) เพื่อนำผลผลิตลำไยไปกระจายผ่านศูนย์ประสานการกระจายผลผลิตด้านการเกษตรสู่ผู้บริโภค (MOI Distribution Center) ต่อไป
รองปลัดกระทรวงมหาดไทย กล่าวเพิ่มเติมว่า การแก้ไขปัญหาดังกล่าว นอกจากแนวทางการขอความร่วมมือให้หน่วยงานในสังกัดของกระทรวงมหาดไทย องค์กรปกครองส่วนท้องถิ่น รวมถึงหน่วยงานต่างๆ ได้ช่วยรับซื้อลำไยเพื่อนำไปบริโภคหรือนำไปจำหน่ายต่อแล้ว กระทรวงมหาดไทยยังขอความร่วมมือจากพี่น้องประชาชนผู้บริโภค ทั้งประเทศ ตลอดจนเจ้าหน้าที่ของหน่วยงานทั้งภาครัฐและภาคเอกชน ได้ช่วยกันซื้อและบริโภคลำไยคุณภาพดีจากจังหวัดเชียงใหม่และจังหวัดลำพูน เพื่อเป็นการช่วยเหลือพี่น้องเกษตรกรอีกทางหนึ่งด้วย ทั้งนี้ หากเราพี่น้องคนไทยได้ช่วยเหลือซึ่งกันและกัน โดยช่วยกันอุดหนุนผลผลิตสินค้าคุณภาพดีจากภายในประเทศแล้ว เชื่อว่าจะสามารถแก้ไขปัญหาราคาผลผลิตด้านการเกษตรตกต่ำให้กับพี่น้องเกษตรกรได้.
ครั้งที่ 117/2560

ที่มา : http://www.thaigov.go.th/news/contents/details/5966
