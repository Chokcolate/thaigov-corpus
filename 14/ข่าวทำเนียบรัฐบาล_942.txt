รัฐบาลไทย-ข่าวทำเนียบรัฐบาล-รัฐบาลแจงอย่าเชื่อข่าวลือปล่อยน้ำจากเขื่อนภูมิพลเข้ากรุงเทพฯ ชี้เป็นข้อมูลเก่าปี 54 แนะประชาชนตรวจสอบข่าวจากแหล่งที่น่าเชื่อถือ ป้องกันการบิดเบือน

วันเสาร์ที่ 14 ตุลาคม 2560
รัฐบาลแจงอย่าเชื่อข่าวลือปล่อยน้ำจากเขื่อนภูมิพลเข้ากรุงเทพฯ ชี้เป็นข้อมูลเก่าปี 54 แนะประชาชนตรวจสอบข่าวจากแหล่งที่น่าเชื่อถือ ป้องกันการบิดเบือน
กรณีที่มีการแชร์ข้อมูลในโซเชียลมีเดียว่า จะมีการปล่อยน้ำจากเขื่อนภูมิพลลงแม่น้ำเจ้าพระยา ผ่านคลองแสนแสบ เพื่อลงสู่แม่น้ำบางปะกง และจะทำให้น้ำท่วม กทม.
วันนี้ (14 ตุลาคม 2560) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยถึงกรณีที่มีการแชร์ข้อมูลในโซเชียลมีเดียว่า จะมีการปล่อยน้ำจากเขื่อนภูมิพลลงแม่น้ำเจ้าพระยา ผ่านคลองแสนแสบ เพื่อลงสู่แม่น้ำบางปะกง และจะทำให้น้ำท่วม กทม. ว่า
"เรื่องดังกล่าวไม่เป็นความจริง โดยจากการตรวจสอบพบว่า เป็นข้อมูลที่มีการเผยแพร่ผ่านเว็บไซต์ toptenthailand ตั้งแต่เมื่อวันที่ 13 ต.ค. 54 จึงไม่ควรแชร์ส่งต่อกันจนเกิดความตื่นตระหนก ส่วนผู้ที่จงใจเผยแพร่ข้อมูลดังกล่าวเข้าสู่ระบบคอมพิวเตอร์ อาจเข้าข่ายกระทำผิดกฎหมายได้"
ทั้งนี้ กรมชลประทานยืนยันว่าได้ร่วมกับการไฟฟ้าฝ่ายผลิตแห่งประเทศไทยปิดการระบายน้ำของเขื่อนภูมิพลและเขื่อนสิริกิติ์ ตั้งแต่วันที่ 5 ต.ค.60 เป็นต้นมา และขณะนี้ยังปิดอยู่ นอกจากนี้ เขื่อนภูมิพลยังสามารถรับน้ำ ได้อีกร้อยละ 30 ของความจุ จึงไม่ใช่เหตุผลที่จะปล่อยน้ำออกจากเขื่อนในช่วงนี้
ส่วนน้ำที่ปล่อยจากเขื่อนเจ้าพระยา เจ้าหน้าที่จะควบคุมปริมาณน้ำ และผันน้ำเข้าสู่พื้นที่เก็บน้ำทั้งฝั่งตะวันตกและตะวันออกของแม่น้ำเจ้าพระยาอย่างเป็นระบบ ซึ่งจะทำให้ระดับน้ำช่วง จ.ชัยนาท สิงห์บุรี อ่างทอง พระนครศรีอยุธยา เพิ่มขึ้นไม่เกิน 5 ซม.เท่านั้น
"สำหรับเหตุการณ์น้ำท่วมขังในพื้นที่ กทม. หลายจุดในช่วงกลางดึกที่ผ่านมาจนถึงเช้าวันนี้นั้น เกิดจากฝนที่ตกหนักอันเนื่องมาจากอิทธิพลของร่องความกดอากาศต่ำหรือร่องฝนพาดผ่าน บริเวณภาคกลางตอนล่าง ภาคใต้ตอนบน และภาคตะวันออก ซึ่งเจ้าหน้าที่ไม่ได้นิ่งนอนใจ โดยได้เร่งสูบน้ำออกจากพื้นที่เพื่อให้กลับสู่ภาวะปกติโดยเร็ว อย่างไรก็ตาม ขอให้พี่น้องประชาชนติดตามข้อมูลข่าวสารจากทางราชการ หรือจากแหล่งข่าวที่น่าเชื่อถือ เพื่อป้องกันไม่ให้เกิดความเข้าใจผิด หรือตื่นตระหนกกับข้อมูลที่ไม่เป็นความจริง"

ที่มา : http://www.thaigov.go.th/news/contents/details/7408
