รัฐบาลไทย-ข่าวทำเนียบรัฐบาล-มหาดไทยเปิดศูนย์ดำรงธรรม บริการช่วงเทศกาลสงกรานต์ไม่มีวันหยุด พร้อมอำนวยความสะดวกให้ประชาชนทุกเรื่องตลอด 24 ชั่วโมง

วันอาทิตย์ที่ 9 เมษายน 2560
มหาดไทยเปิดศูนย์ดำรงธรรม บริการช่วงเทศกาลสงกรานต์ไม่มีวันหยุด พร้อมอำนวยความสะดวกให้ประชาชนทุกเรื่องตลอด 24 ชั่วโมง
กระทรวงมหาดไทยเปิดศูนย์ดำรงธรรม บริการช่วงเทศกาลสงกรานต์ไม่มีวันหยุด พร้อมอำนวยความสะดวกให้ประชาชนทุกเรื่องตลอด 24 ชั่วโมง
วันนี้ (9 เม.ย.60) ที่กระทรวงมหาดไทย นายชยพล ธิติศักดิ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า ในช่วงเทศกาลสงกรานต์ซึ่งเป็นช่วงเวลาที่ประชาชนจะเดินทางกลับภูมิลำเนาหรือเดินทางไปท่องเที่ยวในสถานที่ต่าง ๆ เป็นจำนวนมาก ดังนั้น เพื่อเป็นการอำนวยความสะดวกและให้บริการด้านต่างๆ ตลอดจนให้ความช่วยเหลือแก้ไขปัญหาความเดือดร้อนเร่งด่วนแก่ประชาชนในช่วงเวลาดังกล่าว กระทรวงมหาดไทยจึงสั่งการให้ศูนย์ดำรงธรรมจังหวัดและอำเภอทั่วประเทศเปิดให้บริการศูนย์บริการร่วม/บริการเบ็ดเสร็จ (one stop service) ในระหว่างวันที่ 10 - 17 เมษายน 2560 และจัดเจ้าหน้าที่รับโทรศัพท์เพื่อบริการประชาชนตลอด 24 ชั่วโมง ตั้งแต่คืนวันที่ 9 เมษายนเป็นต้นไป เพื่อให้บริการประชาชนในช่วงเทศกาลสงกรานต์ โดยเฉพาะการอำนวยความสะดวกสำหรับประชาชนและนักท่องเที่ยวที่อาจต้องการคำแนะนำ ความช่วยเหลือต่างๆ ซึ่งจะเป็นช่องทางที่ประชาชนสามารถเข้าถึง และขอรับบริการได้ง่าย สะดวก และรวดเร็วมากยิ่งขึ้น โดยจะมีเจ้าหน้าที่บริการรับแจ้งเหตุและเรื่องร้องเรียนผ่านสายด่วน 1567 ตลอด 24 ชั่วโมง
นอกจากนี้ ประชาชนยังสามารถขอรับบริการ ร้องเรียนร้องทุกข์ และแจ้งเบาะแสการกระทำความผิด หรือขอความช่วยเหลือผ่าน Application SPOND ได้อีกด้วย
ในส่วนของงานบริการที่เปิดให้บริการแก่ประชาชน เช่น งานทะเบียนและบัตรประจำตัวประชาชน บริการรับชำระค่าสาธารณูปโภค รับแจ้งเหตุฉุกเฉิน น้ำไม่ไหล ไฟฟ้าดับ ไฟฟ้าลัดวงจร รวมทั้งได้ประสานสำนักงานขนส่งจังหวัด เพื่อให้บริการทางทะเบียนรถยนต์อีกด้วย
ด้านงานให้บริการข้อมูลข่าวสารได้มีการจัดเตรียมให้คำแนะนำข้อมูลต่างๆ ที่จำเป็น เช่น ที่ตั้งหน่วย/จุดให้ความช่วยเหลือในพื้นที่ ข้อมูลสถานที่ท่องเที่ยว โรงพยาบาลรัฐ/เอกชนที่ตั้งบนถนนสายหลัก/สายรองในพื้นที่จังหวัด และหมายเลขโทรศัพท์หน่วยงาน/องค์กร และเบอร์สายด่วนต่างๆ
ด้านการให้ความช่วยเหลือฉุกเฉิน ได้ประสานกับส่วนราชการ วิทยาลัยอาชีวศึกษา มูลนิธิ อาสาสมัครป้องกันภัยฝ่ายพลเรือน (อปพร.) ให้ความช่วยเหลือในเบื้องต้นในกรณีที่พี่น้องประชาชนประสบเหตุฉุกเฉิน เช่น รถเสีย ยางแตก ซ่อมแซมรถ เปลี่ยนยาง และหากมีเหตุฉุกเฉินจำเป็นที่เกี่ยวกับความปลอดภัยในชีวิตและทรัพย์สินของประชาชน จะมีการสนธิกำลังชุดเคลื่อนที่เร็วเข้าระงับเหตุและแก้ไขปัญหาถึงพื้นที่เกิดเหตุโดยเร่งด่วน
สำหรับกรณีการรับเรื่องร้องเรียนร้องทุกข์  ในช่วงเวลาดังกล่าว กระทรวงมหาดไทยได้กำหนดแนวทางปฏิบัติว่า หากประชาชนได้ร้องเรียนร้องทุกข์เข้ามา และเป็นเรื่องที่ไม่ยุ่งยากซับซ้อนไม่ขัดต่อระเบียบกฎหมายที่เกี่ยวข้องให้เน้นย้ำการดำเนินการให้แล้วเสร็จภายใน 24 ชั่วโมง แต่หากเป็นเรื่องที่มีความยุ่งยาก เกี่ยวข้องกับภารกิจของหลายหน่วยงานต้องปฏิบัติตามขั้นตอนของกฎหมายที่เกี่ยวข้องและเรียกประชุมหารือส่วนราชการเพื่อดำเนินการแก้ไขปัญหาภายใน 7 วัน
รองปลัดกระทรวงมหาดไทย กล่าวเพิ่มเติมว่า จากผลการดำเนินงานศูนย์ดำรงธรรมในช่วงเทศกาลสงกรานต์ ปี 2559 ที่ผ่านมา พบว่ามีพี่น้องประชาชนเข้ารับบริการเป็นจำนวนมาก ดังนั้นในปีนี้กระทรวงมหาดไทยจึงบูรณาการความร่วมมือจากส่วนราชการและภาคเอกชนที่เกี่ยวข้องในทุกพื้นที่พร้อมดูแลพี่น้องประชาชน ซึ่งคาดว่าในช่วงเทศกาลสงกรานต์ปีนี้จะมีพี่น้องประชาชนเข้าใช้บริการเป็นจำนวนมากเช่นเดียวกันกับปีก่อน โดยพี่น้องประชาชนสามารถติดต่อศูนย์ดำรงธรรมทางสายด่วน 1567 และ Application SPOND ได้ตลอด 24 ชั่วโมง.
ครั้งที่ 52/2560

ที่มา : http://www.thaigov.go.th/news/contents/details/2974
