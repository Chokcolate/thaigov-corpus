รัฐบาลไทย-ข่าวทำเนียบรัฐบาล-รมว.พม. ให้การต้อนรับคณะศึกษาดูงานเครือข่ายหญิงไทยในสหรัฐอเมริกาและนอร์เวย์ พร้อมสนับสนุนเครือข่ายความร่วมมือเฝ้าระวังและช่วยเหลือหญิงไทยที่ใช้ชีวิตในต่างประเทศ

วันพฤหัสบดีที่ 9 พฤศจิกายน 2560
รมว.พม. ให้การต้อนรับคณะศึกษาดูงานเครือข่ายหญิงไทยในสหรัฐอเมริกาและนอร์เวย์ พร้อมสนับสนุนเครือข่ายความร่วมมือเฝ้าระวังและช่วยเหลือหญิงไทยที่ใช้ชีวิตในต่างประเทศ
รมว.พม. ให้การต้อนรับคณะศึกษาดูงานเครือข่ายหญิงไทยในสหรัฐอเมริกาและนอร์เวย์ พร้อมสนับสนุนเครือข่ายความร่วมมือเฝ้าระวังและช่วยเหลือหญิงไทยที่ใช้ชีวิตในต่างประเทศ
วันนี้ (9 พ.ย.60) เวลา 11.00 น. ที่ห้องประชุม MDT ศูนย์ช่วยเหลือสังคม 1300 ชั้น 1 กระทรวงการพัฒนาสังคมและ ความมั่นคงของมนุษย์ สะพานขาว กรุงเทพฯ นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยคณะผู้บริหารกระทรวง พม. ให้การต้อนรับ แพทย์หญิง สมศรี รัตนประสารทพร นายกสมาคมไทย-อเมริกา ณ นครนิวยอร์ก และนางวริยา แซ่เล้า ผู้ประสานงานเมืองออสก้า สมาคมสตรีไทยในประเทศนอร์เวย์ พร้อมด้วย คณะเครือข่ายหญิงไทยในสหรัฐอเมริกาและนอร์เวย์ เพื่อเข้าเยี่ยมคารวะและแลกเปลี่ยนเรียนรู้เกี่ยวกับเครือข่ายความร่วมมือ ในการเฝ้าระวังและช่วยเหลือหญิงไทยที่ใช้ชีวิตในต่างประเทศ จากนั้น ได้นำเยี่ยมชมการดำเนินงานของศูนย์ช่วยเหลือสังคม สายด่วน 1300 และศูนย์ปฏิบัติการกระทรวงการพัฒนาสังคมและความมั่นคงของมนุษย์ ( ศปก.พม.)
พลตำรวจเอก อดุลย์ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้มุ่งมั่นขับเคลื่อน การดำเนินงานด้านสังคมตามนโยบายของรัฐบาล เพื่อลดความเหลื่อมล้ำของสังคมและการสร้างโอกาสการเข้าถึงบริการของรัฐ สำหรับประชาชนทุกกลุ่มเป้าหมาย โดยเฉพาะหญิงไทยที่ใช้ชีวิตในต่างประเทศ ทั้งนี้ กระทรวง พม. โดย กรมกิจการสตรีและสถาบันครอบครัว (สค.) เป็นหน่วยงานหลักในการส่งเสริมศักยภาพของผู้หญิง ความเสมอภาค ของหญิงและชาย และความเป็นปึกแผ่นของครอบครัว เพื่อความมั่นคงในการดำรงชีวิต อีกทั้งได้ผลักดันให้หญิงไทย ที่ใช้ชีวิตในต่างประเทศเกิดการรวมตัวเป็นเครือข่ายคอยเฝ้าระวังและช่วยเหลือหญิงไทยที่ใช้ชีวิตในต่างประเทศ ซึ่งกระทรวง พม. พร้อมให้การสนับสนุนเครือข่ายต่างๆ เพื่อสร้างความเข้มแข็ง ด้วยการผลักดันให้ได้รับการรับรอง เป็นองค์กรสาธารณะประโยชน์ ซึ่งจะได้รับการสนับสนุนจากกองทุนส่งเสริมการจัดสวัสดิการสังคมอีกด้วย พลตำรวจเอก อดุลย์ กล่าวต่ออีกว่า เครือข่ายหญิงไทยในสหรัฐอเมริกาและนอร์เวย์ที่เข้าเยี่ยมคารวะในวันนี้ ถือเป็นกลุ่มเครือข่ายหญิงไทยที่มีความเข้มแข็งกลุ่มหนึ่งที่ประสานความร่วมมือกับกระทรวง พม. ในการขับเคลื่อน การดำเนินงานด้านหญิงไทยในต่างประเทศมาโดยตลอด อาทิ เมื่อเดือนมีนาคม 2559 แพทย์หญิง สมศรี รัตนประสารทพร นายกสมาคมไทย-อเมริกา ณ นครนิวยอร์ก ได้บริจาคเงินจำนวน 15,000 ดอลลาร์สหรัฐ คิดเป็นเงินไทยจำนวน 523,900 บาท ผ่านกระทรวง พม. เพื่อสนับสนุนการดำเนินงานด้านการศึกษาสำหรับเด็กยากจนในพื้นที่ภาคเหนือ 17 จังหวัด เช่น โรงเรียนสอนคนตาบอด และโรงเรียนบ้านทุ่งนาน้อย เป็นต้น ทั้งนี้ กระทรวง พม. ได้ดำเนินการตามวัตถุประสงค์และได้จัดตั้งคณะทำงานเพื่อกำหนดแนวทางและหลักเกณฑ์ในการบริจาคและคัดเลือกเด็กที่จะรับเงินสนับสนุนช่วยเหลือเด็กด้อยโอกาสและพิการ นอกจากนี้ แพทย์หญิง สมศรี รัตนประสารทพร ยังให้ การสนับสนุนคณะศิลปิน S2S ซึ่งเป็นนักร้องนักดนตรีตาบอดในที่สาธารณะ ร่วมแสดงในมินิคอนเสิร์ตการกุศล เพื่อแสดงให้เห็นถึงศักยภาพและความสามารถของศิลปิน S2S นับว่าเป็นครั้งแรกในเวทีต่างประเทศ ณ นครนิวยอร์ก สหรัฐอเมริกา เมื่อวันที่ 20 สิงหาคม 2560 ที่ผ่านมา
พลตำรวจเอก อดุลย์ กล่าวเพิ่มเติมว่า สำหรับในวันนี้ ถือเป็นโอกาสอันดีที่กระทรวง พม. ได้ให้การต้อนรับ คณะเครือข่ายหญิงไทยในสหรัฐอเมริกาและนอร์เวย์ เพื่อเข้าเยี่ยมคารวะและแลกเปลี่ยนเรียนรู้เกี่ยวกับเครือข่าย ความร่วมมือในการเฝ้าระวังและช่วยเหลือหญิงไทยที่ใช้ชีวิตในต่างประเทศ จากนั้น จึงถือโอกาสนี้ นำเยี่ยมชม การดำเนินงานของศูนย์ปฏิบัติการกระทรวงการพัฒนาสังคมและความมั่นคงของมนุษย์ ( ศปก.พม.) ซึ่งเป็นศูนย์กลาง ในการปฏิบัติการเฝ้าระวังข้อมูลข่าวสารทางสังคมและปัญหาสังคมต่างๆ เพื่อสนับสนุนการขับเคลื่อนการดำเนินงานตามภารกิจของกระทรวง พม. ได้อย่างทันต่อสถานการณ์ที่เกิดขึ้น และนำเยี่ยมชมการดำเนินงานของศูนย์ช่วยเหลือสังคม สายด่วน 1300 ซึ่งเป็นศูนย์บริการให้คำปรึกษาและประสานความช่วยเหลือผู้ประสบปัญหาทางสังคม สำหรับ ในประเทศไทย สามารถโทรติดต่อผ่านหมายเลขโทรศัพท์ สายด่วน 1300 ตลอด 24 ชม. และจากต่างประเทศทั่วโลก สามารถโทรติดต่อผ่านหมายเลขโทรศัพท์ + 66 99 130 1300 ถือเป็นช่องทางการติดต่อสื่อสารที่สำคัญอีกช่อง ทางหนึ่งสำหรับหญิงไทยที่ใช้ชีวิตในต่างประเทศ นอกจากนี้ สามารถติดต่อขอความช่วยเหลือผ่านเว็บไซต์หญิงไทย www.yingthai.net และแอพพลิเคชั่นหญิงไทย ที่เปิดให้ประชาชนทุกคนดาวน์โหลดเพื่อใช้เป็นเครื่องมือ ในการติดต่อสื่อสารที่สามารถเข้าถึงข้อมูลได้อย่างสะดวก รวดเร็ว และเข้าใจถึงสถานการณ์ที่เกิดขึ้น โดยเฉพาะ การติดต่อสื่อสารด้วยความรู้สึกอุ่นใจเหมือนอยู่ใกล้บ้าน ทั้งนี้ สามารถดาวน์โหลดได้ โดยพิมพ์คำว่า Yingthai ได้ทั้ง 2 ระบบ คือ ระบบ iOS ผ่าน App Store และระบบ Android ผ่าน Play Store

ที่มา : http://www.thaigov.go.th/news/contents/details/7954
