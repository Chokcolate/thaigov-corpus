รัฐบาลไทย-ข่าวทำเนียบรัฐบาล-คปภ. ส่งเสริมกิจกรรมด้านกีฬาของเด็กและเยาวชน ผนึกกำลังภาคอุตสาหกรรมประกันภัย

วันอังคารที่ 23 มกราคม 2561
คปภ. ส่งเสริมกิจกรรมด้านกีฬาของเด็กและเยาวชน ผนึกกำลังภาคอุตสาหกรรมประกันภัย
• พัฒนากรมธรรม์ประกันภัยอุบัติเหตุกลุ่มสำหรับคณะนักกีฬาและเจ้าหน้าที่ผู้ควบคุมทีม“ขุนด่านเกมส์” ครั้งที่ 39 จังหวัดนครนายก มอบกรมธรรม์ฯวงเงินเอาประกันภัย 836 ล้านบาท
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า ตามที่จังหวัดนครนายกมีนโยบายส่งเสริมและพัฒนากิจกรรมด้านการกีฬาและการส่งเสริมสุขภาพร่างกายและจิตใจแก่เด็ก เยาวชน และประชาชนในจังหวัดนครนายกให้มีความรู้ ความสามารถด้านกีฬา จึงร่วมกับกรมพลศึกษา กระทรวงการท่องเที่ยวและกีฬาดำเนินการจัดการแข่งขันกีฬานักเรียน นักศึกษาแห่งชาติ ครั้งที่ 39 “ขุนด่านเกมส์” ขึ้นในระหว่างวันที่ 22-30 มกราคม 2561 ณ จังหวัดนครนายก และมีความต้องการที่จะนำระบบประกันภัยมาบริหารความเสี่ยงให้แก่คณะนักกีฬาและเจ้าหน้าที่ผู้ควบคุมทีม รวมทั้งสิ้น 8,360 คน เพื่อคุ้มครองอุบัติเหตุทั่วไปที่อาจเกิดขึ้น ไม่ว่าจะเป็นการเดินทางและการเข้าร่วมการแข่งขันกีฬาดังกล่าว
“สำนักงาน คปภ. มีนโยบายส่งเสริมการเข้าถึงระบบประกันภัยแก่ประชาชนในทุกระดับ ตลอดจนตระหนักถึงความสำคัญของการส่งเสริมพัฒนากิจกรรมด้านการกีฬาและการส่งเสริมสุขภาพร่างกายและจิตใจแก่เด็กและเยาวชนจึงได้ประสานกับภาคอุตสาหกรรมประกันภัยผ่านทางสมาคมประกันชีวิตไทยและสมาคมประกันวินาศภัยไทยเพื่อพัฒนาผลิตภัณฑ์ประกันภัยโดยเฉพาะเป็นกรมธรรม์ประกันภัยอุบัติเหตุเพื่อรองรับกลุ่มดังกล่าว ผลจากการหารือทางสมาคมฯได้มอบหมายให้บริษัทประกันภัยไทยวิวัฒน์ จำกัด (มหาชน) เป็นผู้รับประกันภัยและยื่นขอรับความเห็นชอบแบบกรมธรรม์ประกันภัยและอัตราเบี้ยประกันภัยต่อนายทะเบียน ซึ่งผมในฐานะนายทะเบียนได้ให้ความเห็นชอบ กรมธรรม์ประกันภัยอุบัติเหตุกลุ่มให้แก่บริษัทประกันภัยไทยวิวัฒน์ จำกัด (มหาชน) ซึ่งเป็นผู้รับประกันภัยไปแล้ว เมื่อวันที่ 18 มกราคม 2561 ภายใต้ชื่อ กรมธรรม์ประกันภัยอุบัติเหตุกลุ่มสำหรับคณะนักกีฬาและเจ้าหน้าที่ผู้ควบคุมทีม “ขุนด่านเกมส์” ครั้งที่ 39
เลขาธิการ คปภ. กล่าวด้วยว่า กรมธรรม์ฉบับนี้ให้ความคุ้มครองนักกีฬาและเจ้าหน้าที่ควบคุมทีมจาก 10 เขตการแข่งขัน จำนวน 8,360 คน อายุระหว่าง 8 ปี-65 ปี ให้ความคุ้มครองการเสียชีวิต การสูญเสียอวัยวะ สายตา หรือทุพพลภาพถาวรสิ้นเชิง เนื่องจากอุบัติเหตุการเสียชีวิต ไม่รวมการถูกฆาตกรรมลอบทำร้ายร่างกาย และ/หรือ อุบัติเหตุขณะขับขี่หรือโดยสารรถจักรยานยนต์ จำนวนเงินเอาประกันภัย 100,000 บาท และให้ความคุ้มครองผลประโยชน์การเสียชีวิต การสูญเสียอวัยวะ สายตา หรือทุพพลภาพถาวรสิ้นเชิง เนื่องจากการถูกฆาตกรรมลอบทำร้ายร่างกาย และ/หรืออุบัติเหตุขณะขับขี่หรือโดยสารรถจักรยานยนต์จำนวนเงินเอาประกันภัย 50,000 บาท นอกจากนี้ ยังได้ให้ความคุ้มครองผลประโยชน์ค่ารักษาพยาบาลเนื่องจากอุบัติเหตุตามจำนวนที่จ่ายจริง ไม่รวมค่าใช้จ่ายที่เกี่ยวข้องกับการจ้างพยาบาลพิเศษ อุปกรณ์ค้ำยันต่างๆ (ยกเว้นไม้ค้ำยัน) รถเข็นผู้ป่วย อวัยวะเทียมภายนอกร่างกาย ค่ารักษาพยาบาลโดยแพทย์ทางเลือก และการฝังเข็ม จำนวนเงินเอาประกันภัย 5,000 บาท รวมทุนประกันภัยทั้งสิ้น 836 ล้านบาท มีระยะเวลาคุ้มครอง 12 วัน ตั้งแต่วันที่ 20 -31 มกราคม 2561 ซึ่งกรมธรรม์ฉบับนี้ ให้ความคุ้มครองการแข่งขันกีฬารวม 34 ชนิด ได้แก่ กรีฑา กอล์ฟ คาราเต้-โด จักรยาน เซปักตะกร้อ เทควันโด เทนนิส เทเบิลเทนนิส เนตบอล บาสเกตบอล แบดมินตัน เปตอง ฟุตบอล ฟุตซอล มวยไทยสมัครเล่น มวยสากลสมัครเล่น มวยปล้ำ ยกน้ำหนัก ยิงปืน ยิมนาสติกลีลา ยูโด รักบี้ฟุตบอล ลีลาศ วอลเลย์บอล วอลเลย์บอลชายหาด ว่ายน้ำ วูซู วู้ดบอล สนุกเกอร์ หมากล้อม ฮอกกี้ แฮนด์บอล แฮนด์บอลชายหาด และปันจักสีลัต
ด้านนายณัฐพงศ์ ศิริชนะ ผู้ว่าราชการจังหวัดนครนายก ได้เดินทางมารับมอบ กรมธรรม์ประกันภัยอุบัติเหตุกลุ่มสำหรับคณะนักกีฬาและเจ้าหน้าที่ผู้ควบคุมทีม “ขุนด่านเกมส์” ครั้งที่ 39 ณ สำนักงาน คปภ. และได้กล่าวขอบคุณสำนักงาน คปภ. สมาคมประกันวินาศภัยไทย สมาคมประกันชีวิตไทย และบริษัทประกันภัยไทยวิวัฒน์ จำกัด (มหาชน) ที่ให้ความอนุเคราะห์สนับสนุนกรมธรรม์ประกันภัยอุบัติเหตุกลุ่มฉบับนี้ ซึ่งเป็นขวัญและกำลังใจเป็นอย่างยิ่งให้กับคณะนักกีฬาและเจ้าหน้าที่ผู้ควบคุมทีมที่มาจากทั่วประเทศ

ที่มา : http://www.thaigov.go.th/news/contents/details/9558
