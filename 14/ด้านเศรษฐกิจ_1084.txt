รัฐบาลไทย-ข่าวทำเนียบรัฐบาล-ประเทศไทยเป็นภาคีอนุสัญญาในการรวบรวมกฎเกณฑ์บางประการเกี่ยวกับการรับขนระหว่างประเทศทางอากาศ หรืออนุสัญญามอนตริออล ค.ศ. 1999

วันพุธที่ 16 สิงหาคม 2560
ประเทศไทยเป็นภาคีอนุสัญญาในการรวบรวมกฎเกณฑ์บางประการเกี่ยวกับการรับขนระหว่างประเทศทางอากาศ หรืออนุสัญญามอนตริออล ค.ศ. 1999
เพื่อผู้โดยสารจะได้รับการชดใช้ค่าเสียหายอย่างเป็นธรรมและรวดเร็วกรณีถึงแก่ความตาย
นายจุฬา สุขมานพ ผู้อำนวยการสำนักงานการบินพลเรือนแห่งประเทศไทย เปิดเผยว่า นายวิชาวัฒน์ อิศรภักดี เอกอัครราชทูต ณ กรุงออตตาวา ประเทศแคนาดา ผู้แทนถาวรไทยประจำองค์การการบินพลเรือนระหว่างประเทศ ได้มอบภาคยานุวัติสาร (instrument of accession) และคำประกาศ (declaration) ของประเทศไทย เพื่อการเข้าเป็นภาคีอนุสัญญาเพื่อการรวบรวมกฎเกณฑ์บางประการเกี่ยวกับการรับขนระหว่างประเทศทางอากาศ (Convention for the Unification of Certain Rules For International Carriage by Air) หรืออนุสัญญามอนตริออล ค.ศ. 1999 แก่ Mr. John V. Augustin ผู้อำนวยการสำนักกฎหมายและความสัมพันธ์ต่างประเทศ องค์การการบินพลเรือนระหว่างประเทศ (International Civil Aviation Organization : ICAO) เมื่อวันที่ 3 สิงหาคม 2560 ณ องค์การการบินพลเรือนระหว่างประเทศ สำนักงานใหญ่ เมืองมอนตริออล ประเทศแคนาดา ซึ่งอนุสัญญาฯ จะมีผลใช้บังคับกับประเทศไทยในวันที่ 2 ตุลาคม 2560 ตามข้อ 53 วรรคหก ของอนุสัญญาฯ ปัจจุบันมีประเทศที่เป็นภาคีของอนุสัญญาทั้งสิ้น 126 ประเทศ
พระราชบัญญัติการรับขนทางอากาศระหว่างประเทศ พ.ศ. 2558 แก้ไขเพิ่มเติมโดยพระราชบัญญัติการรับขนทางอากาศระหว่างประเทศ (ฉบับที่ 2) พ.ศ. 2560 เป็นกฎหมายอนุวัติการอนุสัญญาดังกล่าว ซึ่งพระราชบัญญัติและอนุสัญญาดังกล่าวมีสาระสำคัญเกี่ยวกับการรวบรวมกฎเกณฑ์บางประการเกี่ยวกับการรับขนทางอากาศระหว่างประเทศ กำหนดเอกสารการรับขน (ส่งเสริมการใช้ E-document) กำหนดหลักความรับผิดของผู้ขนส่ง การจำกัดความรับผิดและจำนวนจำกัดความรับผิด (limits of liability) โดยกำหนดเป็นหน่วยสิทธิพิเศษถอนเงิน (Special Drawing Rights : SDR) การพ้นจากความรับผิด การจ่ายค่าเสียหายล่วงหน้า (กรณีผู้โดยสารตายหรือบาดเจ็บ) การจัดให้มีประกัน ระยะเวลาการใช้สิทธิเรียกร้อง และการเลือกศาล รวมทั้งเขตอำนาจศาลและการอนุญาโตตุลาการ
การที่ประเทศไทยเข้าเป็นภาคีของอนุสัญญาฯ จะเป็นประโยชน์ต่อคนโดยสาร ผู้ตราส่ง และผู้รับตราส่ง โดยจะทำให้ได้รับการชดใช้ค่าเสียหายอย่างเป็นธรรมและรวดเร็ว กรณีคนโดยสารถึงแก่ความตายได้กำหนดให้ผู้ขนส่งจ่ายเงินล่วงหน้า (advance payment) ให้แก่ผู้มีสิทธิเรียกร้องโดยไม่ชักช้า เพื่อบรรเทาความจำเป็นทางเศรษฐกิจเฉพาะหน้า ในขณะที่ผู้ขนส่งทางอากาศจะได้รับประโยชน์จากการจำกัดความรับผิด ต้นทุนในการทำประกันภัยการขนส่งทางอากาศลดลง และหากมีการเรียกร้องค่าเสียหาย จะมีกฎเกณฑ์แน่นอน ไม่จำเป็นต้องต่อสู้คดีในศาล ซึ่งอาจใช้ระยะเวลานาน ทั้งนี้จะช่วยลดค่าใช้จ่ายในการดำเนินคดีที่มีค่าใช้จ่ายสูง และช่วยลดต้นทุนด้านการขนส่งแก่ผู้ขนส่งและภาคอุตสาหกรรมการขนส่งทางอากาศของประเทศไทยในภาพรวม

ที่มา : http://www.thaigov.go.th/news/contents/details/5967
