รัฐบาลไทย-ข่าวทำเนียบรัฐบาล-รัฐบาลเร่งแก้ไขปัญหาผักตบชวา กำหนดมาตรการป้องกันอย่างต่อเนื่อง ดึงประชาชนเข้ามามีส่วนร่วมในการสร้างจิตสาธารณะรักษาสิ่งแวดล้อม

วันศุกร์ที่ 17 มีนาคม 2560
รัฐบาลเร่งแก้ไขปัญหาผักตบชวา กำหนดมาตรการป้องกันอย่างต่อเนื่อง ดึงประชาชนเข้ามามีส่วนร่วมในการสร้างจิตสาธารณะรักษาสิ่งแวดล้อม
วันนี้ (17 มีนาคม 2560) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอำนวยการบูรณาการเพื่อแก้ไขปัญหาผักตบชวา ครั้งที่ 1/2560
วันนี้ (17 มีนาคม 2560) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการอำนวยการบูรณาการเพื่อแก้ไขปัญหาผักตบชวา ครั้งที่ 1/2560 ร่วมกับหน่วยงานที่เกี่ยวข้อง ซึ่งผลการประชุมสรุปสาระสำคัญ ดังนี้
ที่ประชุมได้มีการพิจารณาแนวทางการป้องกันผักตบชวาไม่ให้มีปริมาณเพิ่มขึ้น ซึ่งที่ผ่านมาจากการสำรวจจำนวนผักตบชวา เมื่อเดือนกันยายน 2559 จากแหล่งน้ำทั่วประเทศ มีปริมาณที่จะต้องกำจัดรวมทั้งสิ้น 6,205,355 ตัน และจากการบูรณาการระหว่างหน่วยงานที่รับผิดชอบได้แก่ กรมโยธาธิการและผังเมือง กรมชลประทาน กรมเจ้าท่า กรุงเทพมหานคร จังหวัด อำเภอ ท้องถิ่นทุกแห่ง หน่วยงานทหาร หน่วยงานที่เกี่ยวข้องและภาคเอกชนร่วมมือกันทำงานแบบ “ประชารัฐ” ได้เร่งดำเนินการกำจัดผักตบชวาตามมาตรการปราบปรามหรือเก็บใหญ่ ได้ปริมาณทั้งสิ้น 7,156,697 ตัน คิดเป็นร้อยละ 115.33 % (ข้อมูล ณ วันที่ 10 มีนาคม  2560) สามารถจัดเก็บได้มากกว่าปริมาณสำรวจที่กำหนดเป้าหมายไว้ในเบื้องต้น ซึ่งแสดงให้เห็นว่าผักตบชวามีวงรอบของการเจริญเติบโตอย่างรวดเร็ว ภายในระยะเวลา 15 - 20 วัน สามารถเติบโตเพิ่มเป็น 2 เท่า ดังนั้นจึงมีความจำเป็นอย่างยิ่งที่จะต้องมีมาตรการในการป้องกัน (เก็บเล็ก) อย่างต่อเนื่อง เพื่อป้องกันมิให้ผักตบชวามีปริมาณสะสมจนเกิดปัญหาได้อีก
ซึ่งที่ประชุมได้มีการพิจารณาแนวทางเพื่อให้เกิดความยั่งยืนในการปฏิบัติ 2 แนวทาง คือ
แนวทางที่ 1 เสริมสร้างศักยภาพความพร้อมในการดำเนินการตามมาตรการป้องกันหรือเก็บเล็กให้กับหน่วยงานท้องถิ่นเพื่อการดูแลรักษาความสะอาดแหล่งน้ำในพื้นที่รับผิดชอบของตนเอง และพิจารณาจัดสรรเรือท้องแบนพร้อมติดเครื่องยนต์ให้กับหน่วยงานท้องถิ่นไว้ใช้ในการดูแลรักษาแหล่งน้ำและจัดเก็บผักตบชวาอย่างต่อเนื่อง
แนวทางที่ 2 มาตรการกำจัดและจัดเก็บอย่างต่อเนื่องในแหล่งน้ำเปิด โดยให้หน่วยงานหลักซึ่งมีเครื่องมือ เครื่องจักรและภารกิจ ได้แก่ กรมโยธาธิการและผังเมือง กรมชลประทาน กรมเจ้าท่า กรุงเทพมหานคร และหน่วยงานทหาร ดำเนินการกำจัดในแหล่งน้ำ สายหลักและแหล่งน้ำซึ่งได้แบ่งความรับผิดชอบกันแล้ว ให้ปลอดปัญหาผักตบชวา ไม่ให้กีดขวางการไหลของน้ำ ไม่เป็นปัญหาการสัญจรทางน้ำและมอบหมายให้หน่วยงานที่เกี่ยวข้องสำรวจจัดทำแผนดำเนินการจัดเก็บผักตบชวาอย่างต่อเนื่องในแหล่งน้ำที่รับผิดชอบ
สำหรับมาตรการกำจัดและจัดเก็บผักตบชวาในแหล่งน้ำปิดกำหนดเป้าหมาย 3 ระยะ คือ​ ระยะที่ 1 ภายใน 30 กันยายน 2560 เป้าหมายคือแหล่งน้ำปิดที่มีผักตบชวาภายในพื้นที่รับผิดชอบของหน่วยงานราชการซึ่งอยู่ในที่ตั้งของหน่วยงานทั่วประเทศที่มีขนาดไม่เกิน 100 ไร่ ดำเนินการให้เป็นแหล่งน้ำปลอดปัญหาผักตบชวา ระยะที่ 2 ภายใน 30 กันยายน 2561 เป้าหมายคือแหล่งน้ำปิดในพื้นที่สาธารณะที่มีขนาดไม่เกิน 200 ไร่ ดำเนินการให้มีความพร้อมเพื่อประกาศให้เป็นแหล่งน้ำปลอดปัญหาผักตบชวา ระยะที่ 3 ระยะเวลา 2 - 5 ปี เป้าหมายคือแหล่งน้ำปิดขนาดใหญ่กว่า 200 ไร่ ขึ้นไป เช่น กว๊านพะเยา หนองหาร หนองบัวแดง บึงสีไฟ ทะเลน้อย บึงบอระเพ็ด รวมถึงแหล่งน้ำในความรับผิดชอบของกรมชลประทานทั้งหมดเป็นแหล่งน้ำปลอดปัญหาผักตบชวา
ทั้งนี้ การดำเนินการแก้ไขปัญหาผักตบชวา จะมีความยั่งยืนได้ ส่วนที่สำคัญที่สุด คือ การได้รับความร่วมมือ
จากพี่น้องประชาชน รวมทั้งการสร้างจิตสาธารณะ ร่วมแรงร่วมใจทำงานเพื่อสิ่งแวดล้อมที่ดียิ่งขึ้น โดยจัดตั้งชมรมคนริมน้ำในพื้นที่แหล่งน้ำที่มีผักตบชวาทั้งหมดทั่วทุกพื้นที่ เพื่อช่วยเฝ้าระวังไม่ให้ปริมาณผักตบชวาในพื้นที่สะสมจนเกิดเป็นปัญหา โดยมีผู้นำชุมชน ได้แก่ องค์กรปกครองส่วนท้องถิ่น กำนัน ผู้ใหญ่บ้าน เข้าร่วม และควรจัดให้มีบุคลากรเพื่อสร้างองค์ความรู้ให้แก่ชุมชนในการกำจัดผักตบชวาหรือการนำผักตบชวาไปใช้ประโยชน์ นอกจากนี้ควรมีการประชาสัมพันธ์ให้ประชาชนได้ทราบข้อมูลและตระหนักถึงความสำคัญในการดำเนินการแก้ไขปัญหาผักตบชวา หากไม่มีการดำเนินการแก้ไขอย่างจริงจังจะเกิดผลเสียอย่างไร ซึ่งเมื่อประชาชนทราบและเข้าใจแล้วความร่วมือจากภาคประชาชนย่อมเกิดขึ้นอย่างแน่นอน ปัญหาผักตบชวาที่อยู่ในแหล่งน้ำต่าง ๆ และแหล่งน้ำของภาคเอกก็จะลดลงด้วย
..................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2459
