รัฐบาลไทย-ข่าวทำเนียบรัฐบาล-บริษัท ท่าอากาศยานไทย จำกัด (มหาชน) ร่วมกับกองทัพอากาศลงนามบันทึกข้อตกลงว่าด้วยความร่วมมือการรักษาความปลอดภัยบริเวณแนวเชื่อมต่อพื้นที่การบิน

วันพฤหัสบดีที่ 8 มิถุนายน 2560
บริษัท ท่าอากาศยานไทย จำกัด (มหาชน) ร่วมกับกองทัพอากาศลงนามบันทึกข้อตกลงว่าด้วยความร่วมมือการรักษาความปลอดภัยบริเวณแนวเชื่อมต่อพื้นที่การบิน
บริษัท ท่าอากาศยานไทย จำกัด (มหาชน) (ทอท.) ร่วมกับ กองทัพอากาศ (ทอ.) ลงนามบันทึกข้อตกลงว่าด้วยความร่วมมือการรักษาความปลอดภัยบริเวณแนวเชื่อมต่อพื้นที่การบิน
ณ ท่าอากาศยานดอนเมือง (ทดม.) ท่าอากาศยานเชียงใหม่ (ทชม.) และท่าอากาศยานหาดใหญ่ (ทหญ.) โดยมี นายนิตินัย ศิริสมรรถการ กรรมการผู้อำนวยการใหญ่ ทอท. ร่วมลงนามกับ พลอากาศเอก จอม รุ่งสว่าง ผู้บัญชาการทหารอากาศ เมื่อวันที่ 5 มิถุนายน 2560 ณ ห้องรับรองพิเศษ 1 กองบัญชาการกองทัพอากาศ
นายนิตินัย ศิริสมรรถการ กรรมการผู้อำนวยการใหญ่ ทอท. กล่าวว่า ทอท. ในฐานะผู้บริหารท่าอากาศยานต้องดำเนินการตามกฎระเบียบของรัฐและมาตรฐานสากล เพื่อรักษาความปลอดภัยของผู้โดยสาร ผู้ปฏิบัติงาน และผู้ที่มาใช้บริการท่าอากาศยานของ ทอท. ที่มีบริเวณเชื่อมต่อกับพื้นที่ของ ทอ. จำนวน 3 แห่ง ได้แก่ ทดม. ทชม. และ ทหญ. ได้ร่วมมือกับ ทอ. ศึกษาและประเมินความเสี่ยงด้านการรักษาความปลอดภัย โดยกำหนดมาตรการรองรับสำหรับพื้นที่บริเวณแนวเชื่อมต่อพื้นที่การบินของท่าอากาศยาน ทั้ง 3 แห่ง รวมทั้งลงนามในบันทึกข้อตกลงว่าด้วยความร่วมมือการรักษาความปลอดภัยบริเวณแนวเชื่อมต่อพื้นที่การบิน ณ ทดม. ทชม. และ ทหญ. เพื่อส่งเสริม สนับสนุน และประสานประโยชน์ร่วมกัน รวมถึงความร่วมมือด้านการรักษาความปลอดภัย โดยคำนึงถึงภารกิจด้านความมั่นคงปลอดภัยกิจการการบินของประเทศ ดังนี้
1. การรักษาความปลอดภัยบริเวณแนวเชื่อมต่อพื้นที่การบิน ณ ทดม. ทชม. และ ทหญ. ซึ่งจะควบคุมการผ่านเข้าออก และร่วมกันจัดเจ้าหน้าที่เฝ้าระวังผ่านระบบกล้องโทรทัศน์วงจรปิด (CCTV)
2. การสนับสนุนการปฏิบัติงานการรักษาความปลอดภัย โดยการสนับสนุนบุคลากรในการฝึกอบรมและเอกสารวิชาการ รวมทั้งด้านการข่าวเพื่อการรักษาความปลอดภัยท่าอากาศยาน และร่วมกันสนับสนุนด้านการใช้พื้นที่ ระบบ อุปกรณ์ และสิ่งอำนวยความสะดวก
การลงนามในบันทึกข้อตกลงในด้านการรักษาความปลอดภัยบริเวณแนวเชื่อมต่อพื้นที่การบินของท่าอากาศยานทั้ง 3 แห่ง ระหว่าง ทอท. และ ทอ. จะช่วยอำนวยความสะดวกและก่อให้เกิดความปลอดภัยแก่อากาศยานต่าง ๆ ที่ปฏิบัติการบินอยู่ในพื้นที่ของท่าอากาศยานที่ใช้ร่วมกัน รวมทั้งเพื่อเพิ่มประสิทธิภาพในการปฏิบัติงานให้ได้ประโยชน์สูงสุด และคงไว้ซึ่งความมั่นคงปลอดภัยของประเทศ

ที่มา : http://www.thaigov.go.th/news/contents/details/4385
