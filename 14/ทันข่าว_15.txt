รัฐบาลไทย-ข่าวทำเนียบรัฐบาล-โฆษกสำนักงบประมาณชี้แจงประเด็นการจัดสรรงบประมาณตาม พ.ร.บ.โอนงบประมาณรายจ่ายประจำปี 60 ในประเด็นการใช้จ่ายงบประมาณ งบกลางฉุกเฉินหรือจำเป็น เกี่ยวกับการช่วยเหลือน้ำท่วมภาคอีสาน

วันอังคารที่ 1 สิงหาคม 2560
โฆษกสำนักงบประมาณชี้แจงประเด็นการจัดสรรงบประมาณตาม พ.ร.บ.โอนงบประมาณรายจ่ายประจำปี 60 ในประเด็นการใช้จ่ายงบประมาณ งบกลางฉุกเฉินหรือจำเป็น เกี่ยวกับการช่วยเหลือน้ำท่วมภาคอีสาน
โฆษกสำนักงบประมาณชี้แจงประเด็นการจัดสรรงบประมาณตาม พ.ร.บ.โอนงบประมาณรายจ่ายประจำปี 60 ในประเด็นการใช้จ่ายงบประมาณ งบกลางฉุกเฉินหรือจำเป็น เกี่ยวกับการช่วยเหลือน้ำท่วมภาคอีสาน
วันนี้ (1 ส.ค.60) นายเดชาภิวัฒน์ ณ สงขลา โฆษกสำนักงบประมาณ สำนักงบประมาณ สำนักนายกรัฐมนตรี เปิดเผยถึงประเด็น การจัดสรรงบประมาณตาม พ.ร.บ.โอนงบประมาณรายจ่ายประจำปี 2560 ในประเด็นการใช้จ่ายงบประมาณ งบกลางฉุกเฉินหรือจำเป็น เกี่ยวกับการช่วยเหลือน้ำท่วมภาคอีสาน ตามที่นายสมศักดิ์ โชติรัตนะศิริ ผู้อำนวยการสำนักงบประมาณ ได้รายงานว่า ตามพระราชบัญญัติโอนงบประมาณรายจ่าย พ.ศ. 2560 ที่กำหนดให้โอนงบประมาณรายจ่ายจากส่วนราชการ รัฐวิสาหกิจ และหน่วยงานอื่น ไปตั้งเป็นงบประมาณรายจ่ายงบกลางรายการเงินสำรองจ่ายเพื่อกรณีฉุกเฉินหรือจำเป็น เป็นการโอนงบประมาณรายจ่ายที่กระทรวงมหาดไทย ไม่สามารถดำเนินการใช้จ่ายหรือก่อหนี้ผูกพันได้ทันตามมติคณะรัฐมนตรีกำหนดไว้ ซึ่งงบประมาณรายจ่ายงบกลางรายการเงินสำรองจ่ายเพื่อกรณีฉุกเฉินหรือจำเป็น เป็นงบประมาณที่ตั้งไว้สำหรับส่วนราชการ รัฐวิสาหกิจ และหน่วยงานอื่นสามารถขอใช้จ่ายในกรณีที่มีความจำเป็นหรือเร่งด่วน ซึ่งรวมถึงรายจ่ายเพื่อป้องกันหรือแก้ไขปัญหาภัยพิบัติ และช่วยเหลือบรรเทาความเสียหายแก่ประชาชน
สำหรับการแก้ไขปัญหาและบรรเทาความเดือดร้อนเกี่ยวกับอุทกภัยในภาคอีสานในขณะนี้ ส่วนราชการฯ สามารถใช้จ่ายจากเงินทดรองราชการตามระเบียบกระทรวงการคลัง ว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2556 จังหวัดละ 20 ล้านบาทซึ่งขยายได้ถึง 100 ล้านบาท หากไม่เพียงพอสำนักงบประมาณได้จัดเตรียมงบประมาณรายจ่ายงบกลาง รายการเงินสำรองจ่ายเพื่อกรณีฉุกเฉินหรือจำเป็นในเบื้องต้นไว้แล้วประมาณ 1,000 ล้านบาท ซึ่งพร้อมที่จะจัดสรรให้ส่วนราชการ รัฐวิสาหกิจ และหน่วยงานอื่นนำไปดำเนินการตามภารกิจ และอำนาจหน้าที่ของแต่ละหน่วยงาน อย่างไรก็ดี การที่รัฐบาลเชิญชวนพี่น้องประชาชาวไทยร่วมบริจาคเงินเพื่อช่วยเหลือผู้ประสบอุทกภัยในภาคอีสานในขณะนี้ เป็นกรณีที่รัฐบาลได้รับบริจาคเงินเข้ากองทุนเงินช่วยเหลือผู้ประสบสาธารณภัย สำนักนายกรัฐมนตรี ซึ่งจัดตั้งกองทุนตั้งแต่ปีพ.ศ. 2542 ตามระเบียบสำนักนายกรัฐมนตรีว่าด้วยการรับบริจาคและการให้ความช่วยเหลือผู้ประสบสาธารณภัย พ.ศ. 2542 เพื่อให้การรับบริจาคและการใช้จ่ายเงินและทรัพย์สินที่ได้รับบริจาคในการช่วยเหลือประชาชนผู้ประสบสาธารณภัยให้เป็นไปอย่างมีประสิทธิภาพ
--------------------------------

ที่มา : http://www.thaigov.go.th/news/contents/details/5600
