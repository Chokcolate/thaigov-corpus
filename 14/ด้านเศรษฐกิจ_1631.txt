รัฐบาลไทย-ข่าวทำเนียบรัฐบาล-พาณิชย์ติดตามความคืบหน้า การเชื่อมโยงตลาดข้าวโพดเลี้ยงสัตว์ในจังหวัดเพชรบูรณ์เกษตรกรพอใจในราคา  พร้อมแนะกลุ่มเกษตรผู้ปลูกข้าวหันมาปลูกผักอินทรีย์ส่งขายโมเดิร์นเทรด

วันพฤหัสบดีที่ 9 พฤศจิกายน 2560
พาณิชย์ติดตามความคืบหน้า การเชื่อมโยงตลาดข้าวโพดเลี้ยงสัตว์ในจังหวัดเพชรบูรณ์เกษตรกรพอใจในราคา  พร้อมแนะกลุ่มเกษตรผู้ปลูกข้าวหันมาปลูกผักอินทรีย์ส่งขายโมเดิร์นเทรด
รัฐมนตรีว่าการกระทรวงพาณิชย์ (นางอภิรดี ตันตราภรณ์) เปิดเผยว่า เมื่อเร็วๆ นี้ ได้นำคณะผู้บริหารกระทรวงพาณิชย์ลงพื้นที่จังหวัดเพชรบูรณ์เพื่อติดตามความก้าวหน้าของ “โมเดลไตรภาคี”
โดยเดินทางไปพบปะกับพี่น้องประชาชนที่สหกรณ์การเกษตรหนองไผ่ (สาขาท่าแดง) จำกัด อำเภอหนองไผ่ เพื่อติดตามความก้าวหน้าการดำเนินการเชื่อมโยงตลาดสินค้าข้าวโพดเลี้ยงสัตว์ ตลอดจนชี้แจงมาตรการช่วยเหลือเกษตรกรผู้ปลูกข้าวโพดเลี้ยงสัตว์ รวมทั้งรับฟังปัญหาข้อเสนอของเกษตรกรและผู้ประกอบการ พบว่าเกษตรกรพอใจในราคาข้าวโพดเลี้ยงสัตว์ที่ขายได้จากการที่กระทรวงพาณิชย์ได้นำ “โมเดลไตรภาคี” เข้ามาบริหารจัดการ โดยราคาผลผลิตที่เกษตรกรขายได้จะอยู่ที่ระหว่าง 7.50 – 7.70 บาท/กิโลกรัม ซึ่งถือได้ว่าเป็นราคาที่เหมาะสม
รัฐมนตรีว่าการกระทรวงพาณิชย์ กล่าวต่อไปอีกว่า  จากการติดตามความก้าวหน้าในการเชื่อมโยงตลาดสินค้าข้าวโพดเลี้ยงสัตว์ของจังหวัดเพชรบูรณ์ระหว่างเดือนกันยายน – ตุลาคม 2560 พบว่ามีการเชื่อมโยงในพื้นที่แล้วกว่า 14,000 ตัน ซึ่งถือว่าได้ผลเป็นที่น่าพอใจ ทั้งนี้ได้มอบหมายให้กรมการค้าภายในนำการเชื่อมโยงนี้เป็นตัวอย่างไปขยายผลในจังหวัดอื่นต่อไป จนถึงปัจจุบันขยายผลไปแล้วใน 15 จังหวัด โดยมีการเชื่อมโยงแล้วกว่า 5 แสนตัน และจะดำเนินการเชื่อมโยงตลาดในลักษณะนี้กับสินค้าเกษตรสำคัญอื่นๆ เช่น ข้าว และมันสำปะหลัง ต่อไป นอกจากนั้นแล้ว ยังได้ใช้โอกาสนี้ในการชี้แจงมาตรการช่วยเหลือเกษตรกรผู้ปลูกข้าวโพดเลี้ยงสัตว์ได้รับทราบผลการดำเนินงานของรัฐบาล อาทิ การกำหนดสัดส่วนนำเข้าข้าวสาลี 1 ส่วน ต้องรับซื้อข้าวโพดเลี้ยงสัตว์ในประเทศ 3 ส่วน การขอความร่วมมือโรงงานอาหารสัตว์เพิ่มปริมาณการรับซื้อ การแก้ปัญหาติดคิวที่หน้าโรงงานรับซื้อ และการเพิ่มช่องทางพิเศษให้เกษตรกรสามารถนำผลผลิตไปจำหน่ายได้โดยตรง  สำหรับข้อเสนอแนะจากการลงพื้นที่ซึ่งเกษตรกรและผู้ประกอบการได้ฝากให้รัฐบาลนำไปพิจารณาดำเนินการ อาทิ การพิจารณาปรับเพิ่มปริมาณกำหนดผลผลิตต่อไร่ของสำนักงานเศรษฐกิจการเกษตร   เพื่อให้สอดคล้องกับสถานการณ์ผลผลิตในระดับพื้นที่  ซึ่งจะทำให้เกษตรกรสามารถขายผลผลิตที่ผลิตบนพื้นที่ ที่มีเอกสารสิทธิ์ได้มากขึ้น  โดยกระทรวงพาณิชย์ได้แจ้งข้อเสนอแนะดังกล่าวให้กระทรวงเกษตรและสหกรณ์เร่งดำเนินการพิจารณาต่อไป
นอกจากนี้ ยังได้เยี่ยมชมโครงการกรีนมาร์เก็ต ที่สหกรณ์ผลิตผักน้ำดุกใต้ อ.หล่มสัก ซึ่งเป็นการดำเนินโครงการส่งเสริมการตลาดในรูปแบบของคณะกรรมการร่วมระหว่างภาครัฐ ภาคเอกชน และภาคประชาชน หรือ “ประชารัฐ” โดยได้น้อมนำหลักคิดตามแนวทางปรัชญาเศรษฐกิจพอเพียง และหลักปฏิบัติเกษตรทฤษฎีใหม่ของพระบาทสมเด็จพระปรมินทรมหาภูมิพลอดุลยเดชรัชกาลที่ 9 มาเป็นกรอบในการดำเนินงาน ซึ่งโครงการดังกล่าวเป็นการรวมตัวของกลุ่มเกษตรกรผู้ปลูกข้าวซึ่งหันมาปลูกพืชผักปลอดภัยแทน เนื่องจากมีรายได้ดีกว่า ปัจจุบันมีกลุ่มเกษตรกรที่เข้าร่วมมากกว่า 93 กลุ่ม มีสมาชิกมากกว่า 1,000 ราย ครอบคลุมพื้นที่ 11 อำเภอ กระทรวงพาณิชย์ได้เชื่อมโยงการตลาด โดยประสานผู้ประกอบการ Modern Trade ให้เข้ามาช่วยรับซื้อ อาทิ ท็อปซุปเปอร์มาร์เก็ต บริษัทในเครือเซ็นทรัลกรุ๊ป และเครือเดอะมอลล์ รวมทั้งได้มอบหมายกรมการค้าภายในร่วมกับหน่วยงานที่เกี่ยวข้องดำเนินการผลักดันการปลูกพืชผักปลอดภัยให้ยกระดับเข้าสู่กระบวนการผลิตแบบ Organic พร้อมทั้งสนับสนุนให้นำสินค้าไปเข้าร่วมงานแสดงสินค้าเกษตรอินทรีย์ระดับโลกซึ่งจะจัดขึ้นในเดือนกรกฎาคม 2561 ที่กรุงเทพฯ และมอบหมายให้พาณิชย์จังหวัดร่วมกับเกษตรจังหวัดนำโมเดลกรีนมาร์เก็ตเพชรบูรณ์ไปขยายผลให้เกษตรกรในจังหวัดอื่นหันมาเพาะปลูกพืชผักปลอดภัยซึ่งเป็นที่ต้องการของตลาด ทำให้เกษตรกรมีรายได้สูงขึ้นและเป็นแรงจูงใจให้เกษตรกรที่เคยปลูกข้าวหันมาพิจารณาทางเลือกอื่นในการทำการเกษตร เพื่อลดพื้นที่ปลูกข้าวตามนโยบายของรัฐบาลอีกด้วย

ที่มา : http://www.thaigov.go.th/news/contents/details/7938
