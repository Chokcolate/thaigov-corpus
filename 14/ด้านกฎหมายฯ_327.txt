รัฐบาลไทย-ข่าวทำเนียบรัฐบาล-“ยุติธรรม” ลงพื้นที่ จ.สตูล เพื่อช่วยเหลือประชาชนให้เข้าถึงความเป็นธรรมอย่างเท่าเทียม

วันจันทร์ที่ 27 พฤศจิกายน 2560
“ยุติธรรม” ลงพื้นที่ จ.สตูล เพื่อช่วยเหลือประชาชนให้เข้าถึงความเป็นธรรมอย่างเท่าเทียม
ศาสตราจารย์พิเศษวิศิษฏ์  วิศิษฏ์สรอรรถ ปลัดกระทรวงยุติธรรม เป็นประธานการประชุมเพื่อเพิ่มประสิทธิภาพการขับเคลื่อนนโยบายและยุทธศาสตร์กระทรวงยุติธรรม ในการอำนวยความยุติธรรมเพื่อลดความเหลื่อมล้ำในสังคม
ในวันอาทิตย์ที่ ๒๖ พฤศจิกายน ๒๕๖๐ เวลา ๑๐.๐๐ น.
ณ โรงแรมสตารินทร์ รีสอร์ท ตำบลพิมาน อำเภอเมือง จังหวัดสตูล
ศาสตราจารย์พิเศษวิศิษฏ์  วิศิษฏ์สรอรรถ ปลัดกระทรวงยุติธรรม
เป็นประธานการประชุมเพื่อเพิ่มประสิทธิภาพการขับเคลื่อนนโยบายและยุทธศาสตร์กระทรวงยุติธรรม
ในการอำนวยความยุติธรรมเพื่อลดความเหลื่อมล้ำในสังคม
โดยหารือร่วมกับหัวหน้าส่วนราชการในสังกัดกระทรวงยุติธรรม พร้อมด้วยหัวหน้าหน่วยงาน
ในสังกัดกระทรวงยุติธรรมในพื้นที่จังหวัดสตูล เพื่อรับทราบสถานการณ์การดำเนินงาน
และผลการขอรับบริการด้านงานยุติธรรมของประชาชนในพื้นที่จังหวัดสตูล
ตลอดจนรับฟังปัญหาและอุปสรรคในการปฏิงานของหน่วยงานในสังกัดกระทรวงยุติธรรมในพื้นที่จังหวัดสตูล
โดยปลัดกระทรวงยุติธรรม ได้เน้นย้ำให้ทุกหน่วยงานนำสถิติข้อมูลการขอรับบริการ
ด้านงานยุติธรรมของประชาชนในด้านต่างๆ มาวิเคราะห์เพื่อประเมินสภาพปัญหาของประชาชนในพื้นที่
และนำเสนอข้อมูลต่อที่ประชุมคณะกรรมการพัฒนาการบริหารงานยุติธรรมระดับจังหวัด (กพยจ.)
เพื่อบูรณาการความร่วมมือระหว่างหน่วยงานในระดับจังหวัด
ในการกำหนดแนวทางการแก้ไขปัญหาด้านความยุติธรรมได้ตรงตามความต้องการของประชาชน
ทั้งนี้ จากการที่ประชาชนติดต่อขอรับบริการด้านงานยุติธรรมจากหน่วยงานในพื้นที่ พบว่า
สภาพปัญหาของประชาชนในพื้นที่จังหวัดสตูล โดยส่วนใหญ่ คือ ปัญหาที่ดิน ปัญหาการขายฝาก
ปัญหาหนี้สิน เป็นต้น ซึ่งในส่วนของการแก้ไขปัญหาการขายฝากได้กำชับให้กรมสอบสวนคดีพิเศษ
และศูนย์ช่วยเหลือลูกหนี้และประชาชนที่ไม่ได้รับความเป็นธรรม
ตรวจสอบข้อมูลเพื่อดำเนินการกับผู้ที่เกี่ยวข้องต่อไป
รวมทั้งมอบหมายให้สำนักงานกิจการยุติธรรม รวบรวมข้อมูลสถานการณ์ปัญหาการขายฝากที่ไม่เป็นธรรม
เพื่อนำไปสู่การแก้ไขปัญหาให้แก่พี่น้องประชาชนต่อไป
โอกาสนี้ ปลัดกระทรวงยุติธรรม พร้อมคณะ ได้ตรวจเยี่ยมหน่วยงานในสังกัดกระทรวงยุติธรรมในพื้นที่จังหวัดสตูล
ประกอบด้วย เรือนจำจังหวัดสตูล สำนักงานบังคับคดีจังหวัดสตูล สำนักงานคุมประพฤติจังหวัดสตูล
สำนักงานยุติธรรมจังหวัดสตูล สถานพินิจและคุ้มครองเด็กและเยาวชนจังหวัดสตูล
ต่อจากนั้น ในเวลา ๑๖.๐๐ น.
ปลัดกระทรวงยุติธรรม นำผู้บริหารกระทรวงยุติธรรม ลงพื้นที่พบปะเครือข่ายยุติธรรมชุมชน และผู้นำศาสนา
ณ ศูนย์ยุติธรรมชุมชนอำเภอเมือง มัสยิดบูเก็ตบุหงา ตำบลพิมาน อำเภอเมือง จังหวัดสตูล
โดยมีนายสุวรรณ ช่วยนุกูล นายอำเภอเมืองสตูล และนายสุทธิ อำมาตย์นิติกุล กำนันตำบลเจ๊ะบิลัง อำเภอเมืองสตูล
ประธานคณะกรรการศูนย์ยุติธรรมชุมชนอำเภอเมืองสตูล พร้อมด้วยคณะกรรมการศูนย์ฯ ให้การต้อนรับ
ปลัดกระทรวงยุติธรรม กล่าวว่า กระทรวงยุติธรรม ได้ให้ความสำคัญกับเครือข่ายศูนย์ยุติธรรมชุมชน
เนื่องจากเป็นกลไกสำคัญในระดับชุมชนที่สามารถช่วยเหลือประชาชนให้สามารถเข้าถึงงานบริการ
ของกระทรวงยุติธรรมในระดับพื้นที่ได้ ทั้งนี้ การมาตรวจเยี่ยม
พบปะพูดคุยกับคณะกรรมการศูนย์ยุติธรรมชุมชนอำเภอเมืองสตูลในครั้งนี้
ขอชื่นชมในความสำเร็จที่ศูนย์ยุติธรรมชุมชนแห่งนี้ สามารถทำงานได้ใกล้ชิดและเข้าถึงประชาชนในพื้นที่
ได้อย่างมีประสิทธิภาพ จนได้รับการยอมรับจากสื่อและประชาชนในพื้นที่ จึงต้องการพูดคุย
แลกเปลี่ยนความคิดเห็น เพื่อรับทราบถึงปัญหาและสิ่งที่ต้องการให้กระทรวงยุติธรรม
ช่วยเหลือสนับสนุนให้ศูนย์ยุติธรรมชุมชนแห่งนี้มีศักยภาพมากยิ่งขึ้น
เพื่อจะได้เป็นแนวทางและแบบอย่างการทำงานที่ดีให้กับศูนย์ยุติธรรมชุมชนอื่นๆ ต่อไป
ในการนี้ คณะกรรมการศูนย์ฯ ต้องการให้กระทรวงยุติธรรม ส่งเสริมและสนับสนุนองค์ความรู้เทคนิค
ด้านการไกล่เกลี่ยข้อพิพาทในชุมชน ทักษะการเป็นผู้นำและการสื่อสาร
เพื่อส่งเสริมให้ชุมชนมีความเข้มแข็ง และสามารถอยู่ร่วมกันได้อย่างสงบสุข

ที่มา : http://www.thaigov.go.th/news/contents/details/8368
