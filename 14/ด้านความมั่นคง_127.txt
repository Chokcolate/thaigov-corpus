รัฐบาลไทย-ข่าวทำเนียบรัฐบาล-“บิ๊กบี้” ติดดาวผู้ผ่านมาตรฐานช่างไฟฟ้า สร้างใบเบิกทาง สร้างความเชื่อมั่นผู้ประกอบการ

วันเสาร์ที่ 3 มิถุนายน 2560
“บิ๊กบี้” ติดดาวผู้ผ่านมาตรฐานช่างไฟฟ้า สร้างใบเบิกทาง สร้างความเชื่อมั่นผู้ประกอบการ
​รมว.แรงงาน ติดดาวเครื่องหมายผู้ผ่านการทดสอบมาตรฐานฝีมือสาขาช่างไฟฟ้า จำนวน 10 คน สร้างความมั่นใจให้สถานประกอบการจ้างแรงงานที่มีมาตรฐาน พร้อมจูงใจให้แรงงานหันมาเข้าสู่กระบวนการทดสอบมาตรฐานฝีมือก่อนเข้าทำงานในสถานประกอบการ
พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานในพิธีมอบเครื่องหมายแก่ผู้ผ่านการทดสอบมาตรฐานฝีมือแรงงานแห่งชาติ (ดาวเงิน 6 แฉก) ระดับ 1-3 ณ บริษัท ช ทวี จำกัด (มหาชน) ผู้นำอุตสาหกรรมยานยนต์เพื่อการพาณิชย์ จำนวน 10 คน ซึ่งกระทรวงแรงงาน โดยกรมพัฒนาฝีมือแรงงาน ได้กำหนดให้นำมาตรฐานฝีมือแรงงานมาขับเคลื่อนนโยบายด้านการพัฒนาฝีมือแรงงานสำหรับปี 2560 รองรับการเข้าสู่ไทยแลนด์ 4.0 โดยใช้มาตรฐานฝีมือแรงงานแห่งชาติเป็นกลไกขับเคลื่อน ส่งเสริมให้แรงงานทุกระดับเข้าสู่การพัฒนาและทดสอบมาตรฐานฝีมือแรงงาน สำหรับโครงการแรงงานติดดาว กรมพัฒนาฝีมือแรงงานได้ดำเนินการเพื่อสร้างแรงกระตุ้นและจูงใจให้แรงงานทุกคนเข้าสู่กระบวนการทดสอบมาตรฐานฝีมือแรงงานแห่งชาติ และเป็นการประกันคุณภาพจากกรมพัฒนาฝีมือแรงงาน กระทรวงแรงงาน สามารถสร้างความมั่นใจให้กับสถานประกอบกิจการในการจ้างแรงงานที่มีมาตรฐาน โดยเชื่อมั่นว่า ผู้ที่ผ่านการทดสอบมาตรฐานฝีมือแรงงานแห่งชาติ จะเป็นฟันเฟืองหลักในการสร้างคน สร้างงาน สร้างอาชีพ สร้างรายได้ และเป็นส่วนหนึ่งในการพัฒนากำลังแรงงานของชาติ เพื่อก้าวสู่ไทยแลนด์ 4.0 ได้อย่างมั่นคงในอนาคต ทั้งนี้ สถาบันพัฒนาฝีมือแรงงาน 6 ขอนแก่น ได้ร่วมมือกับบริษัท ช ทวี จำกัด (มหาชน) ดำเนินการทดสอบมาตรฐานฝีมือแรงงานแห่งชาติ ให้กับพนักงานในสาขาช่างเชื่อมไฟฟ้าอาร์คโลหะด้วยมือระดับ 1 ระดับ 2 และระดับ 3 ซึ่งถือเป็นนโยบายของรัฐบาลและรัฐมนตรีว่าการกระทรวงแรงงาน ที่ได้เน้นย้ำให้ดำเนินการพัฒนาฝีมือแรงงานของช่างไทย ให้ได้ทั้งปริมาณและคุณภาพ และเพิ่มศักยภาพให้มีมาตรฐานเป็นที่ยอมรับทั้งในระดับชาติและระดับสากล เพื่อก้าวไปสู่การแข่งขันได้ในระดับโลก
​จากนั้น รัฐมนตรีว่าการกระทรวงแรงงาน ได้เยี่ยมชมศูนย์เสริมสร้างแรงงานทำงานปลอดภัยด้วยการฝึกฝนจากการปฏิบัติจริง ณ บริษัท ฟินิคซ พัลพ แอนด์ เพเพอร์ จำกัด (มหาชน) อ.น้ำพอง จ.ขอนแก่น ผู้ผลิตกระดาษ Idea Green ซึ่งเป็นสถานประกอบการที่ทำงานเป็นมิตรกับสิ่งแวดล้อม สอดคล้องกับนโยบายของรัฐมนตรีว่าการกระทรวงแรงงาน ที่ให้ความสำคัญเกี่ยวกับเรื่อง Green Jobs ในประเทศไทย ซึ่งการทำงานจะคำนึงถึงสิ่งแวดล้อม โดยถือเป็นแนวปฏิบัติของทุกหน่วยงานในสังกัดกระทรวงแรงงาน ทั้งนี้ รมว.แรงงานยังได้เป็นประธานเปิดป้ายศูนย์จัดการภาวะเหตุฉุกเฉินและชมการสาธิตการฝึกสอนดับเพลิงชั้นสูงอีกด้วย เพื่อมุ่งเน้นให้สถานประกอบการตระหนักถึงความปลอดภัยของพนักงานในการลดการประสบอันตรายจากอัคคีภัย และสารเคมีอันตราย ซึ่งจะเป็นการบูรณาการทำงานระหว่างภาครัฐ สถานประกอบการภาคเอกชนตามโครงการความปลอดภัยและอาชีวนามัยของประเทศไทย (Safety Thailand) อีกด้วย
--------------------------------------------
กลุ่มงานโฆษกและการข่าว
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร– ภาพ/
2 มิถุนายน 2560

ที่มา : http://www.thaigov.go.th/news/contents/details/4243
