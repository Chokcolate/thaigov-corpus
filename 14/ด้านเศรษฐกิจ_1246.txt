รัฐบาลไทย-ข่าวทำเนียบรัฐบาล-กรมทางหลวงดำเนินการสำรวจและออกแบบทางหลวง 4 ช่องจราจร ทางหลวงหมายเลข 225 สายนครสวรรค์ - ชัยภูมิ

วันพุธที่ 13 กันยายน 2560
กรมทางหลวงดำเนินการสำรวจและออกแบบทางหลวง 4 ช่องจราจร ทางหลวงหมายเลข 225 สายนครสวรรค์ - ชัยภูมิ
กรมทางหลวง (ทล.) กระทรวงคมนาคม ดำเนินการสำรวจและออกแบบทางหลวงหมายเลข 225 ช่วงนครสวรรค์ - อ.ชุมแสง จ.นครสวรรค์ เพื่อเพิ่มศักยภาพสายทาง และรองรับปริมาณการจราจรที่เพิ่มขึ้น รวมทั้งอำนวยความสะดวก และปลอดภัยต่อผู้ใช้ทาง
ทล. โดยสำนักสำรวจและออกแบบ ได้ดำเนินการจ้างที่ปรึกษาโครงการสำรวจและออกแบบทางหลวงหมายเลข 225 สายนครสวรรค์ - ชัยภูมิ ช่วงนครสวรรค์ - อ.ชุมแสง ระยะทาง 21 กิโลเมตร ให้เป็นขนาด 4 ช่องจราจร เนื่องจากทางหลวงหมายเลข 225 สายนครสวรรค์ - ชัยภูมิ เป็นถนนขนาด 2 ช่องจราจร กว้าง 7 เมตร และเป็นเส้นทางสำคัญที่เชื่อมโยงพื้นที่ภาคกลางและภาคตะวันออกเฉียงเหนือ ปัจจุบันมีปริมาณการจราจรเพิ่มขึ้นอย่างต่อเนื่อง ทำให้ผู้ใช้ทางไม่ได้รับความสะดวกและปลอดภัย สำหรับแนวเส้นทางโครงการมีอาคารบ้านเรือนกระจายตัวอยู่สองข้างทาง ผ่านพื้นที่อ่อนไหวด้านสิ่งแวดล้อมที่สำคัญ คือ บึงบอระเพ็ด และมีจุดตัดกับทางรถไฟสายเหนือ ช่วงสถานีรถไฟปากน้ำโพ - ทับกฤช จำนวน 2 จุด โดยได้พิจารณาการออกแบบเส้นทางให้สอดคล้องกับสภาพภูมิประเทศและแผนการพัฒนาโครงข่ายทางหลวง ตลอดจนแผนการพัฒนาโครงการอื่น ๆ ที่มีในพื้นที่ นอกจากนี้ โครงการดังกล่าวเป็นไปตามแผนการพัฒนาทางหลวงระยะ 10 ปี (พ.ศ. 2550 - 2559) ที่กำหนดให้มีงานก่อสร้างเพิ่มมาตรฐานทางหลวงเป็น 4 ช่องจราจร หรือมากกว่า เพื่อรองรับปริมาณจราจรที่เพิ่มขึ้นในอนาคต สอดคล้องกับแผนพัฒนาระบบคมนาคมและขนส่งของแผนพัฒนาเศรษฐกิจและสังคมแห่งชาติ พ.ศ. 2560 – 2564 เพื่อให้ผู้ใช้เส้นทางได้รับความสะดวก ปลอดภัยในการเดินทาง โดยเฉพาะการเดินทางของประชาชนในท้องถิ่น
ทั้งนี้ โครงการสำรวจและออกแบบดังกล่าวกำหนดแล้วเสร็จในเดือนธันวาคม 2560 จากนั้น ทล. จะนำเสนอขอรับการจัดสรรงบประมาณเพื่อก่อสร้างต่อไป สามารถสอบถามข้อมูลเพิ่มเติมได้ที่ สำนักสำรวจและออกแบบ กรมทางหลวง www.nakhonsawan-chumsaeng225.com โทร. 0 2354 1038 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/6604
