รัฐบาลไทย-ข่าวทำเนียบรัฐบาล-รัฐมนตรีช่วยว่าการกระทรวงอุตสาหกรรม เร่งดัน 9 มาตรการ ช่วยเหลือSME ให้เข้าถึงทุกกลุ่มเป้าหมาย

วันจันทร์ที่ 22 มกราคม 2561
รัฐมนตรีช่วยว่าการกระทรวงอุตสาหกรรม เร่งดัน 9 มาตรการ ช่วยเหลือSME ให้เข้าถึงทุกกลุ่มเป้าหมาย
รัฐมนตรีช่วยว่าการกระทรวงอุตสาหกรรม ร่วมกันแถลงข่าว มาตรการเสริมแกร่ง เพิ่มทุน ครอบคลุมทุกกลุ่ม SMEs และ SME Development Bank ออกจากแผนฟื้นฟู แจ้งเกิดจุล SMEs ปี 2561 ณ อาคารSME bank
วันนี้ (22 ม.ค.) นายสมชาย  หาญหิรัญ รัฐมนตรีช่วยว่าการกระทรวงอุตสาหกรรม พร้อมด้วยนายพสุ โลหารชุน ปลัดกระทรวงอุตสาหกรรม นายกอบชัย สังสิทธิสวัสดิ์ อธิบดีกรมส่งเสริมอุตสาหกรรม นายมงคล ลีลาธรรม กรรมการผู้จัดการ SME Development Bank นายสุวรรณชัย โลหะวัฒนกุล ผู้อำนวยการสำนักงานส่งเสริมวิสาหกิจขนาดกลางและขนาดย่อม และนายประพัฒน์ ปัญญาชาติรักษ์ ประธานสภาเกษตรกรแห่งชาติ ร่วมกันแถลงข่าว มาตรการเสริมแกร่ง เพิ่มทุน ครอบคลุมทุกกลุ่ม SMEs และ SME Development Bank ออกจากแผนฟื้นฟู แจ้งเกิดจุล SMEs ปี 2561 ณ อาคารSME bank
โดยนายสมชาย กล่าวว่า ในปี 2561 จะมีโครงการสินเชื่อใหม่ 3 โครงการ เพื่อช่วยเหลือทางด้านการเงิน วงเงินรวมกว่า 78,000 ล้านบาท ร่วมกับ 9 มาตรการที่เป็นตัวขับเคลื่อนพัฒนาส่งเสริมควบคู่กันไป โดยมาตรการช่วยเหลือทางด้านการเงินที่เตรียมทยอยออกในช่วงไตรมาสแรกของปีนี้ คือ 1.สินเชื่อเพื่อยกระดับเศรษฐกิจชุมชน (Local Economy Loan) วงเงิน 50,000 ล้านบาท 2.สินเชื่อเพื่อปรับเปลี่ยนเครื่องจักรระยะที่ 2 (Transformation Loan) วงเงิน 20,000 ล้านบาท และ 3.โครงการฟื้นฟูและเสริมสร้างศักยภาพเอสเอ็มอีคนตัวเล็ก (Micro SMEs) วงเงิน 8,000 ล้านบาท ทั้งนี้ได้เตรียมของบกลางปี 2561 เพิ่มเติม เพื่อนำมาใช้ในมาตรการช่วยเหลือSME

ที่มา : http://www.thaigov.go.th/news/contents/details/9537
