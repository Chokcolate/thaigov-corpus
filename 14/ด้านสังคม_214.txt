รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือกรณีเด็กหญิงวัย 12 ปี ไม่มีเอกสารทะเบียนราษฎร เสี่ยงที่จะถูกล่วงละเมิดและล่อลวงไปในทางที่ไม่เหมาะสม ที่ย่านลาดพร้าว กรุงเทพฯ

วันจันทร์ที่ 15 พฤษภาคม 2560
พม. ลงพื้นที่ช่วยเหลือกรณีเด็กหญิงวัย 12 ปี ไม่มีเอกสารทะเบียนราษฎร เสี่ยงที่จะถูกล่วงละเมิดและล่อลวงไปในทางที่ไม่เหมาะสม ที่ย่านลาดพร้าว กรุงเทพฯ
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือกรณีเด็กหญิงวัย 12 ปี  ไม่มีเอกสารทะเบียนราษฎร เสี่ยงที่จะถูกล่อลวงไปในทางที่ไม่เหมาะสม ที่ย่านลาดพร้าว กรุงเทพฯ และช่วยเหลือชายอายุ 30 ปี มีฐานะยากจน มีความมุ่งมั่นอยากประอาชีพ ที่ จ.ปทุมธานี
เมื่อวันที่ 11 พ.ค. 60 เวลา 10.00 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้อง ลงพื้นที่ให้ความช่วยเหลือกรณีเด็กหญิงวัย 12 ปี ครอบครัวมีฐานะยากจน ไม่มีเอกสารทางทะเบียนราษฎร์ ทำให้ไม่ได้รับสวัสดิการจากภาครัฐที่ย่านลาดพร้าว กรุงเทพ และลงพื้นที่ให้ความช่วยเหลือกรณีชายวัย 30 ปี ซึ่งเคยอยู่ในความดูแลของศูนย์สร้างโอกาสเด็กจตุจักร มีฐานะยากจน อาศัยอยู่ในห้องเช่าไม่มีเลขที่ ในพื้นที่ อำเภอลำลูกกา จังหวัดปทุมธานี เพื่อหาแนวทางในการพัฒนาคุณภาพชีวิตสามารถประกอบอาชีพเลี้ยงดูตนเองได้
นางนภา กล่าวว่า กรณีเด็กหญิงวัย 12 ปี เรียนอยู่ชั้น ป.3 และมีพี่ชายอีกสองคน ซึ่งอายุ 16 ปี เรียนอยู่ชั้น ป.4 และอายุ 19 ปี มีความพิการทาด้านสติปัญญา โดยทั้งสามคนไม่มีเอกสารทางทะเบียนราษฎร ทำให้ไม่สามารถได้รับสวัสดิการจากหน่วยงานภาครัฐได้ ซึ่งอาศัยอยู่กับน้าและยาย ซึ่งอายุ 75 ปี ไม่มีรายได้จากการประกอบอาชีพ ครอบครัวมีฐานะยากจน อาศัยรายได้จากการที่ยายไปช่วยงานที่วัดเพื่อแลกกับเครื่องอุปโภคจากทางวัดที่ย่านลาดพร้าว กรุงเทพฯ  ตนพร้อมด้วยผู้แทนกรุงเทพมหานคร และหน่วยงานในสังกัดกระทรวงจากศูนย์ช่วยเหลือสังคม สายด่วน 1300 กรมกิจการเด็กและเยาวชน กรมส่งเสริมและพัฒนาคุณภาพชีวิตคนพิการ และกรมพัฒนาสังคมและสวัสดิการ ลงพื้นที่เยี่ยมและตรวจสอบข้อเท็จจริงพบว่า ครอบครัวดังกล่าวมีฐานะยากจนอาศัยในบ้านเช่าที่มีสภาพทรุดโทรม จึงได้มอบเงินสงเคราะห์ครอบครัวยากจน เงินสงเคราะห์ผู้สูงอายุ เงินสงเคราะห์เด็กในครอบครัวยากจน พร้อมด้วยถุงยังชีพและสิ่งของเครื่องใช้ในชีวิตประจำวันเพื่อช่วยเหลือเบื้องต้น พร้อมทั้งประสานงานกับ กทม. ช่วยเหลือด้านข้อมูลทางทะเบียนราษฎร เพื่อให้เด็กมีเอกสารหลักฐานที่ถูกต้องตามกฎหมายและช่วยเหลือดูแลในเรื่องการศึกษาเล่าเรียนของเด็กอย่างต่อเนื่อง พร้อมทั้งกำชับผู้ปกครองในการเลี้ยงดู ปกป้องเด็กเพื่อป้องกันการถูกล่อล่วงซึ่งทาง พม. โดย รมว.พม. ได้มอบนโยบายให้ทุกหน่วยเร่งให้การช่วยเหลือคุ้มครองและสร้างการรับรู้แก่เด็ก และครอบครัว ชุมชน เพื่อป้องกันปัญหา
นางนภา กล่าวต่ออีกว่า  จากกรณีชายอายุ 30 ปี ซึ่งเคยอยู่ในความดูแลของศูนย์สร้างโอกาสเด็กจตุจักร มีฐานะยากจน อาศัยอยู่ในห้องเช่าไม่มีเลขที่ ในพื้นที่ อำเภอลำลูกกา จังหวัดปทุมธานี ไม่มีที่พักเป็นหลักแหล่ง ไม่อยากเป็นภาระของสังคม มีความมุ่งมั่นที่จะประกอบอาชีพสุจริตด้วยการค้าขาย แต่ไม่มีทุนทรัพย์ในการซื้อวัสดุอุปกรณ์สำหรับประกอบอาชีพ จึงต้องขอรับความช่วยเหลือจากหน่วยงานที่เกี่ยวข้องนั้น ตนพร้อมด้วยเจ้าหน้าที่ศูนย์ช่วยเหลือสังคม สายด่วน 1300 รวมทั้งหน่วยงานที่เกี่ยวข้องในสังกัดกระทรวงการพัฒนาสังคมฯ ได้แก่ ศูนย์คุ้มครองคนไร้ที่พึ่ง จังหวัดปทุมธานี สำนักงานพัฒนาสังคมและความมั่นคงของมนุษย์จังหวัดปทุมธานี สำนักส่งเสริม และสนับสนุนวิชาการ 1 รวมทั้งอาสาสมัครพัฒนาสังคมและความมั่นคงของมนุษย์ประจำหมู่บ้าน ได้ลงพื้นที่เยี่ยมบ้านเพื่อตรวจสอบข้อเท็จจริงและเร่งดำเนินการช่วยเหลือตามภารกิจของกระทรวงการพัฒนาสังคมฯในด้านผู้ด้อยโอกาสทางสังคม พร้อมทั้งมอบเงินสงเคราะห์ครอบครัวยากจนและสิ่งของเครื่องใช้ในชีวิตประจำวันเพื่อเป็นการช่วยเหลือ  ในเบื้องต้น รวมทั้งประสานหน่วยงานที่เกี่ยวข้องแนะนำให้คำปรึกษาในเรื่องการประกอบอาชีพที่เหมาะสม เพื่อให้มีรายได้สามารถเลี้ยงดูตนเองได้ต่อไป
"ทั้งนี้ ประชาชนผู้ประสบปัญหาทางสังคม สามารถขอความช่วยเหลือได้ที่ ศูนย์ช่วยเหลือสังคม สายด่วน โทร.1300 บริการ 24 ชั่วโมง ซึ่งกระทรวงการพัฒนาสังคมฯ พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป”นางนภา กล่าวในตอนท้าย

ที่มา : http://www.thaigov.go.th/news/contents/details/3716
