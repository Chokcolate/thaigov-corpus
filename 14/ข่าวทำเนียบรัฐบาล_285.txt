รัฐบาลไทย-ข่าวทำเนียบรัฐบาล-ไทยเป็นเจ้าภาพจัดการประชุม SportAccord Convention 2018

วันพุธที่ 31 พฤษภาคม 2560
ไทยเป็นเจ้าภาพจัดการประชุม SportAccord Convention 2018
ระหว่างวันที่ 15 – 20 เมษายน 2561 ณ กรุงเทพมหานคร.
เมื่อวันที่ 31 พฤษภาคม 2560 พลเอก ธนะศักดิ์ ปฏิมาประกร รองนายกรัฐมนตรี เป็นประธานในพิธีลงนามสัญญาและการแถลงข่าวการเป็นเจ้าภาพจัดการประชุม SportAccord Convention 2018 โดยมี นางกอบกาญจน์ วัฒนวรางกูร รัฐมนตรีว่าการกระทรวงการท่องเที่ยวและกีฬา, นายพงษ์ภาณุ เศวตรุนทร์ ปลัดกระทรวงการท่องเที่ยวและกีฬา, Mr. Stepan Fox รองประธาน SportAccord Concil, Mr. Nis Hatt กรรมการผู้จัดการ SportAccord Convention และนายสกล วรรณพงษ์ ผู้ว่าการ กกท. ร่วมงาน ณ ห้องประชุม ชั้น 25 อาคารเฉลิมพระเกียรติ 7 รอบ พระชนมพรรษา การกีฬาแห่งประเทศไทย
ในการนี้ รองนายกรัฐมนตรีฯ กล่าวว่า การเป็นเจ้าภาพการประชุม SportAccord Convention 2018 มีความสอดคล้องตามยุทธศาสตร์ของกระทรวงการท่องเที่ยวและกีฬา ในการใช้กีฬาแห่งโลกนำการท่องเที่ยวไทยสร้างรายได้ให้แก่ประเทศ คือ การให้ประเทศไทยเป็นศูนย์กลางจัดการประชุมทางการกีฬาระดับโลก ส่งเสริมให้ประเทศไทยเป็น Sports Hub ของอาเซียน สนับสนุนกีฬาเพื่อความเป็นเลิศ กีฬาเพื่อมวลชน และกีฬาเพื่อการท่องเที่ยว เปิดโอกาสให้สมาคมกีฬาแห่งประเทศไทยได้แสดงศักยภาพให้เป็นที่ยอมรับในระดับนานาชาติ ทั้งยังสร้างแรงจูงใจให้สหพันธ์กีฬานานาชาติเลือกประเทศไทยเป็นฐานที่ตั้งสำนักงานระดับภูมิภาคของตน ซึ่งจะทำให้ประเทศไทยพัฒนาไปสู่การเป็นศูนย์กลางทางการกีฬาได้ในที่สุด
“วันนี้ นับเป็นโอกาสอันดีที่ผู้บริหารของ SportAccord Convention ได้มาเยือนประเทศไทย ได้เห็นการเตรียมการ และความพร้อมของประเทศไทยในการที่จะเป็นเจ้าภาพการประชุม ทั้งนี้ การที่คนกีฬาจากทั่วโลกเดินทางมายังประเทศไทยเพื่อร่วมการประชุมดังกล่าว ถือเป็นการส่งเสริมภาพลักษณ์ของประเทศไทย ในการเป็นจุดหมายปลายทางด้านกีฬา “Sports Dream Destination” ที่ชัดเจนยิ่งขึ้น พิธีลงนามสัญญาการเป็นเจ้าภาพอย่างเป็นทางการครั้งนี้ จะเป็นการเริ่มต้นการทำงานร่วมกันของประเทศไทย และ SportAccord Convention โดยกระทรวงการท่องเที่ยวและกีฬาได้แต่งตั้งคณะกรรมการอำนวยการจัดการประชุม SportAccord Convention 2018 ประกอบด้วย ผู้ทรงคุณวุฒิในวงการกีฬา ตลอดจนผู้เกี่ยวข้อง เพื่อให้ครอบคลุมการดำเนินงานทุกด้าน การเดินทางเยือนประเทศไทยของผู้บริหาร SportAccord Convention ในครั้งนี้ เป็นภารกิจแรกหลังการลงนามสัญญาการเป็นเจ้าภาพ โดยมีวัตถุประสงค์เพื่อสำรวจความพร้อม เยี่ยมชมสถานที่ และประชุมหารือกับคณะทำงานของประเทศไทย เพื่อให้เกิดความเข้าใจร่วมกันถึงแนวทางการปฏิบัติงานให้บรรลุเป้าหมายตามมาตรฐานของ SportAccord Convention”
ทั้งนี้ ประเทศไทยจะเป็นเจ้าภาพจัดการประชุม SportAccord Convention 2018 ระหว่างวันที่ 15 – 20 เมษายน 2561 ณ กรุงเทพมหานคร.

ที่มา : http://www.thaigov.go.th/news/contents/details/4164
