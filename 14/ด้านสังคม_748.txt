รัฐบาลไทย-ข่าวทำเนียบรัฐบาล-ปลัด พม. หารือกับผู้แทนองค์กร NOMI  NETWORK จากสหรัฐอเมริกา  พร้อมร่วมมือพัฒนาทักษะอาชีพให้กับผู้เสียหายจากการค้ามนุษย์ และขยายตลาดของผลิตภัณฑ์ “ทอฝัน by พม.” ในต่างประเทศ

วันอังคารที่ 10 ตุลาคม 2560
ปลัด พม. หารือกับผู้แทนองค์กร NOMI  NETWORK จากสหรัฐอเมริกา  พร้อมร่วมมือพัฒนาทักษะอาชีพให้กับผู้เสียหายจากการค้ามนุษย์ และขยายตลาดของผลิตภัณฑ์ “ทอฝัน by พม.” ในต่างประเทศ
ปลัด พม. หารือกับผู้แทนองค์กร NOMI  NETWORK จากสหรัฐอเมริกา  พร้อมร่วมมือพัฒนาทักษะอาชีพให้กับผู้เสียหายจากการค้ามนุษย์ และขยายตลาดของผลิตภัณฑ์ “ทอฝัน by พม.” ในต่างประเทศ
วันที่ 9 ต.ค.60 เวลา 14.00 น. .นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคงของมนุษย์ (ปลัด พม.) ให้การต้อนรับนางซูเพย หลิว (Ms. Supei  Liu) ผู้ร่วมก่อตั้งและรองประธานองค์กรโนมิ เน็ตเวิร์ค (Co-Founder & VP Global Initiatives Nomi Network) ในโอกาสเข้าเยี่ยมคารวะ พร้อมหารือเกี่ยวกับแนวทางความร่วมมือในการพัฒนาทักษะอาชีพให้กับผู้เสียหายจากการค้ามนุษย์ และการพัฒนาความรู้ให้กับบุคลากรของกระทรวง พม. ในการส่งเสริมทักษะอาชีพแก่ผู้เสียหายจากการค้ามนุษย์อย่างรอบด้าน รวมทั้งการขยายโอกาสในการเปิดตลาดในต่างประเทศ     ให้กับผลิตภัณฑ์จากฝีมือกลุ่มเป้าหมายในการความดูแลของกระทรวง พม. โดยเฉพาะผลิตภัณฑ์ของผู้เสียหายจากการค้ามนุษย์ "ทอฝัน by พม." ณ ห้องรับรอง ชั้น 8 กระทรวง พม. สะพานขาว กรุงเทพฯ
นายพุฒิพัฒน์ กล่าวว่า องค์กร Nomi Network เป็นองค์กรเพื่อพัฒนาเศรษฐกิจไม่แสวงกำไร ที่มุ่งส่งเสริมทักษะอาชีพให้กับผู้เสียหายจากการค้ามนุษย์ ก่อตั้งขึ้นตั้งแต่ปี 2552 โดยมีสำนักงานอยู่ที่นครนิวยอร์ก สหรัฐอเมริกา รวมทั้งประเทศอินเดียและกัมพูชา ซึ่งมีหน้าที่ให้การฝึกอบรมเพื่อสร้างโอกาสการจ้างงานให้แก่ผู้เสียหายจากการค้ามนุษย์ และสตรีกลุ่มเสี่ยง อาทิ การออกแบบผลิตภัณฑ์ และการเปิดตลาดในต่างประเทศ เป็นต้น รวมทั้งการสร้างความร่วมมือกับกระทรวงการต่างประเทศ สหรัฐอเมริกา ทั้งนี้ องค์กร Nomi Network ได้ดำเนินโครงการสำคัญ ได้แก่    1) Nomi International Fashion Incubator (NIFI) เป็นโครงการร่วมกับบริษัทเอกชนที่ช่วยเหลือผู้เสียหายจากการค้ามนุษย์ เพื่อให้สามารถคืนสู่สังคม ด้วยการสร้างอาชีพและตลาดการจำหน่ายผลิตภัณฑ์  2) การจัดหลักสูตรฝึกอบรมกับธุรกิจแฟชั่น เช่น การออกแบบ การตัดเย็บ การเข้าถึงตลาด และโลจิสติกส์ด้านการขนส่ง ซึ่งมีการดำเนินการแล้วที่พนมเปญ เสียมราฐ และพระตะบอง ในประเทศกัมพูชา และ 3) การสร้างเครือข่ายพัฒนาความร่วมมือกับภาครัฐ และเอกชน
นายพุฒิพัฒน์ กล่าวต่อไปว่า  สำหรับการหารือในวันนี้  มีประเด็นสำคัญเกี่ยวกับแนวทางความร่วมมือในการพัฒนาทักษะอาชีพให้กับผู้เสียหายจากการค้ามนุษย์ การพัฒนาความรู้ให้กับบุคลากรของกระทรวง พม. ในการส่งเสริมทักษะอาชีพแก่ผู้เสียหายจากการค้ามนุษย์อย่างรอบด้านทั้งในด้านการผลิต การออกแบบ โลจิสติกส์ ด้านการขนส่ง และการตลาด รวมทั้งการขยายโอกาสในการเปิดตลาดในต่างประเทศ ให้กับผลิตภัณฑ์จากฝีมือผู้เสียหายจากการค้ามนุษย์ โดยเฉพาะผลิตภัณฑ์ "ทอฝัน by พม." โดยองค์กรโนมิจะเข้ามามีส่วนช่วยเหลือในเรื่องการฝึกอาชีพให้กับกลุ่มเป้าหมายของกระทรวง พม. โดยเฉพาะผู้เสียหายจากการค้ามนุษย์
นายพุฒิพัฒน์  กล่าวต่ออีกว่า กระทรวง พม. มีความยินดีในการบูรณาการความร่วมมือกับองค์กรโนมิ สำหรับการส่งเสริมทักษะความรู้ให้กับบุคลากรกระทรวง พม. ในเรื่องการฝึกอาชีพและการพัฒนาผลิตภัณฑ์ นับว่าเป็นจุดเริ่มต้นที่ดีในการทำงานร่วมกับองค์กรดังกล่าวตามแนวทาง “ประชารัฐ” ของรัฐบาล ระหว่างภาครัฐและประชาสังคม โดยจะไม่ทิ้งใครไว้ข้างหลัง เพื่อให้ผลิตภัณฑ์ดังกล่าวเป็นที่ยอมรับอย่างกว้างขวางทั้งในและต่างประเทศ และที่สำคัญ คือกลุ่มเป้าหมายของกระทรวง พม. สามารถมีรายได้เพิ่มมากขึ้น และมีการต่อยอดพัฒนาผลิตภัณฑ์ “ทอฝัน by พม.” ให้มีความทันสมัยตามกระแสนิยมของโลกแฟชั่นในปัจจุบัน โดยการอุดหนุนผลิตภัณฑ์ต้องไม่เกิดจากความสงสาร แต่เกิดจากความเป็นมืออาชีพ ที่มีความสวยงาม และมีความเป็นมาและเรื่องราวของผลิตภัณฑ์ ทั้งนี้ ในปีที่ผ่านมา ผลิตภัณฑ์ “ทอฝัน by พม.” สามารถสร้างรายได้รวมกว่า 3 ล้านบาท ซึ่งร้อยละ 70 ของรายได้ จะกลับไปสู่ผู้ผลิตที่เป็นกลุ่มเป้าหมายของกระทรวง พม. โดยได้รับการสนับสนุนจากห้างสรรพสินค้าชั้นนำต่างๆ อาทิ ห้างสรรพสินค้าเซ็นทรัลและเดอะมอลล์ สำหรับพื้นที่การจำหน่ายผลิตภัณฑ์ และสิ่งที่สำคัญที่สุด คือ กระทรวง พม. ต้องการขยายผลิตภัณฑ์ ภายใต้ชื่อ “ทอฝัน by พม.” แบรนด์  ให้กว้างขวางมากยิ่งขึ้น โดยขอความร่วมมือพี่น้องประชาชนช่วยกันอุดหนุนผลิตภัณฑ์ของกระทรวง พม.
นางซูเพย กล่าวเพิ่มเติมว่า องค์กรโนมิมีความยินดีที่ได้ร่วมหารือถึงแนวทางการดำเนินงานร่วมกันในครั้งนี้ เพื่อพัฒนาความรู้และทักษะอาชีพ  การพัฒนาผลิตภัณฑ์ “ทอฝัน by พม.” และการขยายโอกาสในการเปิดตลาดในต่างประเทศ ซึ่งคาดว่าจะเริ่มดำเนินโครงการร่วมกับกระทรวง พม. โดยกองต่อต้านการค้ามนุษย์ ภายในเดือนพฤศจิกายนนี้

ที่มา : http://www.thaigov.go.th/news/contents/details/7264
