รัฐบาลไทย-ข่าวทำเนียบรัฐบาล-​สธ.ลงพื้นที่เรือนจำ ดูแลรักษา และป้องกันการแพร่ของโรคหิด

วันอาทิตย์ที่ 27 สิงหาคม 2560
​สธ.ลงพื้นที่เรือนจำ ดูแลรักษา และป้องกันการแพร่ของโรคหิด
กระทรวงสาธารณสุข เตรียมส่งทีมแพทย์ ลงพื้นที่เรือนจำเกาะสมุย จังหวัดสุราษฎร์ธานี เฝ้าระวังดูแลรักษา ป้องกัน การแพร่ระบาดของผู้ต้องขังที่ติดโรคหิด
นายแพทย์เกียรติภูมิ วงศ์รจิต รองปลัดกระทรวงสาธารณสุขและโฆษกกระทรวงสาธารณสุข ให้สัมภาษณ์ว่า หลังจากได้รับทราบว่ามีผู้ต้องขังชายมีอาการคันบริเวณผิวหนัง มีตุ่มผื่นทั่วบริเวณร่างกายจำนวนหนึ่ง จึงได้สั่งให้นายแพทย์สาธารณสุขจังหวัดสุราษฎร์ธานี และ ผอ.รพ.เกาะสมุย  จัดทีมแพทย์เข้าตรวจและค้นหาผู้ป่วย เพื่อยับยั้งการแพร่ระบาดของโรคหิด  ซึ่งที่ผ่านมาทางเรือนจำฯ ได้มีการส่งตัวผู้ต้องขังมารักษากับแพทย์ รพ.เกาะสมุย มาโดยตลอด แต่ยังพบว่ามีการแพร่ระบาดอยู่เป็นระยะๆ ซึ่งรพ.เกาะสมุยได้หารือกับผู้บัญชาการเรือนจำฯแล้ว โดยจะส่งแพทย์และทีมสหวิชาชีพจำนวน 10 คน พร้อมยาทารักษาโรคหิด (Benzyl benzoate) จำนวนประมาณ 200 ขวด เข้าตรวจรักษาในวันอังคารที่ 29 สิงหาคม 2560 และจะติดตามการแพร่ระบาดของโรคหิดในเรือนจำเดือนละ 1 ครั้ง
นพ.เกียรติภูมิกล่าวต่อว่า โรคหิดเกิดจากตัวหิดหรือ Scabies miteเป็นปรสิต จะขุดรูวางไข่และอาศัยอยู่บนบริเวณผิวหนัง รูขุมขนของมนุษย์ ซึ่งรูดังกล่าวจะทำให้เกิดตุ่มแดงบริเวณผิวหนัง และมีอาการคันทั่วบริเวณร่างกาย อาจมีแผลผุผอง และมีน้ำเหลืองไหลในบางราย ติดต่อกันได้โดยการสัมผัสหรือใช้ของร่วมกัน โรคดังกล่าวไม่น่ากลัวอย่างที่คิด สามารถรักษาให้หายขาดได้ภายใน 1 – 2 สัปดาห์ โดยการพบแพทย์เพื่อเข้ารับยารักษาโรคหิดโดยเฉพาะ รวมถึงการดูรักษาความสะอาดของร่างกายอย่างสม่ำเสมอ
****************************************   27 สิงหาคม 2560

ที่มา : http://www.thaigov.go.th/news/contents/details/6211
