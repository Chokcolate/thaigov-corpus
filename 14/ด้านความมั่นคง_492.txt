รัฐบาลไทย-ข่าวทำเนียบรัฐบาล-ก.แรงงาน ขับเคลื่อนยุทธศาสตร์การเสริมสร้างสุขภาวะและความปลอดภัยในการทำงานภาคตะวันออก

วันจันทร์ที่ 18 ธันวาคม 2560
ก.แรงงาน ขับเคลื่อนยุทธศาสตร์การเสริมสร้างสุขภาวะและความปลอดภัยในการทำงานภาคตะวันออก
ก.แรงงาน จัดทำโครงการสนับสนุนการขับเคลื่อนยุทธศาสตร์การเสริมสร้างสุขภาวะและความปลอดภัยในการทำงานเพื่อคุณภาพชีวิตคนทำงานในภาคตะวันออกแบบมีส่วนร่วม มุ่งเน้นการทำงาน สู่เป้าหมายงานดีมีคุณค่า (Decent Work) และ การพัฒนาอย่างยั่งยืน (SDGs)
นายจรินทร์  จักกะพาก ปลัดกระทรวงแรงงาน มอบหมายให้ นางเพชรรัตน์ สินอวย รองปลัด  กระทรวงแรงงาน เป็นประธานการประชุมคณะกรรมการอำนวยการโครงการสนับสนุนขับเคลื่อนยุทธศาสตร์การเสริมสร้างสุขภาวะและความปลอดภัยในการทำงานเพื่อคุณภาพชีวิตคนทำงานในภาคตะวันออกแบบมีส่วนร่วม ณ ห้องประชุมประสงค์ รณะนันทน์ ชั้น 5 อาคารกระทรวงแรงงาน วันนี้ (18 ธ.ค. 60) จากกรอบยุทธศาสตร์การพัฒนากำลังคนของประเทศ ระยะ 20 ปี (พ.ศ. 2560-2579) สร้างความ “มั่นคง มั่งคั่ง และยั่งยืน” ให้แก่แรงงานนั้น กระทรวงแรงงาน ได้นำมาเป็นกรอบในการกำหนดเป็นยุทธศาสตร์ในการพัฒนาแรงงานวัยทำงาน โดยแบ่งออกเป็น 4 ระยะ ได้แก่ ระยะที่ 1 Productive Manpower (พ.ศ. 2560-2564) ระยะที่ 2 Innovation Workforce (พ.ศ. 2565-2569) ระยะที่ 3 Brain Power (พ.ศ. 2570-2574) ระยะที่ 4 Creative Workforce (พ.ศ. 2575-2579)
ทั้งนี้ กระทรวงแรงงาน ได้ร่วมกับสมาคมผู้นำการเปลี่ยนแปลงเพื่อพัฒนาแรงงาน และสำนักงานกองทุนสนับสนุนการสร้างเสริมสุขภาพ (สสส.) จัดทำโครงการสนับสนุนการขับเคลื่อนยุทธศาสตร์การเสริมสร้างสุขภาวะและความปลอดภัยในการทำงานเพื่อคุณภาพชีวิตคนทำงานในภาคตะวันออกแบบมีส่วนร่วม (Healthy and Safety Thailand) มีวัตถุประสงค์หลัก เพื่อบูรณาการภารกิจของหน่วยงานที่เกี่ยวข้องกับการพัฒนาคุณภาพชีวิตแรงงาน ลงปฏิบัติในเขตพื้นที่เศรษฐกิจพิเศษภาคตะวันออก (Eastern Economic Corridor : EEC) ภายใต้กลไกการมีส่วนร่วม ทั้งภาครัฐ ภาคเอกชน ภาคประชาสังคม และกลุ่มเครือข่ายในระดับพื้นที่ และเพื่อให้การขับเคลื่อนยุทธศาสตร์ดังกล่าวเป็นไปด้วยความเรียบร้อยและมีประสิทธิภาพ
โครงการดังกล่าว มุ่งเน้นการทำงานเชื่อมโยงระบบและกลไกขับเคลื่อนการพัฒนาหลักสู่เป้าหมายงานดีมีคุณค่า (Decent Work) และ การพัฒนาอย่างยั่งยืน (SDGs) ตามที่ประเทศไทยได้ร่วมปฏิญญากับสหประชาชาติและประชาคมโลก สนับสนุนให้เกิดการเชื่อมโยงกับระบบและกลไกหลักในการผลักดันให้เกิดร่างนโยบาย ระเบียบ ยุทธศาสตร์ และมาตรการ ที่จะช่วยในการยกระดับคุณภาพชีวิตคนในองค์กรต่อไป
+++++++++++++++++++
กองเผยแพร่และประชาสัมพันธ์
ปริยรณ พรหมสาขา ณ สกลนคร ภาพและข่าว
18 ธันวาคม 2560

ที่มา : http://www.thaigov.go.th/news/contents/details/8844
