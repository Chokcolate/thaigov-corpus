รัฐบาลไทย-ข่าวทำเนียบรัฐบาล-รมว.พม. ตรวจเยี่ยมการพัฒนาชุมชนบ้านเอื้ออาทรรังสิต คลอง 9 จ.ปทุมธานี พร้อมชูเป็นชุมชนเข็มแข้งด้วยการบริหารงานอย่างมีส่วนร่วม

วันพฤหัสบดีที่ 29 มิถุนายน 2560
รมว.พม. ตรวจเยี่ยมการพัฒนาชุมชนบ้านเอื้ออาทรรังสิต คลอง 9 จ.ปทุมธานี พร้อมชูเป็นชุมชนเข็มแข้งด้วยการบริหารงานอย่างมีส่วนร่วม
รมว.พม. ตรวจเยี่ยมการพัฒนาชุมชนบ้านเอื้ออาทรรังสิต คลอง 9 จ.ปทุมธานี พร้อมชูเป็นชุมชนเข็มแข้งด้วยการบริหารงานอย่างมีส่วนร่วม
วันนี้ (29 มิ.ย. 60) เวลา 09.45 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและ ความมั่นคงของมนุษย์ (รมว.พม.) ลงพื้นที่ตรวจเยี่ยมการพัฒนาชุมชนบ้านเอื้ออาทรรังสิต คลอง 9 จังหวัดปทุมธานี ซึ่งเป็นชุมชนที่มีความเข้มแข็ง มีการบริหารชุมชนโดยบูรณาการกระบวนการมีส่วนร่วมของชาวชุมชนและภาคีเครือข่าย ด้วยการจัดตั้งกลุ่มออมทรัพย์เครดิตยูเนี่ยนเอื้ออาทรรังสิต คลอง 9 และการจัดกิจกรรมตามแนวคิดหลักปรัชญาเศรษฐกิจพอเพียง โดยมี ดร.ธัชพล กาญจนกูล ผู้ว่าการการเคหะแห่งชาติ พร้อมคณะผู้บริหาร และหน่วยงาน ที่เกี่ยวข้องเข้าร่วม ณ ศูนย์ชุมชนบ้านเอื้ออาทรรังสิต คลอง 9 จังหวัดปทุมธานี
พลตำรวจเอก อดุลย์ กล่าวว่า โครงการบ้านเอื้ออาทรรังสิต คลอง 9 เป็นอีกหนึ่งโครงการคุณภาพของการเคหะแห่งชาติ (กคช.) ซึ่งเป็นหน่วยงานรัฐวิสาหกิจ สังกัดกระทรวงการพัฒนาสังคมและความมั่นคงของมนุษย์ (พม.) เพื่อให้ประชาชนได้มีที่อยู่อาศัย ด้วยการจัดให้มีระบบสาธารณูปโภค สาธารณูปการ และสิ่งอำนวยความสะดวกแก่ผู้อยู่อาศัย พร้อมปรับปรุงและพัฒนาผู้อยู่อาศัยให้มีคุณภาพชีวิตที่ดีขึ้นทั้งทางสังคม เศรษฐกิจ และสิ่งแวดล้อม อีกทั้งการให้ความช่วยเหลือทางการเงินแก่ประชาชนที่ต้องการมีเคหะเป็นของตนเอง ซึ่งโครงการดังกล่าวตั้งอยู่บน ถนนรังสิต – องครักษ์ ตำบลบึงสนั่น อำเภอธัญบุรี จังหวัดปทุมธานี โดยมีพื้นที่โครงการประมาณ 54 ไร่เศษ รูปแบบอาคารเป็นบ้านแถว 2 ชั้น ขนาดที่ดิน 16 ตารางวา จำนวน 1,360 หน่วย พร้อมด้วยระบบสาธารณูปโภค สาธารณูปการ และสิ่งอำนวยความสะดวกครบครัน อาทิ สวนพักผ่อน สนามเด็กเล่น สถานที่ออกกำลังกาย สนามฟุตซอล สนามเปตอง ลานตลาด และศูนย์ชุมชนที่เปิดให้ชาวชุมชนได้เข้ามาทำกิจกรรมต่างๆ ร่วมกัน นอกจากนี้ ที่ตั้งโครงการติดถนนใหญ่ ใกล้สถานที่ราชการ และสถาบันการศึกษา ทำให้การคมนาคมสะดวกสบาย ปัจจุบันมีผู้เข้าอยู่อาศัยประมาณ 800 หน่วย โดยได้มอบโอนระบบสาธารณูปโภค และสาธารณูปการให้อยู่ในความดูแลของเทศบาล เมืองสนั่นรักษ์แล้ว เมื่อวันที่ 22 กันยายน 2559
พลตำรวจเอก อดุลย์ กล่าวต่อไปว่า สำหรับโครงการดังกล่าว ทาง กคช. ได้ส่งเสริมให้ผู้อยู่อาศัยมีส่วนร่วมในการบริหารจัดการชุมชนของตนเองให้เป็นชุมชนเข้มแข็งน่าอยู่อย่างยั่งยืน ทั้งด้านกายภาพ เศรษฐกิจ บริการและสังคม ซึ่งมีการบริหารจัดการชุมชนโดยการเลือกตั้งคณะกรรมการชุมชนจำนวน 15 คน และได้รับการรับรองจากเทศบาลเมืองสนั่นรักษ์ อีกทั้งมีการบริหารชุมชนโดยบูรณาการกระบวนการมีส่วนร่วมของชาวชุมชนและภาคีเครือข่าย การจัดตั้ง กลุ่มออมทรัพย์เครดิตยูเนี่ยนเอื้ออาทรรังสิต คลอง 9 เพื่อส่งเสริมการออมให้กับสมาชิกและการจัดกิจกรรมต่างๆ อย่างต่อเนื่องตามแนวคิดหลักปรัชญาเศรษฐกิจพอเพียง
"ทั้งนี้ ชุมชนบ้านเอื้ออาทรรังสิต คลอง 9 มีการจัดตั้งกลุ่มต่างๆ ภายในชุมชน เช่น กลุ่มแอโรบิค กลุ่มศิลปะ มวยไทย กลุ่มกีฬาฟุตซอล กลุ่มผลิตภัณฑ์น้ำยาปลอดภัย กลุ่มผู้สูงอายุ กลุ่มรักษ์สิ่งแวดล้อม กลุ่มบ้านเรือนไทย กลุ่มตำรวจชุมชน กลุ่มออมทรัพย์ และกลุ่มอาสาสาธารณสุขประจำหมู่บ้าน เป็นต้น และมีการจัดกิจกรรมด้านการมีส่วนร่วมและการรวมกลุ่มทำกิจกรรมในโอกาสพิเศษต่างๆ เช่น กิจกรรมวันเด็กแห่งชาติ วันแม่แห่งชาติ วันพ่อแห่งชาติ วันสงกรานต์ โครงการอบรมฝึกอาชีพ โครงการอบรมการพัฒนาศักยภาพผู้นำชุมชน โครงการแข่งขันกีฬาเชื่อมความสัมพันธ์ต้านยาเสพติด และโครงการอบรมตามแผนโครงการส่งเสริมวิถีชีวิตสุขภาวะชุมชน เป็นต้น” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/4892
