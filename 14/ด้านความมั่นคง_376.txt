รัฐบาลไทย-ข่าวทำเนียบรัฐบาล-พม. อำนวยความสะดวกอย่างเต็มที่ให้กับประชาชน ที่ร่วมถวายดอกไม้จันทน์

วันศุกร์ที่ 27 ตุลาคม 2560
พม. อำนวยความสะดวกอย่างเต็มที่ให้กับประชาชน ที่ร่วมถวายดอกไม้จันทน์
พม. อำนวยความสะดวกอย่างเต็มที่ให้กับประชาชน ที่ร่วมถวายดอกไม้จันทน์ ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ณ มูลนิธิราชประชานุเคราะห์ ในพระบรมราชูปถัมภ์ ภายในกระทรวง พม. สะพานขาว กทม.
วันนี้ (27 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า ด้วยรัฐบาลได้มอบหมายให้กระทรวงการพัฒนาสังคมและความมั่นคงของมนุษย์ (พม.) จัดซุ้มถวายดอกไม้จันทน์ของประชาชน ในงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช บรมนาถบพิตร ซึ่งเป็นซุ้มขนาดกลาง ณ มูลนิธิราชประชานุเคราะห์ ในพระบรมราชูปถัมภ์ ภายในกระทรวงการพัฒนาสังคมและความมั่นคงของมนุษย์ ถนนกรุงเกษม เขตป้อมปราบศัตรูพ่าย กรุงเทพมหานคร
นายณรงค์ กล่าวต่อไปว่า เมื่อวันที่ 26 ตุลาคม 2560 ที่ซุ้มถวายดอกไม้จันทน์ของประชาชน ณ มูลนิธิ ราชประชานุเคราะห์ ในพระบรมราชูปถัมภ์ ภายในกระทรวง พม. ได้เปิดให้ประชาชนเข้าร่วมในพิธีวางดอกไม้จันทน์ เพื่อถวายแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร ตั้งแต่เวลา 09.00 เป็นต้นมา จนถึง เวลา 22.00 น. โดยเวลา 09.00 น. นายพุฒิพัฒน์ เลิศเชาวสิทธิ์ ปลัดกระทรวงการพัฒนาสังคมและความมั่นคง ของมนุษย์ (ปลัด พม.) ได้นำคณะผู้บริหาร ข้าราชการ และเจ้าหน้าที่กระทรวง พม. วางดอกไม้จันทน์เพื่อถวายแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร ทั้งนี้ ตลอดทั้งวันมีประชาชนเดินทางเข้าร่วม วางดอกไม้จันทน์ที่ซุ้มถวายดอกไม้จันทน์แห่งนี้เป็นจำนวนทั้งสิ้น 16,940 คน ซึ่งกระทรวง พม. โดยทุกหน่วยงานในสังกัด ได้บูรณาการความร่วมมือในการอำนวยความสะดวกและบริการประชาชน ได้แก่ บริการอาหารที่ปรุงสุกใหม่พร้อมน้ำดื่ม การให้คำแนะนำประชาสัมพันธ์การถวายดอกไม้จันทน์ บริการเปลี่ยนเครื่องแต่งกาย หน่วยแพทย์พยาบาล ที่นั่งพักคอย และห้องสุขา โดยเฉพาะสิ่งอำนวยความสะดวกสำหรับคนพิการ อาทิ ทางลาด ทางเดินสำหรับคนพิการทางสายตา (Braille Block) และห้องสุขาสำหรับคนพิการ อีกทั้ง ยังมีบริการรถเข็นสำหรับผู้สูงอายุและคนพิการอีกด้วย
"ทั้งนี้ บรรยากาศการวางดอกไม้จันทน์ตลอดทั้งวันเป็นไปด้วยความเรียบร้อย โดยมีประชาชนจำนวนมาก มาใช้บริการต่างๆ จากกระทรวง พม. ได้แก่ บริการรถเข็น มีจำนวน 105 คน บริการเปลี่ยนเครื่องแต่งกาย มีจำนวน 2,201 คน และบริการปฐมพยาบาล มีจำนวน 1,118 คน สำหรับดอกไม้จันทน์ที่ประชาชนร่วมถวายแด่พระบาทสมเด็จพระปรมินทรมหาภูมิพลอดุลยเดช บรมนาถบพิตร กระทรวง พม. ได้จัดส่งไปยังวัดราชสิงขร เขตบางคอแหลม กรุงเทพฯ” นายณรงค์ กล่าวในตอนท้าย

ที่มา : http://www.thaigov.go.th/news/contents/details/7637
