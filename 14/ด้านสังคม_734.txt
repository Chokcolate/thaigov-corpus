รัฐบาลไทย-ข่าวทำเนียบรัฐบาล-รองปลัด พม. กำชับ จนท. เร่งช่วยเหลือครอบครัวเด็กสาวป่วยเป็นโรคเนื้องอกในสมอง จนต้องพักการเรียน ที่ จ.กาญจนบุรี

วันศุกร์ที่ 6 ตุลาคม 2560
รองปลัด พม. กำชับ จนท. เร่งช่วยเหลือครอบครัวเด็กสาวป่วยเป็นโรคเนื้องอกในสมอง จนต้องพักการเรียน ที่ จ.กาญจนบุรี
รองปลัด พม. กำชับ จนท. เร่งช่วยเหลือครอบครัวเด็กสาวป่วยเป็นโรคเนื้องอกในสมอง จนต้องพักการเรียน ที่ จ.กาญจนบุรี และครอบครัวเด็กหญิงป่วยเป็นโรคสมาธิสั้น แต่ต้องดูแลผู้ชราที่มีอาการป่วยถึง 3 ชีวิต ในขณะที่แม่ออกไปทำงานนอกบ้าน ที่ จ.ตาก
วันนี้ (6 ต.ค. 60) เวลา 08.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า นางไพรวรรณ พลวัน รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานการประชุมศูนย์ปฏิบัติการกระทรวงการพัฒนาสังคมและความมั่นคงของมนุษย์ (ศปก.พม.) ครั้งที่ 729/2557-2560 เพื่อรับทราบปัญหาทางสังคมต่างๆ ที่เกิดขึ้นในแต่ละวัน และร่วมหาแนวทางการแก้ไขปัญหาและการป้องกันปัญหาดังกล่าว โดยรองปลัดมีผู้บริหารและผู้แทนหน่วยงานที่เกี่ยวข้องของกระทรวง พม. เข้าร่วมประชุม ณ ห้องประชุมชั้น 8 กระทรวง พม. สะพานขาว กรุงเทพฯ
นางไพรวรรณ กล่าวว่า จากกรณีเด็กสาววัย 18 ปี ป่วยเป็นโรคเนื้องอกในสมองและมีสายตาพร่ามัว ทำให้ต้องพักการเรียนเพื่อรักษาตัว อาศัยอยู่กับพ่อและแม่ในบ้านสภาพเก่าทรุดโทรม ครอบครัวมีฐานะยากจน จึงไม่มีเงินเพียงพอสำหรับค่ารักษาพยาบาล ทำให้ต้องกู้หนี้จากเงินนอกระบบ ที่อำเภอสังขละบุรี จังหวัดกาญจนบุรี และกรณีเด็กหญิงวัย 14 ปี เป็นโรคสมาธิสั้น ทำให้ไม่ได้เรียนหนังสือ ต้องรับภาระดูแลผู้ชราที่มีอาการป่วยถึง 3 ชีวิต ในครอบครัว ทั้งยายวัย 69 ปี ป่วยเป็นโรคพาร์กินสัน ตาวัย 70 ปี เป็นผู้ป่วยจิตเวชและโรคมะเร็งลำไส้ และปู่วัย 85 ปี สุขภาพร่างกายไม่แข็งแรงและมีอาการหลงลืม ในขณะที่แม่ผู้เป็นเสาหลักเพียงคนเดียวต้องออกไปทำงานหารายได้ จุนเจือครอบครัว และต้องอาศัยเบี้ยยังชีพผู้สูงอายุและเบี้ยความพิการเพื่อใช้ประทังชีวิต ที่จังหวัดตาก นั้น ตนได้กำชับให้พัฒนาสังคมและความมั่นคงของมนุษย์จังหวัด (พมจ.) ทั้ง 2 จังหวัด ได้แก่ พมจ.กาญจนบุรี และ พมจ.ตาก พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านเด็ก ผู้สูงอายุ และคนพิการ พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ป่วยทั้งหมดอย่างใกล้ชิด การศึกษาอย่างต่อเนื่องของเด็กทุกคน และการปรับปรุงสภาพที่อยู่อาศัยให้มีความมั่นคง แข็งแรง ถูกสุขลักษณะ และเหมาะสมกับผู้สูงอายุและคนพิการ นอกจากนี้ ยังให้คำปรึกษาแนะนำในเรื่องสวัสดิการสังคม เพื่อขอรับสิทธิตามกฎหมายตามความเหมาะสม เพื่อพัฒนาคุณภาพชีวิตที่ดีในระยะยาวต่อไป
นางไพรวรรณ กล่าวเพิ่มเติมว่า สำหรับกรณีหญิงวัย 48 ปี ต้องรับภาระเพียงลำพังดูแลแม่แก่ชราวัย 83 ปี นอนป่วยติดเตียง ไม่สามารถช่วยเหลือตัวเองได้ ซึ่งต้องลาออกจากงานเพื่อมาดูแลอย่างใกล้ชิด โดยทั้ง 2 ชีวิต อาศัย ในบ้านสภาพเก่าทรุดโทรม ครอบครัวมีฐานะยากจน ที่จังหวัดชลบุรี นั้น ตนได้กำชับให้พัฒนาสังคมและความมั่นคง ของมนุษย์จังหวัดชลบุรี (พมจ.ชลบุรี) พร้อมหน่วยงานที่เกี่ยวข้องในพื้นที่ เร่งลงพื้นที่เพื่อตรวจสอบข้อเท็จจริงและประเมินทางสังคมของครอบครัวดังกล่าว เพื่อให้การช่วยเหลือในเบื้องต้นตามภารกิจด้านผู้สูงอายุ พร้อมมอบสิ่งของเครื่องใช้ที่จำเป็น อีกทั้งประสานหน่วยงานที่เกี่ยวข้องในพื้นที่ช่วยเหลือดูแลในเรื่องการรักษาพยาบาลของผู้ที่ป่วย อย่างใกล้ชิด และให้คำปรึกษาแนะนำในเรื่องการส่งเสริมการประกอบอาชีพ เพื่อสร้างรายได้ที่เพียงพอและมั่นคงสำหรับครอบครัวในระยะยาวต่อไป

ที่มา : http://www.thaigov.go.th/news/contents/details/7209
