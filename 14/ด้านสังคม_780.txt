รัฐบาลไทย-ข่าวทำเนียบรัฐบาล-​สธ.พัฒนาโรงพยาบาลเกาะยาวชัยพัฒน์ ดูแลประชาชนในพื้นที่ และนักท่องเที่ยว

วันพฤหัสบดีที่ 19 ตุลาคม 2560
​สธ.พัฒนาโรงพยาบาลเกาะยาวชัยพัฒน์ ดูแลประชาชนในพื้นที่ และนักท่องเที่ยว
กระทรวงสาธารณสุขพัฒนาโรงพยาบาลเกาะยาวชัยพัฒน์ ให้เป็นโรงพยาบาลชุมชนที่ได้มาตรฐาน ให้บริการประชาชนในพื้นที่ รวมถึงนักท่องเที่ยวชาวไทยและต่างประเทศ
กระทรวงสาธารณสุขพัฒนาโรงพยาบาลเกาะยาวชัยพัฒน์ ให้เป็นโรงพยาบาลชุมชนที่ได้มาตรฐาน ให้บริการประชาชนในพื้นที่ รวมถึงนักท่องเที่ยวชาวไทยและต่างประเทศ
วันนี้ (19 ตุลาคม 2560) นายแพทย์เจษฎา โชคดำรงสุข ปลัดกระทรวงสาธารณสุขและคณะ ให้สัมภาษณ์ภายหลังตรวจเยี่ยมและติดตามการพัฒนาโรงพยาบาลเกาะยาวชัยพัฒน์ อำเภอเกาะยาว จังหวัดพังงา ว่า ด้วยพระมหากรุณาธิคุณของสมเด็จพระเทพรัตนราชสุดาฯ สยามบรมราชกุมารี ได้พระราชทานพระราชานุมัติงบประมาณมูลนิธิชัยพัฒนาสนับสนุนกระทรวงสาธารณสุขนำไปใช้ปรับปรุงโรงพยาบาลเกาะยาวซึ่งเป็นพื้นที่เกาะห่างไกลให้เป็นโรงพยาบาลชุมชนที่ได้มาตรฐานเหมาะสมกับการให้บริการผู้ป่วยและพระราชทานชื่อว่า “โรงพยาบาลเกาะยาวชัยพัฒน์” โดยกระทรวงสาธารณสุขได้ดำเนินการก่อสร้างและปรับปรุงตัวอาคาร จัดสรรเครื่องมือแพทย์และพัฒนาระบบบริการทั้งด้านการส่งเสริมสุขภาพ ป้องกันควบคุมโรค การดูแลรักษา และระบบการรับ-ส่งต่อผู้ป่วยทางทะเล เพื่อให้บริการทั้งประชาชนในพื้นที่รวมถึงนักท่องเที่ยวชาวไทยและต่างประเทศที่เดินทางมาท่องเที่ยวที่เกาะยาวด้วย
นายแพทย์เจษฎากล่าวต่อว่า อำเภอเกาะยาวเป็นพื้นที่เกาะเป็นสถานที่ท่องเที่ยวที่สวยงาม เป็นแหล่งท่องเที่ยวที่สร้างรายได้ให้จังหวัดและประเทศที่สำคัญ โดยในแต่ละปีจะมีนักท่องเที่ยวทั้งชาวไทยและต่างชาติจำนวนมากทำให้เสี่ยงต่อการเกิดอุบัติเหตุทางทะเล กระทรวงสาธารณสุขได้จัดชุดปฏิบัติการทางแพทย์ฉุกเฉินทางน้ำ พัฒนาศักยภาพระบบการดูแลผู้บาดเจ็บทางทะเลของหน่วยบริการและระบบการส่งต่อผู้ป่วยทางทะเล ในพื้นที่ชายฝั่งทะเล เกาะ และตามแหล่งท่องเที่ยว เพื่อให้สามารถดูแลนักท่องเที่ยวและประชาชนที่เดินทางทางทะเลได้อย่างมีประสิทธิภาพ
โรงพยาบาลเกาะยาวชัยพัฒน์เป็นโรงพยาบาลชุมชนขนาด 30 เตียง ตั้งอยู่ที่อำเภอเกาะยาว จังหวัดพังงา รับผิดชอบดูแลประชากร 12,799 คน 3,837 หลังคาเรือน 4,155 ครอบครัว รวมถึงนักท่องเที่ยวปีละกว่า 300,000 คน มีการพัฒนาระบบการส่งต่อทางทะเลผู้ป่วยของเครือข่ายบริการภายในอำเภอเกาะยาวจะใช้ลักษณะไร้ขอบเขต ใกล้ที่ไหนส่งต่อจากที่นั่น ทำให้ผู้ป่วยปลอดภัย ลดภาวะแทรกซ้อน ลดพิการ ลดอุบัติการณ์การเสียชีวิตขณะส่งต่อ
นอกจากนี้โรงพยาบาลเกาะยาวชัยพัฒน์ยังได้รับพระมหากรุณาธิคุณจากสมเด็จพระเทพรัตนราชสุดาฯสยามบรมราชกุมารี พระราชทาน “กองทุนพระราชทานเพื่อสงเคราะห์คนไข้ยากจน” เพื่อเป็นการลดภาระค่าใช้จ่ายของผู้ป่วย และโรงพยาบาลเกาะยาวชัยพัฒน์ก็ได้มีการจัดตั้งกองทุนเพื่อการส่งต่อ/กองทุนน้ำมันซึ่งได้รับการสนับสนุนจากองค์กรปกครองส่วนท้องถิ่นหรือหมู่บ้านซึ่งมีการประสานงานกับกาชาดจังหวัดในการจัดหาเงินกองกลางสำหรับทดรองจ่ายค่าพาหนะในการส่งต่อผู้ป่วยอีกด้วย

ที่มา : http://www.thaigov.go.th/news/contents/details/7518
