รัฐบาลไทย-ข่าวทำเนียบรัฐบาล-14 มกราคม 2560

วันจันทร์ที่ 10 เมษายน 2560
14 มกราคม 2560
คำกล่าว  พลเอก ประยุทธ์ จันทร์โอชา  นายกรัฐมนตรี เนื่องในพิธีเปิดงานฉลองวันเด็กแห่งชาติ ประจำปี 2560 ในวันเสาร์ที่ 14 มกราคม 2560 เวลา 08.30 น. ณ สนามเสือป่า สำนักพระราชวัง
ท่านรัฐมนตรีว่าการกระทรวงศึกษาธิการ
คณะกรรมการจัดงานฉลองวันเด็กแห่งชาติ
เด็กและเยาวชนที่รักทุกคน
วันนี้เป็นวันสำคัญของเด็กทุกคน ผมรู้สึกดีใจและยินดีเป็นอย่างยิ่งที่ได้มาเป็นประธานเปิดงานฉลอง วันเด็กแห่งชาติ ประจำปี 2560 ซึ่งหลายแห่งก็ได้มีการจัดงานวันเด็กขึ้น  แสดงว่าวันนี้บ้านเมืองเรามีความสุข ทุกคนสามารถเดินทางไปที่ไหนก็ได้ ซึ่งเราจะต้องร่วมกันรักษาสิ่งเหล่านี้ไว้ พ่อ แม่ ผู้ปกครอง ช่วยกันรักษาพื้นที่ไว้ให้เกิดความปลอดภัยสงบเรียบร้อย กิจการต่าง ๆ ก็จะสามารถเดินหน้าไปได้ด้วยดี
รวมทั้ง วันนี้เป็นวันที่เด็กๆ จะได้มีโอกาสมาแสดงศักยภาพและได้เรียนรู้กับกิจกรรมต่างๆ อันเป็นประโยชน์ได้อย่างเต็มที่ เพื่อจะเก็บไว้เป็นประสบการณ์และความทรงจำที่ดีในวัยเด็กในอนาคต เมื่อเติบโตขึ้นเป็นผู้ใหญ่แล้ว ซึ่งทุกคนที่นั่งอยู่ ณ ที่นี้ทราบดีว่าเด็กและเยาวชนคือพลังสำคัญของประเทศในอนาคต เด็กวันนี้คือผู้ใหญ่ในวันหน้า ถ้าเด็กวันนี้เป็นคนดี มีคุณธรรม จริยธรรม และคุณภาพ วันข้างหน้าประเทศก็จะดีไปด้วยทั้งหมด เพราะฉะนั้นเราจำเป็นต้องดูแลเด็กๆ ทุกคนจึงควรจะได้รับการเลี้ยงดูและอบรมสั่งสอนเพื่อปลูกฝังและสร้างการรับรู้ที่มีประโยชน์และถูกต้องตั้งแต่วัยเยาว์ โดยครอบครัว คือพ่อ แม่ ผู้ปกครอง ถือเป็นพื้นฐานสำคัญที่สุดในการอบรมเลี้ยงดูให้เด็กมี ความแข็งแรงทั้งสุขภาพกายและสุขภาพจิตใจจะได้เติบโตอย่างมีคุณภาพ เพราะมีความใกล้ชิดกับเด็กมากที่สุด อย่างที่บอกว่าพ่อ แม่ เป็นอันดับหนึ่งคือพระในบ้าน อันดับสองคือครู และอันดับสามคือ สังคม เพราะฉะนั้นสิ่งสำคัญเหล่านี้เป็นสิ่งที่มีความเชื่อมโยงกันทั้งหมด โดยเฉพาะครอบครัวเป็นพื้นฐานสำคัญที่สุดในการอบรมเลี้ยงดู ให้ความรู้และสร้างอนาคตให้กับเด็กและเยาวชนให้มีความแข็งแรงทั้งสุขภาพกายและสุขภาพใจ ซึ่งสุขกายก็มีความสำคัญต้องย้อนกลับไปดูว่าเด็กประเทศเราแข็งแรงไหม ไม่ใช่เดินแถวสักพักเดียวแล้วเป็นลมหมด หรือมีร่างกายที่ผอมและน้ำหนักมากเกินไป ตรงนี้ไม่ได้ ทั้งหมดนี้เป็นสิ่งที่จะทำให้มีคุณภาพหรือไม่มีคุณภาพด้วยในวันข้างหน้า วันนี้เรายังมีเวลาปรับปรุงแก้ไขได้ทันเวลา
เพราะฉะนั้น ผมเรียนแล้วว่าสุขภาพกายสำคัญ และสุขภาพใจยิ่งสำคัญกว่า เพราะใจเป็นสิ่งที่อยู่ข้างใน มองไม่เห็น แต่ทุกคนรู้ด้วยตนเอง ดังนั้นจึงเป็นเรื่องที่เด็กทุกคนต้องมีการพัฒนาควบคู่กันทั้งร่างกายและจิตใจ ขณะที่ผู้ใหญ่ต้องสร้างสิ่งแวดล้อมที่ดีให้กับเด็ก เพื่อให้เด็กมีความพร้อมที่จะก้าวไปสู่อนาคตที่ยั่งยืน อย่างไรก็ตามสิ่งต่าง ๆ เหล่านี้ไม่ใช่เป็นเรื่องที่เด็กต้องทำแต่เพียงฝ่ายเดียว ผู้ใหญ่ต้องทำด้วย เพราะฉะนั้นจึงมี 2 อย่าง คือ เด็กกับผู้ใหญ่ ซึ่งมีหลายส่วนที่ต้องมาเกี่ยวข้อง วันนี้หลายภาคส่วนและปลัดกระทรวงที่เกี่ยวข้องก็มาร่วมในการจัดงานวันเด็กแห่งชาติครั้งนี้ด้วย ซึ่งกระทรวงศึกษาธิการได้จัดขึ้นในส่วนกลาง และมีอีกหลายแห่งที่จัดงานวันเด็กฯ ขึ้นเช่นกัน ผมจึงถือว่าทุกภาคส่วนต้องร่วมกันดำเนินการประกอบกันทั้งหมด
นอกจากนี้เด็กและเยาวชนต้องรู้จักเรียนรู้และมีกระบวนการคิดวิเคราะห์เป็นจากสิ่งต่าง ๆ ที่พบเห็นรอบตัว มองอะไรอย่ามองแบบผ่านเลยไป เพราะฉะนั้นต้องรู้จักที่จะมองอะไรให้เร็ว และคิดวิเคราะห์ไปพร้อมกันด้วย จะทำให้เกิดความคิดที่ต่อเนื่อง ดังนั้นทุกคนต้องตระหนักและสนใจเรียนรู้สิ่งที่ได้พบเห็นและรับฟังมาคิดพิจารณาว่าสิ่งเหล่านั้นจะเป็นประโยชน์ต่อตัวเองอย่างไร นั่นแหละคือการพัฒนาตนเองโดยที่ไม่ต้องไปพึ่งใคร เพราะมีหลายอย่างให้ทุกคนเรียนรู้อยู่แล้ว
รัฐบาลตระหนักถึงความสำคัญของเด็กและเยาวชน จึงมีนโยบายส่งเสริมให้เด็กไทยทุกคนได้รับการดูแลอย่างดีตั้งแต่ในครรภ์มารดาและส่งเสริมให้เด็กและเยาวชนได้รับโอกาสทางการศึกษาที่ดี ลดความเหลื่อมล้ำด้านการศึกษาให้เด็กเยาวชนได้รับการศึกษาอย่างทั่วถึงให้สามารถที่จะศึกษาต่อในระบบการศึกษาได้ เพราะฉะนั้นสิ่งเหล่านี้ทุกคนต้องช่วยกัน รัฐบาลชุดปัจจุบันได้ออกมาตรการหลายมาตรการ รวมทั้งในรัฐธรรมนูญก็มีบรรจุไว้ อย่างไรก็ตามสิ่งที่เขียนในรัฐธรรมนูญขึ้นอยู่กับการนำไปปฏิบัติให้เกิดจริงหรือไม่ ฉะนั้นอย่าไปค้านกันด้วยตัวหนังสือให้ไปตกลงร่วมกัน ไม่ใช่มาต่อต้านกันในสิ่งที่เขาเจตนาจะเขียนให้ดี ไม่มีอะไรจะเขียนได้ดีทั้งหมด ภาษาไทยและภาษากฎหมายแปลได้มาก เพราะฉะนั้นแปลในทางที่ดีหน่อยว่าที่เขาเขียนมาน่าจะดีขึ้นกว่าเดิม ซึ่งทั้งหมดก็อยู่ที่พวกเราทุกคนร่วมมือกันทำ นี่คือสิ่งที่ต้องคิดให้ต่อเนื่องเชื่อมโยง เพราะฉะนั้นทั้งเด็กเยาวชน และครู ต้องเรียนรู้ไปด้วย รวมทั้งเราต้องมุ่งมั่นสร้างแรงผลักดัน สร้างสภาวะการเรียนรู้ สร้างโอกาสทางการศึกษาให้กับเด็กเยาวชน เพื่อให้ทุกคนได้มีทางเลือก คำว่า “ทางเลือก” คือใครอยากจะเป็นอะไรก็เป็น ใครคิดอยากจะเป็นอะไรก็ให้คิดตั้งแต่เด็ก ไม่ว่าจะเป็น ครู หมอ พยาบาล ทหาร ตำรวจ แต่ไม่ใช่ไปคิดว่าถ้าเราเป็นอะไรไม่ได้ถึงจะมาเป็นอันนี้ เพราะนี่เป็นการคิดที่ถอยหลัง ต้องรู้จักคิดให้ดีไว้ มีกระบวนการคิดเป็นอย่างเป็นขั้นตอน เช่น อาจจะคิดที่จะเป็นหลายอย่าง หรือคิดจะเป็นอย่างเดียว ต้องมีการกำหนดเป้าหมายของตนเองไว้ให้ชัดเจนในการที่จะก้าวไปสู่จุดหมายที่กำหนด ทุกคนต้องมีทางเลือกของตนเองและต้องรู้ตัวเองว่าโตไปแล้วจะเป็นอะไร โดยต้องคิดตั้งแต่ระดับประถมศึกษา มัธยมศึกษา และอุดมศึกษา ซึ่งในช่วงระดับมัธยมจะเป็นตัวชี้ว่าเราจะไปทางไหน
เพราะฉะนั้น วันนี้กระทรวงศึกษาก็สร้างทางเลือกไว้ให้ อาจจะไปเรียนอาชีวะบ้าง อะไรบ้าง ไปเรียนในสิ่งที่มีงานทำ หรือถ้าสมองไปไม่ไหวก็เอาไว้มาเรียนทีหลังไปหาประสบการณ์ก่อนแล้วกลับมาเรียนในระดับที่สูงขึ้น เราสร้างทางเลือกแบบนี้ ประเทศไทยมีการศึกษาที่หลากหลายมากทั้งการศึกษาในระบบ นอกระบบ และการศึกษาตามอัธยาศัย ซึ่งการจะปรับแก้ระบบการศึกษาเป็นเรื่องยาก แต่ไม่อยากเกินกว่าที่รัฐบาลและรัฐมนตรีต่าง ๆ ที่ผมคาดหวังจะทำ ต้องทำให้ได้  วันนี้ทำได้เท่าไรทำไปก่อน จากนั้นค่อยเริ่มมาที่สอง สาม สี่ ต่อมาเรื่อย ๆ 20 ปี ตามยุทธศาสตร์ชาติ เราจะต้องมีเด็กเยาวชนที่ดีและมีคุณภาพ เร็วที่สุดคือ 15 ปี ซึ่ง 20 ปีก็ตั้งแต่เด็กเกิดใหม่ไปจนกระทั่งจบมหาวิทยาลัย
สิ่งสำคัญประการหนึ่งนอกจากความรู้ การเรียนรู้ และสร้างประสบการณ์แล้ว ยังต้องมีคุณธรรม จริยธรรม เพราะฉะนั้นเรื่องของการคิดวิเคราะห์ การปรับประยุกต์ใช้ในชีวิตประจำวัน รวมทั้งเด็กทุกคนต้องเรียนหนังสือ และเขียนหนังสือเก่งๆ เริ่มจากมีการจดสิ่งที่คิดไว้เพื่อนำมาทบทวนความจำ เมื่อทำเป็นประจำวันข้างหน้าก็จะทำให้เขียนหนังสือเป็นและเขียนเก่ง  ร่างหนังสือได้ และสามารถพูดได้อย่างต่อเนื่องเชื่อมโยง เพราะถ้าเขียนไม่ได้ก็พูดไม่ได้ เพราะฉะนั้นทั้งครู และเด็กเยาวชนต้องพัฒนาตรงนี้ในการที่จะคิด เขียน และถ่ายทอดออกมาให้ได้ ด้วยวิธีการต่าง ๆ ให้เกิดความน่าสนใจและสร้างสรรค์
ทั้งนี้ ในส่วนที่มีคนสงสัยว่าความดี คุณธรรม จริยธรรม โดยเฉพาะถามว่า คนดี คือคนอะไร นั้น “คนดี” ก็คือคนไม่ทำชั่ว ไม่ทำผิดกฎหมาย เรียกว่าคนดี และมีคุณธรรม รู้ดีรู้ชั่วและไม่ให้คนอื่นทำความชั่วตามไปด้วย ซึ่งเรื่องของความมีคุณธรรมเป็นเรื่องส่วนบุคคล ถ้าคนมีคุณธรรมทั้งหมดมารวมกันก็จะทำให้เป็นสังคม องค์กรและพื้นที่มีจริยธรรม เหมือนศาสนา ศีลธรรมคือจริยธรรมขององค์กร หลายอย่างที่ประพฤติปฏิบัติมาดีก็เป็นสังคมที่ดีมีจริยธรรม เพราะฉะนั้น ความดี คุณธรรม จริยธรรม ทุกคนต้องเข้าใจความหมายให้ตรงกัน พวกเราต้องรู้รักสามัคคี รักษาวัฒนธรรมของชาติ รู้จักประวัติศาสตร์ รักและหวงแหนสิ่งที่เป็นประเทศไทยวันนี้ ประเทศไทยจนถึงวันนี้เป็นอิสระ เสรีมาโดยตลอด มีอาณาจักรต่อเนื่องมายาวนานกว่า 700 ปี เด็กเยาวชนวันนี้ได้มีการเรียนรู้หรือยัง ไม่ใช่จะรู้เฉพาะกรุงเทพมหานครเท่านั้น หรือรู้เพียงสั้น ๆ ฉะนั้นรู้อะไร ต้องรู้ให้ยาว จะได้รู้ว่ามีความเป็นมาที่ยาวนานอย่างไรกว่า 700 ปี แต่บางประเทศเขามี 100 ปี 60 ปี 50 ปี เขาเขียนประวัติศาสตร์ออกมาได้ 3 – 5 หน้า แต่คนไทย ประเทศไทยมีประวัติศาสตร์ยาวนานกว่า 700 ปี เขียนออกมาได้สั้น ๆ หน้าเดียวยังเขียนไม่ได้เลย เพราะเป็นการเรียนรู้จากยูทูป เรียนรู้จากคำถาม-คำตอบที่เป็นการเลือกแบบเป็นช้อย เพราะฉะนั้นสิ่งต่าง ๆ เหล่านี้เด็กเยาวชนต้องพัฒนาตนเอง สอบคือสอบเพื่อให้ได้คะแนน แต่ต้องมีการเรียนรู้ที่จะดำรงชีวิต ดังนั้นจะต้องรู้ว่าประวัติศาสตร์ความเป็นมาของประเทศเราเป็นอย่างไร จะได้รู้ว่าเราจะทำอะไรในวันนี้ และทำอะไรในอนาคตวันหน้า เพื่อวันนี้จะได้เป็นประวัติศาสตร์ในวันหน้า ฝากครูไวด้วย และรู้จักรักและหวงแหนประเทศชาติ ผ่านการส่งเสริมค่านิยมไทย 12 ประการ ซึ่งผมเขียนไว้เพราะเป็นสิ่งที่ควรจะต้องอยู่ในจิตสำนึกของทุกคน ไม่ต้องมาบอกหรือมาร้องเพลงอะไร ไม่ต้องมาอะไรทั้งสิ้น จิตสำนึกอยู่ในใจของทุกคน
สำหรับปีนี้ ผมได้ให้คำขวัญวันเด็กว่า “เด็กไทย ใส่ใจศึกษา พาชาติมั่นคง” คือ เราต้องมองแบบองค์รวม มองจุดมุ่งหมายสุดท้ายของเราก่อนเพื่อประเทศชาติ ถ้าเราสอนให้คนมองเห็นประเทศชาติก่อน ประเทศไทยเจริญแน่นอน และสุดท้ายสิ่งเหล่านี้ก็จะย้อนมาหาตนเอง และตนเองก็จะรู้ว่าจะเดินทางอย่างไรให้สอดคล้องกับสิ่งที่จะทำให้ประเทศชาติไปสู่จุดนั้น เหมือนกับรัฐบาลที่กำลังจะวางยุทธศาสตร์ชาติไว้ให้ ซึ่งเป็นการยกระดับขีดความสามารถในการแข่งขัน ลดความเหลื่อมล้ำ พัฒนาทรัพยากรมนุษย์ต่าง ๆ  เหล่านี้คือยุทธศาสตร์ชาติ เพราะฉะนั้นการวางแผนงานทุกคนต้องมีเหตุผล มีหลักวิชาการในการทำงาน จากนั้นก็มาสู่การปฏิบัติ และกลไกในการตรวจสอบ ถ้าทุกคนเข้าใจตรงนี้ สังคมและประเทศชาติก็เป็นสุข  ขอให้ทุกคนนำสิ่งเหล่านี้ไปสู่การดำรงชีวิตอย่างมีคุณภาพและมีความสุข มีอาชีพที่มั่นคงสามารถสร้างรายได้ให้กับตนเองและครอบครัว ตลอดจนนำความรู้มาช่วยพัฒนาบ้านเมือง เพราะในทุกอาชีพคือกลไกสำคัญของการขับเคลื่อนประเทศให้เจริญก้าวหน้าอย่างมั่นคง ทั้งนี้ คนที่สำคัญที่สุดในครอบครัว คือ พ่อแม่ เพราะเป็นพระในบ้าน ท่านทำให้เราเกิดมา จะฐานะยากดี มีจนก็เลี้ยงลูกจนเติบโต หลายคนอาจจะไม่ถูกใจ ไม่ได้ถูกตามใจ ซึ่งผมเองก็ไม่ได้รับการตามใจจากพ่อแม่ ผมถึงเป็นคนที่มีระเบียบวินัย เพราะฉะนั้นจะตามใจลูกมากไปไม่ได้ จะมาบอกว่าไปจำกัดสิทธิเสรีภาพ ถ้าไม่รู้จักอะไรคือสิทธิ อะไรคือเสรีภาพ อะไรคือหน้าที่ แล้วสิ่งที่เป็นเสรีภาพวันนี้ไปรบกวนและละเมิดสิทธิของคนอื่น ทำผิดกฎหมาย ตรงนี้ที่ประเทศไทยกำลังถูกมองว่ามีการละเมิดสิทธิมนุษยชน ซึ่งเรื่องนี้ผมได้ชี้แจงกับต่างประเทศไปแล้วว่า เส้นแบ่งระหว่างการละเมิดสิทธิมนุษยชนกับสิทธิการทำผิดกฎหมายอยู่ห่างกันนิดเดียว และอยู่ที่มุมมองว่าจะมองอย่างไร ตรงนี้ขอให้ทุกคนได้ช่วยกันอธิบายด้วย
ในวันนี้ ผมขอฝากให้เด็กและเยาวชนไทยทุกคนมีความมุ่งมั่นและตั้งใจ ในการศึกษาเล่าเรียนทั้งในและนอกห้องเรียนอย่างจริงจัง เพื่อจะได้รู้จักการคิดวิเคราะห์พิจารณาว่าเรื่องใดมีประโยชน์ต่อเรา รู้จักแยกแยะความผิดชอบชั่วดี และสามารถนำไปต่อยอดความรู้ความสามารถได้อย่างไร เพื่อจะเป็นการเพิ่มทักษะให้เกิดความเชี่ยวชาญยิ่งขึ้น ทั้งนี้  การอ่านหนังสือคือสิ่งที่มีประโยชน์อย่างยิ่ง เพราะจะเป็นการฝึกให้เราเป็นคนมีสมาธิ มีการคิดวิเคราะห์ มีจินตนาการ มีการตั้งคำถาม และรู้จักการหาคำตอบ ซึ่งผมหวังอย่างยิ่งว่าผู้ใหญ่ในวันนี้จะช่วยหล่อหลอมให้เด็กและเยาวชนเติบโตเป็นผู้ใหญ่อย่างมีคุณภาพและ มีความความสุขในวันข้างหน้าต่อไป
วันนี้ขอฝากไว้ 3 อย่าง ผมให้ความสำคัญกับ ครู เด็กเยาวชน และครอบครัว โดยขอให้ทุกฝ่ายทำงานร่วมกันเพื่อสร้างชาติ และพ่อ แม่ ต้องสร้างแรงบันดาลใจให้กับเด็กเยาวชน โดยต้องไม่ไปบังคับให้ลูกเป็น ซึ่งเด็กอาจจะอยากเป็นเหมือนพ่อ หรือไม่ก็ได้ และถ้าไม่อยากเป็นก็สามารถไปเป็นอย่างอื่นได้ รวมทั้งอย่าให้ลูกเรียนหนังสือเพียงแค่จะไปคุยกับเพื่อนบ้านเท่านั้น หรือจบปริญญาแล้วจัดงานฉลองกันแต่ลูกไม่มีงานทำ ตรงนี้คือปัญหาการศึกษาของประเทศไทย เพราะฉะนั้น ทำอย่างไรให้ทุกคนการศึกษาจบออกมาแล้วมีงานทำ มีสติปัญญา ไอคิวสูงขึ้น ตรงนี้ต้องทำให้ไอคิวของเด็กเยาวชนในประเทศถึง 100 % ให้ได้ รวมถึงเรื่องของภาษาอังกฤษให้สามารถใช้สื่อสารได้เป็นอย่างดี โดยอาจจะเริ่มจากการพูดจาทักทายหรือสื่อสารกันให้ได้ก่อน สามารถนำมาใช้ในการดำรงชีวิต การประกอบอาชีพ และสื่อสารกับชาวต่างชาติได้ โดยเฉพาะเบื้องต้นต้องฟังให้ได้และเข้าใจ ซึ่งทุกคนสามารถพัฒนาทั้งการฟังและการพูดสื่อสารได้ ทั้งนี้ จุดมุ่งหมายในชีวิตทุกคนต้องมี และต้องมีการกำหนดเป้าหมายในการเรียนให้ชัดเจนเพื่อก้าวไปสู่จุดมุ่งหมายที่กำหนดหรือต้องการที่จะเป็นในอนาคต เพื่อต่อไปจะสามารถดูแลพ่อแม่ได้ในวันข้างหน้า ซึ่งต้องสอนให้เด็กเยาวชนคิดถึงเรื่องนี้ด้วย
ในโอกาสนี้ ผมขอขอบคุณทุกฝ่ายที่เกี่ยวข้อง ทั้งรัฐมนตรีว่าการกระทรวงศึกษาธิการ  ปลัดกระทรวงศึกษาธิการ พระภิกษุ ที่มาร่วมงานวันนี้ และขอบคุณคณะกรรมการจัดงานที่สามารถทำให้เด็กเยาวชนมีความสุข และขอให้ความสุขแบบนี้มีอยู่ตลอดไปทุกวัน ไม่จำเป็นจะต้องทำวันใดวันหนึ่งเพียงวันเดียวให้เป็นวันที่มีความสุข
ขออาราธนาคุณพระศรีรัตนตรัย และอำนาจสิ่งศักดิ์สิทธิ์ทั้งหลายในสากลโลก เดชะพระบารมีอันแผ่ไพศาลแห่งพระบาทสมเด็จพระเจ้าอยู่หัวในพระบรมโกศ สมเด็จพระเจ้าอยู่หัวมหาวชิราลงกรณ บดินทรเทพยวรางกูร และสมเด็จพระนางเจ้าฯ พระบรมราชินีนาถ จงคุ้มครองเด็กและเยาวชนไทยที่รักทุกคนให้ประสบแต่ความสุข ความเจริญ มีสุขภาพพลานามัยสมบูรณ์แข็งแรง มีสุขภาพจิตที่เข้มแข็งมั่นคง และมีสติปัญญาเฉลียวฉลาด เพื่อเป็นเด็กและเยาวชนรุ่นใหม่ที่มีอนาคตสดใส เป็นกำลังสำคัญในการพัฒนาประเทศชาติไปสู่ความมั่นคง มั่งคั่ง และยั่งยืน ตลอดไป และผมขอเปิดงานฉลองวันเด็กแห่งชาติ ประจำปี 2560  ณ บัดนี้
ขอบคุณครับ
---------------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2979
