รัฐบาลไทย-ข่าวทำเนียบรัฐบาล-บีโอไอจับมือสำนักงานตรวจคนเข้าเมือง-กรมการจัดหางาน เปิดตัวระบบเชื่อมโยงข้อมูลจุดเดียวเบ็ดเสร็จ

วันพฤหัสบดีที่ 21 กันยายน 2560
บีโอไอจับมือสำนักงานตรวจคนเข้าเมือง-กรมการจัดหางาน เปิดตัวระบบเชื่อมโยงข้อมูลจุดเดียวเบ็ดเสร็จ
บีโอไอ จับมือสำนักงานตรวจคนเข้าเมือง และกรมการจัดหางาน เปิดตัวโครงการ Single Window  เพื่ออำนวยความสะดวกนักลงทุนยื่นขอวีซ่า และใบอนุญาตทำงานแบบออนไลน์ ประเดิมตุลาคมนี้ นำร่องบริการในพื้นที่กรุงเทพฯ เชียงใหม่ และภูเก็ต  ก่อนขยายทั่วประเทศ
นางหิรัญญา สุจินัย เลขาธิการคณะกรรมการส่งเสริมการลงทุน (บีโอไอ) เปิดเผยภายในงานเปิดตัวโครงการ Single Window ศูนย์บริการวีซ่าและใบอนุญาตทำงาน หรือ ระบบงานเชื่อมโยงข้อมูลอิเล็กทรอนิกส์  ณ จุดเดียว (Single Window for Visa and Work Permit) ว่า ระบบงานนี้เป็นความร่วมมือของ 3 หน่วยงาน ประกอบด้วย บีโอไอ สำนักงานตรวจคนเข้าเมือง และกรมการจัดหางาน เพื่อให้บริการแก่ช่างฝีมือชาวต่างชาติในกิจการที่ได้รับการส่งเสริมการลงทุนจากบีโอไอ ในการยื่นขอวีซ่า และใบอนุญาตทำงาน ให้ได้รับความสะดวก รวดเร็ว และมีประสิทธิภาพ
ทั้งนี้ระบบดังกล่าวจะรวมการให้บริการของ 3 หน่วยงาน ภายใต้การยื่นคำขอและพิจารณาแบบออนไลน์ครบวงจร ณ จุดเดียว จากเดิมที่ผู้ได้รับส่งเสริมการลงทุนต้องนำเอกสารจากบีโอไอไปยื่นขอวีซ่า และใบอนุญาตทำงาน จากทั้งสำนักงานตรวจคนเข้าเมืองและกรมการจัดหางาน เพื่อขออยู่ในประเทศไทยภายในระยะเวลาที่กำหนด ให้สามารถใช้บริการออนไลน์เพื่อเชื่อมต่อข้อมูลของทั้ง  3 หน่วยงานเป็นระบบเดียวกัน โดยการยื่นคำขอออนไลน์เพียงครั้งเดียว   ซึ่งจะช่วยลดการจัดทำข้อมูล ลดความซ้ำซ้อนของการพิจารณาอนุมัติ ลดการมาติดต่อด้วยตนเอง มีกรอบเวลาและมาตรฐานในการให้บริการที่ชัดเจน และโปร่งใส
“โครงการนี้เป็นตัวอย่างหนึ่งของรัฐบาลที่ต้องการยกระดับประสิทธิภาพการให้บริการของหน่วยงานภาครัฐ เพื่ออำนวยความสะดวกแก่ภาคธุรกิจ โดยปรับปรุงขั้นตอนให้มีความรวดเร็ว ลดความซ้ำซ้อน  เพิ่มศักยภาพในการแข่งขันกับนานาประเทศ ด้วยการแก้ไขกฎระเบียบให้โปร่งใส ชัดเจน สามารถบริการได้อย่างมีประสิทธิภาพ และสอดรับกับนโยบายไทยแลนด์ 4.0 ” นางหิรัญญา กล่าว
นางหิรัญญา กล่าวเพิ่มเติมว่า  ในเบื้องต้นระบบดังกล่าวจะเริ่มดำเนินการได้ตั้งแต่เดือนตุลาคม 2560   นี้     ในพื้นที่นำร่อง ได้แก่ กรุงเทพมหานคร จังหวัดเชียงใหม่ และจังหวัดภูเก็ต  เพื่อเป็นการรองรับนโยบายการพัฒนาเมืองด้วยการนำเทคโนโลยีเข้ามาใช้ในการบริหารจัดการ หรือสมาร์ทซิตี้ของรัฐบาล นอกจากนี้ ทั้ง 3 หน่วยงานมีแผนขยายการให้บริการให้ครบทุกจังหวัดภายในปี 2561
************************************

ที่มา : http://www.thaigov.go.th/news/contents/details/6844
