รัฐบาลไทย-ข่าวทำเนียบรัฐบาล-พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือเด็กชายพิการ วัย 9 ขวบ เป็นผู้ป่วยติดเตียงด้วยโรคมะเร็งลำไส้และเนื้องอกในสมอง  ครอบครัวฐานะยากจน ที่ อ.ลำลูกกา จ.ปทุมธานี

วันพฤหัสบดีที่ 25 พฤษภาคม 2560
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือเด็กชายพิการ วัย 9 ขวบ เป็นผู้ป่วยติดเตียงด้วยโรคมะเร็งลำไส้และเนื้องอกในสมอง  ครอบครัวฐานะยากจน ที่ อ.ลำลูกกา จ.ปทุมธานี
พม. โดยศูนย์ช่วยเหลือสังคม สายด่วน 1300 ลงพื้นที่ช่วยเหลือเด็กชายพิการ วัย 9 ขวบ เป็นผู้ป่วยติดเตียงด้วยโรคมะเร็งลำไส้และเนื้องอกในสมอง อาศัยอยู่กับแม่และยาย พร้อมพี่น้องอีก 3 คน ครอบครัวฐานะยากจน ที่ อ.ลำลูกกา จ.ปทุมธานี
วันนี้ (25 พ.ค. 60) เวลา 11.30 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานที่เกี่ยวข้องลงพื้นที่ให้ความช่วยเหลือตามภารกิจของกระทรวงการพัฒนาสังคมและความมั่นคงของมนุษย์ (พม.) กรณีเด็กชายอายุ 9 ปี มีความพิการทางการเคลื่อนไหว ไม่สามารถช่วยเหลือตัวเองได้ อีกทั้งป่วยเป็นมะเร็งลำไส้และมีเนื้องอกในสมอง อาศัยอยู่กับยายที่ไม่สามารถทำงานได้หลังผ่าตัดมดลูก โดยมีแม่เพียงคนเดียวทำงานเป็นเสาหลักเลี้ยงดูครอบครัว อีกทั้งมีพี่น้องอีก 3 คน อยู่ในวัยเรียน ที่อำเภอลำลูกกา จังหวัดปทุมธานี
นางนภา กล่าวว่า กรณีเด็กชายอายุ 9 ปี เป็นผู้ป่วยติดเตียง มีความพิการทางการเคลื่อนไหว ไม่สามารถช่วยเหลือตัวเองได้ อีกทั้งป่วยเป็นมะเร็งลำไส้ระยะ 3 และมีเนื้องอกในสมอง อาศัยอยู่กับสมาชิกในครอบครัวรวมทั้งหมด 6 คน ประกอบด้วย ยาย อายุ 55 ปี ไม่สามารถทำงานได้ เนื่องจากเคยผ่าตัดมดลูก และแม่อายุ 32 ปี ประกอบอาชีพเก็บของเก่าขาย และรับพวงมาลัยมาทำที่บ้าน แต่มีรายได้ไม่แน่นอน ต้องเป็นเสาหลักเพียงคนเดียวในครอบครัว เนื่องจากแยกทางกับสามีที่ติดการพนัน พร้อมพี่น้องอีก 3 คน ได้แก่ พี่สาว อายุ 10 ปี เรียนชั้นประถมศึกษาปีที่ 4 น้องสาว อายุ 7 ปี เรียนชั้นอนุบาล 2 และน้องชาย อายุ 4 ปี ยังไม่ได้เข้ารับการศึกษา ที่อำเภอลำลูกกา จังหวัดปทุมธานี นั้น ตนพร้อมเจ้าหน้าที่ศูนย์ช่วยเหลือสังคม สายด่วน 1300 และหน่วยงานในสังกัดกระทรวง พม. ได้แก่ พัฒนาสังคมและความมั่นคงของมนุษย์จังหวัดปทุมธานี (พมจ.ปทุมธานี) อาสาสมัครพัฒนาสังคมและความมั่นคงของมนุษย์ (อพม.) ประจำหมู่บ้าน รวมทั้งเทศบาลตำบลลำลูกกา ลงพื้นที่เยี่ยมครอบครัวและตรวจสอบข้อเท็จจริง เพื่อประเมินทางสังคมของครอบครัวดังกล่าวแล้ว
นางนภา กล่าวต่ออีกว่า สำหรับครอบครัวเด็กดังกล่าว ทางหน่วยงาน พม. ได้แก่ 1. พมจ.ปทุมธานี 2. สถานสงเคราะห์เด็กอ่อนรังสิต 3. สถานแรกรับเด็กหญิงบ้านธัญญพร จังหวัดปทุมธานี สังกัดกรมกิจการเด็ก และเยาวชน (ดย.) 4. ศูนย์คุ้มครองคนไร้ที่พึ่ง จังหวัดปทุมธานี สังกัดกรมพัฒนาสังคมและสวัสดิการ (พส.) และ 5. ศูนย์พัฒนาการจัดสวัสดิการสังคมผู้สูงอายุจังหวัดปทุมธานี สังกัดกรมกิจการผู้สูงอายุ (ผส.) ได้ให้ความช่วยเหลือในเบื้องต้นตามภารกิจของกระทรวง พม. ดังนี้ มอบถุงยังชีพและสิ่งของเครื่องใช้ที่จำเป็นในชีวิตประจำวัน ประสานเรื่องการพิจารณาเงินสนับสนุนจากกองทุนคุ้มครองเด็กและเงินกู้ยืมเพื่อประกอบอาชีพคนพิการจากกองทุนส่งเสริมคนพิการ รวมทั้งแนะนำให้คำปรึกษาในเรื่องการประกอบอาชีพที่เหมาะสมให้กับผู้เป็นแม่ เพื่อสร้างรายได้สามารถเลี้ยงดูครอบครัวได้อย่างเพียงพอในระยะยาว พร้อมทั้งช่วยเหลือดูแลในเรื่องการรักษาพยาบาลของเด็กคนดังกล่าวอย่างต่อเนื่อง นอกจากนี้ ได้ประสานหน่วยงานในพื้นที่ ได้แก่ เทศบาลตำบลลำลูกกา ช่วยเหลือเรื่องการมอบสิ่งของเครื่องใช้ในชีวิตประจำวันและนมให้กับครอบครัวดังกล่าวเช่นกัน
"ทั้งนี้ สำหรับประชาชนพบเห็น หรือประสบปัญหาทางสังคม สามารถขอความช่วยเหลือได้ที่ศูนย์ช่วยเหลือสังคม OSCC โทร 1300 ตลอด 24 ชั่วโมง ซึ่งกระทรวง พม. พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป”นางนภา กล่าวในตอนท้าย

ที่มา : http://www.thaigov.go.th/news/contents/details/4025
