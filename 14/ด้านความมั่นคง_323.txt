รัฐบาลไทย-ข่าวทำเนียบรัฐบาล- ทส. เปิด "ศูนย์ควบคุมมลพิษระเบียงเศรษฐกิจภาคตะวันออก " เพื่อติดตามตรวจสอบคุณภาพสิ่งแวดล้อม

วันศุกร์ที่ 22 กันยายน 2560
ทส. เปิด "ศูนย์ควบคุมมลพิษระเบียงเศรษฐกิจภาคตะวันออก " เพื่อติดตามตรวจสอบคุณภาพสิ่งแวดล้อม
กระทรวงทรัพยากรธรรมชาติและสิ่งแวดล้อม เปิดงานกิจกรรมส่งเสริมความร่วมมือระหว่างหน่วยงานในการปฏิบัติงาน และเปิด "ศูนย์ควบคุมมลพิษระเบียงเศรษฐกิจภาคตะวันออก " (Pollution Control Center Eastern Economic Corridor :PCEC)
กระทรวงทรัพยากรธรรมชาติและสิ่งแวดล้อม โดย พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานในพิธีเปิดงานกิจกรรมส่งเสริมความร่วมมือระหว่างหน่วยงานในการปฏิบัติงาน และให้เกียรติเป็นประธานเปิด "ศูนย์ควบคุมมลพิษระเบียงเศรษฐกิจภาคตะวันออก " (Pollution Control Center Eastern Economic Corridor :PCEC) ณ อาคารสำนักงานศูนย์ควบคุมมลพิษระเบียงเศรษฐกิจภาคตะวันออก ศูนย์ราชการจังหวัดระยอง พร้อมทั้งเยี่ยมชมนิทรรศการและศูนย์ปฏิบัติการสิ่งแวดล้อมระดับพื้นที่ และปล่อยคาราวานที่มีเครื่องมือพร้อมอุปกรณ์ของหน่วยตรวจสอบมลพิษฉุกเฉินและหน่วยปฏิบัติการตอบโต้เหตุฉุกเฉินจากสารเคมี จากหน่วยงานเครือข่ายด้านการป้องกันและบรรเทาสาธารณภัยในพื้นที่
โดยในโอกาสนี้ รัฐมนตรีว่าการกระทรวงทรัพยากรธรรมชาติและสิ่งแวดล้อม ได้กล่าวว่า กระทรวงทรัพยากรธรรมชาติและสิ่งแวดล้อม โดย กรมควบคุมมลพิษ ได้จัดตั้ง "ศูนย์ควบคุมมลพิษระเบียงเศรษฐกิจภาคตะวันออก" เพื่อทำหน้าที่ติดตามตรวจสอบคุณภาพสิ่งแวดล้อม ปัญหามลพิษ พร้อมให้คำปรึกษาและรับมือกับสถานการณ์ฉุกเฉิน รวมทั้งประสานและเชื่อมโยงระบบข้อมูลสารเคมีอันตรายและมลพิษในสิ่งแวดล้อมให้กับหน่วยงานที่เกี่ยวข้องในพื้นที่ อาทิ ศูนย์เฝ้าระวังและควบคุมคุณภาพสิ่งแวดล้อม (Environmental Monitoring and Control Center : EMCC) การนิคมอุตสาหกรรมแห่งประเทศไทย เพื่อเป็นการบูรณาการในการวางแผนการตรวจสอบและเฝ้าระวังคุณภาพสิ่งแวดล้อม รวมทั้งใช้เป็นฐานข้อมูลในการกำหนดแนวทางและมาตรการในการบริหารจัดการปัญหามลพิษสิ่งแวดล้อมในพื้นที่ ให้มีความเหมาะสมและมีประสิทธิภาพ และขยายพื้นที่ในการดำเนินงานของศูนย์ควบคุมมลพิษจังหวัดระยอง จากเดิมเฉพาะในพื้นที่จังหวัดระยองให้ครอบคลุมจังหวัดต่างๆ ในภาคตะวันออกเพื่อรองรับนโยบายของรัฐบาลภายใต้โครงการ พัฒนาระเบียงเศรษฐกิจภาคตะวันออกเพื่อรองรับการลงทุนด้านต่างๆที่จะมีการขยายตัวเพิ่มขึ้นในภูมิภาคนี้

ที่มา : http://www.thaigov.go.th/news/contents/details/6864
