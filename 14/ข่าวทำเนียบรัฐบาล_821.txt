รัฐบาลไทย-ข่าวทำเนียบรัฐบาล-รอง นรม. พล.ร.อ.ณรงค์ฯ เป็นประธานการประชุมคณะกรรมการสุขภาพแห่งชาติ (คสช.) ครั้งที่ 5/2560

วันศุกร์ที่ 15 กันยายน 2560
รอง นรม. พล.ร.อ.ณรงค์ฯ เป็นประธานการประชุมคณะกรรมการสุขภาพแห่งชาติ (คสช.) ครั้งที่ 5/2560
รอง นรม. พล.ร.อ.ณรงค์ เป็นประธานการประชุมคณะกรรมการสุขภาพแห่งชาติ พร้อมเผยว่าที่ประชุมเห็นชอบ (ร่าง) แนวทางและวิธีการในการติดตามและประเมินผลการดำเนินงานเขตสุขภาพเพื่อประชาชน
วันนี้ (15 กันยายน 2560) เวลา 09.30 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล พลเรือเอก ณรงค์ พิพัฒนาศัย รองนายกรัฐมนตรี เป็นประธานการประชุมคณะกรรมการสุขภาพแห่งชาติ (คสช.) ครั้งที่ 5/2560 ซึ่งสรุปสาระสำคัญ ดังนี้
ที่ประชุมรับทราบข้อเสนอแนวทางการพิจารณาประกอบการส่งเสริมการลงทุนในระบบบริการสาธารณสุขเพื่อการใช้ทรัพยากรอย่างคุ้มค่า และลดผลกระทบที่อาจเกิดขึ้นต่อระบบสุขภาพของประเทศจากนั้นที่ประชุมรับทราบความคืบหน้าการขับเคลื่อนมติสมัชชาสุขภาพแห่งชาติ ครั้งที่ 3 ประเด็นการควบคุมกลยุทธ์การตลาดอาหารสำหรับทารกและเด็กเล็ก พร้อมมีข้อเสนอแนะต่อหน่วยงานที่เกี่ยวข้องในประเด็นการกำกับและบังคับใช้กฎหมาย ในเรื่องการส่งเสริมการให้นมแม่ในสังคมไทย รวมถึงการหารือกับภาคส่วนต่าง ๆ ที่เกี่ยวข้องในประเด็นการขยายสิทธิการลาคลอดเป็น 180 วัน ต่อจากนั้นที่ประชุมรับทราบความคืบหน้าการขับเคลื่อนมติสมัชชาสุขภาพแห่งชาติ ครั้งที่ 8 ประเด็นวิกฤติการณ์เชื้อแบคทีเรียดื้อยาและการจัดการแก้ปัญหาแบบบูรณาการ
ทั้งนี้ ที่ประชุมรับทราบผลการสรรหาคณะกรรมการสุขภาพแห่งชาติตามมาตรา 13 (6) ผู้แทนองค์กรปกครองส่วนท้องถิ่นแทนตำแหน่งที่ว่างลง ได้แก่ นายกิตติศักดิ์ คณาสวัสดิ์ นายกเทศมนตรีเมืองมหาสารคาม และให้ออกประกาศรายนามคณะกรรมการสุขภาพแห่งชาติคนใหม่ ในประกาศคณะกรรมการสุขภาพแห่งชาติต่อไป
พร้อมกันนี้ ที่ประชุมได้พิจารณาและมีมติเห็นชอบ (ร่าง) แนวทางและวิธีการในการติดตามและประเมินผลการดำเนินงานเขตสุขภาพเพื่อประชาชน โดยมอบฝ่ายเลขานุการฯ นำข้อเสนอแนะของคณะกรรมการฯ ไปพิจารณาประกอบเพื่อดำเนินการในส่วนที่เกี่ยวข้องต่อไป
**************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6713
