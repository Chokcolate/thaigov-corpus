รัฐบาลไทย-ข่าวทำเนียบรัฐบาล-สถานการณ์ท่องเที่ยวไทยดีขึ้นอย่างต่อเนื่อง

วันศุกร์ที่ 5 มกราคม 2561
สถานการณ์ท่องเที่ยวไทยดีขึ้นอย่างต่อเนื่อง
การพัฒนาแหล่งท่องเที่ยววิถีชุมชน กระจายไปยังท้องถิ่นชุมชนต่างๆ จะทำให้รายได้จากการท่องเที่ยว กระจายตัวไปสู่ประชาชนได้กว้างไกลมากขึ้น
ต่อจากนี้ไป ขอเชิญรับฟังไทยคู่ฟ้า ครับ
จากมาตรการส่งเสริมการท่องเที่ยวของรัฐบาลที่มุ่งเน้นการพัฒนาคุณภาพในทุกด้าน ส่งผลให้ 9 เดือนแรกของปี 2560 มีนักท่องเที่ยวต่างชาติเดินทางมาท่องเที่ยวในประเทศไทยแล้วกว่า 26 ล้านคน สร้างรายได้ราว 1.33 ล้านล้านบาท ขยายตัวเพิ่มขึ้นร้อยละ 7.91 จากช่วงเดียวกันของปีก่อน ช่วยกระตุ้นเศรษฐกิจของประเทศทั้งในระดับชาติและยังช่วยกระจายรายได้ไปสู่ประชาชนในท้องถิ่นอย่างทั่วถึง โดยรัฐบาลตั้งเป้ายกระดับรายได้จากการท่องเที่ยว 2.77 ล้านล้านบาทในปีนี้ และจะผลักดันนโยบายปีท่องเที่ยววิถีไทยเก๋ไก๋อย่างยั่งยืนในปีหน้า เพื่อสร้างแหล่งท่องเที่ยวที่มีเอกลักษณ์ท้องถิ่นและความเป็นไทย ส่งเสริมการมีส่วนร่วมของชุมชนในการจัดการการท่องเที่ยวอย่างยั่งยืน นำไปสู่การเป็นแหล่งท่องเที่ยวคุณภาพชั้นนำของโลก
ร่วมเดินหน้าประเทศไทย กับสำนักโฆษก สำนักเลขาธิการนายกรัฐมนตรี

ที่มา : http://www.thaigov.go.th/news/contents/details/9192
