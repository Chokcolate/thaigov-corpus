รัฐบาลไทย-ข่าวทำเนียบรัฐบาล-กรมบัญชีกลางมอบรางวัลทุนหมุนเวียนต่อเนื่องเป็นปีที่ 10 พร้อมมุ่งสู่ Thailand 4.0

วันพุธที่ 2 สิงหาคม 2560
กรมบัญชีกลางมอบรางวัลทุนหมุนเวียนต่อเนื่องเป็นปีที่ 10 พร้อมมุ่งสู่ Thailand 4.0
กรมบัญชีกลางมอบรางวัลทุนหมุนเวียนดีเด่น ประจำปี 2560 ต่อเนื่องเป็นปีที่ 10 ปีนี้ได้รับเกียรติจากรัฐมนตรีว่าการกระทรวงการคลัง เป็นประธานมอบรางวัล แบ่งเป็น 4 ประเภท รวม 16 รางวัล
กรมบัญชีกลางมอบรางวัลทุนหมุนเวียนดีเด่น ประจำปี 2560 ต่อเนื่องเป็นปีที่ 10 ปีนี้ได้รับเกียรติจากรัฐมนตรีว่าการกระทรวงการคลัง เป็นประธานมอบรางวัล แบ่งเป็น 4 ประเภท รวม 16 รางวัล เพื่อส่งเสริมและสนับสนุนให้ทุนหมุนเวียนมุ่งพัฒนาไปสู่ Thailand 4.0 เพื่อให้สอดคล้องกับการขับเคลื่อนนโยบายของรัฐบาล
นางสาวสุทธิรัตน์ รัตนโชติ อธิบดีกรมบัญชีกลาง เปิดเผยภายหลังพิธีมอบรางวัลทุนหมุนเวียนดีเด่น ประจำปี 2560 โดยมีนายอภิศักดิ์ ตันติวรวงศ์ รัฐมนตรีว่าการกระทรวงการคลัง ให้เกียรติเป็นประธานมอบรางวัล “ทุนหมุนเวียนดีเด่น ประจำปี 2560” ในวันพุธที่ 2 สิงหาคม 2560 ณ ตึกสันติไมตรี ทำเนียบรัฐบาล ว่า กรมบัญชีกลางจัดงานมอบรางวัลทุนหมุนเวียนดีเด่นอย่างต่อเนื่อง เป็นปีที่ 10 แล้ว ในปีนี้นอกจากจะให้ความสำคัญกับการบริหารจัดการทุนหมุนเวียนให้เป็นไปตามวัตถุประสงค์ของแต่ละทุนหมุนเวียนอย่างมีประสิทธิภาพและเกิดประสิทธิผลที่ดีแล้ว ยังมุ่งพัฒนาไปสู่ Thailand 4.0 เพื่อให้สอดคล้องกับการขับเคลื่อนนโยบายของรัฐบาล และการน้อมนำ “หลักปรัชญาเศรษฐกิจพอเพียง” มาเป็นแนวคิดในการพัฒนาประเทศ เพื่อให้เกิดสังคมที่มีความเพียงพอ และช่วยยกระดับคุณภาพชีวิตของคนไทยให้มีความเป็นอยู่ที่ดีขึ้น พร้อมทั้งลดความเหลื่อมล้ำ
ทั้งนี้ ทุนหมุนเวียนถือเป็นเครื่องมือสำคัญของภาครัฐในการตอบสนองนโยบายด้านต่างๆ ของประเทศ โดยเฉพาะการขับเคลื่อนยุทธศาสตร์การบริหารและพัฒนาประเทศทั้งทางตรงและทางอ้อม ซึ่งรัฐบาลพร้อมสนับสนุนและส่งเสริมให้ทุนหมุนเวียนทุกแห่งสามารถดำเนินงานได้อย่างมีประสิทธิภาพ ผ่านระบบประเมินผลการดำเนินงานของทุนหมุนเวียนที่กรมบัญชีกลางกำหนดขึ้น และปัจจุบันมีทุนหมุนเวียนที่กรมบัญชีกลางกำกับดูแล จำนวน 116 ทุน มูลค่าสินทรัพย์ ณ 30 พฤษภาคม 2560 อยู่ที่ 3.738 ล้านล้านบาท
อธิบดีกรมบัญชีกลาง กล่าวต่อว่า การมอบรางวัลทุนหมุนเวียนดีเด่น ถือเป็นเครื่องมือหนึ่งที่สำคัญต่อการพัฒนาทุนหมุนเวียนทั้งด้านการบริหารและการปฏิบัติงานอย่างมีประสิทธิภาพตามเกณฑ์การประเมินผลที่กำหนด โดยมีเป้าหมายให้ทุกทุนหมุนเวียนมีมาตรฐานการดำเนินงานเช่นเดียวกัน เพื่อช่วยกันขับเคลื่อนเศรษฐกิจและพัฒนาประเทศต่อไป โดยทุนหมุนเวียนที่ได้รับรางวัลประจำปี 2560 มีจำนวนทั้งสิ้น 16 รางวัล แบ่งเป็น 4 ประเภทรางวัล  ดังนี้
1. รางวัลประสิทธิภาพด้านการบริหารจัดการดีเด่น จำนวน 6 ทุน ได้แก่ กองทุนเพื่อการพัฒนาระบบมาตรวิทยา กองทุนหมุนเวียนเพื่อการกู้ยืมแก่เกษตรกรและผู้ยากจน เงินทุนหมุนเวียนเพื่อการชลประทาน เงินทุนหมุนเวียนศูนย์อำนวยการสร้างอาวุธ กองทุนประกันวินาศภัย กองทุนจัดรูปที่ดินเพื่อพัฒนาพื้นที่ รางวัลนี้มอบให้กับทุนหมุนเวียนที่มีการจัดการบริหารพัฒนา และปรับปรุงองค์กรที่ครอบคลุมตามกรอบการประเมินด้านการบริหารพัฒนา ใน 6 หัวข้อ คือ 1) บทบาทคณะกรรมการทุนหมุนเวียน 2) การบริหารความเสี่ยง 3) การควบคุมภายใน 4) การตรวจสอบภายใน 5) การบริหารจัดการสารสนเทศ และ 6) การบริหารทรัพยากรบุคคล
2. รางวัลการพัฒนาดีเด่น ประเภทดีเด่น จำนวน 3 ทุน ได้แก่ กองทุนพัฒนาฝีมือแรงงาน กองทุนน้ำมันเชื้อเพลิง กองทุนบริหารเงินกู้เพื่อการปรับโครงสร้างหนี้สาธารณะและพัฒนาตลาดตราสารหนี้ในประเทศ ประเภทชมเชย 1 ทุน ได้แก่ เงินทุนหมุนเวียนเพื่อการชลประทาน รางวัลนี้จะประเมินทุนหมุนเวียนที่มีการพัฒนาปรับปรุงประสิทธิภาพ และประสิทธิผลของการดำเนินงานตามเป้าหมายหรือมาตรฐานที่กำหนดไว้ให้ดียิ่งขึ้นอย่างต่อเนื่อง
3. รางวัลผลการดำเนินงานดีเด่น จำนวน 5 ทุน ได้แก่ กองทุนสนับสนุนการวิจัย เงินทุนหมุนเวียนการแสดงเหรียญกษาปณ์และเงินตราไทย กองทุนสิ่งแวดล้อม กองทุนเพื่อการพัฒนาระบบสาธารณสุข กองทุนหมุนเวียนเพื่อการกู้ยืมแก่เกษตรกรและผู้ยากจน ซึ่งเป็นทุนหมุนเวียนที่มีผลการดำเนินงานโดยรวมดีเด่น สามารถดำเนินงานตามแผนงาน/โครงการที่กำหนดไว้ ได้อย่างมีประสิทธิภาพ ประสิทธิผล บรรลุเป้าหมายตามภารกิจ
4. รางวัลทุนหมุนเวียนเกียรติยศ จำนวน 1 ทุน ได้แก่ กองทุนสนับสนุนการวิจัย เป็นรางวัลที่ยกย่องชมเชยให้กับทุนหมุนเวียนที่มีการบริหารจัดการที่ดี มีผลการดำเนินงานในระดับดีเด่นอย่างต่อเนื่องเป็นเวลา 5 ปี อันนำไปสู่การสร้างความยั่งยืนขององค์กร
การมอบรางวัลในครั้งนี้ ถือเป็นแรงผลักดันทุนหมุนเวียนเร่งพัฒนาผลการดำเนินงานให้มีประสิทธิภาพ รวมทั้งช่วยสร้างขวัญกำลังใจแก่ผู้บริหารและผู้ปฏิบัติงานให้ตระหนักถึงความสำคัญของการบริหารจัดการทุนหมุนเวียนให้เป็นไปตามวัตถุประสงค์ เนื่องจากจากทุนหมุนเวียนมีส่วนในการส่งเสริม ผลักดัน กระตุ้น พัฒนาเศรษฐกิจและคุณภาพชีวิตของประชาชน อันจะนำไปสู่การพัฒนาเศรษฐกิจและประเทศต่อไปอย่างยั่งยืน
อธิบดีกรมบัญชีกลาง กล่าวในตอนท้ายว่า กระทรวงการคลัง โดยกรมบัญชีกลางได้แจ้งเวียนให้ทุนหมุนเวียนทราบเกี่ยวกับการกำหนดแผนยุทธศาสตร์การวิจัยและนวัตกรรมแห่งชาติเป็นกรอบหลักในการพิจารณาจัดสรรเงินเพื่อการวิจัยและนวัตกรรม ซึ่งสอดคล้องกับยุทธศาสตร์การวิจัยและนวัตกรรมแห่งชาติ 20 ปี (พ.ศ. 2560-2579) ทั้งนี้ กรมบัญชีกลางได้ชี้แจงกรอบหลักเกณฑ์การประเมินผลการดำเนินงานทุนหมุนเวียน ประจำปีบัญชี 2561 แล้ว เมื่อวันที่ 29 มิถุนายนที่ผ่านมา และจะเริ่มใช้เป็นตัวชี้วัดประเมินผลการดำเนินงานตั้งแต่รอบการประเมินผลปี 2561 เป็นต้นไป

ที่มา : http://www.thaigov.go.th/news/contents/details/5629
