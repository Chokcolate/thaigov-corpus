รัฐบาลไทย-ข่าวทำเนียบรัฐบาล-กระทรวงมหาดไทย เผยความคืบหน้าการเตรียมพร้อมจัดงานพิธีถวายดอกไม้จันทน์ของประชาชนในส่วนภูมิภาค

วันศุกร์ที่ 22 กันยายน 2560
กระทรวงมหาดไทย เผยความคืบหน้าการเตรียมพร้อมจัดงานพิธีถวายดอกไม้จันทน์ของประชาชนในส่วนภูมิภาค
กระทรวงมหาดไทย เผยความคืบหน้าการเตรียมพร้อมจัดงานพิธีถวายดอกไม้จันทน์ของประชาชนในส่วนภูมิภาค
วันนี้ (21 ก.ย. 60) ที่กระทรวงมหาดไทย นายกฤษฎา บุญราช ปลัดกระทรวงมหาดไทย เปิดเผยว่า ตามที่คณะกรรมการฝ่ายพิธีการงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช ได้มอบหมายให้กระทรวงมหาดไทยเป็นหน่วยงานหลักในการจัดพิธีถวายดอกไม้จันทน์ของประชาชนในส่วนภูมิภาค โดยกระทรวงมหาดไทยได้แจ้งให้ทุกจังหวัดและอำเภอเตรียมความพร้อมในการจัดงานพิธีถวายดอกไม้จันทน์ฯ ในด้านต่างๆ เช่น การจัดเตรียมสถานที่ในการจัดพิธี การจัดทำเมรุมาศจำลองและซุ้มถวายดอกไม้จันทน์ การจัดแสดงนิทรรศการและมหรสพสมโภช การจัดทำดอกไม้จันทน์ การแจกจ่ายแผ่นพับที่ระลึกงานพระราชพิธีฯ การบันทึกภาพนิ่งและภาพเคลื่อนไหว รวมถึงการดูแลอำนวยความสะดวกให้แก่ประชาชนที่จะเข้าร่วมพิธี ซึ่งขณะนี้ได้รับรายงานว่าทุกจังหวัดและอำเภอได้มีการเตรียมความพร้อมในการดำเนินงานพิธีดังกล่าวแล้ว
กระทรวงมหาดไทย ขอเรียนให้ทราบถึงความคืบหน้าการดำเนินงานในการจัดเตรียมงานพิธีถวายดอกไม้จันทน์ของประชาชนในส่วนภูมิภาค ในด้านต่างๆ ดังนี้
1.ด้านสถานที่จัดพิธีถวายดอกไม้จันทน์ในส่วนภูมิภาค ยึดหลักการ สะอาด เรียบร้อย งดงาม และสมพระเกียรติ โดยจังหวัดและอำเภอได้พิจารณาคัดเลือกวัดหรือสถานที่เหมาะสมในการจัดเตรียมสถานที่จัดงานพิธีฯ จำนวน 878 แห่ง ซึ่งแยกเป็นวัด 665 แห่ง และสถานที่อื่นๆ ที่เหมาะสม จำนวน 213 แห่ง ได้แก่ ศาลากลางจังหวัด ที่ว่าการอำเภอ สถานศึกษา สำนักสงฆ์ สนามกีฬา ลานอเนกประสงค์ สวนสาธารณะ และสถานที่สำคัญ เป็นต้น สำหรับการจัดซุ้มถวายดอกไม้จันทน์ กำหนดให้ใช้แบบซุ้มตามที่กรมศิลปากรกำหนด ตามความเหมาะสมของพื้นที่ ภายใต้หลักความพอเพียง โดยแยกเป็น พระเมรุมาศจำลอง จำนวน 76 แห่ง (เฉพาะในส่วนของจังหวัดที่จัดร่วมกับอำเภอเมือง) ซุ้มถวายดอกไม้จันทน์ แบบขนาดกลาง จำนวน 609 แห่ง และซุ้มถวายดอกไม้จันทน์แบบขนาดเล็ก หรือแบบตั้งโต๊ะหมู่ จำนวน 192 แห่ง ซึ่งขณะนี้ได้รับรายงานว่าการก่อสร้างพระเมรุมาศจำลอง และซุ้มถวายดอกไม้จันทน์ ในพื้นที่ต่างๆ มีความคืบหน้าและคาดว่าจะแล้วเสร็จภายในวัน 15 ตุลาคม 2560
2.ด้านการจัดพิธีถวายดอกไม้จันทน์ฯ เน้นหลักการ เรียบร้อย งดงาม และการมีส่วนร่วม ซึ่งคณะกรรมการอำนวยการจัดงานพระราชพิธีถวายพระเพลิงพระบรมศพฯ มีมติเห็นชอบให้จังหวัดและอำเภอจัดพิธีถวายดอกไม้จันทน์ของประชาชนในส่วนภูมิภาค จำนวน 2 ครั้ง ได้แก่ ครั้งที่ 1 ก่อนจัดงานพระราชพิธีถวายพระเพลิงพระบรมศพฯ เพื่อนำดอกไม้จันทน์ตัวแทนของจังหวัด จังหวัดละ 1 ช่อ รวม 76 ช่อ ส่งให้กระทรวงมหาดไทย เพื่อรวบรวมมอบให้กรุงเทพมหานคร เพื่ออัญเชิญไปถวายที่หอเปลื้องพระเมรุมาศในวันพระราชพิธีฯ โดยเมื่อวันจันทร์ที่ 18 กันยายน 2560 ที่ผ่านมา ทุกจังหวัดได้จัดพิธีอัญเชิญดอกไม้จันทน์ตัวแทนจังหวัดและอำเภอ มาประกอบพิธีอธิษฐานจิตพร้อมกันทั่วประเทศ โดยมีผู้ว่าราชการจังหวัดเป็นประธานในพิธี และได้มีการส่งมอบให้กระทรวงมหาดไทย ในระหว่างวันที่ 19-20 กันยายน 2560 เพื่อรวบรวมส่งมอบให้กรุงเทพมหานครต่อไป สำหรับการจัดงานครั้งที่ 2 จังหวัดและอำเภอจะดำเนินการตามหมายกำหนดการงานพระราชพิธีถวายพระเพลิงพระบรมศพฯ (ในวันที่ 26 ตุลาคม 2560) พร้อมกับในส่วนกลาง
3.ด้านการจัดทำดอกไม้จันทน์ ยึดหลักการ แสดงออกถึงความจงรักภักดี และการมีส่วนร่วม ซึ่งขณะนี้กรมการพัฒนาชุมชนได้รายงานความคืบหน้าในการดำเนินการประดิษฐ์ดอกไม้จันทน์ ดังนี้ 1) ดอกไม้จันทน์สำหรับเป็นตัวแทนจังหวัดและอำเภอ จำนวน 878 ช่อ ได้ดำเนินการแล้วเสร็จ 100 เปอร์เซ็นต์ และ 2) ดอกไม้จันทน์สำหรับประชาชนในการเข้าร่วมพิธีฯ ที่จังหวัดและอำเภอ เป้าหมาย 36.8 ล้านดอก ดำเนินการแล้วเสร็จ 53.8 ล้านดอก คิดเป็น 146.21 เปอร์เซ็นต์
4.ด้านการปลูกดอกดาวเรือง หรือดอกไม้สีเหลือง กระทรวงมหาดไทยได้แจ้งให้จังหวัดและอำเภอ ดำเนินการปลูกดอกดาวเรืองหรือดอกไม้สีเหลือง บริเวณศาลากลางจังหวัด/ที่ว่าการอำเภอ สถานที่ราชการ รวมทั้งให้ประชาสัมพันธ์เชิญชวนทุกภาคส่วน ร่วมกันปลูกดอกดาวเรือง หรือดอกไม้สีเหลือง เพื่อใช้ประดับสถานที่ราชการ สถานที่สำคัญ บริษัท ห้างร้าน และบ้านเรือนของประชาชน ซึ่งขณะนี้จังหวัดและอำเภอได้มีการเตรียมการดำเนินการตามห้วงเวลาและตามวงรอบการเจริญเติบโตของดอกดาวเรือง เพื่อให้ออกดอกและบานสะพรั่งในช่วงงานพระราชพิธีฯ
5.ด้านการดูแลอำนวยความสะดวกประชาชนที่มาร่วมพิธีถวายดอกไม้จันทน์ฯ กำหนดให้จังหวัดและอำเภอ ยึดหลักการมีส่วนร่วม โดยถือว่าประชาชนทุกคนเป็นแขก และรัฐบาลเป็นเจ้าภาพ พร้อมทั้งได้เน้นย้ำให้จัดเตรียมความพร้อมของสถานที่ ระบบไฟฟ้าน้ำประปา แพทย์พยาบาล ห้องสุขา การดูแลความสะอาดบริเวณสถานที่ทั้งก่อน ระหว่าง และหลังการจัดพิธี การรักษาความปลอดภัยและระบบการจราจร ตลอดจนการจัดที่พักคอยของประชาชนที่มาร่วมพิธีให้เพียงพอและเหมาะสม
6.ด้านการประชาสัมพันธ์ ยึดหลักการสร้างการรับรู้และความเข้าใจเกี่ยวกับงานพิธีถวายดอกไม้จันทน์ฯ ให้พี่น้องประชาชนได้รับรู้อย่างทั่วถึง โดยให้จังหวัดและอำเภอประสานสื่อทั้งภาครัฐและภาคเอกชนในพื้นที่ ประชาสัมพันธ์เชิญชวนให้ประชาชนเข้าร่วมพิธีถวายดอกไม้จันทน์ฯ ณ สถานที่ที่จังหวัดและอำเภอจัดเตรียมไว้ พร้อมทั้งขอความร่วมมือภาคเอกชน ห้างร้านต่างๆ ซึ่งเป็นเจ้าของจอ LED ร่วมรับสัญญาณการถ่ายทอดสดงานพระราชพิธีฯ ในวันที่ 26 ตุลาคม 2560 โดยพร้อมเพรียงกันด้วย
7.ด้านการบันทึกภาพนิ่งและภาพเคลื่อนไหว เพื่อร่วมสร้างประวัติศาสตร์ชาติ และประวัติศาสตร์ของจังหวัด และอำเภอ โดยให้จังหวัดและอำเภอรวบรวมภาพนิ่งและภาพเคลื่อนไหวอันเกี่ยวเนื่องกับงานพระราชพิธีถวายพระเพลิงพระบรมศพฯ นับตั้งแต่วันที่ 13 ตุลาคม 2559 ถึง 26 ตุลาคม 2560 ในพื้นที่ เพื่อรวบรวมส่งให้คณะกรรมการฝ่ายจัดทำหนังสือที่ระลึกและจดหมายเหตุงานพระราชพิธีฯ ต่อไป
8.ด้านการจัดแสดงนิทรรศการ และมหรสพสมโภชในช่วงพิธีถวายดอกไม้จันทน์ฯ กระทรวงมหาดไทยได้แจ้งให้จังหวัดและอำเภอจัดเตรียมข้อมูลภาพพระราชประวัติและภาพพระราชกรณียกิจที่สำคัญของพระบาทสมเด็จพระปรมินทรมหาภูมิพลอดุลยเดช ที่ทรงงานในพื้นที่ของจังหวัด/อำเภอ โดยให้จัดแสดงนิทรรศการในระหว่างวันที่ 25-29 ตุลาคม 2560 หรือพิจารณาตามความเหมาะสม สำหรับการจัดแสดงมหรสพสมโภชฯ ให้พิจารณาตามความเหมาะสมให้สอดคล้องกับส่วนกลาง โดยหลักการให้จัดแสดงศิลปวัฒนธรรมประจำท้องถิ่นในแต่ละพื้นที่ โดยเน้นการมีส่วนร่วมของประชาชน เพื่อแสดงออกถึงความจงรักภักดี และความสามัคคี
9.ด้านการดำเนินโครงการจิตอาสาเฉพาะกิจงานพระราชพิธีถวายพระเพลิงพระบรมศพพระบาทสมเด็จพระปรมินทรมหาภูมิพลอดุลยเดช กระทรวงมหาดไทยได้เน้นย้ำให้จังหวัดและอำเภอชี้แจงรายละเอียดและแนวทางการดำเนินงานในเรื่องดังกล่าว รวมทั้งประชาสัมพันธ์ให้พี่น้องประชาชนที่จะเข้าร่วมเป็นจิตอาสาเฉพาะกิจได้รับทราบและมีความเข้าใจการเข้าร่วมกิจกรรมในครั้งนี้อย่างทั่วถึง
ปลัดกระทรวงมหาดไทย กล่าวเพิ่มเติมว่า เพื่อเป็นการตรวจสอบความพร้อมในการดำเนินการเกี่ยวกับพิธีถวายดอกไม้จันทน์ฯ ในส่วนภูมิภาค กระทรวงมหาดไทยได้แจ้งให้จังหวัดและอำเภอจัดทำแผนปฏิบัติการเกี่ยวกับพิธีถวายดอกไม้จันทน์ของจังหวัดและอำเภอ เพื่อใช้เป็นแนวทางในการดำเนินการและซักซ้อมการปฏิบัติงานให้เป็นไปในแนวทางเดียวกัน เพื่อความเรียบร้อย งดงาม และสมพระเกียรติ ทั้งนี้ ข้อมูลสถานที่จัดพิธีถวายดอกไม้จันทน์ของประชาชนในส่วนภูมิภาค กระทรวงมหาดไทยได้ดำเนินการเผยแพร่ไว้ที่ เว็บไซต์กองกลาง สำนักงานปลัดกระทรวงมหาดไทย (http://www.gad.moi.go.th/nsp-06-09-60.pdf) เรียบร้อยแล้ว.
ครั้งที่ 139/2560

ที่มา : http://www.thaigov.go.th/news/contents/details/6872
