รัฐบาลไทย-ข่าวทำเนียบรัฐบาล-รายงานภาวะเศรษฐกิจการคลังประจำเดือนพฤศจิกายน 2560

วันพฤหัสบดีที่ 28 ธันวาคม 2560
รายงานภาวะเศรษฐกิจการคลังประจำเดือนพฤศจิกายน 2560
เศรษฐกิจไทยในเดือน พ.ย.2560 ขยายตัวได้อย่างแข็งแกร่ง การบริโภคสินค้าคงทน การลงทุนภาคเอกชน ขยายตัวในอัตราเร่งและได้รับแรงสนับสนุนจากการใช้จ่ายภาครัฐที่ขยายตัวได้ดี จำนวนนักท่องเที่ยวต่างประเทศยังคงขยายตัวในระดับสูงต่อเนื่อง
“เศรษฐกิจไทยในเดือนพฤศจิกายน 2560 ขยายตัวได้อย่างแข็งแกร่ง โดยเฉพาะในด้านอุปสงค์ พบว่า การส่งออกสินค้า การบริโภคสินค้าคงทน การลงทุนภาคเอกชน ขยายตัวในอัตราเร่งและได้รับแรงสนับสนุนจากการใช้จ่ายภาครัฐที่ขยายตัวได้ดี ส่วนในด้านอุปทาน พบว่า จำนวนนักท่องเที่ยวต่างประเทศยังคงขยายตัวในระดับสูงต่อเนื่อง บวกกับความเชื่อมั่นภาคอุตสาหกรรมที่ปรับตัวดีขึ้น”
นายพรชัย ฐีระเวช ที่ปรึกษาด้านเศรษฐกิจการเงิน ในฐานะโฆษกสำนักงานเศรษฐกิจการคลัง พร้อมด้วยนายวโรทัย โกศลพิศิษฐ์กุล รองผู้อำนวยการสำนักงานเศรษฐกิจการคลัง รักษาการในตำแหน่งที่ปรึกษาด้านเศรษฐกิจการคลัง เปิดเผยรายงานภาวะเศรษฐกิจการคลังประจำเดือนพฤศจิกายน 2560 ว่า “เศรษฐกิจไทยในเดือนพฤศจิกายน 2560 ขยายตัวได้อย่างแข็งแกร่ง โดยเฉพาะในด้านอุปสงค์ พบว่า การส่งออกสินค้า การบริโภคสินค้าคงทน การลงทุนภาคเอกชน ขยายตัวในอัตราเร่งและได้รับแรงสนับสนุนจากการใช้จ่ายภาครัฐที่ขยายตัวได้ดี ส่วนในด้านอุปทาน พบว่า จำนวนนักท่องเที่ยวต่างประเทศยังคงขยายตัวในระดับสูงต่อเนื่อง บวกกับความเชื่อมั่นภาคอุตสาหกรรมที่ปรับตัวดีขึ้น” โดยมีรายละเอียดสรุปได้ดังนี้
เครื่องชี้เศรษฐกิจด้านการใช้จ่ายเพื่อการบริโภคภาคเอกชนยังขยายตัวได้ดี สะท้อนจากภาษีมูลค่าเพิ่ม ณ ราคาคงที่ขยายร้อยละ 1.6 ต่อปี สำหรับปริมาณการจำหน่ายรถยนต์นั่งขยายตัวต่อเนื่องติดต่อกันเป็นเดือนที่ 11 นับตั้งแต่ต้นปี และขยายตัวสูงถึงร้อยละ 34.9 ต่อปี และเมื่อปรับผลทางฤดูกาลขยายตัวร้อยละ 5.7 ต่อเดือน สำหรับปริมาณนำเข้าสินค้าอุปโภคบริโภคในเดือนพฤศจิกายน 2560 ขยายตัวต่อเนื่องเป็นเดือนที่ 7 ติดต่อกันโดยขยายตัวร้อยละ 11.9 ต่อปี และเมื่อปรับผลทางฤดูกาลออก (m-o-m SA) พบว่า ขยายตัวร้อยละ 4.0 ต่อเดือน ขณะที่ปริมาณรถจักรยานยนต์จดทะเบียนใหม่ขยายตัวต่อเนื่องที่ร้อยละ 10.7 ต่อปี และเมื่อปรับผลทางฤดูกาลขยายตัวร้อยละ 8.8 ต่อเดือน นอกจากนี้ รายได้เกษตรกรที่แท้จริงในเดือนพฤศจิกายน 2560 หดตัวร้อยละ   -6.0 ต่อปี นอกจากนี้ ดัชนีความเชื่อมั่นผู้บริโภคเกี่ยวกับเศรษฐกิจโดยรวมอยู่ที่ระดับ 65.2 เป็นการปรับตัวดีขึ้นต่อเนื่องเป็นเดือนที่ 4 ติดต่อกัน และถือเป็นระดับสูงสุดในรอบ 7 เดือน เนื่องจากผู้บริโภคมีความหวังว่าเศรษฐกิจไทยมีสัญญาณปรับตัวดีขึ้นตามการส่งออกและการท่องเที่ยวที่ฟื้นตัวดีขึ้นในช่วงครึ่งปีหลัง รวมถึงมาตรการกระตุ้นเศรษฐกิจของภาครัฐ
เครื่องชี้เศรษฐกิจด้านการลงทุนภาคเอกชนขยายตัวในอัตราที่เร่งขึ้นจากเดือนก่อนหน้า ทั้งจาก   การลงทุนในหมวดเครื่องมือเครื่องจักรและหมวดก่อสร้าง สะท้อนจากปริมาณนำเข้าสินค้าทุน ขยายตัวต่อเนื่องที่ร้อยละ 10.1 ต่อปี และเมื่อปรับผลทางฤดูกาลออกขยายตัวร้อยละ 5.5 ต่อเดือน ขณะที่ปริมาณจำหน่ายรถยนต์            เชิงพาณิชย์ขยายตัวต่อเนื่องที่ร้อยละ 12.5 ต่อปี จากยอดจำหน่ายรถกระบะขนาด 1 ตัน ที่ขยายตัวสูงถึงร้อยละ 11.0 ต่อปี ในขณะที่การลงทุนในหมวดก่อสร้าง สะท้อนจากปริมาณจำหน่ายปูนซีเมนต์ภายในประเทศกลับมาขยายตัวที่ร้อยละ 6.4 ต่อปี เป็นการขยายตัวสูงสุดในรอบปี 2560 และเมื่อปรับผลทางฤดูกาลขยายตัวร้อยละ 8.7  ต่อเดือน ขณะที่ภาษีการทำธุรกรรมอสังหาริมทรัพย์ขยายตัวร้อยละ 1.2 ต่อปี สำหรับดัชนีราคาวัสดุก่อสร้างในเดือนพฤศจิกายน 2560 ขยายตัวร้อยละ 3.6 ต่อปี
อุปสงค์จากต่างประเทศผ่านการส่งออกสินค้าขยายตัวในระดับสูงอย่างต่อเนื่องเป็นเดือนที่ 9 ติดต่อกันและถือเป็นการขยายตัวสูงสุดในรอบปี โดยมูลค่าการส่งออกสินค้าขยายตัวสูงถึงร้อยละ 13.4 ต่อปี และเมื่อปรับผลทางฤดูกาลขยายตัวร้อยละ 6.0 ต่อเดือน ทั้งนี้ หมวดสินค้าสำคัญที่สนับสนุนการส่งออก เช่น อิเล็กทรอนิกส์ ยานพาหนะอุปกรณ์และส่วนประกอบ สินค้าเกษตรกรรม ผลิตภัณฑ์ยาง และ เคมีภัณฑ์ เป็นต้น ขณะที่ประเทศคู่ค้าที่ขยายตัวได้ดี เช่น อาเซียน-9 อาเซียน-5 จีน ออสเตรเลีย สหรัฐอเมริกา เป็นต้น สำหรับมูลค่าการนำเข้าสินค้า ขยายตัวต่อเนื่องที่ร้อยละ 13.7 ต่อปี ทั้งนี้ มูลค่าการส่งออกสินค้าที่มากกว่ามูลค่าการนำเข้าสินค้าส่งผลให้ดุลการค้า เกินดุลจำนวน 1.8 พันล้านดอลลาร์สหรัฐ
เครื่องชี้เศรษฐกิจไทยด้านอุปาน ได้รับปัจจัยสนับสนุนจาก จำนวนนักท่องเที่ยวต่างประเทศที่เดินทางเข้าประเทศไทยที่ขยายตัวในระดับสูง โดยในเดือนพฤศจิกายน 2560 จำนวนนักท่องเที่ยวต่างประเทศที่เดินทางเข้าประเทศไทยมีจำนวน 2560 จำนวนนักท่องเที่ยวต่างประเทศที่เดินทางเข้าประเทศไทยมีจำนวน 3.02 ล้านคน ขยายตัวร้อยละ 23.2 ต่อปี โดยนักท่องเที่ยวที่ขยายตัวได้ดีจากจีน เกาหลี รัสเซีย ลาว กัมพูชา และอินเดีย เป็นหลัก สำหรับดัชนีผลผลิตสินค้าเกษตรในเดือนพฤศจิกายน 2560 หดตัวชะลอลงที่ร้อยละ -0.6 ต่อปี จากหมวดประมงและหมวดปศุสัตว์ อย่างไรก็ดี หมวดพืชผลสำคัญยังขยายตัวได้ดี สำหรับดัชนีความเชื่อมั่นภาคอุตสาหกรรม (TISI) ในเดือนพฤศจิกายน 2560 อยู่ที่ระดับ 87.0 เพิ่มขึ้นจากเดือนก่อนหน้า จากการเพิ่มขึ้นของยอดคำสั่งซื้อและยอดขายในประเทศจากมาตรการช็อปช่วยชาติ การใช้จ่ายผ่านบัตรสวัสดิการแห่งรัฐที่เป็นแรงกระตุ้นการใช้จ่ายและการบริโภค การจัดกิจกรรมส่งเสริมการขายของผู้ประกอบการเพื่อให้สอดคล้องกับมาตรการภาครัฐ กอปรกับผู้ประกอบการได้ปรับเพิ่มการผลิตสินค้าเพื่อจำหน่ายในช่วงเทศกาลปีใหม่
ด้านเสถียรภาพเศรษฐกิจภายในประเทศยังอยู่ในเกณฑ์ดี และเสถียรภาพภายนอกอยู่ในระดับที่มั่นคง สะท้อนจากอัตราเงินเฟ้อทั่วไปและอัตราเงินเฟ้อพื้นฐานในเดือนพฤศจิกายน 2560 อยู่ที่ร้อยละ 0.99 และ 0.61 ต่อปี สำหรับอัตราการว่างงานในเดือนพฤศจิกายน 2560 อยู่ที่ร้อยละ 1.1 ของกำลังแรงงานรวม ขณะที่สัดส่วนหนี้สาธารณะต่อ GDP ณ สิ้นเดือนตุลาคม 2560 อยู่ที่ระดับร้อยละ 41.7 อยู่ภายใต้กรอบความยั่งยืนทางการคลังที่ตั้งไว้ไม่เกินร้อยละ 60 สำหรับเสถียรภาพภายนอกยังอยู่ในระดับมั่นคงและสามารถรองรับความเสี่ยงจากความผันผวนของเศรษฐกิจโลกได้ สะท้อนจากทุนสำรองระหว่างประเทศ ณ สิ้นเดือนพฤศจิกายน 2560 อยู่ที่ระดับ 203.1 พันล้านดอลลาร์สหรัฐ มากกว่าหนี้ต่างประเทศระยะสั้น 3.5 เท่า

ที่มา : http://www.thaigov.go.th/news/contents/details/9093
