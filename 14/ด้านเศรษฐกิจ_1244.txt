รัฐบาลไทย-ข่าวทำเนียบรัฐบาล-กรมทางหลวงชนบทก่อสร้างถนนสายแยก ทล. 33 - บ้านภูน้ำเกลี้ยง ต.ป่าไร่ อ.อรัญประเทศ จ.สระแก้ว

วันอังคารที่ 12 กันยายน 2560
กรมทางหลวงชนบทก่อสร้างถนนสายแยก ทล. 33 - บ้านภูน้ำเกลี้ยง ต.ป่าไร่ อ.อรัญประเทศ จ.สระแก้ว
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนสายแยก ทล. 33 - บ้านภูน้ำเกลี้ยง ต.ป่าไร่ อ.อรัญประเทศ จ.สระแก้ว ระยะทาง 10.300 กิโลเมตร
เพื่อรองรับการขยายตัวทางด้านเศรษฐกิจในพื้นที่เขตเศรษฐกิจพิเศษ จ.สระแก้ว สนับสนุนการเดินทางและการขนส่ง และแก้ไขปัญหาจราจร ปัจจุบันมีผลงานความก้าวหน้า ร้อยละ 78.68 คาดว่าจะแล้วเสร็จพร้อมเปิดให้ประชาชนสัญจรประมาณเดือนกุมภาพันธ์ 2561
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า รัฐบาลมีนโยบายส่งเสริมความเชื่อมโยงทางเศรษฐกิจ การค้า การลงทุนในภูมิภาคอาเซียน และขยายความร่วมมือทางเศรษฐกิจกับประเทศเพื่อนบ้าน รวมทั้งการพัฒนาเขตเศรษฐกิจพิเศษ โดยเริ่มจากการพัฒนาด่านการค้าชายแดนและโครงข่ายคมนาคมบริเวณประตูการค้าหลักของประเทศ ซึ่งระยะแรกได้กำหนดพื้นที่เขตเศรษฐกิจพิเศษ จำนวน 5 แห่ง ได้แก่ เขตเศรษฐกิจพิเศษตราด ตาก มุกดาหาร สระแก้ว และสงขลา ซึ่งกระทรวงฯ ได้กำหนดยุทธศาสตร์การพัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ รองรับกลุ่มอุตสาหกรรมเป้าหมาย และเชื่อมโยงการเดินทางเข้าสู่แหล่งท่องเที่ยว เพื่อยกระดับคุณภาพชีวิตของประชาชนและเพิ่มขีดความสามารถการแข่งขันของประเทศ
ทช. ได้ดำเนินโครงการปรับปรุงถนนสายแยก ทล.33 - บ้านภูน้ำเกลี้ยง ต.ป่าไร่ อ.อรัญประเทศ จ.สระแก้ว จากถนนลูกรังเป็นถนนลาดยางแบบแอสฟัลท์ติกคอนกรีต ขนาด 2 ช่องจราจร ความกว้าง 6 เมตร ระยะทาง 10.300 กิโลเมตร พร้อมก่อสร้างท่อลอดเหลี่ยมคอนกรีตเสริมเหล็ก จำนวน 1 แห่ง ระบบระบายน้ำ เครื่องหมายจราจร สิ่งอำนวยความสะดวกและปลอดภัยสำหรับผู้ใช้เส้นทาง เพื่อเชื่อมต่อกับทางหลวงหมายเลข 33 (กม.302+690) บ้านดงงู กับถนนทางหลวงชนบทสาย สก. 3085 (กม.9+625) ต.ป่าไร่ อ.อรัญประเทศ จ.สระแก้ว ปัจจุบันมีผลงานความก้าวหน้า ร้อยละ 78.68 คาดว่าการก่อสร้างจะแล้วเสร็จพร้อมเปิดให้ประชาชนสัญจรประมาณเดือนกุมภาพันธ์ 2561 เพื่อใช้เป็นเส้นทางเลี่ยงเมือง เชื่อมโยงการผลิตสินค้าเกษตรกรรมและอุตสาหกรรมไปสู่ตลาดและผู้บริโภค สนับสนุนยุทธศาสตร์โลจิสติกส์ในการขนส่งสินค้าระหว่างชายแดนไปยังภูมิภาคต่าง ๆ รองรับการพัฒนาพื้นที่เขตเศรษฐกิจพิเศษ รวมทั้งลดต้นทุนการขนส่ง สนับสนุนการท่องเที่ยวให้สามารถเดินทางได้สะดวก รวดเร็ว ปลอดภัย และส่งเสริมการจ้างงานให้กับประชาชนในพื้นที่

ที่มา : http://www.thaigov.go.th/news/contents/details/6602
