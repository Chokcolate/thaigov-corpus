รัฐบาลไทย-ข่าวทำเนียบรัฐบาล-"บิ๊กบี้" มอบรางวัล 180 บริษัท ลดต้นทุน เพิ่มขีดความสามารถแรงงานปี 60 กว่า 451 ลบ.

วันพฤหัสบดีที่ 14 กันยายน 2560
"บิ๊กบี้" มอบรางวัล 180 บริษัท ลดต้นทุน เพิ่มขีดความสามารถแรงงานปี 60 กว่า 451 ลบ.
รมว.แรงงาน มอบรางวัลสถานประกอบการ 180 แห่ง เข้าร่วมโครงการเพิ่มผลิตภาพแรงงานไทย ปี 2560 สามารถลดการสูญเสียในวงจรการผลิต เพิ่มขีดความสามารถในการแข่งขันขันของประเทศสร้างความเข้มแข็งธุรกิจเอสเอ็มอีไทย
รมว.แรงงาน มอบรางวัลสถานประกอบการ 180 แห่ง เข้าร่วมโครงการเพิ่มผลิตภาพแรงงานไทย ปี 2560 สามารถลดการสูญเสียในวงจรการผลิต เพิ่มขีดความสามารถในการแข่งขันขันของประเทศสร้างความเข้มแข็งธุรกิจเอสเอ็มอีไทย ‘ธีรพล’ อธิบดี กพร. เผย ปี 60 เพิ่มผลิตภาพแรงงานมูลค่า 451 ลบ. พนักงานมีประสิทธิภาพสูงขึ้นกว่า 1 หมื่นคน ขณะที่ ปี 61 รัฐจัดสรรงบอีก 47.9 ลบ.
พลเอก ศิริชัย ดิษฐกุล รัฐมนตรีว่าการกระทรวงแรงงาน เป็นประธานปิดโครงการเพิ่มผลิตภาพแรงงานไทย ประจำปี 2560 และมอบโล่ประกาศเกียรติคุณให้แก่สถานประกอบกิจการที่เข้าร่วมโครงการจำนวน 180 แห่ง ณ อาคารอิมแพ็ค เมืองทองธานี โดยกล่าวว่า ขอชื่นชมสถานประกอบกิจการที่ได้รับรางวัลในครั้งนี้ ซึ่งการเพิ่มผลิตภาพแรงงานเป็นกุญแจสำคัญของการดำเนินงานทางธุรกิจและการพัฒนาประเทศ โดยจะต้องมีการดำเนินการอย่างต่อเนื่องเพื่อให้ก้าวทันต่อความเปลี่ยนแปลงของยุคสมัย เป็นการลดต้นทุนและเพิ่มขีดความสามารถในการแข่งขันของธุรกิจในระยะยาว โครงการเพิ่มผลิตภาพแรงงานไทยของกระทรวงแรงงานเป็นปัจจัยหนึ่งที่จะขับเคลื่อนการบริหารจัดการทรัพยากรมนุษย์ เพื่อสนับสนุนการบรรลุเป้าหมายของยุทธศาสตร์ชาติ 20 ปี และการเข้าสู่ยุคไทยแลนด์ 4.0 ด้วยกระบวนการผลิตแบบทำมาก ได้น้อย เป็นทำน้อย ได้มาก รวมทั้งการช่วยเหลือธุรกิจเอสเอ็มอีไทยให้มีความเข้มแข็งและสามารถต่อยอดการดำเนินธุรกิจไปสู่ระดับสากล โดยวิธีการสร้างหุ้นส่วนเชิงกลยุทธ์ในการพัฒนาทรัพยากรมนุษย์ตามแนวทางประชารัฐ
นายธีรพล ขุนเมือง อธิบดีกรมพัฒนาฝีมือแรงงาน กล่าวว่า ผลการดำเนินโครงการเพิ่มผลิตภาพแรงงานไทยประจำปี 2560 สามารถพัฒนาทักษะพนักงานในสถานประกอบกิจการจำนวน 180 แห่ง ให้มีประสิทธิภาพการทำงานสูงขึ้นจำนวน 11,826 คน จากเป้าหมาย 10,000 คน ทำให้สถานประกอบกิจการสามารถเพิ่มผลิตภาพแรงงานคิดเป็นมูลค่า 451 ล้านบาท สามารถลดการสูญเสียในวงจรการผลิตคิดเป็นมูลค่า 337 ล้านบาท รวมมูลค่าทั้งสิ้น 789 ล้านบาท นอกจากนี้ ยังสามารถพัฒนาบุคลากรของกรมพัฒนาฝีมือแรงงานให้เป็นนักพัฒนาฝีมือแรงงานพันธุ์ใหม่ ซึ่งได้รับการถ่ายทอดประสบการณ์จากการเข้าร่วมให้คำปรึกษา และเป็นวิทยากรเครือข่าย ทั้งนี้ ในปี 2561 รัฐบาลได้จัดสรรงบประมาณเพื่อดำเนินการอย่างต่อเนื่องจำนวน 47.9 ล้านบาท
------------------------------------
กองเผยแพร่และประชาสัมพันธ์/
ชนินทร เพ็ชรทับ – ข่าว/
สมภพ ศีลบุตร – ภาพ/
14 กันยายน 2560

ที่มา : http://www.thaigov.go.th/news/contents/details/6685
