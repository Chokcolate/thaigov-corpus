รัฐบาลไทย-ข่าวทำเนียบรัฐบาล-โฆษกกองทัพบกชี้แจงกรณี ครม.อนุมัติงบฯ ให้ บก.ทท.-ทบ. ดำเนินโครงการซ่อมปรับปรุงถนนที่ชำรุดเสียหาย 129 เส้นทางเพื่อแก้ปัญหาความเดือดร้อนให้ประชาชนอย่างเร่งด่วน

วันพฤหัสบดีที่ 12 ตุลาคม 2560
โฆษกกองทัพบกชี้แจงกรณี ครม.อนุมัติงบฯ ให้ บก.ทท.-ทบ. ดำเนินโครงการซ่อมปรับปรุงถนนที่ชำรุดเสียหาย 129 เส้นทางเพื่อแก้ปัญหาความเดือดร้อนให้ประชาชนอย่างเร่งด่วน
โฆษก ทบ.ชี้แจงกรณีครม.อนุมัติงบฯ ให้ บก.ทท.-ทบ. ดำเนินโครงการซ่อมปรับปรุงถนนที่ชำรุดเสียหายจากเหตุอุทกภัย 129 เส้นทางเพื่อแก้ปัญหาความเดือดร้อนให้ประชาชนอย่างเร่งด่วนตามนโยบายรัฐ ทั้งมีการกำกับติดตามตรวจสอบการใช้จ่ายงบประมาณที่เป็นระบบ
เมื่อวันที่ 9 ตุลาคม 2560 พ.อ.วินธัย สุวารี โฆษก โฆษกกองทัพบก ชี้แจงกรณีที่มีการให้ความเห็นทางโซเชี่ยลฯ ของเพจพลเมืองต่อต้าน Single Gateway , เพจอาณาจักรไบกอน Retuens , เพจกระทู้ดราม่าพันทิป  ที่กล่าวถึง กรณีที่คณะรัฐมนตรีอนุมัติงบประมาณรายจ่ายประจำปี 2560 รายการเงินสำรองจ่ายเพื่อกรณีฉุกเฉิน จำนวน 1,013 ล้านบาท ตามที่กระทรวงกลาโหมเสนอ เพื่อให้กองบัญชาการกองทัพไทยและกองทัพบกดำเนินโครงการซ่อมปรับปรุงถนนเร่งด่วน ตามนโยบายรัฐบาลและคณะรักษาความสงบแห่งชาติ รวม 129 เส้นทาง ในพื้นที่ต่าง ๆ ทั่วประเทศ ได้รับการปรับปรุงซ่อมแซมอย่างเร่งด่วน โดยวิจารณ์ว่าภารกิจดังกล่าวมีหน่วยงานที่รับผิดชอบอยู่แล้ว และไม่ใช่ภารกิจหลักในความรับผิดชอบของทหาร รวมทั้งกังวลว่าอาจเกิดการทุจริตคอร์รัปชัน นั้น
โฆษกกองทัพบก ชี้แจงว่า โครงการดังกล่าวมีลักษณะเป็นการแก้ปัญหาในลักษณะเร่งด่วน ตามนโยบายรัฐบาล ไม่อยู่ในแผนงานหลักของหน่วยงานใด มอบหมายให้หน่วยทหารช่างของกองทัพบก และหน่วยทหารพัฒนาของกองทัพไทย ซึ่งมีความพร้อมในเรื่องบุคคลากร และเครื่องมือ ได้ระดมเร่งเข้าไปซ่อมแซม ถนนที่เชื่อมต่อหมู่บ้าน ชุมชน ที่ชำรุดเสียหาย จากเหตุอุทกภัยในช่วงที่ผ่านมาอย่างเร่งด่วน  เพื่อแก้ปัญหาความเดือดร้อนให้ประชาชน ซึ่งครั้งนี้วัสดุบางส่วนจะมีการใช้ยางพารามาเป็นส่วนประกอบ เพื่อเป็นการสนับสนุนการใช้ยางพาราในประเทศให้มากเท่าที่จะสามารถทำได้  ซึ่งปกติ ภารกิจในการการช่วยเหลือประชาชนและพัฒนาประเทศ ยังคงเป็นภารกิจสำคัญอันหนึ่งของทางกองทัพ ที่มีทั้งดำเนินการเอง หรือสนับสนุนหน่วยงานรับผิดชอบหลัก  ส่วนการใช้จ่ายงบประมาณต่าง ๆ  จะเป็นไปตามระเบียบของทางราชการ ที่มีการติดตามตรวจสอบ และมีการกำกับดูแลที่เป็นระบบ เพื่อให้การใช้จ่ายงบประมาณมีประสิทธิภาพสูงสุด
---------------------------------

ที่มา : http://www.thaigov.go.th/news/contents/details/7335
