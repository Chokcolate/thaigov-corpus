รัฐบาลไทย-ข่าวทำเนียบรัฐบาล-นายกรัฐมนตรีเผยไม่ต้องการให้ทุกคนทะเลาะ และขัดแย้งกันในเวลานี้ ระบุต้องหาทางออกร่วมกันทั้งสองฝ่ายเกี่ยวกับ พ.ร.บ. ควบคุมสื่อ

วันอังคารที่ 2 พฤษภาคม 2560
นายกรัฐมนตรีเผยไม่ต้องการให้ทุกคนทะเลาะ และขัดแย้งกันในเวลานี้ ระบุต้องหาทางออกร่วมกันทั้งสองฝ่ายเกี่ยวกับ พ.ร.บ. ควบคุมสื่อ
นายกรัฐมนตรีเผยไม่ต้องการให้ทุกคนทะเลาะ และขัดแย้งกันในเวลานี้ ระบุต้องหาทางออกร่วมกันทั้งสองฝ่ายเกี่ยวกับ พ.ร.บ. ควบคุมสื่อ
วันนี้ (2 พฤษภาคม 2560) เวลา 13.00 น. ณ บริเวณห้องโถงตึกบัญชาการ 1 ทำเนียบรัฐบาล พลเอก ประยุทธ์ จันทร์โอชา นายกรัฐมนตรีกล่าวภายหลังการประชุมคณะรัฐมนตรีถึงเรื่องร่างพระราชบัญญัติควบคุมสื่อว่า เมื่อช่วงเช้าวันนี้ได้รับหนังสือจากตัวแทนสื่อแล้ว ซึ่งได้ให้แนวทางการแก้ไขปัญหากับนายวิษณุ เครืองาม รองนายกรัฐมนตรี รัฐมนตรีว่าการกระทรวงยุติธรรม และคณะกรรมการกฤษฎีกาในการหารือรับฟังความคิดเห็น เพราะเรื่องนี้ถึงขั้นตอนของรัฐบาลแล้ว ที่ผ่านมาเป็นขั้นตอนของสภาขับเคลื่อนการปฏิรูปประเทศ (สปท.) ซึ่งทำความเห็นมา รัฐบาลก็รับมาพิจารณา แต่ผลจะออกมาเป็นอย่างไรก็เป็นอีกเรื่องหนึ่ง เพราะยังมีขั้นตอนของสภานิติบัญญัติแห่งชาติ อีก 3 วาระ
นายกรัฐมนตรีกล่าวต่อไปว่า ไม่ต้องการให้ทุกคนมาทะเลาะ และขัดแย้งกันในเวลานี้ โดยจะต้องพูดคุยรับฟังทั้งสองด้าน เพื่อหาทางออกว่าจะทำอย่างไรให้สื่อทุกสื่อเป็นสื่อมีคุณภาพดีมากยิ่งขึ้น ด้วยความรับผิดชอบ  ของสมาคมสื่อ ของผู้ประกอบการ ของผู้รายงานข่าว รีไรท์เตอร์ และบรรณาธิการ ซึ่งทั้งหมดต้องไปหารือกันว่าจะดูแลกันอย่างไร เชื่อมต่อกับรัฐได้ตรงไหน ถ้าคิดว่าสามารถคุมกันเองได้ ก็ลองเสนอมาว่าจะคุมกันอย่างไร จะยึดโยงกับทางรัฐได้อย่างไร พร้อมกล่าวยืนยันหลักการว่ารัฐบาลไม่ต้องการปิดกั้นสื่อ หรือก้าวล่วงต่าง ๆ เพราะรัฐบาลจำเป็นต้องสนับสนุนการทำงานของสื่อ เพราะสื่อมีหน้าที่ติดตามการทำงานของรัฐบาลรายงานข่าวความก้าวหน้าที่เป็นประโยชน์
นายกรัฐมนตรีกล่าวว่า ช่วงนี้ต้องการให้สื่อระมัดระวังการนำเสนอข่าว เพราะหลายเรื่องเป็นประเด็นที่ละเอียดอ่อน โดยเฉพาะเรื่องการซื้อเรือดำน้ำ ซึ่งเมื่อวานได้มีการชี้แจงไปแล้ว ตามหลักการแล้วไม่มีประเทศไหนต้องทำแบบนั้น เพราะว่าเป็นการเปิดเผยมากเกินไป
-----------------------------------------------

ที่มา : http://www.thaigov.go.th/news/contents/details/3453
