รัฐบาลไทย-ข่าวทำเนียบรัฐบาล-ไทยเตรียมจีบฮังการีลงทุนใน EEC หนุนใช้ไทยเป็นฐานการผลิตส่งออกในเอเชีย

วันศุกร์ที่ 17 พฤศจิกายน 2560
ไทยเตรียมจีบฮังการีลงทุนใน EEC หนุนใช้ไทยเป็นฐานการผลิตส่งออกในเอเชีย
‘รมว.พาณิชย์’ จะหารือกับรัฐมนตรีว่าการกระทรวงการต่างประเทศและการค้า ประเทศฮังการี (H.E. Mr. Péter Szijjártó) กระชับความสัมพันธ์ทางการค้าการลงทุนระหว่างไทยและฮังการีให้แน่นแฟ้น พร้อมเชิญชวนฮังการีเข้ามาลงทุนใน EEC
ให้ไทยเป็นฐานการลงทุนและผลิตสินค้าเพื่อส่งออกในภูมิภาคเอเชีย
นางอภิรดี ตันตราภรณ์ รัฐมนตรีว่าการกระทรวงพาณิชย์ เปิดเผยว่า มีกำหนดจะพบกับ H.E. Mr. Péter Szijjártó รัฐมนตรีว่าการกระทรวงการต่างประเทศและการค้า ประเทศฮังการี ในวันที่ 19 พฤศจิกายน 2560 ณ กรุงเทพฯ เพื่อกระชับความสัมพันธ์ทางการค้าการลงทุนระหว่างไทยและฮังการีให้แน่นแฟ้นยิ่งขึ้น ซึ่งไทยและฮังการีมีความสัมพันธ์อันดีในทุกมิติ โดยเฉพาะด้านการค้าและการลงทุนที่มีศักยภาพและโอกาสในการขยายการค้า การลงทุน และความร่วมมือในด้านต่างๆ ที่จะเป็นประโยชน์ร่วมกันในอนาคต เช่น อุตสาหกรรมอาหารแปรรูป อุตสาหกรรมปิโตรเคมี เป็นต้น
นางอภิรดี กล่าวว่า การหารือครั้งนี้ จะเสนอให้ฮังการีลงทุนในระเบียงเศรษฐกิจพิเศษภาคตะวันออก (Eastern Economic Corridor: EEC) และใช้ไทยเป็นฐานการลงทุนและผลิตสินค้าเพื่อส่งออกในภูมิภาคเอเชีย และยังเชิญชวนให้เข้าร่วมงานแสดงสินค้าต่างๆ ที่จัดโดยกรมส่งเสริมการค้าระหว่างประเทศ กระทรวงพาณิชย์ เช่นTHAIFEX 2018 ซึ่งเป็นงานแสดงสินค้าอาหารระดับโลกที่จะจัดขึ้นในช่วงกลางปีหน้า
ประเทศฮังการีตั้งอยู่ใจกลางภูมิภาคยุโรป จึงเป็นศูนย์กระจายสินค้าที่สำคัญของยุโรปกลางและตะวันออก มีความเชี่ยวชาญในอุตสาหกรรมที่ใช้เทคโนโลยีทันสมัย และเป็นผู้ผลิตอาหารและสินค้าเกษตรที่สำคัญของภูมิภาคยุโรปตะวันออก นอกจากนี้ ยังเป็นฐานการผลิตรถยนต์ที่สำคัญแห่งหนึ่งของโลก เช่น BMW และ Audi เป็นต้น ปัจจุบันฮังการีสนใจที่จะขยายการลงทุนในไทยหลายสาขา โดยเฉพาะอุตสาหกรรมปิโตรเคมีที่ใช้เทคโนโลยีขั้นสูง ซึ่งเป็นอุตสาหกรรมแห่งอนาคตที่ไทยให้การสนับสนุน และให้สิทธิประโยชน์ด้านการลงทุนใน EEC นอกจากนี้ ฮังการียังสนใจที่จะเปิดตลาดสินค้าอาหารและปศุสัตว์ในไทยด้วย
ในปี 2559 ฮังการีเป็นคู่ค้าอันดับที่ 50 ของไทยในโลก มีมูลค่าการค้ารวม 587.11 ล้านเหรียญสหรัฐ ลดลงจากปีก่อนหน้าร้อยละ 4.75 ไทยส่งสินค้าส่งออกสำคัญไปฮังการี ได้แก่ เครื่องคอมพิวเตอร์อุปกรณ์และส่วนประกอบ รถยนต์ อุปกรณ์และส่วนประกอบ วงจรพิมพ์ ก๊อก วาล์วและส่วนประกอบ เครื่องใช้ไฟฟ้าและส่วนประกอบอื่นๆ สินค้านำเข้าจากฮังการีที่สำคัญ ได้แก่ เครื่องจักรไฟฟ้าและส่วนประกอบ เครื่องจักรกลและส่วนประกอบ สัตว์และผลิตภัณฑ์จากสัตว์ ผลิตภัณฑ์เวชกรรมและเภสัชกรรม เครื่องคอมพิวเตอร์ อุปกรณ์และส่วนประกอบ

ที่มา : http://www.thaigov.go.th/news/contents/details/8150
