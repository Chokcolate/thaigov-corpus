รัฐบาลไทย-ข่าวทำเนียบรัฐบาล-สธ.กำชับพื้นที่น้ำท่วม เฝ้าระวังโรคหลังน้ำลด

วันอังคารที่ 12 ธันวาคม 2560
สธ.กำชับพื้นที่น้ำท่วม เฝ้าระวังโรคหลังน้ำลด
กระทรวงสาธารณสุข กำชับพื้นที่น้ำท่วมจัดบริการดูแลประชาชนต่อเนื่อง เฝ้าระวังโรคหลังน้ำลด ทั้งโรคฉี่หนู ตาแดง ไข้หวัด ไข้เลือดออก
กระทรวงสาธารณสุข กำชับพื้นที่น้ำท่วมจัดบริการดูแลประชาชนต่อเนื่อง เฝ้าระวังโรคหลังน้ำลด ทั้งโรคฉี่หนู ตาแดง ไข้หวัด ไข้เลือดออก
วันนี้ (12ธันวาคม2560) ที่กระทรวงสาธารณสุข จ.นนทบุรี นายแพทย์โอภาส การย์กวินพงศ์ รองปลัดกระทรวงสาธารณสุขในฐานะผู้บัญชาการศูนย์ปฎิบัติการภาวะฉุกเฉินฯ ประชุมทางไกลผ่านระบบวิดีโอกับผู้บริหารสถานบริการในส่วนภูมิภาคทั่วประเทศติดตามการช่วยเหลือประชาชนที่ประสบอุทกภัยโดยสถานการณ์อุทกภัยขณะนี้สถานการณ์เริ่มคลี่คลาย กำชับให้สถานบริการจัดบริการประชาชนต่อเนื่อง สื่อสารโรคและภัยที่มากับน้ำท่วม ที่สำคัญคือ โรคฉี่หนู ไข้หวัด ตาแดง  ไข้เลือดออก พร้อมเร่งสำรวจความเสียหายหลังน้ำลด เตรียม ทั้งในส่วนทรัพย์สินของทางราชการและของเจ้าหน้าที่เพื่อให้การช่วยเหลือเบื้องต้นต่อไป
โดยที่จังหวัดนครศรีธรรมราช ได้จัดหน่วยแพทย์เคลื่อนที่ออกให้บริการ  38 ทีม ออกให้บริการ 444 ครั้ง ให้การดูแลประชาชนด้านสุขภาพกาย 6,538 คน ส่วนใหญ่เป็นโรคน้ำกัดเท้า ไข้หวัด โรคเรื้อรัง ด้านสุขภาพจิตให้คำปรึกษา 5,580คน ทั้งนี้ ได้ส่งเจ้าหน้าที่และ อสม.ออกเคาะประตูบ้านเตือน "1ภัย 3โรค" คือภัยจากการจมน้ำ ในผู้ที่ช่วยเหลือตัวเองไม่ได้  มีโรคประจำตัว เช่น ลมชักและความประมาท คิดว่าน้ำไม่เชี่ยว ส่วน 3โรคคือโรคฉี่หนู ไข้หวัด ไข้เลือดออก พร้อมคัดกรองและให้ยารักษาทันที โดยคัดกรองไปแล้วเกือบ 3,000 คน
"โรคที่พบได้บ่อยหลังน้ำลดที่เป็นอันตรายถึงเสียชีวิต คือโรคฉี่หนู ส่วนใหญ่เชื้อโรคจะอยู่ในน้ำที่ท่วมขัง หลังลุยน้ำ ย่ำโคลน ให้รีบอาบน้ำทำความสะอาดร่างกาย และหากมีไข้สูง ตาแดง ปวดน่อง ให้รีบพบแพทย์ทันที ป้องกันโรคแทรกซ้อน ซึ่งโรคนี้มียารักษาให้หายได้ หากรักษาได้ทันท่วงที "นายแพทย์โอภาสกล่าว************* ธันวาคม 2560

ที่มา : http://www.thaigov.go.th/news/contents/details/8708
