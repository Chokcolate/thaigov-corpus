รัฐบาลไทย-ข่าวทำเนียบรัฐบาล-รมว.พม. กำชับ กคช. ประสานงานกับนิติบุคคลทุกโครงการทั่วประเทศ ตรวจสอบสิ่งอำนวยความสะดวก สาธารณูปโภค ให้พร้อมใช้งาน เพื่อความปลอดภัยของผู้อยู่อาศัย

วันอังคารที่ 16 พฤษภาคม 2560
รมว.พม. กำชับ กคช. ประสานงานกับนิติบุคคลทุกโครงการทั่วประเทศ ตรวจสอบสิ่งอำนวยความสะดวก สาธารณูปโภค ให้พร้อมใช้งาน เพื่อความปลอดภัยของผู้อยู่อาศัย
รมว.พม. กำชับ กคช. ประสานงานกับนิติบุคคลทุกโครงการทั่วประเทศ ตรวจสอบสิ่งอำนวยความสะดวก สาธารณูปโภค ให้พร้อมใช้งาน เพื่อความปลอดภัยของผู้อยู่อาศัย
เมื่อวันที่ 15 พ.ค. 60 เวลา 16.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า จากกรณีเด็กหญิง อายุ 4 ปี พลัดตกลงไปในท่อบำบัดน้ำเสีย (น้ำทิ้ง)ของโครงการบ้านเอื้ออาทรเศรษฐกิจ 2 จังหวัดสมุทรสาคร และได้จมน้ำเสียชีวิต นั้น พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และคณะผู้บริหารกระทรวงการพัฒนาสังคมฯ ได้แสดงความเสียใจต่อเหตุการณ์ดังกล่าว ซึ่งที่ผ่านมาได้มอบหมายให้เจ้าหน้าที่ในหน่วยงานสังกัดกระทรวงการพัฒนาสังคมฯ ในพื้นที่จังหวัดสมุทรสาคร ลงพื้นที่เยี่ยมครอบครัวผู้เสียชีวิตเพื่อเยียวยาสภาพจิตใจอย่างใกล้ชิด พร้อมทั้ง มอบเงินสงเคราะห์ครอบครัวจำนวนหนึ่ง เพื่อเป็นการช่วยเหลือในเบื้องต้น
นายณรงค์ กล่าวต่อไปว่า สำหรับโครงการดังกล่าว ซึ่งเป็นอาคารชุด 5 ชั้น จำนวน 12 อาคาร 524 หน่วย ได้รับการจดทะเบียนเป็นนิติบุคคลอาคารชุดบ้านเอื้ออาทรเศรษฐกิจ 2 เมื่อวันที่ 5 ตุลาคม 2554 โดยการเคหะแห่งชาติ (กคช.) ได้มอบโอนให้นิติบุคคลฯ เป็นผู้บริหารจัดการดูแลโครงการมาอย่างต่อเนื่องจนถึงปัจจุบัน ทั้งนี้ กคช. ดำเนินการตามอำนาจหน้าที่ ในการกำกับดูแลการดำเนินการของนิติบุคคลชุมชนการเคหะให้เป็นไปโดยเรียบร้อยและเป็นประโยชน์แก่ส่วนรวม และไม่ได้นิ่งนอนใจ ได้ลงไปช่วยเหลือเยียวยาร่วมกับนิติบุคคลฯอย่างต่อเนื่อง พร้อมทั้งตรวจสอบการบริหารจัดการของคณะกรรมการนิติบุคคลอาคารชุดบ้านเอื้ออาทรเศรษฐกิจ 2 ให้ดำเนินการตามกฎหมายอย่างเคร่งครัด
"อย่างไรก็ตาม รมว.พม. ได้กำชับให้ กคช. สั่งการให้สำนักงานเคหะชุมชนทั่วประเทศ ประสานงานกับนิติบุคคลทุกโครงการ เพื่อตรวจสอบสิ่งอำนวยความสะดวก สาธารณูปโภค และสาธารณูปการในโครงการให้พร้อมใช้งาน รวมทั้งหามาตรการป้องกันภัยอย่างเคร่งครัด และจัดให้มีการอบรมหลักสูตรด้านการบริหารจัดการและด้านความปลอดภัยอาคารให้กับนิติบุคคล เพื่อเป็นการป้องกันไม่ให้เกิดเหตุการณ์ในลักษณะดังกล่าวขึ้นอีก” นายณรงค์ กล่าวในตอนท้าย

ที่มา : http://www.thaigov.go.th/news/contents/details/3751
