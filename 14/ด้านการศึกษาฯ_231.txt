รัฐบาลไทย-ข่าวทำเนียบรัฐบาล-ประชุมกับ ทปอ.มหาวิทยาลัยราชภัฏ

วันพฤหัสบดีที่ 13 กรกฎาคม 2560
ประชุมกับ ทปอ.มหาวิทยาลัยราชภัฏ
นพ.ธีระเกียรติ เจริญเศรษฐศิลป์ รัฐมนตรีว่าการกระทรวงศึกษาธิการ เปิดเผยภายหลังการประชุมหารือเรื่องระบบผลิตครู ร่วมกับที่ประชุมอธิการบดีมหาวิทยาลัยราชภัฏ (ทปอ.มรภ.) 38 แห่ง
โดย รศ.นพ.โศภณ นภาธร ผู้ช่วยรัฐมนตรีประจำกระทรวงศึกษาธิการ ดร.สุภัทร จำปาทอง เลขาธิการคณะกรรมการการอุดมศึกษา และผู้แทนสำนักงานเลขาธิการคุรุสภา เข้าร่วม
นพ.ธีระเกียรติ เจริญเศรษฐศิลป์ กล่าวว่า จุดเริ่มต้นของการหารือในครั้งนี้ เพื่อต้องการกระตุ้นให้สถาบันผลิตครูทุกแห่ง มีความตื่นตัวและได้กำหนดระบบการผลิตครูอย่างจริงจังโดยผู้ที่อยู่ในวิชาชีพครู ที่จะช่วยพัฒนาและทำให้เกิดการเปลี่ยนแปลงครั้งใหญ่ และสอดคล้องตามพระราชหัตถเลขาของสมเด็จพระเจ้าอยู่หัวมหาวชิราลงกรณ บดินทรเทพยวรางกูร (รัชกาลที่ 10) ที่ทรงเน้นให้มหาวิทยาลัยราชภัฏ เป็นสถาบันหลักในการผลิตครูที่มีคุณภาพ
ในการประชุมครั้งนี้ ได้หยิบยกประเด็นที่คณะกรรมการคุรุสภา เห็นชอบในหลักการตามที่สภาคณบดีคณะคุรุศาสตร์/ศึกษาศาสตร์แห่งประเทศไทย (ส.ค.ศ.ท.) เสนอให้กลับไปใช้ระบบผลิตครูหลักสูตร 4 ปี โดยได้มีการหารืออย่างกว้างขวาง ซึ่งมีทั้งกลุ่มที่เห็นด้วยและไม่เห็นด้วย โดยบางกลุ่มได้แสดงความเห็นในเรื่องของกระบวนการและใช้ระยะเวลามากเพื่อให้ครูได้รับความรู้ตลอดจนเทคนิคการสอนและประสบการณ์รอบด้าน ในขณะที่บางส่วนเห็นว่าการผลิตครูขึ้นอยู่กับกระบวนการมากกว่าจำนวนปี เช่น โครงการคุรุทายาท ที่มีกระบวนการผลิตครูอย่างเข้มข้นในระยะเวลาเพียง 4 ปีเท่านั้น ส่วนเรื่องของมาตรฐานครูที่ยึดสมรรถนะ (Competency base) เป็นหลักนั้น ทุกคนเห็นเป็นไปในทิศทางเดียวกัน
ประกอบกับได้มีการนำเสนอผลการวิจัยของสถาบันเพื่อการพัฒนาประเทศไทย (TDRI) ในเรื่องการผลิตครูหลักสูตร 5 ปี ว่ามีจุดอ่อนอยู่ที่เนื้อหา ไม่ใช่สมรรถนะ นอกจากนี้ยังทำให้ต้องใช้เวลาเรียนเพิ่มขึ้นอีก 1 ปี ในขณะที่แต่ละปีก็มีการผลิตครูถึง 50,000 คน โดยมีค่าใช้จ่าย 1 แสนบาทต่อคนต่อปี แต่เมื่อนำผลวิจัยมาเทียบเคียงระหว่างผู้จบหลักสูตรครู 5 ปี กับ 4 ปี กลับพบว่ามีคุณลักษณะที่ไม่แตกต่างกันด้วย
ดังนั้น ขณะนี้จึงอาจยังไม่ได้ข้อสรุปที่ชัดเจน เนื่องจากยังมีทั้งกลุ่มที่แน่ใจและไม่แน่ใจว่าระบบใดจะดีกว่ากัน เช่นเดียวกับกรณีตัวอย่างในหลาย ๆ วิชาชีพทั่วโลก หากระบบไม่ลงตัวก็สามารถมีหลายระบบได้ เพราะท้ายที่สุดแล้วก็ต้องวัดกันที่ผลผลิต วัดที่ผู้จบการศึกษา และเพื่อเปิดโอกาสให้วิชาชีพได้กำหนดระบบผลิตเอง จึงมอบสำนักงานคณะกรรมการการอุดมศึกษา จัดประชุมหารือร่วมกันระหว่างสถาบันคุรุพัฒนา สำนักงานเลขาธิการคุรุสภา สภาคณบดี ตลอดจนนักวิชาการ โดยเร็วที่สุด เพื่อขบคิดพิจารณาระบบผลิตครูที่เหมาะกับบริบทและองค์ประกอบหลาย ๆ ด้านของเรา
แต่หากตกลงไม่ได้หรือต้องมีการผลิตครู 2 ระบบ ก็จะไม่ให้ส่งผลกระทบต่อผู้เรียนทั้งหลักสูตร 5 ปี และ 4 ปี รวมทั้งจะเริ่มใช้ระบบการผลิตใหม่ได้ทันในปีการศึกษา 2561 ตามเป้าหมายที่วางไว้อย่างแน่นอน
นวรัตน์ รามสูต, บัลลังก์ โรหิตเสถียร: สรุป/รายงาน
ยุทธพงศ์ เลือกกลั่นดี: ถ่ายภาพ

ที่มา : http://www.thaigov.go.th/news/contents/details/5174
