รัฐบาลไทย-ข่าวทำเนียบรัฐบาล-รมว.วธ. มาพบนายกรัฐมนตรี เพื่อประชาสัมพันธ์การจัดงานด้านเทคโนโลยีสารสนเทศข้อมูลมรดกศิลปวัฒนธรรม มุ่งสู่ Thailand 4.0

วันอังคารที่ 19 ธันวาคม 2560
รมว.วธ. มาพบนายกรัฐมนตรี เพื่อประชาสัมพันธ์การจัดงานด้านเทคโนโลยีสารสนเทศข้อมูลมรดกศิลปวัฒนธรรม มุ่งสู่ Thailand 4.0
รมว.วธ. และคณะมาพบนายกรัฐมนตรี เพื่อประชาสัมพันธ์การจัดงานด้านเทคโนโลยีสารสนเทศ ข้อมูลมรดกศิลปวัฒนธรรม โดยกรมศิลปากร ประจำปี 2560 ณ พิพิธภัณฑสถานแห่งชาติพระนคร กรุงเทพฯ
วันนี้ (19 ธันวาคม 2560) เวลา 8.30 น. ณ โถงกลางชั้น 1 ตึกบัญชาการ 1 ทำเนียบรัฐบาล ก่อนประชุมคณะรัฐมนตรี  นายวีระ โรจน์พจนรัตน์ รัฐมนตรีว่าการกระทรวงวัฒนธรรม พร้อมด้วยคณะผู้บริหารกระทรวงวัฒนธรรม มาพบ พลเอก ประยุทธ์ จันทร์โอชา นายกรัฐมนตรี เพื่อประชาสัมพันธ์การจัดงานเทคโนโลยีสารสนเทศมาพัฒนาเพื่อให้การส่งเสริมงานวัฒนธรรมในมิติต่าง ๆ อาทิ  ตลาดวัฒนธรรมออนไลน์ Smart Museum ระบบนำชมและศึกษาข้อมูลของพิพิธภัณฑสถานแห่งชาติพร้อมอุทยานประวัติศาสตร์ รวมถึงการนำเทคโนโลยีมาพัฒนาและติดตั้งระบบ QR และ AR Code ในการนำชมและแสดงข้อมูลโบราณวัตถุชิ้นสำคัญๆ ในพิพิธภัณฑ์ทั่วประเทศ ของกระทรวงวัฒนธรรม
ศูนย์เทคโนโลยีสารสนเทศมรดกศิลปวัฒนธรรม กรมศิลปากร ได้นำเทคโนโลยีมาใช้ขับเคลื่อนงานในภารกิจของกรมศิลปากร โดยมุ่งเน้นการประยุกต์ใช้ และการพัฒนาเทคโนโลยีที่เหมาะสมกับการให้บริการประชาชนได้รับข้อมูลข่าวสารมรดกวัฒนธรรมของชาติที่จัดเก็บรวบรวมไว้ในหลากหลายรูปแบบ เป็นข้อมูลที่มีคุณค่าทั้งในด้านการศึกษา สังคม วัฒนธรรม และการพัฒนาประเทศ ในปี 2560 ศูนย์เทคโนโลยีสารสนเทศมรดกศิลปวัฒนธรรม กรมศิลปากร ได้ดำเนินงานด้านเทคโนโลยีสารสนเทศโดยพัฒนาระบบ ได้แก่
1. ระบบ Smart Museum เป็นระบบการให้บริการข้อมูลพิพิธภัณฑสถานแห่งชาติพระนคร ซึ่งสามารถใช้ได้กับอุปกรณ์พกพาโทรศัพท์มือถือ Smart Phone หรือ Tablet โดยทำการ Download Application ได้ทั้ง iOS และ Android ระบบจะทำการอ่านข้อมูล QR และ AR Code โดยแสดงข้อมูลโบราณวัตถุชิ้นสำคัญของพิพิธภัณฑสถานแห่งชาติพระนคร ในห้องจัดแสดงต่างๆ ในรูปแบบวัตถุเสมือนจริง และทำการแสดงข้อมูลอาคารโบราณสถานในพิพิธภัณฑสถานแห่งชาติพระนคร ได้แก่ พระที่นั่งพุทไธสวรรย์ พระที่นั่งศิวโมกข์พิมาน พระที่นั่งอิศเรศราชานุสรณ์ หมู่พระวิมาน ในรูปแบบ 3D Model เพื่อให้ประชาชนได้รับเรียนรู้และท่องเที่ยวพิพิธภัณสถานแห่งชาติ พระนคร โดยมีข้อมูลอยู่ในมือ เป็นการสนองตอบต่อวิถีการใช้ชีวิตของคนรุ่นใหม่ ให้สนใจงานด้านมรดกวัฒนธรรมมากยิ่งขึ้น
2. ระบบศิลปากรออนไลน์ Silpakorn Online เป็นการพัฒนาระบบจาก Website กรมศิลปากร บน Mobile Application ศิลปากรออนไลน์ มีวัตถุประสงค์เพื่อรวบรวมข้อมูลข่าวสารของกรมศิลปากรไว้ในApplication เดียว เป็นการอำนวยความสะดวกในการให้บริการข้อมูลของกรมศิลปากรแก่ประชาชน โดยสามารถเข้าถึงข้อมูลได้จากโทรศัพท์ หรืออุปกรณ์พกพา ผ่าน Mobile Application บน Smart Phone หรือ Tablet ทั้งในระบบ iOS และ Android ระบบดังกล่าวจะให้บริการข้อมูล ครบถ้วน ทั้งข้อมูลโบราณสถาน ข้อมูลพิพิธภัณฑสถานแห่งชาติ ทั่วประเทศ ข้อมูลแหล่งเรียนรู้ หอสมุดแห่งชาติและหอจดหมายเหตุแห่งชาติ ข้อมูลข่าวสารการจัดซื้อจัดจ้าง ข้อมูลหนังสือออกใหม่ของกรมศิลปากร ฯลฯ เป็นต้น
3. ระบบ Virtual Museum พิพิธภัณฑ์เสมือน เป็นระบบจัดเก็บข้อมูลและนำเสนอข้อมูลพิพิธภัณฑสถานแห่งชาติทั่วประเทศ เช่น ข้อมูลการจัดแสดงโบราณวัตถุ ศิลปวัตถุ ที่นำเสนอผ่านเว็บไซต์ ในรูปแบบสื่อการเรียนรู้เสมือนจริงของการจัดแสดงนิทรรศการในแต่ละอาคารจัดแสดง เป็นการนำเสนอความรู้จากแหล่งเรียนรู้พิพิธภัณฑสถานแห่งชาติบนเครือข่ายข้อมูลขนาดใหญ่ที่ประชาชนสามารถเข้าถึงแบบออนไลน์และปฏิสัมพันธ์กับสื่อโดยตรงได้ด้วยตนเอง นอกจากนี้ยังมีการนำเสนอโบราณวัตถุชิ้นสำคัญในแต่ละพิพิธภัณฑ์แบบ Interactive ภาพโบราณวัตถุแบบ 360 องศา สามารถ Zoom In ในภาพ เพื่อให้ประชาชน นักเรียน นักศึกษา ค้นหาความรู้ด้านพิพิธภัณฑ์ได้อย่างสะดวก รวดเร็ว และน่าสนใจมากขึ้น www.virtualmuseum.finearts.go.th
และ 4. ระบบคลังข้อมูล Digital จัดเก็บรวบรวมข้อมูลหนังสืออิเล็กทรอนิกส์ (E-Book) ที่กรมศิลปากรจัดพิมพ์และหนังสือที่เป็นลิขสิทธิ์ของกรมศิลปากร เพื่อเผยแพร่ข้อมูลด้านมรดกศิลปวัฒนธรรมให้เป็นที่รู้จักให้กว้างขวางมากยิ่งขึ้น มีหนังสือกว่า 2,467 เรื่อง วีดีโอ และวีดีทัศน์ มากกว่า 500 เรื่อง มีคลังภาพทรงคุณค่า บันทึกเหตุการณ์สำคัญต่างๆ ในช่วงปี พ.ศ.2470 ถึง พ.ศ.2473 ภาพรัชกาลที่ 7 เสด็จประพาสมณฑลภูเก็ต ปัตตานี งานรัชดาภิเษก รัชกาลที่ 5  เป็นต้น ผู้สนใจสามารถเข้าถึงข้อมูลได้ง่าย และสะดวก รวดเร็ว ออนไลน์ผ่านทางเว็บไซต์ www.digitalcenter.finearts.go.th หรือติดตั้งระบบ บน Smart Phone และ Tablet ด้วย Application Fine Arts Digital Centre ทั้งระบบ Android และ IOS
ทั้งนี้ นายกรัฐมนตรีได้กล่าวชื่นชมผลงานดังกล่าวพร้อมให้คำแนะนำกรมศิลปากร และกระทรวงวัฒนธรรม ได้ขยายผลงานฯ ต่อด้วยการให้กระทรวงการท่องเที่ยวและกีฬา มามีบทบาทร่วมขับเคลื่อนด้วยเทคโนโลยีดังกล่าวพร้อมกระจายสู่ท้องถิ่นอย่างทั่วถึงต่อไป
.................................................................................
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8853
