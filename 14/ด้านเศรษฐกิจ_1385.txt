รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thai Regional Economic Sentiment Index: RSI)  ประจำเดือนกันยายน 2560

วันพฤหัสบดีที่ 28 กันยายน 2560
ดัชนีความเชื่อมั่นอนาคตเศรษฐกิจภูมิภาค (Thai Regional Economic Sentiment Index: RSI)  ประจำเดือนกันยายน 2560
“ค่าดัชนีฯ เดือนกันยายน 2560 สะท้อนแนวโน้มเศรษฐกิจดีขึ้นในทุกภูมิภาค นำโดยภาคกลาง ภาคตะวันตก และภาคตะวันออกเฉียงเหนือ”
นายกฤษฎา จีนะวิจารณะ ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง และนางสาวสุทธิรัตน์ รัตนโชติ อธิบดีกรมบัญชีกลาง เปิดเผยรายงานดัชนีความเชื่อมั่นอนาคตเศรษฐกิจภูมิภาค  ประจำเดือนกันยายน 2560 ว่า สำนักงานเศรษฐกิจการคลังร่วมกับกรมบัญชีกลาง โดยสำนักงานคลังจังหวัด 76 จังหวัดทั่วประเทศได้ร่วมกันพัฒนาเครื่องมือติดตามภาวะเศรษฐกิจใหม่ เพื่อสะท้อนการคาดการณ์กิจกรรมทางเศรษฐกิจรายภูมิภาคในอนาคต (6 เดือนล่วงหน้า) จากการรวบรวมข้อมูลตรงของทุกจังหวัดทั่วประเทศ นอกจากนี้ การจัดทำดัชนีดังกล่าวยังได้รับการสนับสนุนข้อมูลจากสภาอุตสาหกรรมแห่งประเทศไทย และสภาหอการค้าแห่งประเทศไทยเพื่อให้การสะท้อนภาพเศรษฐกิจมีความครบถ้วนสมบูรณ์ยิ่งขึ้น และนำมาประมวลผลเผยแพร่สู่สาธารณะเป็นประจำทุกเดือน เพื่อประโยชน์ต่อประชาชนและภาคธุรกิจซึ่งสามารถนำข้อมูลดังกล่าวไปใช้ประกอบการวางแผนธุรกิจรายภูมิภาคได้อย่างมีประสิทธิภาพ นอกจากนี้ ยังทำให้หน่วยงานภาครัฐมีข้อมูลเพิ่มมากขึ้นเพื่อใช้ประกอบการจัดทำนโยบายเศรษฐกิจที่มีความเหมาะสมกับพื้นที่และกลุ่มเป้าหมายต่าง ๆ มากยิ่งขึ้น
ดัชนีความเชื่อมั่นอนาคตเศรษฐกิจภูมิภาค (RSI) นี้ เป็นการประมวลการคาดการณ์เศรษฐกิจในหลากหลายมิติ ได้แก่ ภาคการเกษตร ภาคอุตสาหกรรม ภาคบริการ การจ้างงาน และการลงทุน โดยมีช่วงคะแนนอยู่ระหว่าง 0 ถึง 100 หากมากกว่า 50 ถือว่ามีแนวโน้มที่ดีขึ้น แต่หากต่ำกว่า 50 ถือว่าแนวโน้มชะลอตัวลง
สำหรับผลการสำรวจล่าสุดประจำเดือนกันยายน 2560 พบว่า “ ดัชนีความเชื่อมั่นอนาคตเศรษฐกิจ (คาดการณ์ 6 เดือนข้างหน้า) อยู่ในระดับที่ดีขึ้นในทุกภูมิภาค โดยเฉพาะดัชนีความเชื่อมั่นอนาคตเศรษฐกิจภาคกลาง ซึ่งอยู่ที่ 87.9 จากดัชนีแนวโน้มที่ดีขึ้นของภาคบริการ ซึ่งอยู่ที่ 97.7 โดยเฉพาะด้านการท่องเที่ยว ที่พบว่าหลายจังหวัดเริ่มเข้าสู่ช่วงฤดูกาลท่องเที่ยว รวมถึงการลงทุนภายในภูมิภาค ส่งสัญญาณดีขึ้นต่อเนื่อง ตามความเชื่อมั่นของนักลงทุนที่ปรับตัวสูงขึ้น ส่งผลให้ดัชนีแนวโน้มการลงทุนอยู่ในระดับสูงที่ 98.6 สำหรับดัชนีความเชื่อมั่นอนาคตเศรษฐกิจภาคตะวันตก อยู่ที่ 82.2 ส่วนหนึ่งเป็นผลมาจากด้านการท่องเที่ยวในช่วง 6 เดือนข้างหน้า มีแนวโน้มสดใส เนื่องจากหลายจังหวัดในภูมิภาคจะเข้าสู่ช่วงฤดูกาลท่องเที่ยว ส่งผลให้ดัชนีแนวโน้มภาคบริการของภูมิภาค ปรับตัวสูงขึ้นอยู่ที่ 97.6 ประกอบกับแนวโน้มด้านการผลิตของภาคอุตสาหกรรมและการลงทุนมีทิศทางที่ดี ตามจำนวนโรงงานที่เพิ่มขึ้น เช่นเดียวกับแนวโน้มของการผลิตภาคบริการ อุตสาหกรรม และการลงทุนภายในภาคตะวันออกเฉียงเหนือ ยังคงส่งสัญญาณดีขึ้น ส่งผลให้ดัชนีความเชื่อมั่นอนาคตเศรษฐกิจภาคตะวันออกเฉียงเหนือ อยู่ที่ 75.7 ในขณะที่ดัชนีความเชื่อมั่นอนาคตเศรษฐกิจภาคเหนือ อยู่ที่ 74.9 โดยได้รับปัจจัยสนับสนุนหลักจากภาคบริการ ซึ่งมีค่าดัชนีอยู่ที่ 85.1 โดยเฉพาะสาขาการท่องเที่ยวและค้าปลีกค้าส่งที่มีแนวโน้มที่ดี เนื่องจากหลายจังหวัดจะเริ่มเข้าสู่ฤดูกาลการท่องเที่ยว รวมถึงภาคเกษตรที่มีแนวโน้มดีขึ้น เนื่องจากสภาพอากาศเอื้ออำนวยต่อการเพาะปลูก ส่วนดัชนีความเชื่อมั่นอนาคตเศรษฐกิจภาคใต้ อยู่ที่ 71.3 ตามแนวโน้มที่ดีของภาคบริการ  นำโดยการท่องเที่ยวเป็นสำคัญ จากแนวทางการสนับสนุนของนโยบายภาครัฐ เช่นเดียวกับแนวโน้มของภาคอุตสาหกรรมภายในภูมิภาค สำหรับดัชนีความเชื่อมั่นอนาคตเศรษฐกิจภาคตะวันออก อยู่ที่ 70.6 ตามแรงสนับสนุนจากแนวโน้มของภาคการจ้างงานภายในภูมิภาค ซึ่งอยู่ในระดับที่ดีที่ 86.7 จากการขยายตัวของเศรษฐกิจในหลายจังหวัดและแนวโน้มที่ดีของภาคอุตสาหกรรม ซึ่งเป็นเครื่องยนต์ขับเคลื่อนหลักของภูมิภาค นอกจากนี้ ดัชนีความเชื่อมั่นอนาคตเศรษฐกิจ กทม.และปริมณฑล ยังคงอยู่ในเกณฑ์ที่ดีที่ 61.5 จากแนวโน้มในภาคการจ้างงาน ส่งสัญญาณดีขึ้นต่อเนื่อง มาอยู่ที่ 81.8 เนื่องจากภาคการผลิตมีการเพิ่มกำลังการผลิต
ตารางสรุปดัชนีความเชื่อมั่นอนาคตเศรษฐกิจภูมิภาค ปี 2560 (ณ เดือนกันยายน 2560)
กทม. และปริมณฑล    ภาคตะวันออก    ภาคตะวันออก
เฉียงเหนือ    ภาคใต้    ภาคกลาง    ภาคเหนือ    ภาคตะวันตก
ภาพรวม
ดัชนีความเชื่อมั่น
อนาคตเศรษฐกิจภูมิภาค    61.5    70.6    75.7    71.3    87.9    74.9    82.2
ดัชนีแนวโน้มรายภาค
1) ภาคเกษตร    72.1    58.4    56.6    67.7    72.1    76.8    54.6
2) ภาคอุตสาหกรรม    55.4    75.9    82.8    67.5    76.2    74.0    90.4
3) ภาคบริการ    57.4    76.0    87.8    78.8    97.7    85.1    97.6
4) ภาคการจ้างงาน    81.8    86.7    79.7    62.1    88.2    73.9    53.7
5) ภาคการลงทุน    56.3    63.5    81.5    69.9    98.6    52.8    91.0
สำนักนโยบายเศรษฐกิจมหภาค  สำนักงานเศรษฐกิจการคลัง โทร. 0-2273-9020 ต่อ 3224 หรือ 3215

ที่มา : http://www.thaigov.go.th/news/contents/details/7041
