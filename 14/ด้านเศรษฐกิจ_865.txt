รัฐบาลไทย-ข่าวทำเนียบรัฐบาล-กระทรวงคมนาคมยืนยัน ไม่มีนโยบายให้ผู้ประกอบการรถตู้โดยสารสาธารณะปรับขึ้นค่าโดยสาร

วันจันทร์ที่ 17 กรกฎาคม 2560
กระทรวงคมนาคมยืนยัน ไม่มีนโยบายให้ผู้ประกอบการรถตู้โดยสารสาธารณะปรับขึ้นค่าโดยสาร
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า กรณีสื่อมวลชนเสนอข่าวว่า ตั้งแต่ ขบ. บังคับใช้มาตรการทางกฎหมายกับผู้ประกอบการและเจ้าของรถตู้โดยสารทุกคัน
เพื่อปรับปรุงแก้ไขการจัดวางที่นั่งผู้โดยสารในรถตู้โดยสารสาธารณะทุกประเภทไม่เกิน 13 ที่นั่ง พบว่า ขณะนี้มีผู้ประกอบการบางราย ได้เรียกเก็บค่าโดยสารเพิ่ม โดยมีข้อมูลรถตู้โดยสารของรถร่วม ขสมก. ดังนี้ รถตู้โดยสาร สาย ต 83 เส้นทางอนุสาวรีย์ฯ – เซียร์รังสิต - ฟิวเจอร์พาร์ครังสิต อัตราค่าโดยสารเดิม 30 บาท ปรับขึ้นเป็น 35 บาท รถตู้โดยสารเส้นทางมหาวิทยาลัยธรรมศาสตร์ รังสิต - อนุสาวรีย์ฯ อัตราค่าโดยสารเดิม 35 บาท ปรับขึ้นเป็น 40 บาท และสาย ต 84 สวนจตุจักร - รังสิต อัตราค่าโดยสารเดิม 30 บาท ปรับขึ้นเป็น 35 บาท
นายจิรุตม์ วิศาลจิตร กล่าวว่า กระทรวงฯ ได้มอบให้กรมการขนส่งทางบก (ขบ.) พิจารณาดำเนินการตรวจสอบข้อเท็จจริงกรณีดังกล่าวแล้ว โดยขอยืนยันว่า ขณะนี้กระทรวงฯ และ ขบ. ไม่มีนโยบายอนุมัติให้ผู้ประกอบการรถตู้โดยสารปรับขึ้นค่าโดยสารแต่อย่างใด ปัจจุบัน ขบ. อยู่ระหว่างการจ้างที่ปรึกษาหน่วยงานทางวิชาการและเป็นหน่วยงานกลาง รวบรวมข้อมูล เพื่อประกอบการพิจารณาโครงสร้างอัตราค่าโดยสารให้สะท้อนกับต้นทุนที่แท้จริง เพื่อให้สามารถบริหารการเดินรถได้อย่างมีคุณภาพ มีประสิทธิภาพ และประกอบการได้อย่างเหมาะสมและเป็นธรรมกับประชาชนผู้ใช้บริการ ซึ่ง ขบ. ต้องพิจารณาด้วยความละเอียดรอบคอบ ก่อนจะเสนอคณะกรรมการควบคุมการขนส่งทางบกกลางพิจารณาต่อไป
กระทรวงฯ ได้เน้นย้ำให้ ขบ. องค์การขนส่งมวลชนกรุงเทพ บริษัท ขนส่ง จำกัด ขนส่งจังหวัดทุกพื้นที่ บูรณาการร่วมกับคณะกรรมการจัดระเบียบรถตู้โดยสารสาธารณะ ทหาร ตำรวจ และหน่วยงานที่เกี่ยวข้อง ตรวจและจับกุมรถตู้โดยสารที่เรียกเก็บค่าโดยสารเกินกว่าอัตราที่กำหนด บริเวณอนุสาวรีย์ชัยสมรภูมิ รังสิต และมีนบุรี รวมพื้นที่ในกรุงเทพฯ และระหว่างจังหวัดทุกเส้นทาง ซึ่งที่ผ่านมาได้รับรายงานการจับกุมผู้กระทำความผิดมากกว่า 200 ราย โดยมีโทษปรับสูงสุด 5,000 บาท และจะได้ดำเนินการอย่างต่อเนื่อง ทั้งนี้ หากมีผู้พบเห็นการเก็บค่าโดยสารเกินราคาที่กำหนดสามารถแจ้งกับผู้ตรวจการขนส่งทางบกโดยตรง หรือร้องเรียนผ่านสายด่วน 1584 ตลอด 24 ชั่วโมง หรือผ่านทางเว็บไซต์ ทาง E-mail หรือร้องเรียนผ่านทาง application หรือทาง facebook หรือร้องเรียนผ่านทาง LINE IDในชื่อ “1584dlt” หรือเดินทางมาร้องเรียนด้วยตนเอง ณ กรมการขนส่งทางบก หรือ ณ สำนักงานขนส่งจังหวัด หรือร้องเรียนมาที่กระทรวงฯ สายด่วน 1356 โดยระบุรายละเอียดรถและผู้ขับรถคันที่กระทำความผิด ได้แก่ หมายเลขทะเบียนรถ ชื่อ - นามสกุลผู้ขับรถ วัน เวลา และสถานที่เกิดเหตุให้ชัดเจน ซึ่งจะทำให้กระบวนการติดตามตัวผู้กระทำผิดมาลงโทษเป็นไปด้วยความรวดเร็ว

ที่มา : http://www.thaigov.go.th/news/contents/details/5262
