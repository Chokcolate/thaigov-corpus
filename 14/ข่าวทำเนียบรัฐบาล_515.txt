รัฐบาลไทย-ข่าวทำเนียบรัฐบาล-ผู้ช่วยโฆษกฯ เผยนายกรัฐมนตรีสั่งการหน่วยงานราชการใช้ประโยชน์จากบัญชีนวัตกรรมไทย โดยใช้งบฯ ของหน่วยงานราชการในการดำเนินการ

วันอังคารที่ 18 กรกฎาคม 2560
ผู้ช่วยโฆษกฯ เผยนายกรัฐมนตรีสั่งการหน่วยงานราชการใช้ประโยชน์จากบัญชีนวัตกรรมไทย โดยใช้งบฯ ของหน่วยงานราชการในการดำเนินการ
ผู้ช่วยโฆษกฯเผยนายกรัฐมนตรีสั่งการหน่วยราชการใช้ประโยชน์จากบัญชีนวัตกรรมไทย โดยใช้งบฯ ของหน่วยงานราชการในการดำเนินการ พร้อมย้ำหลักเกณฑ์แต่งตั้งคณะกรรมการรัฐวิสาหกิจใหม่ ต้องชัดเจน โปร่งใส ได้รับความไว้วางใจจากประชาชน และเป็นไปตามสัดส่วน Skill Matrix
วันนี้ ( 17 ก.ค. 60 ) เวลา 13.40 น. ณ ศูนย์แถลงข่าวรัฐบาล ตึกนารีสโมสร ทำเนียบรัฐบาล ภายหลังเสร็จสิ้นการประชุมคณะรัฐมนตรี (ครม.)  ซึ่ง พลเอก ประยุทธ์ จันทร์โอชา นายกรัฐมนตรี เป็นประธานฯ  พันเอกหญิงทักษดา สังขจันทร์  ผู้ช่วยโฆษกประจำสำนักนายกรัฐมนตรี ได้กล่าวถึงกรณีที่นายกรัฐมนตรีสั่งการต่อที่ประชุมคณะรัฐมนตรี เกี่ยวกับเรื่องบัญชีนวัตกรรมไทย ซึ่งสำนักงบประมาณได้ดำเนินการจัดทำขึ้น ว่า ขอให้ทุกหน่วยงานราชการพิจารณาใช้ประโยชน์จากบัญชีนวัตกรรมไทย โดยใช้งบประมาณของหน่วยงานราชการในการดำเนินการตามนโยบายนายกรัฐมนตรีและมติคณะรัฐมนตรีที่ได้สั่งการไว้ ได้แก่ การจัดซื้อจัดจ้างผลิตภัณฑ์และบริการนวัตกรรม ในอัตราส่วนร้อยละ 30 ของความต้องการใช้งานทั้งหมดของหน่วยงาน ซึ่งในบัญชีนวัตกรรมดังกล่าวมีทั้ง 68 รายการ โดยเป็นบัญชีนวัตกรรมใหม่ที่จัดทำเพิ่มเติมในเดือนมิถุนายน 2560 จำนวน 12 รายการ และที่เคยประกาศไว้แล้ว จำนวน 56 รายการ
นอกจากนี้ ผู้ช่วยโฆษกประจำสำนักนายกรัฐมนตรี ได้กล่าวว่า นายกรัฐมนตรียังได้เน้นย้ำเกี่ยวกับแนวทางและการกำหนดกฎเกณฑ์ใหม่ในการแต่งตั้งคณะกรรมการรัฐวิสาหกิจว่า ต้องมีความชัดเจน โปร่งใส และได้รับความไว้วางใจจากประชาชน  ทั้งนี้ กรณีผู้ครบวาระใหม่ต้องมีการแต่งตั้งให้เป็นไปตามหลักเกณฑ์ใหม่ดังกล่าว โดยสัดส่วนตาม Skill Matrix ที่กำหนดไว้ เช่น หลักการการกำหนดทักษะ ความรู้ ความเชี่ยวชาญของกรรมการรัฐวิสาหกิจ (Skill Matrix) เพื่อนำไปประกอบการพิจารณาสรรหากรรมการรัฐวิสาหกิจของแต่ละรัฐวิสาหกิจ ส่วนในกรณีที่ยังอยู่ตามวาระ เมื่อหมดวาระก็ให้ใช้แนวทางใหม่ในทุกรัฐวิสาหกิจเช่นเดียวกัน
----------------
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/5292
