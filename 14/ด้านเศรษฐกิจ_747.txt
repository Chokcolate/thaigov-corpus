รัฐบาลไทย-ข่าวทำเนียบรัฐบาล-คปภ. แจงผู้เสียชีวิตตกบ่อบำบัดน้ำเสียได้รับความคุ้มครองจากประกันภัยแนะนำให้ญาติตรวจสอบว่ามีประกันภัยอื่นด้วยหรือไม่ พร้อมช่วยเร่งรัดดำเนินการช่วยเหลืออย่างเต็มที่

วันพฤหัสบดีที่ 29 มิถุนายน 2560
คปภ. แจงผู้เสียชีวิตตกบ่อบำบัดน้ำเสียได้รับความคุ้มครองจากประกันภัยแนะนำให้ญาติตรวจสอบว่ามีประกันภัยอื่นด้วยหรือไม่ พร้อมช่วยเร่งรัดดำเนินการช่วยเหลืออย่างเต็มที่
จากกรณีเกิดเหตุผู้พลัดตกบ่อบำบัดน้ำเสียของบริษัทเอกชนแห่งหนึ่ง ย่านบางนา กรุงเทพฯ เป็นเหตุให้มีผู้เสียชีวิต จำนวน 5 ราย โดยเป็นนิสิตคณะสัตวแพทย์ศาสตร์ จุฬาลงกรณ์มหาวิทยาลัย 1 ราย และเป็นพนักงานบริษัทอีก 4 ราย นั้น
ดร.สุทธิพล ทวีชัยการ เลขาธิการคณะกรรมการกำกับและส่งเสริมการประกอบธุรกิจประกันภัย (คปภ.) เปิดเผยว่า จากกรณีเกิดเหตุผู้พลัดตกบ่อบำบัดน้ำเสียของบริษัทเอกชนแห่งหนึ่ง ย่านบางนา กรุงเทพฯ เป็นเหตุให้มีผู้เสียชีวิต จำนวน 5 ราย โดยเป็นนิสิตคณะสัตวแพทย์ศาสตร์ จุฬาลงกรณ์มหาวิทยาลัย 1 ราย และเป็นพนักงานบริษัทอีก 4 ราย นั้น
สำนักงาน คปภ. ขอแสดงความเสียใจอย่างยิ่งต่อครอบครัวของผู้เสียชีวิตทุกราย สำหรับความคืบหน้าจากการตรวจสอบข้อมูลด้านการทำประกันภัย พบว่า บริษัท เจริญโภคภัณฑ์อาหาร จำกัด (มหาชน) ได้ทำประกันภัยไว้กับบริษัท อลิอันซ์ อยุธยาประกันชีวิต จำกัด (มหาชน) โดยเป็นการประกันภัยอุบัติเหตุกลุ่มให้กับผู้ที่มาเยี่ยม  ชมงาน จำนวนเงินเอาประกันภัย 1,000,000 บาทต่อคน ในส่วนของพนักงานได้มีการทำประกันภัยอุบัติเหตุกลุ่มแบบระบุตำแหน่งงาน (ไม่ระบุชื่อ) จำนวนเงินเอาประกันภัยขึ้นอยู่กับตำแหน่ง ไม่เกิน 3,000,000 บาทต่อคน อย่างไรก็ตาม บมจ. เจริญโภคภัณฑ์อาหาร ได้ตกลงจ่ายเงินช่วยเหลือผู้เสียชีวิตทั้ง 5 ราย รายละ 3,000,000 บาท แล้ว เพื่อเป็นการช่วยเหลือเยียวยาให้กับครอบครัวของผู้เสียชีวิต โดยในวงเงินดังกล่าว ได้รวมค่าสินไหมทดแทนในส่วนของการประกันภัยไว้ด้วยแล้ว ดังนั้น ขอให้ญาติหรือทายาทของผู้เสียชีวิตตรวจสอบว่ามีการทำประกันภัยประเภทอื่นเพิ่มเติมหรือไม่ หรือสามารถสอบถามได้ที่สำนักงาน คปภ. สายด่วน ประกันภัย 1186 หากมีการทำประกันภัยเพิ่มเติมขอให้แสดงเอกสารและหลักฐานการทำประกันภัยต่อบริษัทประกันภัย เพื่อจะได้รับความคุ้มครองจากการทำประกันภัยอย่างครบถ้วน สำนักงาน คปภ. พร้อมที่จะช่วยเร่งรัดและช่วยประสานงานความช่วยเหลือในเรื่องนี้อย่างเต็มที่
เลขาธิการ คปภ. กล่าวเพิ่มเติมว่า สำนักงาน คปภ. ในฐานะหน่วยงานกำกับดูแลธุรกิจประกันภัยและคุ้มครองประชาชนให้ได้รับสิทธิประโยชน์ครบถ้วนจากการทำประกันภัย ที่มุ่งเน้นการดำเนินงานเชิงรุกตามแผนพัฒนาการประกันภัยฉบับที่ 3 ในการเพิ่มบทบาทให้ระบบประกันภัยเข้าไปมีส่วนร่วมในการวางรากฐานความเข้มแข็งให้กับเศรษฐกิจของประเทศ รวมทั้งให้ทุกภาคส่วนสามารถนำเอาระบบประกันภัยเข้ามาบริหารความเสี่ยงได้อย่างเป็นระบบ
“อยากให้เจ้าของผู้ประกอบการทั้งขนาดเล็ก กลาง และขนาดใหญ่ รวมถึงประชาชนทั่วไปเห็นความสำคัญของระบบประกันภัย ที่เป็นเครื่องมือในการบริหารความเสี่ยง รวมถึงสร้างหลักประกันความมั่นคงให้แก่ชีวิตและทรัพย์สินให้กับประชาชนทุกระดับ อาทิ การประกันภัยความรับผิดต่อบุคคลภายนอก การประกันภัยความเสี่ยงภัยทรัพย์สิน การประกันอัคคีภัย การประกันชีวิต หรือการประกันภัยอุบัติเหตุส่วนบุคคล เป็นต้น ซึ่งการประกันภัยเหล่านี้จะสามารถบรรเทาความเดือนร้อนทางการเงินให้กับเจ้าของกิจการหรือผู้ประกอบการ หรือประชาชนได้ หากเกิดภัยที่ไม่คาดคิดขึ้น” เลขาธิการ คปภ. กล่าวทิ้งท้าย
ที่มา : กระทรวงการคลัง
ผู้นำเสนอ : กลุ่มสารนิเทศการคลัง สำนักงานปลัดกระทรวงการคลัง

ที่มา : http://www.thaigov.go.th/news/contents/details/4863
