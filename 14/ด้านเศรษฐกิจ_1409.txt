รัฐบาลไทย-ข่าวทำเนียบรัฐบาล-กรมทางหลวงบูรณะทางหลวงหมายเลข 1 สายตาก – พะเยา ตอน 4 ช่วงลำปาง – งาว เปิดให้สัญจรแล้ว

วันอังคารที่ 3 ตุลาคม 2560
กรมทางหลวงบูรณะทางหลวงหมายเลข 1 สายตาก – พะเยา ตอน 4 ช่วงลำปาง – งาว เปิดให้สัญจรแล้ว
กรมทางหลวง (ทล.) กระทรวงคมนาคม ดำเนินการโครงการบูรณะโครงข่ายสายหลักระหว่างภาค ทางหลวงหมายเลข 1 สายตาก – พะเยา ตอน 4 ส่วนที่ 2 ช่วงลำปาง – งาว พื้นที่อำเภอแม่เมาะและอำเภองาว จังหวัดลำปาง
เพื่อเพิ่มมูลค่าด้านเศรษฐกิจการค้า การท่องเที่ยว ตลอดจนเพิ่มประสิทธิภาพด้านการจราจรให้การเดินทางเป็นไปด้วยความสะดวก รวดเร็ว และปลอดภัย ปัจจุบันเปิดให้ประชาชนสัญจรแล้ว
นายจิรุตม์ วิศาลจิตร ผู้ตรวจราชการกระทรวงคมนาคม และโฆษกกระทรวงฯ กล่าวว่า กระทรวงคมนาคมได้กำหนดยุทธศาสตร์พัฒนาโครงสร้างพื้นฐานและการให้บริการระบบคมนาคมขนส่ง เชื่อมโยงพื้นที่ทางเศรษฐกิจที่มีศักยภาพ รองรับกลุ่มอุตสาหกรรมเป้าหมาย เชื่อมโยงการเดินทางเข้าสู่แหล่งท่องเที่ยว เพื่อยกระดับคุณภาพชีวิตของประชาชน และเพิ่มขีดความสามารถในการแข่งขันของประเทศ โดย ทล. ได้ดำเนินโครงการบูรณะทางหลวงหมายเลข 1 สายตาก – พะเยา ตอน 4 ส่วนที่ 2 ช่วงลำปาง – งาว ระหว่าง กม. 736+072 – กม. 782+335 ระยะทาง 41.58 กิโลเมตร งบประมาณ 786,676,988 บาท ลักษณะเป็นมาตรฐานทางชั้นพิเศษ 4 ช่องจราจร ผิวทางแอสฟัลท์คอนกรีต พร้อมงานติดตั้งไฟฟ้าแสงสว่าง
ทางหลวงหมายเลข 1 (พหลโยธิน) เป็นเส้นทางสายหลักของประเทศที่เชื่อมการจราจรระหว่างภาคกลางกับภาคเหนือ เริ่มต้นจากกรุงเทพมหานครไปสิ้นสุดที่จังหวัดเชียงราย ปัจจุบันการจราจรบนเส้นทางนี้มีปริมาณเพิ่มขึ้นอย่างต่อเนื่อง ทั้งนี้ โครงการดังกล่าวได้เปิดให้ประชาชนสัญจรแล้ว ซึ่งช่วยเพิ่มมูลค่าด้านเศรษฐกิจการค้า การท่องเที่ยว ตลอดจนเพิ่มประสิทธิภาพด้านการจราจร ทำให้การเดินทางสะดวก รวดเร็ว และปลอดภัย สามารถสอบถามข้อมูลเพิ่มเติมได้ที่ แขวงทางหลวงลำปางที่ 2  โทร 0 5423 1125 ต่อ 13 หรือสายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง)

ที่มา : http://www.thaigov.go.th/news/contents/details/7131
