รัฐบาลไทย-ข่าวทำเนียบรัฐบาล-ศาลปกครองกลางสั่งไม่รับคำฟ้องคดีพิพาทการก่อสร้างชุมชนริมคลองลาดพร้าว

วันจันทร์ที่ 24 เมษายน 2560
ศาลปกครองกลางสั่งไม่รับคำฟ้องคดีพิพาทการก่อสร้างชุมชนริมคลองลาดพร้าว
ศาลปกครองกลางสั่งไม่รับคำฟ้องคดีพิพาทการก่อสร้างชุมชนริมคลองลาดพร้าว
วันนี้ (24 เม.ย. 60) เวลา 12.00 น. ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายไมตรี อินทุสุต ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ขอชี้แจงกรณีศาลปกครองกลางมีคำสั่งไม่รับคำฟ้องคดีพิพาทเกี่ยวกับ  การฟ้องขอให้ระงับการก่อสร้างและพัฒนาที่อยู่อาศัยชุมชนริมคลองลาดพร้าว ตามโครงการบ้านมั่นคงชุมชนวังหิน เขตจตุจักร กรุงเทพมหานคร จากกรณีแกนนำ และชาวชุมชนจำนวนหนึ่งเข้ายื่นฟ้องผู้อำนวยการเขตจตุจักร และผู้อำนวยการสถาบันพัฒนาองค์กรชุมชน (พอช.) เรื่องคดีพิพาทเกี่ยวกับการที่หน่วยงานทางการปกครองหรือเจ้าหน้าที่ของรัฐ กระทำการโดยไม่ชอบด้วยกฎหมาย และละเลยต่อหน้าที่ ตามที่กฎหมายกำหนดให้ต้องปฏิบัติและคดีพิพาทเกี่ยวกับการกระทำละเมิดหรือความรับผิดอย่างอื่นของหน่วยงานทางปกครองหรือเจ้าหน้าที่ของรัฐ อันเกิดจากการใช้อำนาจตามกฎหมาย หรือละเลยต่อหน้าที่ตามที่กฎหมายกำหนดให้ต้องปฏิบัติ ใน 4 ข้อหา ดังนี้
1. ผู้ฟ้องคดีขอให้ศาลมีคำพิพากษาหรือมีคำสั่งให้ผู้อำนวยการเขตจตุจักรเพิกถอนคำสั่งการไล่รื้อบ้านเรือนชาวบ้านในชุมชนวังหิน เขตจตุจักร กรุงเทพฯ ที่ไม่ได้รุกล้ำลำน้ำทั้งหมด ทั้งนี้ ขอชี้แจงว่า หนังสือที่แจ้งไป โดยผู้อำนวยการเขตจตุจักร เป็นเพียงหนังสือแจ้งต่อผู้ฟ้องคดี ทั้ง 54 คน ให้รื้อถอนสิ่งปลูกสร้างบ้านพักอาศัยนั้น ออกไปจากที่ดินราชพัสดุ ซึ่งหนังสือดังกล่าวไม่มีผลบังคับตามกฎหมาย ดังนั้น ผู้ฟ้องคดีทั้ง 54 คน ไม่ใช่ผู้ได้รับความเดือดร้อนหรือเสียหาย ศาลจึงไม่อาจรับคำฟ้องได้
2. ผู้ฟ้องคดีขอให้ศาลมีคำพิพากษาหรือคำสั่งให้ ผู้อำนวยการ พอช. ระงับโครงการบ้านมั่นคงในพื้นที่ชุมชนวังหินไว้ก่อนชั่วคราว ทั้งนี้ ขอชี้แจงว่า ผู้ฟ้องทั้ง 54 คนนั้น ไม่ได้เข้าร่วมโครงการบ้านมั่นคง จึงถือเป็นผู้บุกรุกที่ดิน   ราชพัสดุ จึงถือว่า 54 คน ไม่เข้าร่วมโครงการของรัฐ และมีวัตถุประสงค์ขัดขวางการดำเนินการของรัฐ ดังนั้น ผู้ฟ้อง 54 คน ไม่ใช่ผู้เสียหายที่จะมีสิทธิมาฟ้องคดีในข้อหาดังกล่าวได้
3. ผู้ฟ้องคดีขอให้ศาลมีคำพิพากษาหรือคำสั่งให้ ผู้อำนวยการเขตจตุจักรสั่งการให้เจ้าของหรือผู้ประกอบการก่อสร้างบ้านมั่นคงปฏิบัติตามเงื่อนไขตาม พ.ร.บ. ควบคุมอาคาร พ.ศ. 2522 รวมถึงกฎกระทรวงอื่นๆ ที่เกี่ยวข้องเสียก่อน ที่จะดำเนินการใดๆ และระงับมิให้ผู้รับเหมาก่อสร้างอาคารบ้านเรือนตามโครงการบ้านมั่นคงในพื้นที่ชุมชนวังหิน จนกว่าคดีจะถึงที่สุด ทั้งนี้ ขอชี้แจงว่า เมื่อวันที่ 21 ก.พ. 2560 คณะรักษาความสงบแห่งชาติ (คสช.) ได้มีมติใช้กฎหมายตามมาตรา ม.44 เรื่องการดำเนินโครงการพัฒนาที่อยู่อาศัยชุมชนริมคลองลาดพร้าวและคลองเปรมประชากร เพื่อแก้ไขปัญหาการบุกรุกลำน้ำสาธารณะ จึงเป็นดุลยพินิจของผู้อำนวยการเขตจตุจักร และ พอช. ที่จะร่วมกันพิจารณาตามที่เห็นสมควรภายใต้กรอบกฎหมายและคำสั่ง คสช.  ศาลจึงไม่สามารถพิจารณาคำสั่งให้ผู้อำนวยการเขตจตุจักรสั่งการให้ ผู้อำนวยการ พอช. หรือผู้ประกอบการก่อสร้างบ้านมั่นคงชุมชนวังหิน ปฏิบัติตามกฎหมายที่เกี่ยวข้องทุกข้อเสียก่อนที่จะดำเนินการคำขอของผู้ฟ้องจึงเป็นคำขอที่ศาลไม่อาจ
บังคับได้ และผู้ฟ้อง 54 คน ไม่มีสิทธิฟ้องคดีในข้อหานี้ได้
4. ผู้ฟ้องคดีที่ 43 ฟ้องว่า หน้าบ้านของตนนั้นติดถนนทางเดินสาธารณะ สามารถเดินเข้าออกได้สะดวกปลอดภัย หลังมีการก่อสร้างอาคารบ้านมั่นคง ทำให้มีการขุดเจาะ ถมดินทับถนน และบ้านมั่นคงปิดบังทางเข้าออกบ้าน ทำให้ได้รับความเดือดร้อน ความเสียหาย จึงขอให้ศาลมีคำพิพากษาหรือคำสั่งให้ผู้อำนวยการ พอช. ชดใช้ค่าเสียหาย ทั้งนี้ ชี้แจงว่า ผู้ฟ้องคดีที่ 43 ไม่เข้าร่วมโครงการบ้านมั่นคง จึงถือเป็นการบุกรุกที่ดินราชพัสดุ ไม่มีสิทธิใดๆ ในที่ดินดังกล่าว ถือว่าผู้ฟ้องคดีที่ 43 ไม่ใช่ผู้เดือดร้อนหรือเสียหายที่จะมีสิทธิฟ้องคดีในข้อหาที่สี่ต่อศาลได้

ที่มา : http://www.thaigov.go.th/news/contents/details/3262
