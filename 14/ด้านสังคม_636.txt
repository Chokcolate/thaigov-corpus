รัฐบาลไทย-ข่าวทำเนียบรัฐบาล-พม.เตรียมจัดงาน “มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย”

วันจันทร์ที่ 11 กันยายน 2560
พม.เตรียมจัดงาน “มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย”
พม.เตรียมจัดงาน “มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย”
วันนี้ (11 ก.ย. 60) เวลา 11.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานงานแถลงข่าว "มหกรรมประมูลทรัพย์หลุดจำนำ สธค. โรงรับจำนำของรัฐเคียงคู่สังคมไทย” เพื่อรองรับความต้องการของกลุ่มลูกค้าได้มีโอกาสมาประมูลทรัพย์หลุดจำนำที่มีคุณภาพดี มีความหลากหลายในราคาที่คุ้มค่า ณ ชั้น 1 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
พลตำรวจเอก อดุลย์ กล่าวว่า สำนักงานธนานุเคราะห์ (สธค.) สังกัดกระทรวงการพัฒนาสังคมและความมั่นคงของมนุษย์ (พม.) เป็นโรงรับจำนำของรัฐ ซึ่งยืนหยัดเคียงคู่สังคมไทยมามากกว่า 62 ปี ซึ่งเป็นส่วนหนึ่งในการช่วยเหลือสังคมไทย นับเป็นสถาบันการเงินทางเลือกหนึ่งที่ทำให้ประชาชนได้มีโอกาสเข้าถึงบริการทางการเงินของภาครัฐ ที่มีการคิดอัตราดอกเบี้ยที่ต่ำ ซึ่งนับว่าเป็นการช่วยเหลือประชาชนอย่างแท้จริง ช่วยลดปัญหาการกู้เงินนอกระบบ ลดความเหลื่อมล้ำพึ่งพาตนเองได้ นำมาสู่การสร้างความมั่นคงในการดำรงชีวิต โดย สธค. พร้อมที่จะพัฒนาบริการให้เป็นเลิศ ทั้งทางด้านการขยายสาขาให้กระจายครอบคลุม ตอบสนองความต้องการของประชาชนผู้ใช้บริการ ได้เข้าถึงบริการของ สธค. ให้ได้มากที่สุด ซึ่งปัจจุบัน สธค. มีสาขาทั้งหมด 36 สาขา และมีแผนเปิดสาขาเพิ่มขึ้นอีก 3 สาขา ที่จังหวัดสุราษฎร์ธานี จังหวัดอุดรธานี และจังหวัดพิษณุโลก
พลตำรวจเอก อดุลย์ กล่าวต่อไปว่า นอกจากนี้ สธค. ได้ดำเนินการปรับปรุงกระบวนการรับจำนำ pawn express โดยการเพิ่มช่องทางการให้บริการและลดกระบวนการที่ไม่จำเป็น เพื่อความสะดวกรวดเร็วในการให้บริการที่ดีขึ้น มีการแจ้งข่าวสารให้ผู้ใช้บริการและประชาชนทั่วไป ทราบข้อมูลข่าวสารได้อย่างรวดเร็ว อาทิ website , Line และ Facebook ในชื่อ สธค.โรงรับจำนำของรัฐ พร้อมกับที่รัฐบาลมีนโยบายในการปฏิรูปประเทศ และยกระดับประเทศไปสู่การเป็น Thailand 4.0 นำพาประเทศไทยไปสู่ความมั่นคง มั่งคั่ง และยั่งยืน ทาง สธค. ได้มีการพัฒนาระบบ E-catalog เพื่อเป็นการเพิ่มช่องทางการเข้าถึงบริการจำหน่ายทรัพย์หลุดจำนำ และยังพัฒนาระบบPawn Alert ซึ่งเป็นระบบแจ้งเตือนทรัพย์หลุดจำนำ ในรูปแบบ Mobile Application เพื่อรักษาทรัพย์ของลูกค้าไม่ให้หลุดจำนำ หรือหลุดจำนำน้อยที่สุด รวมถึงเป็นช่องทางการประชาสัมพันธ์ให้กับผู้ใช้บริการต่อไป
พลตำรวจเอก อดุลย์ กล่าวเพิ่มเติมว่า สำนักงานธนานุเคราะห์ ได้มีการจัดงานมหกรรมการประมูลทรัพย์หลุดจำนำเป็นประจำทุกปี ซึ่งในปีนี้ สธค. ได้กำหนดขึ้น ภายใต้ชื่อ "งานมหกรรมประมูลทรัพย์หลุดจำนำ สธค. โรงรับจำนำของรัฐ เคียงคู่สังคมไทย” ในวันเสาร์ที่ 23 กันยายน 2560 ณ ลานกิจกรรม ชั้น 3 ศูนย์การค้าแฟชั่นไอส์แลนด์ ตั้งแต่เวลา 11.00 น. เป็นต้นไป รูปแบบของงานเป็นการจัดแสดงทรัพย์หลุดจำนำแบบแฟชั่นโชว์ เพิ่มความโดดเด่นให้กับสินค้าที่ทาง สธค. นำไปประมูลกว่า 150 ชิ้น ทั้งเครื่องประดับ อาทิ ทองคำรูปพรรณ ทองคำเจือประดับอัญมณีเพชรพลอย และของแบรนด์เนม เช่น นาฬิกา เครื่องใช้ไฟฟ้า คอมพิวเตอร์โน้ตบุ๊ค เป็นต้น รวมถึงการจัดแสดงนวัตกรรมการบริการรูปแบบสมัยใหม่ที่ทันสมัย มีกิจกรรมให้ผู้ร่วมงานได้ร่วมสนุกแจกของรางวัลมากมาย และอีกหนึ่งไฮไลท์เพื่อเป็นการแสดงความขอบคุณลูกค้าคนสำคัญของ สธค. คือ การนำเครื่องเพชรที่มีคุณภาพในราคาที่คุ้มค่าไปจัดจำหน่าย ผู้ที่สนใจสามารถซื้อได้ภายในงาน โดยไม่ต้องมีการประมูลแต่อย่างใด

ที่มา : http://www.thaigov.go.th/news/contents/details/6577
