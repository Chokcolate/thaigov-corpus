รัฐบาลไทย-ข่าวทำเนียบรัฐบาล-พม. บูรณาการหน่วยงานที่เกี่ยวข้อง ช่วยเหลือหญิงไทย 33 ราย จากสาธารณรัฐอินเดีย

วันอังคารที่ 5 กันยายน 2560
พม. บูรณาการหน่วยงานที่เกี่ยวข้อง ช่วยเหลือหญิงไทย 33 ราย จากสาธารณรัฐอินเดีย
พม. บูรณาการหน่วยงานที่เกี่ยวข้อง ช่วยเหลือหญิงไทย 33 ราย จากสาธารณรัฐอินเดีย
วันนี้ (5 ก.ย. 60) เวลา 11.30 น. นางสุวรีย์ ใจหาญ ผู้อำนวยการกองต่อต้านการค้ามนุษย์ สำนักงานปลัดกระทรวงการพัฒนาสังคมและความมั่นคงของมนุษย์ เปิดเผยว่า จากกรณีที่มีการนำเสนอข่าวเมื่อวันที่ 21 สิงหาคม 2560 ตำรวจเมืองไฮเดอราบัด สาธารณรัฐอินเดีย ได้สนธิกาลังกวาดล้างร้านสปาและโรงนวด จำนวน 12 แห่ง สามารถจับกุมเจ้าของธุรกิจและผู้ต้องสงสัยอีก 19 ราย พร้อมตั้งข้อหาค้ามนุษย์ และให้การช่วยเหลือหญิงสาวที่ถูกล่อลวงให้ไปบังคับค้าประเวณี จำนวนทั้งสิ้น 65 ราย โดยในจำนวนนี้มีหญิงไทย จำนวน 33 ราย และเป็นหญิงอินเดีย จำนวน 32 ราย นั้น พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบหมายให้สำนักงานปลัดกระทรวง พม. โดยกองต่อต้านการค้ามนุษย์ ประสานติดตามการช่วยเหลือหญิงไทยกับกรมการกงสุล กระทรวงการต่างประเทศอย่างใกล้ชิด
นางสุวรีย์ กล่าวว่า สำหรับหญิงไทยกลุ่มดังกล่าว ได้มีการส่งตัวและเดินทางกลับถึงประเทศไทยในช่วงเช้าของวันนี้ (5 ก.ย. 60) ซึ่งกระทรวง พม. ได้จัดนักสังคมสงเคราะห์ไปรับหญิงไทยทั้ง 33 ราย ที่สนามบิน โดยได้ประสานความร่วมมือกับหน่วยงานที่เกี่ยวข้อง และพิจารณาให้ความช่วยเหลือเฉพาะหน้า อาทิ เรื่องที่พัก ค่าเดินทางกลับภูมิลำเนา เป็นต้น และในขณะนี้อยู่ระหว่างกระบวนการคัดแยกเบื้องต้นของผู้เสียหายจากการค้ามนุษย์ โดยทีมสหวิชาชีพ ประกอบด้วย พนักงานสอบสวนจากกองบังคับการปราบปรามการค้ามนุษย์ นักสังคมสงเคราะห์ และนักจิตวิทยา ทั้งนี้ ในกรณีที่พบว่าเป็นผู้เสียหายจากการค้ามนุษย์ กระทรวง พม. จะดำเนินการช่วยเหลือฟื้นฟู โดยคำนึงถึงประโยชน์สูงสุดของผู้เสียหายเป็นสำคัญ ทั้งทางด้านร่างกาย จิตใจ และสังคม พร้อมให้คำแนะนาในการร้องทุกข์กล่าวโทษเพื่อดำเนินคดีกับผู้กระทำผิดต่อไป รวมถึงช่วยเหลือเยียวยาจากเงินกองทุนเพื่อการป้องกันและปราบปรามการค้ามนุษย์ พร้อมทั้งเตรียมประสานหน่วยงานในระดับจังหวัดเพื่อดูแลอย่างต่อเนื่องในระยะยาวต่อไป
นางสุวรีย์ กล่าวเพิ่มเติมว่า ที่ผ่านมา กระทรวง พม. ได้ให้ความช่วยเหลือคนไทยที่ตกเป็นผู้เสียหายจากการค้ามนุษย์ และเดินทางกลับเข้ามาประเทศไทยอย่างต่อเนื่อง โดยปีที่ผ่านมามีจำนวนทั้งสิ้น 80 ราย และในปี 2560 (มกราคม – กรกฎาคม) มีจำนวนทั้งสิ้น 24 ราย จำแนกเป็นผู้เสียหายเดินทางกลับจากประเทศบาห์เรน 14 ราย ญี่ปุ่น 7 ราย เกาหลีใต้ 2 ราย สวิตเซอร์แลนด์ 1 ราย โดยผู้เสียหายทุกรายจะได้รับการช่วยเหลือ เยียวยา ตามสิทธิที่พึงได้รับตามกฎหมาย การส่งกลับครอบครัวหรือภูมิลำเนา รวมถึงการติดตามการช่วยเหลืออย่างต่อเนื่องภายหลังการกลับคืนครอบครัว พร้อมทั้งสนับสนุนทุนสำหรับการประกอบอาชีพให้แก่ผู้เสียหายที่ประสงค์จะทำงาน จนกระทั่งสามารถกลับไปใช้ชีวิตในครอบครัวหรือสังคมได้อย่างเป็นปกติ

ที่มา : http://www.thaigov.go.th/news/contents/details/6434
