รัฐบาลไทย-ข่าวทำเนียบรัฐบาล-รอง นรม. พล.อ.ประวิตรฯ เป็นประธานการประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ประจำปีงบประมาณ พ.ศ. 2562 คณะที่ 1 ครั้งที่ 1/2560

วันพุธที่ 6 ธันวาคม 2560
รอง นรม. พล.อ.ประวิตรฯ เป็นประธานการประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ประจำปีงบประมาณ พ.ศ. 2562 คณะที่ 1 ครั้งที่ 1/2560
รอง นรม. พล.อ.ประวิตรฯ เป็นประธานการประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ฯ พร้อมย้ำเป้าหมายสำคัญของยุทธศาสตร์ในการแก้ไขปัญหางานจังหวัดชายแดนภาคใต้ แรงงานต่างด้าว และการค้ามนุษย์ให้มีประสิทธิภาพ
วันนี้ (6 ธันวาคม 2560) เวลา 10.00 น. ณ ตึกสันติไมตรี (หลังใน) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ประจำปีงบประมาณ พ.ศ. 2562 คณะที่ 1 (คณะที่ 1.1 และ 1.3) ครั้งที่ 1/2560 ซึ่งสรุปสาระสำคัญ ดังนี้
ที่ประชุมได้รับทราบอำนาจหน้าหน้าที่ของคณะกรรมการพิจารณาการจัดทำงบประมาณในลักษณะบูรณาการเชิงยุทธศาสตร์ ประจำปีงบประมาณ พ.ศ. 2562 ที่แต่งตั้งขึ้น ตามคำสั่งสำนักนายกรัฐมนตรี ที่ 269/2560 ลงวันที่ 16 ตุลาคม 2560 ที่มีอำนาจหน้าที่ต่าง ๆ อาทิ กำหนดหลักเกณฑ์ วัตถุประสงค์ เป้าหมายแนวทางการดำเนินงาน ตัวชี้วัด พร้อมทำหน้าที่กำกับ และดูแลการปฏิบัติงานให้เป็นไปอย่างมีประสิทธิภาพ
พร้อมกันนี้ ที่ประชุมได้พิจารณาและมีมติเห็นชอบ หลักเกณฑ์ ขอบเขต เป้าหมาย และแนวทางการดำเนินงาน รวมทั้งกรอบข้อเสนองบประมาณในลักษณะบูรณาการเชิงยุทธศาสตร์ ประจำปีงบประมาณ พ.ศ. 2562 เบื้องต้น (Pre - Ceiling) ของหน่วยงานที่เกี่ยวข้อง
ทั้งนี้ ในช่วงท้ายของการประชุม ประธานได้เน้นย้ำประเด็นสำคัญ เพื่อจัดทำคำของบประมาณรายจ่ายประจำปีงบประมาณ พ.ศ. 2562 ว่าต้องสอดรับกับเป้าหมายในการแก้ไขปัญหา ทั้งในด้านงานจังหวัดชายแดนภาคใต้ ปัญหาแรงงานต่างด้าว และการค้ามนุษย์ รวมทั้งต้องคำนึงถึงประสิทธิภาพ ความคุ้มค่าตามหลักการบริหารงบประมาณแผ่นดิน ตลอดจนต้องมุ่งให้ประชาชนได้รับประโยชน์สูงสุดเป็นสำคัญ
******************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/8563
