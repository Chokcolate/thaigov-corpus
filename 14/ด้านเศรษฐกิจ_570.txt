รัฐบาลไทย-ข่าวทำเนียบรัฐบาล-บีโอไอนำนักธุรกิจไทยดูลู่ทางลงทุนใน สปป. ลาว-กัมพูชา

วันจันทร์ที่ 5 มิถุนายน 2560
บีโอไอนำนักธุรกิจไทยดูลู่ทางลงทุนใน สปป. ลาว-กัมพูชา
บีโอไอนำทัพธุรกิจไทยดูลู่ทางการลงทุนใน สปป. ลาวและกัมพูชา เตรียมหารือนักลงทุนกลุ่มเกษตรและเครื่องจักรกลการเกษตร จัดกิจกรรมจับคู่ธุรกิจ และสำรวจเส้นทางการค้าชายแดน 3 ประเทศต่อยอดการค้าการลงทุน
นายโชคดี  แก้วแสง รองเลขาธิการคณะกรรมการส่งเสริมการลงทุน (บีโอไอ) เปิดเผยว่าระหว่างวันที่ 13-17 มิถุนายน 2560 บีโอไอจะนำคณะนักลงทุนไทยไปศึกษาโอกาสและลู่ทางการลงทุนในประเทศสปป.ลาวและกัมพูชา  ณ เมืองจำปาสัก รัตนคีรี สตึงแสตรง กรอแจะ และเสียมราฐ  โดยจะเน้นโอกาสการลงทุน     ในกลุ่มอุตสาหกรรมเกษตร และเกษตรแปรรูป อุตสาหกรรมเครื่องจักรกลการเกษตร
นอกจากนี้ บีโอไอจะนำคณะนักลงทุนไทยเข้าหารือกับนักลงทุนและนักธุรกิจของทั้งสองประเทศ ได้แก่ หอการค้าแขวงจำปาสัก หอการค้าจังหวัดรัตนคีรี และหอการค้าจังหวัดเสียมราฐ และจะได้เข้าร่วมกิจกรรมเจรจาจับคู่ธุรกิจ  (Business Matching)  ระหว่างคณะนักลงทุนไทย  กับหอการค้ากรอแจะ      สตึงแตรง กัมปงจาม มณฑลคิรี และตโบงฆมุม รวมทั้งได้เดินทางไปสำรวจเส้นทางการค้าชายแดน ที่ด่านโอยาดาว (กัมพูชา) – ด่านเลแถ่ง (เวียดนาม)  ซึ่งทั้งสองด่านนี้เชื่อมต่อไปยังชุมชนที่ราบสูงภาคกลางของเวียดนาม และภาคตะวันออกของกัมพูชา  โดยเส้นทางดังกล่าวจะสามารถเชื่อมโยงการค้า  การลงทุน   และการ       ท่องเที่ยวระหว่าง 3 ประเทศ คือ ไทย-กัมพูชา-เวียดนาม ได้เป็นอย่างดี
“การนำคณะนักลงทุนไปสำรวจเส้นทางการค้าและศึกษาโอกาสที่จะเข้าไปทำธุรกิจในอุตสาหกรรมที่ไทยมีศักยภาพนี้ บีโอไอได้ดำเนินการมาอย่างต่อเนื่อง โดยเฉพาะในกลุ่มประเทศ กัมพูชา ลาว เมียนมา และเวียดนาม หรือซีแอลเอ็มวี โดยตลอดปี 2559 มีนักลงทุนให้ความสนใจเดินทางร่วมคณะจำนวน 207 ราย และจากการติดตามผลในช่วงที่ผ่านมา มีผู้ประกอบการไทยที่ร่วมคณะได้ไปลงทุนในกลุ่มประเทศเป้าหมายแล้วจำนวน 89 ราย ส่วนใหญ่เป็นกลุ่มอุตสาหกรรมเกษตรแปรรูป ก่อสร้าง และเครื่องนุ่งห่ม” นายโชคดีกล่าว
สำหรับอุตสาหกรรมเป้าหมายที่นักลงทุนไทยมีศักยภาพเข้าไปดำเนินธุรกิจใน สปป. ลาวและกัมพูชานั้น  อยู่ในกลุ่มการเกษตร อาหารแปรรูป สิ่งทอ  และเสื้อผ้าสำเร็จรูป ขณะที่การลงทุนของไทยในต่างประเทศในปี 2559 (มกราคม-ธันวาคม) มีโครงการลงทุนของไทยในต่างประเทศจำนวนทั้งสิ้น 112 โครงการ มูลค่าการลงทุนประมาณ 500 ล้านบาท ซึ่งร้อยละ 90.2 เป็นการลงทุนใหม่
ผู้สนใจร่วมกิจกรรมศีกษาโอกาสและลู่ทางการลงทุนในประเทศ สปป.ลาวและกัมพูชา  สอบถามข้อมูล   เพิ่มเติมได้ที่เบอร์โทรศัพท์ 02 553 8139 หรือ  083 404 911 อีเมล์   kalyanee@boi.go.th , nantawoot@boi.go.th
****************************************

ที่มา : http://www.thaigov.go.th/news/contents/details/4267
