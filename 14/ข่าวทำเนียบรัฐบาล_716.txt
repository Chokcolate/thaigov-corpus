รัฐบาลไทย-ข่าวทำเนียบรัฐบาล-รอง ลธน.ม. เรณูฯ เป็นประธานปิดตลาดคลองผดุงกรุงเกษม “ตลาดของดี SMEs เกษตรกรไทย” ประจำเดือน สิงหาคม 2560 รายได้กระจายสู่ชุมชนกว่า 30,985,000 ล้านบาท

วันจันทร์ที่ 28 สิงหาคม 2560
รอง ลธน.ม. เรณูฯ เป็นประธานปิดตลาดคลองผดุงกรุงเกษม “ตลาดของดี SMEs เกษตรกรไทย” ประจำเดือน สิงหาคม 2560 รายได้กระจายสู่ชุมชนกว่า 30,985,000 ล้านบาท
รองลธน.ม. เรณูฯ เป็นประธานปิดตลาดคลองผดุงกรุงเกษม “ตลาดของดี SMEs เกษตรกรไทย” ประจำเดือน สิงหาคม 2560 รายได้กระจายสู่ชุมชนกว่า 30,985,000 ล้านบาท
วันนี้ (27 สิงหาคม 2560) เวลา 13.30 น. ณ เวทีกลางตลาดคลองผดุงกรุงเกษม ข้างทำเนียบรัฐบาล นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง เป็นประธานปิดตลาดคลองผดุงกรุงเกษม พร้อมมอบเกียรติบัตรแก่ผู้ประกอบการและตัวแทนหน่วยงานที่ให้การสนับสนุนการจัดงานตลาดคลองผดุงฯ เดือนสิงหาคม 2560 ดำเนินการจัดงานโดยธนาคารเพื่อการเกษตรและสหกรณ์การเกษตร (ธ.ก.ส.) โดยความร่วมมือของสำนักเลขาธิการนายกรัฐมนตรี
โอกาสนี้ นายนุกูล ปาระชาติ ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวรายงานว่า ในเดือนสิงหาคม 2560 ตลาดคลองผดุงกรุงเกษม ข้างทำเนียบรัฐบาล จัดโดยธนาคารเพื่อการเกษตรและสหกรณ์การเกษตร (ธ.ก.ส.)  โดย ธ.ก.ส. นำสินค้าคุณภาพจากผู้ผลิตส่งตรงถึงผู้บริโภค ในงานตลาดของดี SMEs เกษตรกรไทย โดยจัดร้านค้าภายในงานสัปดาห์ละ 135 บูธ สลับหมุนเวียนจำหน่ายสินค้ากว่า 500 ร้านค้า ตลอดระยะเวลา 4 สัปดาห์ ประกอบด้วย ลูกค้า SMEs เกษตร ลูกค้าประชารัฐ และเครือข่ายส่วนงานภายนอก ได้แก่ บริษัท ไปรษณีย์ไทย จำกัด และ บริษัท อาคเนย์ ประกันชีวิต จำกัด (มหาชน) พร้อมเสริมความรู้ด้านการตลาดให้แก่ลูกค้า SMEs โดยผู้ทรงคุณวุฒิ จาก ธ.ก.ส. พร้อมผู้ประกอบการที่สนับสนุนโครงการประชารัฐ ภายใต้แนวคิด “ตลาดของดี SMEs เกษตรกรไทย” ณ ตลาดคลองผดุงกรุงเกษม ข้างทำเนียบรัฐบาล ระหว่างเวลา 9.00 - 19.00 น. พร้อมเปิดบริการทุกวันไม่เว้นวันหยุดราชการและวันหยุดนักขัตฤกษ์
ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวรายงานเพิ่มเติมถึงการจัดงาน “ตลาดของดี SMEs เกษตรกรไทย” ณ ตลาดคลองผดุงกรุงเกษม ในเดือนสิงหาคม 2560 ซึ่งจัดขึ้นระหว่างวันที่ 4 - 27 สิงหาคม 2560 ทั้งนี้ การจัดงานที่ผ่านมาประสบผลสำเร็จในหลายด้าน ได้แก่ 1) เป็นการแสดงพลังประชารัฐ ระหว่าง ธนาคารเพื่อการเกษตรและสหกรณ์การเกษตร  (ธ.ก.ส.) บริษัทเอกชนที่สนับสนุนโครงการประชารัฐ และกลุ่มผู้ประกอบการสินค้าชุมชนทั่วประเทศ เพื่อจำหน่ายสินค้าชุมชน ก่อให้เกิดการสร้างงาน และสร้างรายได้ เกิดการขยายตัวของเศรษฐกิจฐานรากเป็นไปตามนโยบายของรัฐบาล 2) การสร้างโอกาส การจัดงานสามารถสร้างโอกาสให้กับเกษตรกรและผู้ประกอบการสินค้าชุมชน 3) ผลการจัดจำหน่ายผลิตภัณฑ์ ซึ่งภายในงานได้จัดแสดงและจำหน่ายผลิตภัณฑ์ชุมชนภายใต้ ซึ่งมีผลิตภัณฑ์เด่นและผลผลิตทางการเกษตรจากทั่วประเทศ และอาหารชวนชิมซึ่งเป็นอาหารและเครื่องดื่มที่มีชื่อเสียงจากทุกภูมิภาค 4) กระแสตอบรับจากผู้เข้าชมงาน ที่ได้รับการตอบรับเป็นอย่างดีจากประชาชน มีผู้เข้าเยี่ยมชมงาน 100,00 กว่าราย และจากผลการประเมินด้วยแบบสอบถามความคิดเห็นที่มาร่วมงานนี้พบว่า ประชาชนส่วนใหญ่มีความพึงพอใจการจัดงานในระดับดีมาก ตลอดจนประทับใจในด้านความหลากหลายของผลิตภัณฑ์ที่มีคุณภาพ
จากนั้น รองเลขาธิการนายกรัฐมนตรีฝ่ายการเมือง เป็นประธานกล่าวปิดงานฯ โดยได้กล่าวขอบคุณและแสดงความยินดีกับทุกคนที่ได้รับเกียรติบัตรในครั้งนี้ และขอบคุณธนาคารเพื่อการเกษตรและสหกรณ์การเกษตร (ธ.ก.ส.)ที่ได้สนับสนุนการจัดงานมาด้วยดีตลอดทั้งเดือนสิงหาคม ทั้งนี้ การจัดงานตลาดคลองผดุงกรุงเกษม ข้างทำเนียบรัฐบาลเป็นดำริของ พลเอก ประยุทธ์ จันทร์โอชา นายกรัฐมนตรี เพื่อเปิดโอกาสให้ผู้ประกอบการรายย่อยจากทั่วประเทศได้ผลัดเปลี่ยนหมุนเวียนกันมาพบปะผู้บริโภคโดยตรง ด้วยการจำหน่ายสินค้าท้องถิ่นในราคาย่อมเยาโดยไม่ผ่านพ่อค้าคนกลาง อีกทั้งเป็นการให้ทุกกระทรวงหรือหน่วยงานภาครัฐอื่น ๆ หมุนเวียนมาจัดงานภายในตลาดดังกล่าว และได้มีโอกาสใกล้ชิดประชาชนด้วยการจัดแสดงผลงานผ่านนิทรรศการ และมีบริการสวัสดิการต่าง ๆ มาให้บริการประชาชนโดยตรงอีกด้วย ประการสำคัญนายกรัฐมนตรีปรารถนาให้  ตลาดฯ นี้เป็นการลดความเหลื่อมล้ำในสังคม พร้อมเพิ่มรายได้และเพิ่มช่องทางในการจำหน่ายสินค้าแก่ผู้ประกอบการรายย่อยเพื่อให้มีคุณภาพชีวิตที่ดีขึ้น แต่ทั้งนี้รายได้จะมากหรือน้อยก็ยังมีปัจจัยอื่น ๆ เช่น สภาพดินฟ้าอากาศ ปัญหาเศรษฐกิจ ดังนั้นการดำเนินการตามแนวทาง “ประชารัฐ” ของรัฐบาล จึงเป็นแนวทางที่เหมาะสมกับยุคปัจจุบันนี้อีกด้วย
จากนั้น นางสาวเรณู ตังคจิวางกูร รองเลขาธิการนายกรัฐมนตรีฝ่ายการเมือง ได้ส่งมอบป้ายตลาดคลองผดุงกรุงเกษม ผ่านเลขาธิการนายกรัฐมนตรี เพื่อส่งมอบต่อให้กับตัวแทนผู้บริหารสำนักงานส่งเสริมวิสาหกิจขนาดกลางและขนาดย่อม (สสว.) เพื่อรับเป็นเจ้าภาพการจัดงานฯ ในเดือนกันยายน 2560 พร้อมทั้งได้ถ่ายภาพเป็นที่ระลึกร่วมกันกับผู้มาร่วมงานในครั้งนี้ด้วยอัธยาศัยอันดี
นอกจากนี้ ภายในเดือนกันยายน 2560 ซึ่งเป็นเดือนที่ทางสำนักงานส่งเสริมวิสาหกิจขนาดกลางและขนาดย่อม (สสว.) เป็นผู้ดำเนินการด้วยความร่วมมือจากสำนักเลขาธิการนายกรัฐมนตรี จัดงานตลาดคลองผดุงกรุงเกษมภายใต้แนวคิด “รวมสุดยอดสินค้าดี SMEs ทั่วถิ่นไทย” ซึ่งจะจัดขึ้นระหว่างวันที่ 6 - 27 กันยายน 2560 ระหว่างเวลา 10.00 - 19.00 น. ทุกวันไม่เว้นวันหยุดเสาร์ อาทิตย์ และ วันหยุดนักขัตฤกษ์ ณ ตลาดคลองผดุงกรุงเกษม ข้างทำเนียบรัฐบาล
ทั้งนี้ วัตถุประสงค์ของการจัดงานในเดือนกันยายนนี้ ต้องการให้ตลาดคลองผดุงกรุงเกษมเป็นช่องทางหนึ่งของการจำหน่ายสินค้าและบริการของผู้ประกอบการเอสเอ็มอีจากทั่วประเทศตลอดจนเพื่อเผยแพร่ และประชาสัมพันธ์บทบาท ภารกิจ แผนงาน โครงการ ผลการดำเนินงาน รวมทั้งองค์ความรู้ และบริการต่าง ๆ เพื่อเสริมสร้างภาพลักษณ์ที่ดีในการเป็นหน่วยงานส่งเสริม
เอสเอ็มอีระดับประเทศ โดยทาง สสว. จะเป็นผู้นำในการขับเคลื่อนและเพิ่มศักยภาพ SME ไทยสู่ความมั่นคั่ง และมั่นคงอย่างยั่งยืน พร้อมผนึกพลัง SME จากทั่วประเทศสู่ตลาดคลองผดุงฯ อย่างเป็นรูปธรรม โดยการจัดงานจะแบ่งออกเป็น 5 โซน ซึ่งในแต่ละโซนจะมีสินค้ามาจำหน่ายด้วยกันมากมาย โดยมีสินค้าแนะนำที่โดดเด่นในแต่ละโซน ดังนี้
(1) โซน SMEs FOOD&DRINK (อาหารและเครื่องดื่ม) เช่น ซุปสาหร่าย บะหมี่ผักรวมผสมถั่วเหลืองรสซุปผัก  และลูกตาลนมสด
(2) โซน SMEs COSMETIC (เครื่องสำอางและความงาม) เช่น whiting cream ครีมไข่มุกผสมโสมสะกัด มาดามบัวเช่  Essence eye gel และ Cordy - ผงถั่งเช่าผสมผงพลูคาว
(3) โซน SMEs FASHION SHOPPING (เสื้อผ้าแฟชั่นและเครื่องประดับ) เช่น กระเป๋าถือผ้าฝ้าย Indigo Small Clutch Purse  ชุดแซกย้อมครามผ้าฝ้าย  พฤกษาสะเร็น และ สร้อยคอประทุมมาศ
(4) โซน SMEs HOME DECORATION (อุปกรณ์แต่งบ้านและของใช้ในบ้าน) เช่น หมอนสุขภาพกันไรฝุ่นเปลโต  โคมไฟเชรามิก และ พะยูนไม้ เทพธาโร-เรวัฒน์
(5) โซน SMEs AGRICULTURAL PRODUCTS (สินค้าเกษตร) เช่น Thai tea mix  ผลิตภัณฑ์ข้าว PREMUIM สเปรย์ปรับอากาศอัญชัญ พันธุ์ปลา และ ผลไม้
นอกจากนั้น ภายในงานยังจะมีกิจกรรมบนเวทีต่าง ๆ ที่น่าสนใจมาจัดแสดงให้ชมเป็นจำนวนมาก ได้แก่ SMEs ของดี นาทีทอง - SMEs รู้ รอบ ขอบ ชิด - SMEs ดนตรี สร้างสุข และ SMEs ปั้นฝัน สร้างอาชีพดังนั้น จึงขอเชิญชวนพี่น้องประชาชนชาวกรุงเทพมหานครและปริมณฑล มาร่วมชมและสนับสนุนผลิตภัณฑ์   ดี ๆ ภายในงาน “ตลาดของดี SMEs เกษตรไทย” เพื่อยกระดับ SMEs ไทย ก้าวไกลสู่สากลได้ ตั้งแต่วันที่ 17 - 27 สิงหาคม 2560 ระหว่างเวลา 10.00 - 19.00 น. ณ ตลาดคลองผดุงกรุงเกษม ข้างทำเนียบรัฐบาล ทุกวันไม่เว้นวันหยุดเสาร์ อาทิตย์ และ วันหยุดนักขัตฤกษ์ เพื่อสนับสนุนเศรษฐกิจชุมชนฐานรากให้มีความเข้มแข็ง พร้อมกระจายรายได้สู่ชุมชนทั่วประเทศให้มีคุณภาพชีวิตที่ดีอย่างยั่งยืน
******************************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/6213
