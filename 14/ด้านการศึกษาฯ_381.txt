รัฐบาลไทย-ข่าวทำเนียบรัฐบาล-รมช.ศธ."ม.ล.ปนัดดา ดิศกุล" เปิดสัมมนา "การแลกเปลี่ยนความรู้เพื่อขับเคลื่อนอาชีวศึกษาไทยในยุคประเทศไทย 4.0"

วันศุกร์ที่ 22 กันยายน 2560
รมช.ศธ."ม.ล.ปนัดดา ดิศกุล" เปิดสัมมนา "การแลกเปลี่ยนความรู้เพื่อขับเคลื่อนอาชีวศึกษาไทยในยุคประเทศไทย 4.0"
ม.ล.ปนัดดา ดิศกุล รัฐมนตรีช่วยว่าการกระทรวงศึกษาธิการ เป็นประธานเปิดงานสัมมนา หัวข้อ "การแลกเปลี่ยนความรู้เพื่อขับเคลื่อนอาชีวศึกษาไทยในยุคประเทศไทย 4.0"
เมื่อวันศุกร์ที่ 22 กันยายน 2560 ณ ห้องนราธิป กระทรวงการต่างประเทศ ถนนศรีอยุธยา เขตราชเทวี
ม.ล.ปนัดดา ดิศกุล กล่าวว่า รู้สึกยินดีเป็นอย่างมากที่ได้ร่วมงานสัมมนาครั้งนี้ ซึ่งถือเป็นการจัดงานที่เป็นเกียรติยศต่อทั้งกระทรวงศึกษาธิการและกระทรวงการต่างประเทศ ที่ได้ร่วมมือแลกเปลี่ยนองค์ความรู้ของต่างประเทศ เพื่อนำมาใช้ในการขับเคลื่อนการอาชีวศึกษาในยุคประเทศไทย 4.0 ซึ่งขณะนี้ประเทศไทยยังไม่เป็น 4.0 เพียงแต่เรามุ่งมั่นที่จะเป็น
อย่างไรก็ตาม การขับเคลื่อนประเทศไทย 4.0 ไม่ใช่เพียงการขับเคลื่อนเศรษฐกิจด้วยเทคโนโลยี ความคิดสร้างสรรค์ และนวัตกรรมเท่านั้น แต่เราจะต้องไม่ลืมความเป็นเอกลักษณ์ของชนชาติไทย เช่น ความสุภาพอ่อนน้อมถ่อมตน ความเป็นสุภาพชน การรักษาเอกลักษณ์ขนบธรรมเนียมประเพณีอันดีงามของชนชาติไทยจึงเป็นเรื่องสำคัญยิ่งที่ครูอาจารย์ต้องช่วยกันในเรื่องเหล่านี้ มิฉะนั้น 4.0 ก็จะเป็นแค่นิทานหรืออยู่ในตำนานเท่านั้น
ช่วงเวลาที่ผ่านมา กระทรวงศึกษาธิการให้ความสำคัญกับการเรียนอาชีวศึกษาเป็นอย่างมาก โดยเฉพาะอย่างยิ่งการเรียนการสอนในระบบทวิภาคี ที่ให้ผู้เรียนอาชีวะออกไปฝึกงานเพื่อให้ก้าวทันเทคโนโลยีที่ทันสมัย โดยย้ำว่าการเรียนอาชีวะในปัจจุบันไม่ด้อยไปกว่าการเรียนมหาวิทยาลัย เพราะผู้เรียนสายอาชีวศึกษาสามารถเรียนต่อได้จนจบระดับปริญญาตรี โดยในวันที่ 4 สิงหาคมที่ผ่านมา สมเด็จพระเทพรัตนราชสุดาฯ สยามบรมราชกุมารี ได้เสด็จแทนพระองค์ในการพระราชทานปริญญาบัตรให้แก่ผู้สำเร็จการศึกษาระดับปริญญาตรี สายเทคโนโลยี จากสถาบันการอาชีวศึกษา สังกัดสำนักงานคณะกรรมการการอาชีวศึกษา ทั้ง 23 แห่ง ณ วิทยาลัยการอาชีวศึกษาปทุมธานี จำนวน 3,200 คน ยังความปลาบปลื้มและตื้นตันใจต่อพ่อแม่ผู้ปกครองที่บุตรหลานของตนเป็นบัณฑิตรุ่นแรก ถือว่าเป็นรุ่นประวัติศาสตร์ของอาชีวศึกษาไทยที่ได้รับพระราชทานปริญญาบัตรจากพระราชหัตถ์ของพระองค์ จึงฝากให้ครูอาจารย์อาชีวะได้ช่วยกันเสริมสร้างพัฒนาการอาชีวศึกษาของไทยให้เจริญก้าวหน้ามั่นคงสืบไป
สำหรับการนำองค์ความรู้จากต่างประเทศมาใช้ในการขับเคลื่อนอาชีวศึกษา ขอให้นำมาประยุกต์ใช้ให้เหมาะสม รวมทั้งการใช้ภาษาต่างประเทศที่ไม่ใช่ภาษาของเรา จึงจะต้องนำมาศึกษาและใช้ด้วยความถูกต้อง ชัดเจน รอบคอบ และถี่ถ้วน
โอกาสนี้ ม.ล.ปนัดดา ได้กล่าวขอบคุณกระทรวงการต่างประเทศที่ได้ช่วยแสวงหาแนวทางการทำงานที่เป็นเลิศ (Best Practices) ด้านอาชีวศึกษาจากต่างประเทศมาประยุกต์ใช้ในการอาชีวศึกษาของไทย ซึ่งจะนำไปสู่การลงนามความร่วมมือของทั้งสองส่วนราชการที่จะเกิดผลเป็นรูปธรรมในการทำงานขับเคลื่อนอาชีวศึกษาของไทยในยุคประเทศไทย 4.0 ต่อไป
บัลลังก์ โรหิตเสถียร: สรุป/รายงาน
อิทธิพล รุ่งก่อน: ถ่ายภาพ

ที่มา : http://www.thaigov.go.th/news/contents/details/6884
