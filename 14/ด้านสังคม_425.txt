รัฐบาลไทย-ข่าวทำเนียบรัฐบาล-ไทย จับมือ สปป.ลาว ร่วมลงนามในบันทึกความเข้าใจว่าด้วยการต่อต้านการค้ามนุษย์ (MOU ไทย – ลาว) เพื่อเสริมสร้างการปฏิบัติงานต่อต้านการค้ามนุษย์อย่างมีประสิทธิภาพ ณ หลวงพระบาง สปป.ลาว

วันพฤหัสบดีที่ 13 กรกฎาคม 2560
ไทย จับมือ สปป.ลาว ร่วมลงนามในบันทึกความเข้าใจว่าด้วยการต่อต้านการค้ามนุษย์ (MOU ไทย – ลาว) เพื่อเสริมสร้างการปฏิบัติงานต่อต้านการค้ามนุษย์อย่างมีประสิทธิภาพ ณ หลวงพระบาง สปป.ลาว
ไทย จับมือ สปป.ลาว ร่วมลงนามในบันทึกความเข้าใจว่าด้วยการต่อต้านการค้ามนุษย์ (MOU ไทย – ลาว) เพื่อเสริมสร้างการปฏิบัติงานต่อต้านการค้ามนุษย์อย่างมีประสิทธิภาพยิ่งขึ้น ณ หลวงพระบาง สปป.ลาว
วันที่ 12 ก.ค. 60 เวลา 14.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะผู้แทนรัฐบาลแห่งราชอาณาจักรไทย และ พล.ต.ต. สมแก้ว สิลาวง (Pol Maj. Gen. Somkeo SYLAVONG) รัฐมนตรีกระทรวงความมั่นคงสาธารณะ ในฐานะผู้แทนรัฐบาลแห่งสาธารณรัฐประชาธิปไตยประชาชนลาว ร่วมลงนามในบันทึกความเข้าใจระหว่างรัฐบาลแห่งราชอาณาจักรไทย กับรัฐบาลแห่งสาธารณรัฐประชาธิปไตยประชาชนลาวว่าด้วยการต่อต้านการค้ามนุษย์ ณ หลวงพระบาง สาธารณรัฐประชาธิปไตยประชาชนลาว (สปป.ลาว)
พลตำรวจเอก อดุลย์ กล่าวว่า ราชอาณาจักรไทยกับสาธารณรัฐประชาธิปไตยประชาชนลาวได้มีการลงนามในบันทึกความเข้าใจว่าด้วยการต่อต้านการค้ามนุษย์ฉบับแรก เมื่อวันที่ 13 กรกฎาคม 2548 ซึ่งต่อมาสถานการณ์การค้ามนุษย์มีการเปลี่ยนแปลงตามกระแสโลกาภิวัฒน์ จึงเห็นพ้องให้มีการทบทวนบันทึกความเข้าใจดังกล่าว เพื่อให้สอดรับกับสถานการณ์การค้ามนุษย์ในปัจจุบัน  โดยที่ผ่านมา  มีการจัดประชุมหารือเพื่อทบทวนบันทึกความเข้าใจฯ จำนวน 2 ครั้ง จนแล้วเสร็จ ซึ่งได้สลับกันเป็นเจ้าภาพจัดการประชุม ดังนั้น พิธีลงนามในบันทึกความเข้าใจฯ ฉบับใหม่นี้ จึงเป็นการแสดงเจตนารมณ์ร่วมกันของทั้งสองประเทศที่จะให้มีกลไกความร่วมมือกันในการป้องกัน ปราบปราม และขจัดการค้ามนุษย์ให้หมดสิ้นไป
พลตำรวจเอก อดุลย์ กล่าวต่อไปว่า สำหรับสาระสำคัญของบันทึกความเข้าใจฯ แบ่งออกเป็น 5 ด้านหลัก คือ ด้านการป้องกัน การคุ้มครองผู้เสียหายจากการค้ามนุษย์ ความร่วมมือในการปราบปรามการค้ามนุษย์ การส่งกลับ และการคืนสู่สังคม โดยมุ่งเน้นการปรับแก้ไข 3 ด้านสำคัญ คือ 1) ด้านการป้องกัน  มุ่งเน้นการเฝ้าระวังในชุมชนและเพิ่มความเข้มงวดในการจัดทำและตรวจลงตราหนังสือเดินทาง และบัตรผ่านแดนในการเดินทางเข้าออกระหว่างสองประเทศ 2) ด้านการส่งกลับ มุ่งเน้นให้มีการประสานความร่วมมือเพื่อเพิ่มประสิทธิภาพในการส่งกลับ และ 3) ด้านการคืนสู่สังคม มุ่งเน้นให้ใช้มาตรการที่เหมาะสม เพื่อให้ผู้เสียหายจากการค้ามนุษย์สามารถกลับไปใช้ชีวิตในสังคมได้อย่างปกติ และไม่ย้อนกลับมาเป็นผู้เสียหายฯ ซ้ำอีก
“ทั้งนี้ ภายหลังจากการลงนามในบันทึกความเข้าใจฯ ระหว่างสองประเทศ จะได้กำหนดแนวทางการดำเนินงานร่วมกัน ด้วยการจัดทำแผนปฏิบัติการ (Action Plan) เพื่อเสริมสร้างแนวทางการปฏิบัติงานอย่างมีประสิทธิภาพในการต่อต้านการค้ามนุษย์ ซึ่งถือเป็นการยืนยันว่าทั้งสองประเทศจะร่วมมือบูรณาการทำงานร่วมกันอย่างจริงจังมากขึ้น เพื่อแก้ไขปัญหาการค้ามนุษย์อย่างมีประสิทธิภาพ และสามารถขจัดการค้ามนุษย์ให้หมดสิ้นไปในระยะยาวต่อไป” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5162
