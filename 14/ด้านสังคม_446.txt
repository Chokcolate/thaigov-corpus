รัฐบาลไทย-ข่าวทำเนียบรัฐบาล-รมว.พม. เป็นประธานในพิธีเปิดการฝึกอบรมเพื่อเสริมทักษะการให้คำปรึกษาแก่อาสาสมัครหญิงไทยในต่างประเทศ พร้อมมอบนโยบายด้านการส่งเสริมและพัฒนาเครือข่ายหญิงไทยในต่างประเทศ

วันจันทร์ที่ 17 กรกฎาคม 2560
รมว.พม. เป็นประธานในพิธีเปิดการฝึกอบรมเพื่อเสริมทักษะการให้คำปรึกษาแก่อาสาสมัครหญิงไทยในต่างประเทศ พร้อมมอบนโยบายด้านการส่งเสริมและพัฒนาเครือข่ายหญิงไทยในต่างประเทศ
รมว.พม. เป็นประธานในพิธีเปิดการฝึกอบรมเพื่อเสริมทักษะการให้คำปรึกษาแก่อาสาสมัครหญิงไทยในต่างประเทศ พร้อมมอบนโยบายด้านการส่งเสริมและพัฒนาเครือข่ายหญิงไทยในต่างประเทศ
วันนี้ (17 ก.ค.60) เวลา 09.00 น. นายณรงค์ คงคำ โฆษกกระทรวงการพัฒนาสังคมและความมั่นคงของมนุษย์ เปิดเผยว่า พลตำรวจเอก อดุลย์ แสงสิงแก้ว รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดการฝึกอบรมเพื่อเสริมทักษะการให้คำปรึกษาแก่อาสาสมัครหญิงไทยในต่างประเทศ พร้อมมอบนโยบายด้านการส่งเสริมและพัฒนาเครือข่ายหญิงไทยในต่างประเทศ โดยมีวัตถุประสงค์เพื่อเสริมสร้างทักษะการให้คำปรึกษา เป็นที่พึ่งพา และช่วยบรรเทาปัญหาในเบื้องต้น พร้อมขยายเครือข่ายในการแลกเปลี่ยนเรียนรู้อย่างสร้างสรรค์ระหว่างเครือข่ายประเทศต่างๆ ซึ่งมีผู้เข้าร่วมการฝึกอบรม ประกอบด้วย อาสาสมัครหญิงไทยในต่างประเทศ จากประเทศฝรั่งเศส เบลเยี่ยม เนเธอร์แลนด์ สมาพันธรัฐสวิส นอร์เวย์ เยอรมนี สหราชอาณาจักร สวีเดน สหรัฐอเมริกา สหรัฐอาหรับเอมิเรตส์ (ดูไบ) ฮ่องกง และญี่ปุ่น ผู้แทนกรมการกงสุลประเทศญี่ปุ่น กรมสอบสวนคดีพิเศษ และเจ้าหน้าที่จากกระทรวง พม. รวมทั้งสิ้นประมาณ 70 คน ณ ห้องจิตรลดา ชั้น 2 โรงแรม เอส.ดี. อเวนิว กรุงเทพฯ
พลตำรวจเอก อดุลย์ กล่าวว่า ตามที่นายกรัฐมนตรี (พลเอก ประยุทธ์ จันทร์โอชา) ได้ให้ความสำคัญกับคนไทยทุกคน โดยกล่าวไว้ว่า ขอให้ทุกส่วนราชการส่งเสริมสนับสนุนให้คนไทยที่พำนักในต่างประเทศ รวมกลุ่มเพื่อช่วยเหลือกันทำประโยชน์ และสร้างชื่อเสียงให้ประเทศชาติ ซึ่งนโยบายดังกล่าวมีความสอดคล้องกับภารกิจของกระทรวง พม. ในการให้ความคุ้มครองช่วยเหลือประชาชนคนไทยทั้งในและต่างประเทศ โดยกรมกิจการสตรีและสถาบันครอบครัว (สค.) ได้มีการวิเคราะห์ข้อมูลสภาพปัญหาของคนไทยในต่างประเทศ พบว่า ปัญหาส่วนใหญ่เกิดจากความแตกต่างในระบบการศึกษา การไม่เข้าใจภาษา ทำให้ไม่สามารถเรียนรู้และทำความเข้าใจในขนบธรรมเนียมประเพณีท้องถิ่น จึงทำให้เกิดปัญหาในด้านการปรับตัว กลายเป็นความไม่เข้าใจกันทางวัฒนธรรม ไม่สามารถติดต่อสื่อสารกับสังคมได้ จึงต้องอยู่อย่างโดดเดี่ยว ก่อให้เกิดปัญหาทางด้านจิตใจตามมา อีกทั้ง ยังขาดความรู้และข้อมูลเกี่ยวกับกฎหมาย สิทธิ และหน้าที่ที่พึงมีต่อประเทศที่ตนเองพำนักอยู่ ทั้งนี้ จากสถานการณ์ปัญหาดังกล่าว ตนจึงได้มอบนโยบายในการสร้างระบบแบบแผนและทิศทางในการดูแลคนไทยในต่างประเทศ พร้อมทั้งให้ทุกกรมบูรณาการการทำงานร่วมกันภายในกระทรวง พม. เพื่อช่วยเหลือคนไทยในต่างประเทศ ซึ่งขณะนี้ มีศูนย์ส่งเสริมและประสานการพัฒนาสังคมสำหรับคนไทยในต่างประเทศ (ศส.ตปท.) ภายใต้แนวคิด "พม.ห่วงใย ดูแลคนไทยทั่วทุกมุมโลก” โดยมีบทบาทในการบูรณาการกับหน่วยงานที่เกี่ยวข้อง เพื่อส่งเสริมสนับสนุนการจัดกิจกรรมสำหรับกลุ่มคนไทยในต่างประเทศ ขณะนี้ ได้ดำเนินงานตามแผนปฏิบัติการการพัฒนาสังคมและความมั่นคงของมนุษย์ สำหรับกลุ่มคนไทย ในต่างประเทศ ปี 2560 และกำลังร่วมกันจัดทำแผนสำหรับปี 2561
พลตำรวจเอก อดุลย์ กล่าวต่ออีกว่า สำหรับระบบการพัฒนางานด้านคนไทยและหญิงไทยก่อนเดินทางไปต่างประเทศของกระทรวง พม. มีดังนี้ 1) ก่อนเดินทางไปต่างประเทศ มีการจัดอบรมเตรียมความพร้อมก่อนเดินทางไปต่างประเทศ ให้กับผู้เข้าร่วมอบรมกว่า 300 คน โดยใช้หลักสูตรบันได 5 ขั้น ของกระทรวง พม. ควบคู่กับการจัดทำสารคดีทางโทรทัศน์เกี่ยวกับเครือข่ายหญิงไทย และเผยแพร่มุมมองการใช้ชีวิตในต่างแดน และมีเว็บไซต์ yingthai.net และ Application ชื่อว่า Yingthai เป็นแหล่งให้ความรู้ เฝ้าระวัง และแจ้งขอความช่วยเหลือ รวมทั้งการเตรียมความพร้อมเรื่องเด็กติดมารดาก่อนไปต่างประเทศ 2) เมื่อใช้ชีวิตในต่างประเทศ กระทรวง พม. ได้สร้างเครือข่ายการช่วยเหลือในนครลอสแองเจลิส สหรัฐอเมริกา เมื่อเดือนมีนาคม 2560 ได้มีความร่วมมือระหว่าง สค. กับองค์กรภาคเอกชน เช่น Thai Community Development Center, Thai Health and Information Services และ The Thai Muslim Community of USA เป็นต้น และการประสานงานด้านข้อมูลในการส่งต่อทำเนียบเครือข่ายหญิงไทยในต่างประเทศ ของ สค. ให้กับ ศูนย์ช่วยเหลือสังคม สายด่วน 1300 บริการ 24 ชั่วโมงเพื่อเตรียมความพร้อมในการช่วยเหลือ และสามารถโทรจากต่างประเทศ (หมายเลข +66 99 130 1300) และติดต่อทางแอพพลิเคชั่นไลน์ ชื่อว่า hotline 1300 โดยเฉพาะคืออาสาสมัครหญิงไทยในต่างประเทศทุกคน ที่มีความสำคัญในการให้ความช่วยเหลือผู้ประสบปัญหาในเบื้องต้น และ 3) เมื่อต้องการกลับมาประเทศไทย กระทรวง พม. พร้อมประสานกับกรมการกงสุล กระทรวง การต่างประเทศ ที่ให้ความช่วยเหลือเพื่อให้กลับมาประเทศไทย และช่วยเหลือด้านการพัฒนาอาชีพ ซึ่ง สค. มีศูนย์พัฒนาสตรีและครอบครัว 8 แห่งในภูมิภาค รวมถึง คลินิกสะใภ้ไทยเขยฝรั่ง ที่เป็นแหล่งข้อมูลข่าวสารและความรู้เกี่ยวกับการป้องกัน ความเสี่ยงจากการสมรสข้ามวัฒนธรรม การเตรียมตัวก่อนการสมรสกับชาวต่างชาติ การใช้ชีวิตหลังการสมรสข้ามวัฒนธรรม และเป็นศูนย์กลางการให้บริการปรึกษา รวมทั้ง การช่วยเหลือกรณีประสบปัญหาต่างๆในการใช้ชีวิตคู่ร่วมกับชาวต่างชาติ ทั้งการเตรียมตัวก่อนเดินทางไปต่างประเทศ และเมื่อเดินทางกลับมายังภูมิลำเนา
"ทั้งนี้ จากการดำเนินงานข้างต้น เป็นสิ่งที่สะท้อนให้เห็นว่า กระทรวง พม.ได้ให้ความสำคัญต่อการส่งเสริมการจัดสวัสดิการสังคมให้กับคนไทยในต่างประเทศ โดยมุ่งหวังในการพัฒนาคุณภาพชีวิตให้คนไทยทุกกลุ่มได้รับสวัสดิการสังคม ถ้วนหน้า และหวังเป็นอย่างยิ่งว่าการฝึกอบรมในครั้งนี้ จะทำให้ทุกท่านได้รับความรู้ที่เป็นประโยชน์อย่างมาก และได้มีโอกาส ในการฝึกฝนเพื่อให้เกิดทักษะ เกิดความเข้าใจ ในหลักวิธีการให้คำปรึกษาแก่ผู้ประสบปัญหาอย่างถ่องแท้ และทำให้สามารถ นำความรู้และประสบการณ์ที่ได้รับไปปรับใช้กับตนเองและสังคม ซึ่งเปรียบเสมือนครอบครัวของเราในต่างแดน ทั้งนี้ การเป็นบุคคลที่มีจิตใจเป็นอาสาสมัครที่ดี จะทำให้ท่านเกิดความสุขทางใจ และได้บุญกุศลจากการช่วยเหลือคนไทยด้วยกัน ส่งผลให้ คนไทยในทุกพื้นที่ทั้งในและต่างประเทศสามารถดูแลตนเองและช่วยเหลือคนไทยด้วยกันได้อย่างเข้มแข็ง” พลตำรวจเอก อดุลย์ กล่าวในตอนท้าย

ที่มา : http://www.thaigov.go.th/news/contents/details/5257
