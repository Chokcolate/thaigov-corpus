รัฐบาลไทย-ข่าวทำเนียบรัฐบาล-นายกรัฐมนตรีคาดหวังปีหน้าเศรษฐกิจจะดีขึ้น เผยทุกอย่างยังเป็นไปตามโรดแมป

วันอังคารที่ 26 ธันวาคม 2560
นายกรัฐมนตรีคาดหวังปีหน้าเศรษฐกิจจะดีขึ้น เผยทุกอย่างยังเป็นไปตามโรดแมป
นายกรัฐมนตรีคาดหวังปีหน้าเศรษฐกิจจะดีขึ้น เผยทุกอย่างยังเป็นไปตามโรดแมป
วันนี้ ( 26 ธันวาคม 2560) เวลา 12.45 น ณ สถาบันการพลศึกษาวิทยาเขตสุโขทัย จังหวัดสุโขทัย พลเอกประยุทธ์ จันทร์โอชา นายกรัฐมนตรีให้สัมภาษณ์ถึงการประเมินสถานการณ์การเมืองและเศรษฐกิจในปี 2561 ว่า สถานการณ์เศรษฐกิจและการเมืองในปีหน้าจะดีขึ้นตามลำดับ วันนี้เราสามารถปลดล็อคในเรื่องที่ผิดพลาดจากอดีตหลาย ๆ เรื่อง เช่น การค้ามนุษย์ ประมงผิดกฎหมาย ปัญหาเกี่ยวกับการบินพลเรือน รวมถึงปัญหาเรื่องลิขสิทธิ์ เป็นต้น ซึ่งสิ่งเหล่านี้เป็นสิ่งที่จำเป็นต้องทำ จึงคาดหวังว่าจะทำให้เศรษฐกิจดีขึ้น แต่ขออย่ามองเพียงว่า เศรษฐกิจดีขึ้นคือการที่มีรายได้มากขึ้น เพราะไม่ใช่แค่ตรงนี้ เราจะต้องสร้างสภาวะแวดล้อมที่มั่นคงให้เกิดขึ้น ทั้งความมีเสถียรภาพของรัฐบาล ความปลอดภัยในชีวิตและทรัพย์สินของประชาชน โดยต้องมีพัฒนาการในด้านการเรียนรู้ สู่การประกอบอาชีพที่มีรายได้ดีขึ้นกว่าเดิม
นายกรัฐมนตรีกล่าวต่อไปว่า ทุกอย่างจะเป็นไปตามโรดแมปที่กำหนด แม้อาจจะมีการให้เคลื่อนไหวอะไรบ้างก็ตาม อย่างการใช้มาตรา 44 ล่าสุด ก็ถือเป็นการให้พรรคการเมืองได้ดำเนินการทางธุรการ ขอให้เข้าใจว่าสิ่งเหล่านี้เราทำเพื่อให้เกิดความเป็นธรรม พร้อมกล่าวยืนยันว่าแนวทางดังกล่าว คือการสร้างความเป็นธรรมอย่างทั่วถึงให้กับทุกพรรคการเมือง
นายกรัฐมนตรีกล่าวว่า โรดแมปที่สำคัญที่สุดคือการประกาศใช้กฎหมายเกี่ยวกับการเลือกตั้ง วันนี้ยังเหลือกฎหมายเกี่ยวกับการเลือกตั้งอีก 2 ฉบับยังไม่ได้ประกาศใช้ โดยทั้ง 2 ฉบับได้เข้าสู่การพิจารณาของสภานิติบัญญัติแห่งชาติ (สนช.) แล้ว จึงต้องไปดูว่ากำหนดเวลานั้นมีขั้นตอนอย่างไร พร้อมกล่าวย้ำว่าวันนี้ทุกอย่างยังไม่เคลื่อนอะไรทั้งสิ้น ขอให้ลดแรงกดดันลงไปหน่อยเถอะ เพราะรัฐบาลต้องรักษาสถานการณ์บ้านเมือง ให้เป็นไปด้วยความเรียบร้อย  ซึ่งประชาชนต้องเข้าใจตรงนี้ด้วย
---------------------------------

ที่มา : http://www.thaigov.go.th/news/contents/details/9036
