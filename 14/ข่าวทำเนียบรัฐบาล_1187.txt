รัฐบาลไทย-ข่าวทำเนียบรัฐบาล-รัฐบาลแจงข้อมูลดัชนีการรับรู้การทุจริตปีล่าสุดที่แชร์ในโลกออนไลน์ ไม่เป็นความจริง ยันผลคะแนนปี 60 ยังไม่ประกาศ คาดมีคะแนนดีขึ้น

วันอังคารที่ 12 ธันวาคม 2560
รัฐบาลแจงข้อมูลดัชนีการรับรู้การทุจริตปีล่าสุดที่แชร์ในโลกออนไลน์ ไม่เป็นความจริง ยันผลคะแนนปี 60 ยังไม่ประกาศ คาดมีคะแนนดีขึ้น
โฆษกประจำสำนักนายกรัฐมนตรี ชี้แจงข้อมูลดัชนีการรับรู้การทุจริต (CPI) ปีล่าสุดที่แชร์ในโลกออนไลน์ ไม่เป็นความจริง ยันผลคะแนนปี 60 ยังไม่ประกาศ คาดมีคะแนนดีขึ้น แนะศึกษารายละเอียดการประเมินให้ถ้วนถี่ก่อน
วันนี้ (9 ธ.ค.60) พลโท สรรเสริญ แก้วกำเนิด โฆษกประจำสำนักนายกรัฐมนตรี เปิดเผยว่า ขณะนี้มีการแชร์ข้อมูลในโลกออนไลน์โดยระบุว่า องค์กรเพื่อความโปร่งใสนานาชาติได้ประกาศค่าคะแนนดัชนีการรับรู้การทุจริต (CPI) ปีล่าสุดแล้ว โดยไทยมีคะแนนลดลงจากเดิมไปอีก ว่า
“เรื่องดังกล่าวไม่เป็นความจริง เพราะข้อมูลล่าสุดที่องค์กรดังกล่าวได้ประกาศไปนั้นคือ ผลคะแนนของปี 2559 ซึ่งได้เผยแพร่เมื่อเดือน ม.ค.2560 ส่วนผลคะแนนของปี 2560 ยังไม่ได้ประกาศ โดยคาดว่าน่าจะประกาศในเดือน ม.ค.ปีหน้า นอกจากนี้ ยังมีการนำข้อมูลในปี 2556 ซึ่งไทยถูกจัดให้อยู่ในอันดับที่ 102 จาก 177 ประเทศ มาเผยแพร่สร้างความเข้าใจผิดว่าเป็นปีปัจจุบันอีกด้วย”
ทั้งนี้ รัฐบาลเชื่อว่าจากความตั้งใจจริงในการปราบปรามการทุจริตและคอร์รัปชันจะทำให้ดัชนีการรับรู้การทุจริตในปี 2560 ดีขึ้น อย่างไรก็ตาม ผลคะแนนของแต่ละประเทศนั้นขึ้นอยู่กับปัจจัยที่องค์กรเพื่อความโปร่งใสนานาชาตินำมาพิจารณาด้วย เช่น ในปี 2559 คะแนนของไทยลดลงเพียง 3 คะแนน แต่อันดับตกลงไปอยู่ที่ 101 จากเมื่อปีก่อนอยู่ที่อันดับ 76 อีกทั้งจำนวนประเทศที่ถูกประเมินมีมากขึ้นถึง 176 ประเทศ จากเดิม 168 ประเทศ และหลายประเทศมีคะแนนเท่ากัน
รวมทั้งยังพบว่ามีการนำข้อมูลมาจากแหล่งต่าง ๆ ถึง 13 แห่ง เพื่อใช้ในการการคิดคะแนน แต่มีข้อมูลที่เกี่ยวข้องกับไทยเพียง 7-8 แห่ง นอกนั้นไม่เกี่ยวข้องแต่นำมาสรุปด้วย เช่น ธนาคารเพื่อการพัฒนาแห่งแอฟริกา เป็นต้น
“หากพิจารณาสถานการณ์คอร์รัปชันจากการรับรู้ของคนในประเทศเมื่อสิ้นสุดปี 59 สำรวจโดยม.หอการค้าไทย ก็ปรากฏว่า ดีขึ้นมากที่สุดในรอบ 6 ปี ขณะที่ภาพลักษณ์เรื่องการติดสินบนและคอร์รัปชันที่ประเมินโดย IMD และภาพลักษณ์เรื่องการใช้ตำแหน่งหน้าที่ของรัฐหาประโยชน์ส่วนตัวของ World Justice Project Rule of Law ก็ดีขึ้นด้วยเช่นกัน”
----------------
สำนักโฆษก

ที่มา : http://www.thaigov.go.th/news/contents/details/8655
