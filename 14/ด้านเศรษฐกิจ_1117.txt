รัฐบาลไทย-ข่าวทำเนียบรัฐบาล-“อุตตม” ลงพื้นที่เยี่ยมชมบริษัท พี.ซี.เอส แมชีน กรุ๊ป โฮสติ้ง จำกัด เมืองโคราช ตอกย้ำมาตรการช่วยเอสเอ็มอีเต็มสูบ

วันจันทร์ที่ 21 สิงหาคม 2560
“อุตตม” ลงพื้นที่เยี่ยมชมบริษัท พี.ซี.เอส แมชีน กรุ๊ป โฮสติ้ง จำกัด เมืองโคราช ตอกย้ำมาตรการช่วยเอสเอ็มอีเต็มสูบ
รัฐมนตรีว่าการกระทรวงอุตสาหกรรม  ลงพื้นที่เยี่ยมชมบริษัท บริษัท สงวนวงษ์อุตสาหกรรม จำกัด จังหวัดนครราชสีมา เป็นบริษัทผลิตชิ้นส่วนยานยนต์ขนาดใหญ่ ซึ่งถือเป็นหนึ่งใน 10 อุตสาหกรรมเป้าหมายของรัฐบาล
วันนี้ (21 สิงหาคม 2560 ) นายอุตตม สาวนายน รัฐมนตรีว่าการกระทรวงอุตสาหกรรม  ลงพื้นที่เยี่ยมชมบริษัท บริษัท สงวนวงษ์อุตสาหกรรม จำกัด จังหวัดนครราชสีมา เป็นบริษัทผลิตชิ้นส่วนยานยนต์ขนาดใหญ่ ซึ่งถือเป็นหนึ่งใน 10 อุตสาหกรรมเป้าหมายของรัฐบาล มีการจ้างงานคนงานจำนวนมากในจังหวัดนครราชสีมา โดยได้ใช้เทคโนโลยีใหม่ๆ เข้ามาพัฒนาเพื่อเพิ่มประสิทธิภาพการผลิต เช่น หุ่นยนต์และระบบอัตโนมัติมาช่วยในกระบวนการหล่อโละและตกแต่งชิ้นงาน รวมทั้งพัฒนาด้านการอนุรักษ์พลังงาน โดยการติดตั้งแผงโซล่าร์เซลล์เพื่อผลิตกระแสไฟฟ้าบนหลังคารายใหญ่ในประเทศ โดยบริษัทฯ ได้สมัครเข้าร่วมกิจกรรมและโครงการต่าง ๆ กับกระทรวงอุตสาหกรรมอย่างต่อเนื่อง เช่น โครงการธรรมาภิบาลสิ่งแวดล้อมอุตสาหกรรม โครงการป้องกันผลกระทบด้านมลพิษที่อาจเกิดจากโรงงาน โครงการอุตสาหกรรมสีเขียว เป็นต้น โดยมีนายสมชาย หาญหิรัญ ปลัดกระทรวงอุตสาหกรรม นายพสุ โลหารชุน อธิบดีกรมส่งเสริมอุตสาหกรรม และคณะผู้บริหารกระทรวงอุตสาหกรรม ร่วมงาน ณ บริษัท พี.ซี.เอส แมชีน กรุ๊ป โฮสติ้ง จำกัด จังหวัดนครราชสีมา
รัฐมนตรีว่าการกระทรวงอุตสาหกรรม กล่าวว่า “กระทรวงฯ ได้รับมอบนโยบายเร่งด่วนจากรัฐบาลให้การสนับสนุนช่วยเหลือ SMEs ให้เข้าถึงแหล่งเงินทุนต่างๆ ได้อย่างรวดเร็วและจำนวนที่มากขึ้น โดยร่วมกับหน่วยงานเศรษฐกิจและสถาบันการเงิน เช่น  สำนักงานเศรษฐกิจการคลัง บรรษัทประกันสินเชื่ออุตสาหกรรมขนาดย่อม (บสย.) ธนาคารรัฐและเอกชน และ โดยล่าสุดได้เปิดมาตรการใหม่ ได้แก่ การค้ำประกันสินเชื่อของ บสย.ในวงเงินค้ำประกัน 81,000 ล้านบาท ที่จะรับผิดชอบภาระให้ผู้ประกอบการสูงสุดถึง 30% และพร้อมเปิดอนุมัติให้ความช่วยเหลือ ซึ่งผมเชื่อว่าจะผลักดันให้ SMEs เข้าถึงสินเชื่อได้มากขึ้น สามารสร้างเงินทุนหมุนเวียนในระบบเศรษฐกิจได้ดียิ่งขึ้น นอกจากนี้ ยังได้เปิดตัวสินเชื่อเพื่ออุตสาหกรรม ธุรกิจ และแฟรนไชส์ที่เชื่อมโยงกับการท่องเที่ยว เพื่อส่งเสริมการท่องเที่ยวทั้งระบบ และสนับสนุนนโยบาย Local Economy ของรัฐบาลให้ก้าวสู่ระบบเศรษฐกิจ 4.0 ได้ต่อไป” นายอุตตม กล่าว
รัฐมนตรีว่าการกระทรวงอุตสาหกรรม กล่าวอีกว่า กระทรวงฯยังมีมาตรการส่งเสริมที่ไม่ใช่การเงิน เช่น มาตรการเพิ่มศักยภาพด้านการผลิต มาตรการเพิ่มศักยภาพด้านการเงินและการบัญชี มาตรการยกระดับมาตรฐานสินค้า มาตรการส่งเสริมด้านการตลาด มาตรการยกระดับศูนย์สนับสนุนและช่วยเหลือ SMEs รวมทั้งการพัฒนาเมืองอุตสาหกรรมเชิงนิเวศ และการพัฒนาพื้นที่อย่างมีศักยภาพ เพื่อรองรับการลงทุน โดยในส่วนของภาคตะวันออกเฉียงเหนือจะมีการพัฒนาพื้นที่ใน 3 จังหวัด ได้แก่ จังหวัดนครราชสีมา ขอนแก่น และมุกดาหาร ที่ปัจจุบันได้จัดทำแผนพัฒนาเมืองอุตสาหกรรมเชิงนิเวศเรียบร้อยแล้ว

ที่มา : http://www.thaigov.go.th/news/contents/details/6090
