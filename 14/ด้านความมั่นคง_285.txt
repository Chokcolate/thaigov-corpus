รัฐบาลไทย-ข่าวทำเนียบรัฐบาล-รมว.ทส. เปิดการประชุมการป่าไม้ พ.ศ.2560

วันอังคารที่ 5 กันยายน 2560
รมว.ทส. เปิดการประชุมการป่าไม้ พ.ศ.2560
กระทรวงทรัพยากรธรรมชาติและสิ่งแวดล้อม จัดการประชุมการป่าไม้ ประจำปี พ.ศ. 2560 ภายใต้หัวข้อ ‘รวมพลังรักษ์ป่า ด้วยศาสตร์พระราชา’
วันนี้ (5 ก.ย.60) กระทรวงทรัพยากรธรรมชาติและสิ่งแวดล้อม โดย กรมอุทยานแห่งชาติ สัตว์ป่า และพันธุ์พืช จัดการประชุมการป่าไม้ ประจำปี พ.ศ. 2560 ภายใต้หัวข้อ ‘รวมพลังรักษ์ป่า ด้วยศาสตร์พระราชา’ เพื่อเทิดพระเกียรติพระบาทสมเด็จพระปรมินทรมหาภูมิพลอดุลยเดช และเป็นเวทีในการแลกเปลี่ยนความรู้ ผลงานทางวิชาการ ประสบการณ์ที่เกี่ยวข้องกับการบริหารจัดการทรัพยากรป่าไม้ของประเทศ แสดงให้ทุกภาคส่วนเห็นถึงประโยชน์ด้านต่างๆ เพื่อให้ป่าไม้ของประเทศยังคงอยู่ และเอื้อประโยชน์ให้แก่ประชาชนในประเทศต่อไป โดยมี พลเอก สุรศักดิ์ กาญจนรัตน์ รัฐมนตรีว่าการกระทรวงทรัพยากรธรรมชาติและสิ่งแวดล้อม ให้เกียรติเป็นประธานในพิธีเปิดการประชุม ณ โรงแรม มิราเคิล แกรนด์ คอนเวนชั่นกรุงเทพฯ
การจัดการประชุมป่าไม้ ประจำปี พ.ศ. 2560 เกิดขึ้นจากความร่วมมือของหน่วยงานที่ดำเนินการด้านป่าไม้ 5 หน่วยงาน ได้แก่ ๑) กรมอุทยานแห่งชาติ สัตว์ป่า และพันธุ์พืช ๒) กรมป่าไม้ ๓) กรมทรัพยากรทางทะเลและชายฝั่ง ๔) องค์การอุตสาหกรรมป่าไม้ และ ๕) คณะวนศาสตร์ มหาวิทยาลัยเกษตรศาสตร์ ซึ่งได้ร่วมกันจัดขึ้นทุกปี โดยในปีนี้ มีผู้แทนจากหน่วยงานต่างๆ อาทิ กรมอุทยานแห่งชาติ สัตว์ป่า และพันธุ์พืช, กรมป่าไม้, กรมทรัพยากรทางทะเลและชายฝั่ง, องค์การอุตสาหกรรมป่าไม้, คณะวนศาสตร์ มหาวิทยาลัยเกษตรศาสตร์, ปราชญ์ชาวบ้าน, ผู้แทนภาคประชาชน, องค์กรและมูลนิธิต่างๆ เข้าร่วมการประชุมเสวนา ซึ่งจัดขึ้นระหว่างวันที่ 5-7 กันยายน 2560
สำหรับกิจกรรมภายในงาน ประกอบด้วย การบรรยายพิเศษ การเสวนา การนำเสนอผลงานด้านวิชาการป่าไม้ และทรัพยากรธรรมชาติและสิ่งแวดล้อม การจัดแสดงนิทรรศการ และโปสเตอร์ ในหัวข้อ "รวมพลังรักษ์ป่า ด้วยศาสตร์พระราชา” ซึ่งเป็นการนำเสนอพระราชกรณียกิจที่เกี่ยวเนื่องกับงานด้านการอนุรักษ์ป่าไม้ และทรัพยากรธรรมชาติฯ อีกทั้งได้มีการนำเสนอผลงานภารกิจด้านทรัพยากรธรรมชาติและสิ่งแวดล้อมของหน่วยงานภาครัฐ สถาบันการศึกษา ภาคเอกชน และผลงานวิชาการของทุกภาคส่วนที่เกี่ยวข้องด้วย
อนึ่ง พลเอก สุรศักดิ์ กาญจนรัตน์ รมว.ทส. กล่าวว่า "ถือเป็นเรื่องที่น่ายินดี ที่ประชากรเสือโคร่งในป่าตะวันตกเพิ่มขึ้น ซึ่งเป็นไปตามเป้าหมายของ 13 ชาติที่มีเสือโคร่งในโลก รวมทั้งประเทศไทย ซึ่งมีปฏิญญาร่วมกันในการเพิ่มจำนวนเสือโคร่งให้ได้ 50% ซึ่งประเทศไทยต้องเพิ่มอีกประมาณ 100 ตัว มั่นใจว่าประเทศไทยทำได้อย่างแน่นอน หากเป็นไปตามนี้ ผมคิดว่ารายงานผลกระทบด้านสิ่งแวดล้อมและสุขภาพ (อีเอชไอเอ) ของเขื่อนแม่วงก์คงจะผ่านลำบาก ส่วนที่มีการพูดกันว่ามีความพยายามในการผลักดันให้รัฐบาลใช้มาตรา 44 เพื่อสร้างเขื่อนนั้น พล.อ.ประยุทธ์ จันทร์โอชา นายกรัฐมนตรีก็คงไม่ยอม เพราะนายกรัฐมนตรีเป็นนักอนุรักษ์ หลังจากนี้กระทรวงทรัพยากรฯ โดยกรมอุทยานฯต้องทำทุกวิถีทางให้พื้นที่ป่าตะวันตกมีความอุดมสมบูรณ์ไม่แพ้ห้วยขาแข้ง”

ที่มา : http://www.thaigov.go.th/news/contents/details/6451
