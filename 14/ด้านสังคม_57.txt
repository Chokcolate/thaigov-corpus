รัฐบาลไทย-ข่าวทำเนียบรัฐบาล-พม. โดย ศูนย์ช่วยเหลือสังคม โทรสายด่วน 1300 ลงพื้นที่พร้อมช่วยเหลือ ครอบครัวหญิงสู้ชีวิตวัย 54 ปี ต้องรับภาระเลี้ยงดู 7 ชีวิต ครอบครัวมีฐานะยากจน ที่ กทม.

วันพฤหัสบดีที่ 30 มีนาคม 2560
พม. โดย ศูนย์ช่วยเหลือสังคม โทรสายด่วน 1300 ลงพื้นที่พร้อมช่วยเหลือ ครอบครัวหญิงสู้ชีวิตวัย 54 ปี ต้องรับภาระเลี้ยงดู 7 ชีวิต ครอบครัวมีฐานะยากจน ที่ กทม.
พม. โดย ศูนย์ช่วยเหลือสังคม โทรสายด่วน 1300 ลงพื้นที่พร้อมช่วยเหลือ ครอบครัวหญิงสู้ชีวิตวัย 54 ปี ต้องรับภาระเลี้ยงดู 7 ชีวิต โดยเฉพาะลูก 4 คน วัย 1 เดือนถึง 6 ขวบ ครอบครัวมีฐานะยากจน ที่ย่านพญาไท กรุงเทพฯ
วันนี้ (30 มี.ค. 60) เวลา 15.30 น. นางนภา เศรษฐกร รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) พร้อมเจ้าหน้าที่ศูนย์ช่วยเหลือสังคม 1300 และหน่วยงานที่เกี่ยวข้อง ลงพื้นที่พร้อมให้ความช่วยเหลือ กรณี ครอบครัวหญิงวัย 54 ปี ต้องรับภาระเพียงลำพังเลี้ยงดู 7 ชีวิต ทั้งลูกชาย ลูกสะใภ้ และหลานวัย 1 เดือนถึง 6 ขวบ อีก 4 คน ครอบครัว มีฐานะยากจน ที่ซอยอินทามระ 11 แขวงสามเสนใน เขตพญาไท กรุงเทพฯ
นางนภา กล่าวว่า จากกรณีหญิงวัย 54 ปี ได้ประสานศูนย์ช่วยเหลือสังคม โทรสายด่วน 1300 เพื่อขอความช่วยเหลือครอบครัว ซึ่งหญิงดังกล่าวประกอบอาชีพเป็นแม่บ้านรับจ้างทำความสะอาด แต่มีรายได้ไม่แน่นอน อาศัยอยู่กับลูกชายและลูกสะใภ้ วัย 21 ปี ซึ่งทั้งสองไม่ได้ประกอบอาชีพ และมีลูกด้วยกัน 4 คน วัย 1 เดือนถึง 6 ขวบ ซึ่งลูกสาววัย 6 ขวบ และลูกชายวัย 4 ขวบ ยังไม่ได้รับการศึกษา เนื่องจากครอบครัวมีฐานะยากจน ส่วนลูกชายอีกคนวัย 1 เดือน ปัจจุบันเข้ารับการรักษาที่โรงพยาบาล เนื่องจากในขณะตั้งครรภ์ผู้เป็นแม่ป่วยเป็นวัณโรค แพทย์จึงต้องทำการรับเด็กไว้เพื่อตรวจอาการอย่างต่อเนื่อง โดยหญิงดังกล่าวต้องรับภาระค่าใช้จ่ายทั้งหมดในครอบครัวเพียงคนเดียว สำหรับห้องเช่าที่พักอาศัย บางครั้งไม่สามารถเข้าห้องพักได้ เนื่องจากไม่ได้จ่ายค่าเช่าห้องตรงเวลา ส่วนลูกชายไม่สามารถประกอบอาชีพได้ เนื่องจากวุฒิการศึกษาไม่เป็นไป ตามมาตรฐาน นั้น ตนพร้อมด้วยเจ้าหน้าที่ศูนย์ช่วยเหลือสังคม สายด่วน 1300 ผู้ประกอบวิชาชีพสังคมสงเคราะห์รับอนุญาต รวมทั้งหน่วยงานที่เกี่ยวข้องในสังกัดกระทรวงการพัฒนาสังคมฯ ได้แก่ กรมพัฒนาสังคมและสวัสดิการ (พส.) และกรมกิจการเด็กและเยาวชน (ดย.) ได้ลงพื้นที่เยี่ยมบ้านเพื่อตรวจสอบข้อเท็จจริง และประเมินทางสังคมของครอบครัวดังกล่าว อีกทั้ง เร่งดำเนินการช่วยเหลือเบื้องต้นตามภารกิจของกระทรวงการพัฒนาสังคมฯ
นางนภา กล่าวเพิ่มเติมว่า ในเบื้องต้น หลายหน่วยงานสังกัดกระทรวงการพัฒนาสังคมฯ ได้ดำเนินการช่วยเหลือครอบครัวดังกล่าว อาทิ 1) พส. ได้มอบเงินสงเคราะห์ครอบครัวยากจน พร้อมมอบเครื่องอุปโภคบริโภคที่จำเป็น และ 2) ดย. ได้มอบเงินสงเคราะห์เด็ก พร้อมเครื่องอุปโภคบริโภคที่จำเป็น เพื่อบรรเทาความเดือดร้อนเฉพาะหน้า ทั้งนี้ สำหรับแนวทางการช่วยเหลือในระยะต่อไป หน่วยงานในสังกัดกระทรวงการพัฒนาสังคมฯ จะร่วมกันหาแนวทางช่วยเหลือดูแลในเรื่องการส่งเสริมสวัสดิการสังคมที่เหมาะสมกับครอบครัวดังกล่าว เพื่อพัฒนาคุณภาพชีวิตที่ดีอย่างมั่นคง เช่น การศึกษาเล่าเรียนของเด็กอย่างต่อเนื่อง และการแนะนำให้คำปรึกษาในเรื่องการส่งเสริมการประกอบอาชีพ เพื่อสร้างรายได้ที่พอเพียงและมั่นคงในระยะยาว เป็นต้น
"ทั้งนี้ สำหรับประชาชนผู้ประสบปัญหาทางสังคม สามารถขอความช่วยเหลือได้ที่ ศูนย์ช่วยเหลือสังคม สายด่วน 1300 บริการ 24 ชั่วโมง ซึ่งกระทรวงการพัฒนาสังคมฯ พร้อมประสานหน่วยงานที่เกี่ยวข้องเพื่อดำเนินการช่วยเหลือต่อไป” นางนภา กล่าวในตอนท้าย

ที่มา : http://www.thaigov.go.th/news/contents/details/2781
