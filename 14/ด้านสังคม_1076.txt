รัฐบาลไทย-ข่าวทำเนียบรัฐบาล-รอง นรม. ประวิตร เร่งรัดหน่วยงานจัดทำ TIP Report ปี 2560 เน้นเสนอผลงานรัฐบาลที่เป็นรูปธรรม

วันพฤหัสบดีที่ 11 มกราคม 2561
รอง นรม. ประวิตร เร่งรัดหน่วยงานจัดทำ TIP Report ปี 2560 เน้นเสนอผลงานรัฐบาลที่เป็นรูปธรรม
รอง นรม. ประวิตร เร่งรัดหน่วยงานจัดทำ TIP Report ปี 2560 เน้นเสนอผลงานรัฐบาลที่เป็นรูปธรรม
วันนี้ (11 ม.ค. 61) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการป้องกันและปราบปรามการค้ามนุษย์ (ปคม.) ครั้งที่ 1/2561 โดยมี พลเอก ฉัตรชัย สาริกัลยะ รองนายกรัฐมนตรี พร้อมด้วย พลเอก อนันตพร กาญจนรัตน์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) และผู้แทนจากหน่วยงานที่เกี่ยวข้อง เข้าร่วมประชุม ณ ตึกสันติไมตรี (หลังใน) ทำเนียบรัฐบาล
การประชุมคณะกรรมการป้องกันและปราบปรามการค้ามนุษย์ (ปคม.) ในครั้งนี้ ที่ประชุมได้ร่วมกันพิจารณาร่างรายงานผลการดำเนินงานการป้องกันและปราบปรามการค้ามนุษย์ของประเทศไทย หรือ TIP Report ประจำปี 2560 ก่อนเสนอนายกรัฐมนตรี พิจารณาให้ความเห็นชอบ ซึ่งรายงานฉบับภาษาอังกฤษจะต้องจัดส่งให้สหรัฐอเมริกา ภายในวันที่ 31 มกราคม 2561 รายงานฉบับนี้เป็นการนำเสนอเพื่อสะท้อนผลการดำเนินงานการป้องกันและปราบปรามการค้ามนุษย์ของประเทศไทย แก่ทุกภาคส่วน รวมถึงประเทศต่างๆ โดยเฉพาะประเด็นที่อยู่ในความสนใจของสหรัฐอเมริกา เช่น สถิติการดำเนินคดีค้ามนุษย์ การดำเนินคดีกับเจ้าหน้าที่ของรัฐที่เข้าไปมีส่วนเกี่ยวข้อง การปรับปรุงสิทธิและสถานะของแรงงานต่างด้าว การชดเชยเยียวยาผู้เสียหายจากการค้ามนุษย์ เป็นต้น
"ทั้งนี้ การจัดทำข้อมูลขอให้สั้น กระชับ ชัดเจน เพื่อนำเสนอผลงานที่เป็นรูปธรรมของรัฐบาล ซึ่งการเก็บข้อมูลจะรวบรวม ตั้งแต่มกราคม - ธันวาคม 2560 เพื่อจะได้จัดส่งข้อมูลผลงานให้สหรัฐอเมริกาต่อไป และขอบคุณทุกหน่วยงานที่เกี่ยวข้องที่ได้ร่วมกันจัดทำรายงาน TIP Report ของประเทศไทย ประจำปี 2560” พลเอก ประวิตร กล่าวในตอนท้าย

ที่มา : http://www.thaigov.go.th/news/contents/details/9337
