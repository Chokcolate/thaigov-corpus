รัฐบาลไทย-ข่าวทำเนียบรัฐบาล-กระทรวงพาณิชย์ผลักดันตลาดเฉพาะสินค้า (Magnet Market)  กระตุ้นเศรษฐกิจท้องถิ่น (Local Economy)

วันอังคารที่ 6 มิถุนายน 2560
กระทรวงพาณิชย์ผลักดันตลาดเฉพาะสินค้า (Magnet Market)  กระตุ้นเศรษฐกิจท้องถิ่น (Local Economy)
นางสาววิบูลย์ลักษณ์ ร่วมรักษ์ ปลัดกระทรวงพาณิชย์ ร่วมหารือกับรองปลัดกระทรวงมหาดไทย (นายณัฐพงศ์ ศิริชนะ) รองผู้ว่าราชการจังหวัดนครนายก (นายจิตวัฒน์ วิกสิต) ผู้ตรวจราชการกระทรวงพาณิชย์ (นายอิทธิพงศ์ คุณากรบดินทร์) และรองอธิบดีกรมการค้าภายใน
เพื่อให้เกิดการส่งเสริมพัฒนาตลาดเฉพาะสินค้า (Magnet Market) ตามนโยบายของกระทรวงพาณิชย์ ณ หมู่บ้านไม้ดอกไม้ประดับคลอง 15 อำเภอองครักษ์ จังหวัดนครนายก แหล่งจำหน่ายไม้ดอกไม้ประดับบนถนนรังสิต-นครนายก ระยะทางกว่า 8 กิโลเมตร บนพื้นที่กว่า 900 ไร่ เพื่อให้เกิดกิจกรรมกระตุ้นเศรษฐกิจท้องถิ่นและการท่องเที่ยว สร้างโอกาสและช่องทางการกระจายสินค้า พัฒนาผู้ประกอบการในพื้นที่
โดยเบื้องต้นกระทรวงพาณิชย์จะประสานภาคเอกชนที่มีความเชี่ยวชาญด้านการปรับแต่งภูมิทัศน์ หน่วยงานภาครัฐและเอกชนเพื่อบูรณาการในการพัฒนาพื้นที่และผู้ประกอบการในรูปแบบประชารัฐ กับมืออาชีพด้านการตกแต่งบ้านและจัดสวน และจังหวัดนครนายกจะได้หารือในระดับพื้นที่เพื่อเตรียมการพัฒนาโดยมีเป้าหมายให้ตลาดไม้ดอกไม้ประดับคลอง 15 เป็นถนนสีเหลือง ตามนโยบายของกระทรวงมหาดไทยให้เหลืองทั้งประเทศในช่วงพิธีถวายพระราชทานเพลิงพระบรมศพรัชการที่9 เพื่อให้ประชาชนที่ต้องการสามารถเลือกซื้อดอกไม้สีเหลืองมาประดับบ้านได้ และการจัดกิจกรรมในรูปแบบความร่วมมือประชารัฐ ทั้งการจัดประกวดตกแต่งสวน เพื่อให้ประชาชนและผู้ค้ามีส่วนร่วมในการพัฒนาพื้นที่อย่างยั่งยืน
ตลาดเฉพาะสินค้า (magnet Market) เป็นช่องทางในการกระจายสินค้าที่มีลักษณะโดดเด่น มีความต้องการซื้อสูง และเป็นกลไกสำคัญในการเชื่อมโยงภาคการท่องเที่ยว ภายใต้นโยบายในการขับเคลื่อนเศรษฐกิจ ซึ่งให้ความสำคัญกับการสร้างความเข้มแข็งจากเศรษฐกิจภายในประเทศ (Local Economy) เป็นแหล่งรองรับและกระจายสินค้าที่มีเอกลักษณ์ชัดเจน เป็นที่ต้องการของตลาด โดยเฉพาะเชื่อมโยงกับการท่องเที่ยว เพื่อสร้างรายได้เข้าประเทศ โดยมีวัตถุประสงค์เพื่อขับเคลื่อนการดำเนินการในการส่งเสริมและพัฒนาตลาด สร้างความเข้มแข็งให้กับเศรษฐกิจภายในประเทศตามนโยบายรัฐบาล

ที่มา : http://www.thaigov.go.th/news/contents/details/4326
