รัฐบาลไทย-ข่าวทำเนียบรัฐบาล-กอช. เปิดตัว “โปรแกรมคำนวณบำนาญ กอช.” รู้ยอดบำนาญทันที

วันจันทร์ที่ 15 มกราคม 2561
กอช. เปิดตัว “โปรแกรมคำนวณบำนาญ กอช.” รู้ยอดบำนาญทันที
กองทุนการออมแห่งชาติ หรือ กอช. เปิดตัว “โปรแกรมคำนวณบำนาญ กอช.” ให้ผู้สนใจสามารถใช้ผ่านเว็บไซต์ กอช. www.nsf.or.th เพียงระบุอายุที่เริ่มออม และจำนวนเงินที่จะส่งออมหรือยอดเงินบำนาญที่ต้องการ แล้วคลิกเริ่มคำนวณ รอรู้ผลได้ทันที
กองทุนการออมแห่งชาติ หรือ กอช. เปิดตัว “โปรแกรมคำนวณบำนาญ กอช.” ให้ผู้สนใจสามารถใช้ผ่านเว็บไซต์ กอช. www.nsf.or.th เพียงระบุอายุที่เริ่มออม และจำนวนเงินที่จะส่งออมหรือยอดเงินบำนาญที่ต้องการ แล้วคลิกเริ่มคำนวณ รอรู้ผลได้ทันที เพื่อช่วยสมาชิกวางแผนการออมกับ กอช. เพื่อรับเงินบำนาญตามที่ต้องการ และช่วยผู้สนใจสมัครสมาชิกใช้เป็นข้อมูลประกอบการตัดสินใจสมัครเป็นสมาชิกกับ กอช.
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ หรือ กอช. เปิดเผยว่า กอช. ได้จัดทำ “โปรแกรมคำนวณบำนาญ” เพื่อช่วยให้สมาชิกรู้ยอดเงินบำนาญโดยประมาณที่จะได้รับจากจำนวนเงินสะสมที่ส่งต่อเนื่องจนถึงอายุ 60 ปี ซึ่งรวมกับเงินที่รัฐสมทบและดอกผลโดยประมาณทั้งหมดแล้ว(ภายใต้สมมติฐานผลตอบแทนการลงทุนอยู่ที่ร้อยละ 3.5 ต่อปี) นอกจากนี้ยังช่วยให้สมาชิกสามารถวางแผนการส่งเงินออมได้ด้วยตนเอง เพื่อให้ได้รับเงินบำนาญหลังอายุ 60 ปี ตามจำนวนที่ต้องการ และช่วยให้ผู้สนใจสมัครสมาชิกได้ลองคำนวณการออมกับ กอช. เพื่อใช้เป็นข้อมูลประกอบการตัดสินใจสมัครเป็นสมาชิกกับ กอช.
ผู้สนใจสามารถใช้ “โปรแกรมคำนวณบำนาญ” เพียงเข้าเว็บไซต์ กอช. www.nsf.or.th เลือก “โปรแกรมคำนวณบำนาญ” ที่อยู่ด้านขวาของจอ  โดยโปรแกรมได้รับการออกแบบให้ผู้ใช้สามารถเลือกรูปแบบการคำนวณบำนาญได้ 2 รูปแบบ ได้แก่ คำนวณบำนาญจาก “ยอดเงินที่ต้องการหรือกำลังส่งเงินสะสม” และ คำนวณบำนาญจาก “ยอดเงินบำนาญที่ต้องการได้รับ” ซึ่งทั้ง 2 รูปแบบ ผู้ใช้ต้องระบุอายุที่เริ่มส่งเงินสะสม ระบุวิธีส่งเงินสะสมเป็นรายเดือนหรือรายปี แล้วระบุยอดเงินที่ส่งสะสม หรือ ระบุยอดเงินบำนาญที่ต้องการได้รับ ตามรูปแบบที่เลือกคำนวณ และคลิกปุ่มเริ่มคำนวณ โปรแกรมจึงคำนวณเป็นผลลัพธ์ได้ ดังนี้
1. คำนวณบำนาญจาก “ยอดเงินที่ต้องการหรือกำลังส่งเงินสะสม” โปรแกรมจะคำนวณแจ้งยอดเงินบำนาญที่จะได้รับหลังอายุ 60 ปี จากยอดเงินส่งสะสมที่ระบุ
2. คำนวณบำนาญจาก “ยอดเงินบำนาญที่ต้องการได้รับ” โปรแกรมจะคำนวณแจ้งจำนวนเงินที่ต้องส่งสะสมเป็นรายเดือนหรือรายปีให้ทราบ เพื่อให้ได้ยอดเงินบำนาญตามที่ระบุหรือใกล้เคียงที่สุด
3. รูปแบบการคำนวณบำนาญทั้ง 2 รูปแบบ จะแจ้งผลการคำนวณยอดเงินแยกตามสัดส่วนผลประโยชน์ที่สมาชิกจะได้รับ เมื่อส่งสะสมเป็นรายเดือนหรือรายปีต่อเนื่องถึงอายุ 60 ปี ได้แก่ ยอดเงินที่สมาชิกส่งสะสมเข้ามา ดอกผลรวมของยอดเงินที่ส่งสะสม ยอดเงินที่รัฐสมทบ ดอกผลรวมของยอดเงินที่รัฐสมทบ และยอดเงินรวมทั้งบัญชี เพื่อให้ผู้คำนวณได้รับข้อมูลที่ครบถ้วน สามารถใช้ประกอบการวางแผนออมกับ กอช. ได้อย่างสะดวกและมีประสิทธิภาพ
หากต้องการข้อมูลเพิ่มเติมสามารถติดต่อได้ที่ กอช. สายด่วนเงินออม โทร.02-017-0789  ในเวลาทำการ วันจันทร์ - ศุกร์ เวลา 08.30-16.30 น.  Facebook : กองทุนการออมแห่งชาติ-กอช. / Line: @nsf.th / E-mail: info@nsf.or.th  สมัครสมาชิก กอช. ได้ที่ธนาคารออมสิน ธนาคารกรุงไทย ธ.ก.ส. และ ธอส. ทุกสาขาทั่วประเทศ

ที่มา : http://www.thaigov.go.th/news/contents/details/9389
