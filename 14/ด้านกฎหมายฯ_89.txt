รัฐบาลไทย-ข่าวทำเนียบรัฐบาล-รมว.ยธ. มอบนโยบายการปฏิบัติงานด้านการสอบสวนคดีพิเศษ

วันอังคารที่ 30 พฤษภาคม 2560
รมว.ยธ. มอบนโยบายการปฏิบัติงานด้านการสอบสวนคดีพิเศษ
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม มอบนโยบาย และรับฟังปัญหาอุปสรรคการปฏิบัติงาน พร้อมเยี่ยมชมการดำเนินงานของกรมสอบสวนคดีพิเศษ
เมื่อวันจันทร์ที่ ๒๙ พฤษภาคม ๒๕๖๐ เวลา ๑๓.๐๐ น.
ณ ห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
นายสุวพันธุ์ ตันยุวรรธนะ รัฐมนตรีว่าการกระทรวงยุติธรรม
มอบนโยบาย และรับฟังปัญหาอุปสรรคการปฏิบัติงาน พร้อมเยี่ยมชมการดำเนินงาน
ของกรมสอบสวนคดีพิเศษ
โดยรัฐมนตรีว่าการกระทรวงยุติธรรม ได้มอบนโยบายพร้อมเน้นย้ำให้บุคลากรกรมสอบสวนคดีพิเศษดำเนินการในด้านต่าง ๆ ดังนี้
๑. ขอให้ยึดถือแนวทางการดำเนินงานตามอำนาจหน้าที่และภารกิจ
ของกรมสอบสวนคดีพิเศษอย่างเต็มที่ และมีการจัดการคดีที่เป็นระบบ
พร้อมทั้งเร่งรัด ติดตามผลการดำเนินงานอย่างต่อเนื่อง เพื่อพัฒนาและปรับปรุงการทำงาน
ให้มีประสิทธิภาพมากยิ่งขึ้น
๒. ปฏิบัติงานตามข้อสั่งการของรัฐบาลและผู้บังคับบัญชาตามที่ได้รับมอบหมายอย่างเคร่งครัด
โดยเฉพาะเรื่องงานด้านการสอบสวน ที่ต้องเน้นมาตรฐาน ยึดหลักการบริหารจัดการบนพื้นฐานของข้อเท็จจริง
เพื่อให้ประชาชนเกิดความเชื่อมั่นว่าจะได้รับความเป็นธรรมในกระบวนการยุติธรรมอย่างแท้จริง
๓. เน้นการบริหารจัดการด้านทรัพยากรบุคคล งบประมาณ และทรัพยากรต่าง ๆ ให้มีความคุ้มค่า
รวมทั้งยึดหลักระบบคุณธรรมและสร้างวัฒนธรรมองค์กรที่ดี
ไม่ให้มีการแทรกแซง เน้นความโปร่งใส ซื่อสัตย์ สุจริต สามัคคี และมีน้ำหนึ่งใจเดียวกัน
๔. การพัฒนา “บุคลากร” ทั้งด้านทักษะการทำงานและพัฒนาจิตใจ
ให้อุทิศตนและมีความมุ่งมั่นในการปฏิบัติหน้าที่ ตลอดจนมีอุดมการณ์เพื่องานสอบสวนคดีพิเศษ
นอกจากนี้ รัฐมนตรีว่าการกระทรวงยุติธรรม ได้ประชุมทางไกลผ่านจอภาพ (Video Conference System)
ร่วมกับศูนย์ปฏิบัติการพิเศษในภูมิภาค ประกอบด้วย ศูนย์ปฎิบัติการพิเศษภาคเหนือ ภาคตะวันออก
ภาคตะวันออกเฉียงเหนือ ภาคใต้ และศูนย์ปฏิบัติการคดีพิเศษจังหวัดชายแดนภาคใต้
เพื่อรับฟังความคืบหน้าและปัญหาอุปสรรคการทำงานด้านการสอบสวนคดีพิเศษ
พร้อมทั้งกำชับให้เร่งสร้างความรู้เรื่องกฎหมายและการเข้าถึงกระบวนการยุติธรรมให้แก่ประชาชนในพื้นที่
ผนึกกำลังและผสานความร่วมมือระหว่างหน่วยงานในสังกัดกระทรวงยุติธรรม เครือข่าย และอาสาสมัคร
เพื่อช่วยเหลือและเป็นที่พึ่งด้านการอำนวยความยุติธรรมให้เกิดขึ้นแก่ประชาชนด้วยความสะดวกและรวดเร็ว
นอกจากนี้ ได้ตรวจเยี่ยมการปฏิบัติหน้าที่ของเจ้าหน้าที่ภายในสถานที่ควบคุมผู้ต้องหา และเก็บของกลาง
ห้องปฏิบัติการตรวจพิสูจน์พยานหลักฐานดิจิตอล และห้องฝึกจำลองสถานการณ์เสมือนจริง
ณ อาคารกรมสอบสวนคดีพิเศษ

ที่มา : http://www.thaigov.go.th/news/contents/details/4148
