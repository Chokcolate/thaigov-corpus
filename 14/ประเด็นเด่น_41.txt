รัฐบาลไทย-ข่าวทำเนียบรัฐบาล-กต.ชี้แจง กรณีตำรวจไทยจับกุมผู้ขอลี้ภัยจากปากีสถานและโซมาเลีย เป็นการปฏิบัติตาม พ.ร.บ.คนเข้าเมือง พ.ศ.2522

วันพุธที่ 8 พฤศจิกายน 2560
กต.ชี้แจง กรณีตำรวจไทยจับกุมผู้ขอลี้ภัยจากปากีสถานและโซมาเลีย เป็นการปฏิบัติตาม พ.ร.บ.คนเข้าเมือง พ.ศ.2522
กต.ชี้แจงกรณีตำรวจไทยจับกุมผู้ลี้ภัยจากปากีสถานและโซมาเลีย เป็นการปฏิบัติตาม พ.ร.บ. คนเข้าเมือง พ.ศ. 2522 ระบุที่ผ่านมาทางการไทยดูแลด้านมนุษยธรรมแก่บุคคลต่าง ๆ ที่พำนักเกินระยะเวลาตามควร โดยคำนึงถึงพันธกรณีของไทยตามหลักสิทธิมนุษยชนสากล
วันที่ 7 พ.ย.60 นางสาวบุษฎี สันติพิทักษ์  อธิบดีกรมสารนิเทศ กระทรวงการต่างประเทศ (กต.)ชี้แจงกรณีการจับกุมผู้ลี้ภัย ตามที่องค์กรสิทธิมนุษยชนระหว่างประเทศ ฟอตี้ฟายไรต์ ออกแถลงการณ์ กรณีตำรวจไทยบุกจับกุมผู้ขอลี้ภัย 35 คนจากปากีสถานและโซมาเลีย เมื่อวันที่ 30 ตุลาคม 2560 ซึ่งมีประเด็นดังนี้ 1. เรียกร้องให้ทางการไทยปล่อยตัวผู้ลี้ภัยดังกล่าว โดยระบุว่าทางการไทยกำลังละเมิดสิทธิของผู้แสวงหาที่พักพิงซึ่งหลบหนีจากการปราบปรามในประเทศของตนเอง เนื่องจากผู้ถูกจับกุมมีเอกสารที่ออกให้โดยสำนักงานข้าหลวงใหญ่เพื่อผู้ลี้ภัยแห่งสหประชาชาติ หรือ UNHCR 2. ในที่ประชุมสุดยอดผู้นำโลกว่าด้วยวิกฤตผู้ลี้ภัยเมื่อวันที่ 20 กันยายน 2559 ที่กรุงนิวยอร์ก พลเอก ประยุทธ์ จันทร์โอชา นายกรัฐมนตรี ยืนยันจะยุติการควบคุมตัวผู้ลี้ภัยที่เป็นเด็กในไทย และจัดตั้งกลไกคัดกรองผู้ลี้ภัยอย่างเป็นผล และเมื่อวันที่ 10 มกราคม 2560 คณะรัฐมนตรีมีมติให้จัดตั้ง “คณะกรรมการบริหารคนเข้าเมืองผิดกฎหมายและผู้ลี้ภัย”  แต่ยังไม่ได้จัดทำโครงสร้างเพื่อแสดงการยอมรับสถานะของผู้ลี้ภัย ซึ่งเป็นเหตุให้พวกเขายังคงไม่ได้รับการคุ้มครองระหว่างอยู่ในประเทศไทย 3. ประเทศไทยยังเป็นรัฐภาคีของอนุสัญญาว่าด้วยสิทธิเด็ก (Convention on the Rights of the Child - CRC) ซึ่งกำหนดมาตรฐานขั้นต่ำเพื่อประกันการคุ้มครอง ความอยู่รอด และพัฒนาการของเด็กทั้งปวง โดยไม่มีการเลือกปฏิบัติ 4. เรียกร้องให้รัฐบาลไทยยุติการควบคุมตัวโดยพลการต่อผู้ลี้ภัยและผู้แสวงหาที่พักพิง และให้ปล่อยตัวผู้แสวงหาที่พักพิงทุกคนจากการควบคุมตัวโดยทันที 5. ทางการไทยควรร่วมมือกับภาคประชาสังคมและชุมชนที่ได้รับผลกระทบเพื่อจัดทำขั้นตอนปฏิบัติเพื่อการให้ที่พักพิงอย่างเต็มที่ เพื่อให้สอดคล้องกับกฎหมายระหว่างประเทศและองค์กรสิทธิมนุษยชนระหว่างประเทศ
เกี่ยวกับเรื่องนี้ กระทรวงการต่างประเทศขอชี้แจง ดังนี้
1. กรณีนี้เป็นการบังคับใช้กฎหมายตามปกติ บุคคลดังกล่าวพำนักอยู่ในประเทศไทยเกินระยะเวลาที่ได้รับการตรวจลงตรา จึงต้องปฏิบัติตาม พ.ร.บ. คนเข้าเมือง พ.ศ. 2522 ซึ่งที่ผ่านมา ทางการไทยได้ให้การดูแลด้านมนุษยธรรมแก่บุคคลต่าง ๆ ที่พำนักเกินระยะเวลาตามควร โดยคำนึงถึงพันธกรณีของไทยตามหลักสิทธิมนุษยชนสากลด้วย
2. สำหรับประเด็นควบคุมตัวผู้ลี้ภัยที่เป็นเด็กนั้น ตามกฎหมายไทยไม่มีการกักตัวผู้หลบหนีเข้าเมืองที่เป็นเด็กโดยจะให้สถานคุ้มครองที่อยู่ในความรับผิดชอบของกระทรวงการพัฒนาสังคมและความมั่นคงของมนุษย์เป็นผู้ดูแล ทั้งนี้ มีบางกรณีที่ผู้ปกครองของเด็กประสงค์ให้เด็กอยู่ด้วยในห้องกักแต่กรณีดังกล่าวต้องมีคำขอเป็นลายลักษณ์อักษรต่อสำนักงานตรวจคนเข้าเมือง
3. หน่วยงานที่เกี่ยวข้องของไทยอยู่ระหว่างการพิจารณากำหนดขั้นตอน เพื่อขับเคลื่อนนโยบายที่จะให้เด็กหรือเด็กพร้อมมารดาออกไปอยู่นอกห้องกัก โดยให้อยู่ในความดูแลของกระทรวงการพัฒนาสังคมและความมั่นคงของมนุษย์ หรือกับองค์กรเอกชนที่ได้รับการขึ้นทะเบียน ซึ่งนับเป็นความเปิดกว้างของรัฐบาลไทยในการแก้ไขข้อห่วงกังวลและดำเนินการตามข้อเสนอแนะที่สร้างสรรค์ของภาคส่วนต่าง ๆ ซึ่งรวมถึงภาคประชาสังคมด้วย
4. ในส่วนของการพิจารณาจัดทำระบบคัดกรองผู้ลักลอบเข้าเมืองผิดกฎหมายและผู้ลี้ภัยของไทย หน่วยงานที่เกี่ยวข้องได้จัดตั้งคณะทำงานเพื่อพิจารณาแนวทางดำเนินการเกี่ยวกับเรื่องนี้ร่วมกันแล้ว ซึ่งครอบคลุมการศึกษาข้อดีข้อเสีย และการพิจารณาประมวลกฎหมายและระเบียบที่เกี่ยวข้อง ฯลฯ ทั้งนี้ ทางการไทยพร้อมรับฟังความคิดเห็นและข้อเสนอแนะจากทุกภาคส่วน รวมทั้งภาคประชาสังคมต่อไป
-------------------------

ที่มา : http://www.thaigov.go.th/news/contents/details/7926
