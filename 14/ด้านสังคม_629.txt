รัฐบาลไทย-ข่าวทำเนียบรัฐบาล-ประชุมวิชาการ สธ. ปี 60 มีผลงานผ่านการคัดเลือกเข้ารับรางวัลดีเด่น 126 เรื่อง เตรียมต่อยอดนวัตกรรมพัฒนาสู่เชิงพาณิชย์นำรายได้เข้าประเทศ

วันศุกร์ที่ 8 กันยายน 2560
ประชุมวิชาการ สธ. ปี 60 มีผลงานผ่านการคัดเลือกเข้ารับรางวัลดีเด่น 126 เรื่อง เตรียมต่อยอดนวัตกรรมพัฒนาสู่เชิงพาณิชย์นำรายได้เข้าประเทศ
ประชุมวิชาการประจำปี 2560 มีบุคลากรทางการแพทย์และสาธารณสุขทุกสาขาทั่วประเทศนำเสนอผลงานศึกษาวิจัย 1,054 เรื่อง
ประชุมวิชาการประจำปี 2560 มีบุคลากรทางการแพทย์และสาธารณสุขทุกสาขาทั่วประเทศนำเสนอผลงานศึกษาวิจัย 1,054 เรื่อง ผ่านการคัดเลือกเป็นผลงานวิชาการดีเด่น 126 เรื่อง เตรียมต่อยอดผลงานวิจัยช่วยลดการนำเข้าเครื่องมือแพทย์ และพัฒนาสู่เชิงพาณิชย์สร้างรายได้เข้าประเทศ
วันนี้ (8 กันยายน 2560) ที่โรงแรมเซ็นทารา โฮเต็ล แอนด์ คอนเวนชั่น เซ็นเตอร์ จ.อุดรธานี นายแพทย์สุวรรณชัย วัฒนายิ่งเจริญชัย รองปลัดกระทรวงสาธารณสุข เป็นประธานในพิธีปิดการประชุมวิชาการกระทรวงสาธารณสุขประจำปี 2560 “สาธารณสุขไทย ใต้ร่มพระบารมีก้าวสู่ 100 ปี ไทยแลนด์ 4.0” พร้อมมอบรางวัลผลงานวิชาการดีเด่นกระทรวงสาธารณสุข 126 รางวัล รางวัลผู้ชนะการประกวดนิทรรศการ 7 รางวัล รางวัลจังหวัดต้นแบบระบบคุณภาพงานอาหารปลอดภัย 4 จังหวัด รางวัลประกวดภาพถ่านสาธารณสุข ภายใต้หัวข้อ  “สาธารณสุข : สุขแห่งสาธารณะ” 12 รางวัล รางวัลยกย่องผู้มีความประพฤติตนชอบด้วยความซื่อสัตย์สุจริต กระทรวงสาธารณสุข 8 ราย และรางวัลหน่วยงานที่ผ่านเกณฑ์การประเมินคุณธรรมและความโปร่งใส่ของหน่วยงานในระดับสูงมาก 51 หน่วยงาน
นายแพทย์สุวรรณชัยกล่าวว่า การประชุมวิชาการของกระทรวงสาธารณสุขที่จัดขึ้นเป็นประจำทุกปีนั้น เป็นเวทีรวบรวมผลงานใหม่ที่เกี่ยวข้องกับการพัฒนางานทางการแพทย์และสาธารณสุข นำผลงานและนวัตกรรมที่ได้ไปพัฒนาต่อยอดให้เกิดประโยชน์ต่อการพัฒนางานสอดคล้องเหมาะสมกับพื้นที่ ให้บริการประชาชนอย่างมีประสิทธิภาพมากขึ้น อีกทั้งยังช่วยลดการนำเข้าเครื่องมือแพทย์ และยังสามารถพัฒนานวัตกรรมต่างสู่เชิงพาณิชย์เพื่อสร้างรายได้ให้กับประเทศรองรับการก้าวสู่ยุคประเทศไทย 4.0 ขับเคลื่อนเศรษฐกิจด้วยนวัตกรรมอีกด้วย
ในปีนี้มีผลงานวิจัยของบุคลากรทางการแพทย์และสาธารณสุข ทั้งส่วนกลาง ส่วนภูมิภาค และมหาวิทยาลัยภาครัฐและเอกชนที่ผ่านการพิจารณาคัดเลือกให้นำเสนอในการประชุมรวม 1,054 เรื่อง ซึ่งคณะกรรมการวิชาการได้คัดเลือกผลงานวิชาการดีเด่นประจำปี 2560 ทั้งหมด 126 เรื่อง แบ่งเป็น 3 ประเภท ได้แก่ 1.ผลงานนำเสนอด้วยวาจา 55 เรื่อง ได้แก่ สาขาการแพทย์แผนไทยและการแพทย์ทางเลือก 2 เรื่อง สาขาส่งเสริมสุขภาพอนามัยและสิ่งแวดล้อม 6 เรื่อง สาขาป้องกันและควบคุมโรค 7 เรื่อง สาขาบริหารสาธารณสุข นโยบายสาธารณสุข เศรษฐศาสตร์ และสาธารณสุขทั่วไป 8 เรื่อง สาขาการพยาบาล 10 เรื่อง สาขาวิทยาศาสตร์การแพทย์ 2 เรื่อง สาขาทันตสาธารณสุข 2 เรื่อง สาขาการแพทย์ 3 เรื่อง สาขาเภสัชกรรมและคุ้มครองผู้บริโภค 3 เรื่อง สาขางานประจำสู่งานวิจัย(R2R) 12 เรื่อง
2.ผลงานนำเสนอแบบโปสเตอร์ 46 เรื่อง ได้แก่ สาขาการแพทย์และทันตสาธารณสุข 2 เรื่อง เภสัชกรรมและคุ้มครองผู้บริโภค 3 เรื่อง การพยาบาล 15 เรื่อง บริหารสาธารณสุข นโยบายสาธารณสุข เศรษฐศาสตร์ และสาธารณสุขทั่วไป 6 เรื่อง ป้องกันและควบคุมโรค 8 เรื่อง ส่งเสริมสุขภาพอนามัยและสิ่งแวดล้อม 8 เรื่อง การแพทย์แผนไทยและการแพทย์ทางเลือก 2 เรื่อง วิทยาศาสตร์การแพทย์ 2 เรื่อง 3.ผลงานนวัตกรรมหรือสิ่งประดิษฐ์ 25 เรื่อง ได้แก่ สาขาการแพทย์และทันตสาธารณสุข 2 เรื่อง เภสัชกรรมและการคุ้มครองผู้บริโภค, วิทยาศาสตร์การแพทย์ 2 เรื่อง การพยาบาล 11 เรื่อง บริหารสาธารณสุข นโยบายสาธารณสุข เศรษฐศาสตร์ และสาธารณสุขทั่วไป 2 เรื่อง ป้องกันและควบคุมโรค 3 เรื่อง ส่งเสริมสุขภาพอนามัยและสิ่งแวดล้อม 3 เรื่อง และการแพทย์แผนไทยและการแพทย์ทางเลือก 2 เรื่อง ทั้งนี้จะพิจารณาคัดเลือกผลงานที่ดีที่สุดเข้ารับรางวัลผลงานวิชาการยอดเยี่ยมในการประชุมวิชาการในปี 2561

ที่มา : http://www.thaigov.go.th/news/contents/details/6536
