รัฐบาลไทย-ข่าวทำเนียบรัฐบาล-ปลัด มท.เน้นย้ำผู้ว่าฯ ทุกจังหวัดกำกับดูแลการรับลงทะเบียนตลาดประชารัฐให้เป็นไปด้วยความเรียบร้อย เผยยอดรับลงทะเบียนตลาดประชารัฐ 20 วัน ยอดสะสมกว่า 9.8 หมื่นคน

วันพฤหัสบดีที่ 30 พฤศจิกายน 2560
ปลัด มท.เน้นย้ำผู้ว่าฯ ทุกจังหวัดกำกับดูแลการรับลงทะเบียนตลาดประชารัฐให้เป็นไปด้วยความเรียบร้อย เผยยอดรับลงทะเบียนตลาดประชารัฐ 20 วัน ยอดสะสมกว่า 9.8 หมื่นคน
ปลัด มท.เน้นย้ำผู้ว่าฯ ทุกจังหวัดกำกับดูแลการรับลงทะเบียนตลาดประชารัฐให้เป็นไปด้วยความเรียบร้อย เผยยอดรับลงทะเบียนตลาดประชารัฐ 20 วัน ยอดสะสมกว่า 9.8 หมื่นคน
วันนี้ (30พ.ย.60) ที่กระทรวงมหาดไทย นายนิสิต จันทร์สมวงศ์ รองปลัดกระทรวงมหาดไทย ในฐานะโฆษกกระทรวงมหาดไทย เปิดเผยว่า นายฉัตรชัย พรหมเลิศ ปลัดกระทรวงมหาดไทย มีความห่วงใยการดำเนินการรับลงทะเบียนผู้ประกอบการตลาดประชารัฐในวันนี้ (30 พ.ย.60) ซึ่งเป็นวันสุดท้าย โดยได้เน้นย้ำให้ผู้ว่าราชการจังหวัดทุกจังหวัดกำกับดูแลให้เป็นไปด้วยความเรียบร้อย และเร่งดำเนินการด้านการบริหารจัดการและการดำเนินโครงการ ได้แก่ 1. การบริหารจัดการพื้นที่ตลาด เพื่อให้ผู้ประกอบการรายใหม่ค้าขาย 2. การจัดทำป้ายชื่อตลาดประชารัฐในแต่ละประเภท 3. การบริหารจัดการผู้ประกอบการรายใหม่ให้ลงค้าขายในพื้นที่ตลาดแต่ละประเภท 4. การแจ้งให้หน่วยงานเจ้าของตลาดทำความเข้าใจในกติกาของตลาดแต่ละประเภทกับผู้ประกอบการรายใหม่เพื่อมิให้เกิดการเข้าใจคลาดเคลื่อน 5. ประสานธนาคารเพื่อการเกษตรและสหกรณ์การเกษตร (ธ.ก.ส.) ในพื้นที่อบรมให้ความรู้กับผู้ประกอบการรายใหม่ในเรื่องเทคนิคการค้าขาย 6. เร่งประชาสัมพันธ์สร้างการรับรู้เพื่อให้ผู้ซื้อและผู้บริโภคได้รับทราบโครงการตลาดประชารัฐ ตลอดจนการจัดการโปรโมท และทำการตลาดเพื่อกระตุ้นยอดขายให้แก่ผู้ประกอบการ 7. การแต่งตั้ง Chief Marketing Officer (CMO) ตลาดแต่ละแห่งเพื่อดูแลผู้ประกอบการรายใหม่ โดยมีกำหนดให้ทุกจังหวัดต้องรายงานสรุปผลการลงทะเบียนให้กระทรวงมหาดไทยทราบภายในวันนี้ เพื่อรายงานคณะรัฐมนตรีเพื่อทราบความคืบหน้าต่อไป
สำหรับผลการลงทะเบียนผู้ประกอบการตลาดประชารัฐตลอด 20 วัน (10-29 พ.ย.60) พบว่าเป็นไปด้วยความเรียบร้อย และยังคงมีพี่น้องประชาชนให้ความสนใจและเดินทางมาลงทะเบียนกันอย่างต่อเนื่องเป็นจำนวนมาก โดยมียอดสะสมของผู้ลงทะเบียนทั้งสิ้น 98,384 ราย และในส่วนตลาดที่ได้รับความนิยมสูงสุด 3 ลำดับแรก คือ 1. ตลาดประชารัฐคนไทยยิ้มได้ 61,486 ราย 2. ตลาดประชารัฐท้องถิ่นสุขใจ 52,485 ราย และ 3. ตลาดประชารัฐของดีจังหวัด 23,575 ราย
ด้านประเภทสินค้าที่ประชาชนประสงค์จะนำมาจำหน่าย 3 ลำดับแรก ได้แก่ 1. สินค้าทั่วไป เช่น เสื้อผ้า ฯลฯ 26,048 ราย 2. สินค้าเกษตร 24,664 ราย และ 3. อาหารพร้อมรับประทาน ข้าวแกง 23,274 ราย
ในด้านประเภทของผู้ประกอบการ ได้แก่ 1. พ่อค้า/แม่ค้า 48,764 ราย 2. เกษตรกร 24,788 ราย และ 3. ผู้มีรายได้น้อย 10,706 ราย
สำหรับพื้นที่/จังหวัดที่มีผู้มาลงทะเบียนสูงสุด คือ 1. กรุงเทพมหานคร 6,941 ราย 2. จังหวัดศรีสะเกษ 4,841 ราย  3. จังหวัดนครราชสีมา 4,767 ราย 4. จังหวัดสกลนคร 3,170 ราย และ 5. จังหวัดบุรีรัมย์ 3,114 ราย
ในโอกาสนี้ กระทรวงมหาดไทย ขอเชิญชวนพี่น้องประชาชน เกษตรกร พ่อค้า แม่ค้า ผู้มีรายได้น้อย และผู้ได้รับความเดือดร้อนจากการไม่มีสถานที่ค้าขาย ลงทะเบียนเป็นผู้ประกอบการตลาดประชารัฐ ได้ที่ศูนย์ดำรงธรรมจังหวัด ศูนย์ดำรงธรรมอำเภอ และสำนักงานเขตทั้ง 50 เขตในกรุงเทพมหานคร ในวันนี้ (30 พ.ย.60) เป็นวันสุดท้าย.
ครั้งที่ 184/2560
กองสารนิเทศ สำนักงานปลัดกระทรวงมหาดไทย
โทร 0-22224131-2

ที่มา : http://www.thaigov.go.th/news/contents/details/8470
