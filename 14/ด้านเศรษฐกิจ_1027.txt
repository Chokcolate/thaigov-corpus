รัฐบาลไทย-ข่าวทำเนียบรัฐบาล-กอช. เตรียมจัดงานใหญ่ ฉลองครบรอบ 2 ปี

วันจันทร์ที่ 7 สิงหาคม 2560
กอช. เตรียมจัดงานใหญ่ ฉลองครบรอบ 2 ปี
กองทุนการออมแห่งชาติ (กอช.) เตรียมจัดกิจกรรมยิ่งใหญ่ ฉลองครบรอบ 2 ปีกองทุน ในเดือนสิงหาคมนี้ ดึงคนรุ่นใหม่ใส่ใจการออม
นางสาวโสภาวดี เลิศมนัสชัย กรรมการกองทุนการออมแห่งชาติ รักษาการแทนเลขาธิการคณะกรรมการกองทุนการออมแห่งชาติ หรือ กอช. เปิดเผยว่า ในวันที่ 20 สิงหาคม 2560 นี้ จะครบกำหนดระยะเวลา 2 ปี นับตั้งแต่ที่ กอช. เริ่มเปิดรับสมัครสมาชิกเป็นครั้งแรกเมื่อปี 2558 ซึ่งภารกิจการส่งเสริมความรู้ความเข้าใจให้ประชาชนตระหนักถึงความสำคัญของการออม โดยเฉพาะประชาชนกลุ่มแรงงานนอกระบบที่ประกอบอาชีพอิสระ เป็นงานที่ท้าทายอย่างมาก เพราะแรงงานนอกระบบเหล่านี้ส่วนใหญ่มีรายได้ไม่แน่นอน การสร้างวินัยการออมระยะยาวเพื่อประโยชน์ยามชราภาพจึงไม่ใช่เรื่องง่าย ตลอด 2 ปีที่ผ่านมา กอช. ได้ดำเนินภารกิจด้วยความมุ่งมั่นอย่างแรงกล้าที่จะขับเคลื่อนภารกิจกองทุนเพื่อให้ประชาชนผู้ประกอบอาชีพอิสระสามารถเข้าถึงสวัสดิการแห่งรัฐ คือ มีโอกาสออมเพื่อรับบำนาญตลอดชีวิต ตามพระราชบัญญัติกองทุนการออมแห่งชาติ พ.ศ. 2554
“ขณะนี้ กอช. อยู่ระหว่างเตรียมการจัดกิจกรรมยิ่งใหญ่ ในโอกาสครบรอบ 2 ปี กองทุน เพื่อจะแสดงถึงทิศทางการดำเนินงานในระยะต่อไป ที่ กอช. มีเป้าหมายโฟกัสชัดเจนยังกลุ่มเยาวชนคนรุ่นใหม่ คือ นักเรียน นักศึกษา และกลุ่มผู้เป็นสมาชิกและกรรมการของกองทุนหมู่บ้าน และเพื่อเป็นการแสดงจุดยืนสร้างความเชื่อมั่นว่า กอช. จะยังคงเดินหน้าภารกิจการเป็นหลักประกันรายได้ยามสูงวัยให้กับคนไทยส่วนใหญ่ของประเทศ ทั้งที่เป็นงานทัพหน้าที่จะประชาสัมพันธ์ส่งเสริมการออมกระจายไปยังทุกพื้นที่ รวมถึงการพัฒนาระบบบริการสมาชิกในด้านต่างๆ เพื่อให้สมาชิกได้รับความสะดวกสบาย ใช้บริการ กอช. ได้ง่ายมากขึ้น โดย กอช. เตรียมที่จะแถลงความคืบหน้าการจัดงานครบรอบ 2 ปี ในเร็วๆ นี้อีกด้วย” นางสาวโสภาวดีกล่าว
สอบถามข้อมูลเกี่ยวกับกองทุนการออมแห่งชาติได้ที่ กอช. สายด่วนเงินออม 02-017-0789 ในวันและเวลาทำการ และติดต่อสมัครสมาชิกได้ที่ธนาคารกรุงไทย ธนาคารออมสิน ธ.ก.ส. และ ธอส. ทุกสาขาทั่วประเทศ และที่สถาบันการเงินชุมชนที่เข้าร่วมโครงการ... “กอช. ออมสบาย ได้บำนาญ” www.nsf.or.th
ฝ่ายประชาสัมพันธ์และสื่อสารองค์กร :
โทร. 02-017-0789 ต่อ 213, 224
Email : info@nsf.or.th

ที่มา : http://www.thaigov.go.th/news/contents/details/5751
