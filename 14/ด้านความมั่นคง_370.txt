รัฐบาลไทย-ข่าวทำเนียบรัฐบาล-ก.แรงงาน คว้าเหรียญการแข่งขัน World Skills Abu Dhabi 2017 มากที่สุดในกลุ่มอาเซียน

วันเสาร์ที่ 21 ตุลาคม 2560
ก.แรงงาน คว้าเหรียญการแข่งขัน World Skills Abu Dhabi 2017 มากที่สุดในกลุ่มอาเซียน
ก.แรงงาน คว้าเหรียญการแข่งขัน World Skills Abu Dhabi 2017 มากที่สุดในกลุ่มอาเซียน
นายอนันต์ชัย อุทัยพัฒนาชีพ ผู้ตรวจราชการกระทรวงแรงงาน ในฐานะโฆษกกระทรวงแรงงาน เปิดเผยว่า พลเอกศิริชัย ดิษฐกุล รัฐมนตรีว่าการกระทรวงแรงงาน ชื่นชมเยาวชนที่ไปแข่งขันฝีมือแรงงานนานาชาติ ครั้งที่ 44 ณ กรุงอาบูดาบี สหรัฐอาหรับเอมิเรตส์  (World Skills Abu Dhabi 2017) ซึ่งได้รับเหรียญมากที่สุดในกลุ่มประเทศอาเซียน รวม 14 เหรียญ จาก 24 สาขา โดยเยาวชนไทยที่สามารถคว้าเหรียญรางวัลจากการแข่งขันได้ เหรียญเงิน (Silver) ได้แก่ นางสาวณัชชา แซ่โง้ว สาขาประกอบอาหาร  และ 13 เหรียญฝีมือยอดเยี่ยม (Medallion for Excellence) ได้แก่ นายชโลทร ชูแสง สาขาโพลีเมคคานิกส์และระบบอัตโนมัติ, นายจักรภัทร เริ่มรักษ์และ  นายปฏิภาณ ติใหม่ สาขาเมคคาทรอนิกส์, นายจีรวัฒน์ สกุณี สาขาเครื่องจักรกล CNC (เครื่องกลึง), นายปฏิภาณ นวพรรณ สาขาเครื่องจักรกล CNC (เครื่องกัด), นายสันติ ชูแก้ว สาขาเทคโนโลยีงานเชื่อม, นายธีระศักดิ์ จันทร์แมน, สาขาเทคโนโลยีระบบไฟฟ้าภายในอาคาร, นายพงศกร พราหมเกษม สาขาก่ออิฐ,นายโยธิน ซินเวียพรมราช สาขาเสริมความงาม, นายปราโมทย์ การัมย์ สาขาจัดดอกไม้, นางสาวพุทธพร ธรรมานุกูล สาขาแฟชั่นเทคโนโลยี, นางสาวจุฬารัตน์ ธรรมชัยชูศักดิ์ สาขาบริการอาหารและเครื่องดื่ม และนายปิยนันท์ ชาวปลายนา สาขาเทคโนโลยีระบบทำความเย็น นอกจากนี้ นางสาวณัชชา แซ่โง้ว ยังได้รับรางวัล Best of Nation สาขาประกอบอาหาร โดยเยาวชนที่สามารถคว้าเหรียญรางวัล จะได้รับเงินรางวัล เหรียญเงิน 200,000 บาท และเหรียญฝีมือยอดเยี่ยม (Certificate) 50,000 บาท พร้อมเตรียมสวัสดิการอื่นๆ สำหรับเยาวชนที่ร่วมแข่งขันในครั้งนี้ด้วย
นายสุทธิ สุโกศล อธิบดีกรมพัฒนาฝีมือแรงงาน กล่าวเพิ่มเติมว่า สำหรับสาขาอื่นๆ ถึงแม้จะไม่ได้รับรางวัล แต่น้องๆ เยาวชนที่เข้าร่วมการแข่งขันครั้งนี้ได้เรียนรู้และมีประสบการณ์มากยิ่งขึ้น สามารถนำความรู้ต่างๆ ที่ได้รับไปพัฒนาทักษะฝีมือของตนเองให้สูงขึ้น หรือสามารถนำไปแนะนำแก่น้องๆ ที่จะเข้าร่วมการแข่งขันในครั้งต่อๆไปได้อีกด้วย นอกจากนี้ยังเป็นการเตรียมความพร้อมให้กับประเทศไทย ซึ่งจะเป็นเจ้าภาพการแข่งขันฝีมือแรงงานระดับอาเซียนในปลายปีหน้าด้วย โดยเจ้าภาพจัดงานแข่งขันฝีมือแรงงานนานาชาติครั้งต่อไป ครั้งที่ 45 คือประเทศรัสเซีย พร้อมประกาศให้ World Skills China เมืองเซี่ยงไฮ้เป็นเจ้าภาพจัดการแข่งขันครั้งที่ 46 หรือ World Skills Shanghai 2021 ซึ่งเป็นเมืองเดียวที่ผ่านเกณฑ์คุณสมบัติตามที่ WSI กำหนด
+++++++++++++++++++
กองเผยแพร่และประชาสัมพันธ์
21 ตุลาคม 2560

ที่มา : http://www.thaigov.go.th/news/contents/details/7568
