รัฐบาลไทย-ข่าวทำเนียบรัฐบาล-นรม. ย้ำให้คนไทยทุกคนมีบทบาทร่วมกันในการพัฒนาสังคมไปสู่ความสงบร่มเย็น โดยปราศจากความขัดแย้งเช่นที่ผ่านมา

วันพุธที่ 5 เมษายน 2560
นรม. ย้ำให้คนไทยทุกคนมีบทบาทร่วมกันในการพัฒนาสังคมไปสู่ความสงบร่มเย็น โดยปราศจากความขัดแย้งเช่นที่ผ่านมา
นายกรัฐมนตรี  ให้สัมภาษณ์สื่อมวลชนภายหลังประชุม ครม. พร้อมกล่าวย้ำให้คนไทยทุกคนมีบทบาทร่วมกันในการพัฒนาสังคมไปสู่ความสงบร่มเย็น  โดยปราศจากความขัดแย้งเช่นที่ผ่านมา
วันนี้ (4 เมษายน 2560) เวลา 14.30 น. ณ บริเวณห้องโถงชั้นล่าง ตึกบัญชาการ 1 ทำเนียบรัฐบาล  พลเอก ประยุทธ์ จันทร์โอชา นายกรัฐมนตรี กล่าวภายหลังการประชุมคณะรัฐมนตรีให้สัมภาษณ์ภายหลังการประชุมคณะรัฐมนตรี สรุปสาระสำคัญ ดังนี้
นายกรัฐมนตรีให้สัมภาษณ์ประเด็นรัฐธรรมนูญฉบับใหม่มีหมายกำหนดการ รับสนองพระบรมราชโองการ เพื่อรับพระราชทานรัฐธรรมนูญใหม่ ในวันที่ 6 เมษายน 2560 เวลา 15.00น. ณ พระที่นั่งอนันตสมาคมซึ่งได้มีการเตรียมขั้นตอนไว้ทุกอย่างเรียบร้อยแล้ว โดยนายกรัฐมนตรีกล่าวเพิ่มเติมว่า รัฐธรรมนูญดังกล่าวมีกฎหมายลูกรองรับอยู่อีกมากมายซึ่งเป็นไปตามขั้นตอนเดิม ยังไม่มีการเปลี่ยนแปลงหรือลดขั้นตอนออกไปแต่อย่างใดส่วนเรื่องสมาชิก สอส.และ สอธ. ยื่นใบลาออกนั้นเป็นเรื่องที่สามารถดำเนินการได้  หากประสงค์ลาออกไปเป็น สส. เพื่อช่วยเหลือประชาชน ก็สามารทำได้เป็นสิทธิของทุกคนอยู่แล้ว
ทั้งนี้ในส่วนของรัฐบาล  ถ้าเป็น ครม. สนช. สปท. ต้องออกภายใน  90 วันหลังจากรัฐธรรมนูญประกาศใช้แล้ว มีผลย้อนหลังตั้งแต่วันที่ 1 เมษายน 2560  ซึ่งนายกรัฐมนตรีกล่าวย้ำว่ารัฐบาลไม่ได้ควบคุมใคร แต่นำข้อกฏหมายมาบังคับใช้เพื่อให้บ้านเมืองไปสู่ความสงบเรียบร้อย  และเพื่อดำเนินการปฏิรูปหรือแก้ปัญหาประเทศชาติได้ตามลำดับ ทั้งนี้ทุกคนต้องควบคุมตัวเองอย่าสร้างความวุ่นวาย ความเดือดร้อน อย่าทำให้ประชาชนเกิดความสับสน  ส่วนการเผยแพร่รัฐธรรมนูญ ซึ่งเกิดจากประชามติ 16 ล้านเสียง และได้ดำเนินการไปแล้วนั้น โดยจะประกาศในวันที่ 6 เมษายน 2560  หลังจากนั้นก็มาว่ากันอีกที ซึ่งบางคนก็ยังไม่ได้อ่าน พร้อมกล่าวเชิญชวนให้สื่อมวลชนอ่านรัฐธรรมนูญดังกล่าวอีกด้วย จะได้รู้ว่ารัฐธรรมนูญคืออะไร เขียนไว้กว้างๆอย่างไร โดยมีกฎหมายลูก กฎกระทรวงตามมาอีก  ซึ่งจะทำงานไม่ได้ถ้าไม่มีกฎหมายลูกรองรับ เดิมทีกฎหมายลูกมีอยู่แล้ว เพียงแต่ปรับแก้ให้สอดคล้องกับรัฐธรรมนูญฉบับใหม่
สำหรับเรื่องการเลือกตั้งท้องถิ่นนั้นนายกรัฐมนตรีกล่าวว่า กำลังอยู่ในระหว่างการพิจารณา ซึ่งเป็นขั้นตอนของการนำไปสู่ระบอบประชาธิปไตย และอยู่ในห้วงเวลาที่กำหนดไว้ทั้งหมด เพียงแต่ว่าระบอบต้องรักษาความสงบเรียบร้อยไว้ให้ได้  ก่อนการจะมีการเลือกตั้งท้องถิ่น หรือ สส.ตามรัฐธรรมนูญเพื่อก้าวไปสู่ความเป็นระบอบประชาธิปไตยตามที่คนไทยทุกคนต้องการทั้งนี้ทั้งนั้นทุกคนต้องให้ความร่วมมือและนายกรัฐมนตรีกล่าวย้ำว่าอย่าให้ต้องควบคุมใครเลย ขอให้ใช้อำนาจทางกฏหมายในการดำเนินการต่อผู้กระทำความผิดหรือผู้ที่มีปัญหาตามกระบวนการของกฏหมายเพราะบ้านเมืองยังมีอีกหลายอย่างที่ต้องแก้ไขอีกมาก
นอกจากนี้นายกรัฐมนตรีได้ให้สัมภาษณ์ถึงเรื่องการซื้อรถถัง  ต้องถามสื่อมวลชนก่อนว่าจำเป็นไหม หากจำเป็นต้องซื้อก็ให้เข้าสู่กระบวนการจัดซื้อ ไม่ใช่จะสามารถสั่งซื้อได้ทันทีทันใด ซึ่งต้องอยู่ในแผนพัฒนากองทัพระยะ  10-20ปี เพราะรถถังใช้มาแล้วยาวนาน 20-30ปี  ที่ผ่านมามี M41 จำนวนมากและปลดประจำการมากว่า 10 ปีแล้ว จึงต้องมีการหารถถังใหม่มาทดแทนตามห้วงระยะเวลาที่ต้องเปลี่ยน ซึ่งหลักการปรับเปลี่ยนยุทโธปกรณ์ ยึดตามแนวทางอเมริกา โดยกองทัพบกได้นำแนวทางมาจัดทำโครงสร้างรวมถึงการกำหนดหน่วยต่างๆ  ซึ่งมีการกำหนดตามสัดส่วนยุทโธปกรณ์เมื่อเปรียบเทียบกับกำลังทหาร  1 : 3 ปืนใหญ่มี 1 ส่วน  ทหารราบมี  3  ส่วน  หรือปืนใหญ่  1 ส่วนต่อ 1 กรม  , รถถัง  1 กองพันต่อ 1 กรม ในการโจมตี ซึ่งมันเป็นยุทธวิธีดำเนินการต่อเนื่องมาอย่างยาวนาน
ตอนท้ายของการให้สัมภาษณ์  นายกรัฐมนตรีได้ตอบข้อซักถามของสื่อมวลชนถึงประเด็นการให้บริการของรถแท็กซี่ซึ่งจำเป็นต้องมีการพัฒนาและฝึกอบรมด้านวิชาชีพให้ทันสมัยเพราะมีอยู่หลายแสนคัน เป็นอาชีพที่มีมาอย่างยาวนานต้องมีการพัฒนาแท็กซี่รุ่นเก่าโดยผ่านทางสมาคมรถแท็กซี่ซึ่งสามารถมีวิทยุเรียก มีการใช้อินเตอร์เน็ตภายในรถได้  ซึ่งบางบริษัทได้ดำเนินการติดตั้งแล้ว แต่มีอีกหลายบริษัทที่ยังไม่พัฒนาตัวเอง แต่ต้องสอดคล้องกับรายได้ด้วยเพราะมีการลงทุนที่สูงซึ่งอยู่ในระหว่างการหารือ ส่วนแท็กซี่เก่า ต้องใช้กฎหมายเข้ามาดำเนินการ  แต่เชื่อว่าทุกคนต้องการพัฒนาแต่อาจยังขาดงบประมาณซึ่งกำลังหาวิธีในการช่วยเหลืออยู่ในขณะนี้  ในส่วนนิสัยของคนขับต้องว่ากันในเรื่องของกฎหมาย  เพราะอาจเกิดจากอุปนิสัยส่วนตัวแต่ไม่ใช่เหมารวมทั้งหมด  เพราะทุกคนต้องหาเลี้ยงชีพ  คนที่ผิดก็ว่ากันไปตามกฎหมายส่วนอูเบอร์ Uber ต้องมีข้อกฎหมายมารองรับ ซึ่งกำลังหาแนวทางในอยู่ในขณะนี้ ข้อกฎหมายถ้ารับจ้าง ก็มีระเบียบการชัดเจน แต่ทาง อูเบอร์ Uber ไม่แสดงตนว่าเป็นรถรับจ้าง ไม่มีสัญลักษณ์ไฟหรือสัญลักษณ์อื่นใด แสดงให้ทราบว่าเป็นรถรับจ้าง  ณ วันนี้ยังจดทะเบียนรับจ้างไม่ได้เพราะเขาไม่ยินยอมให้จดทะเบียน  และไม่มีกฏหมายรับรอง
ส่วนประเด็นข้อกฏหมายการประมงพื้นบ้าน นายกรัฐมนตรีให้สัมภาษณ์ว่ารัฐบาลคำนึงถึงการทำการประมงพื้นบ้านเป็นหลัก โดยกำหนดเขตแดนมีการกำหนดตีเส้นว่าระยะทางเท่าไหร่ ไม่ให้เรือภายนอกเข้ามาภายใน  รวมถึงไม่ให้เรือภายในออกไปทำประมงภายนอก เพื่อจะได้เป็นข้อกำหนดที่ชัดเจน ก่อนหน้านี้กฏหมายดังกล่าวไม่มี  จึงต้องมีกฏหมายมารองรับที่ชัดเจนมากขึ้น เพื่อรักษาแนวอาณาเขตประมงพื้นบ้านให้ได้ ซึ่งเป็นอาชีพสุจริต ค้าขายนำรายได้มาเลี้ยงครอบครัว ไม่ได้ทำเป็นอุตสาหกรรมขนาดใหญ่ ข้อกฎหมายที่ต้องนำไปควบคุมแน่ ๆ คือนอกน่านน้ำ ประเทศไทยให้ความสำคัญกับเรื่องนี้มากที่สุด จากที่ผ่านมามีปัญหาทุกประเทศ  เพราะรัฐบาลสนใจและใส่ใจกับเรื่องนี้มาก  เพราะต้องรักษาทรัพยากรประมงไว้ให้ลูกหลานคนไทย ไม่ว่าจะเป็นฝั่งอ่าวไทย หรือฝั่งทะเลอันดามันไว้ให้ได้นานที่สุดขณะเดียวกันต่างประเทศได้ให้ความสนใจกันแนวทางการดำเนินการของรัฐบาลในเรื่องนี้ และได้นำไปเป็นแบบอย่างอีกด้วย
ก่อนจบการให้สัมภาษณ์สื่อมวลชน นายกรัฐมนตรีได้กล่าวคำอวยพร เนื่องในวันครบรอบวันก่อตั้ง อสมท. วันที่ 6 เมษายนนี้  โดยขอให้เป็นองค์กรสื่อมวลชนที่มีบุคลากรที่มีคุณภาพ ดูแลประเทศชาติและประชาชนให้เกิดความมั่นคง มั่งคั่ง และยั่งยืน  ซึ่งทุกคนทราบดีอยู่แล้วว่าคนไทยทุกคนมีบทบาทร่วมกันในการพัฒนาสังคม เพื่อทำให้สังคมไทยมีความสงบสุข สันติสุขและเป็นสังคมที่พัฒนาแล้วโดยปราศจากความขัดแย้งเช่นที่ผ่านมาในอดีต
***********************************
กลุ่มประชาสัมพันธ์และเผยแพร่ สำนักโฆษก

ที่มา : http://www.thaigov.go.th/news/contents/details/2890
