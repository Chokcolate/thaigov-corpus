รัฐบาลไทย-ข่าวทำเนียบรัฐบาล-โฆษก ศธ.ยืนยันไม่มีการตัดงบโรงเรียนวิถีพุทธ

วันพุธที่ 1 พฤศจิกายน 2560
โฆษก ศธ.ยืนยันไม่มีการตัดงบโรงเรียนวิถีพุทธ
นายพะโยม ชิณวงศ์ โฆษกกระทรวงศึกษาธิการ (ศธ.) ชี้แจงว่า กรณีนี้เกิดจากความเข้าใจคลาดเคลื่อนเรื่องโรงเรียนวิถีพุทธ เพราะความจริงแล้วเรื่อง "คุณธรรมจริยธรรม" นั้น ศธ.มีนโยบายที่ชัดเจนมาอย่างต่อเนื่องในการดำเนินงานโครงการโรงเรียนคุณธรรม
จากกรณีที่ประธานกลุ่มปฏิรูปการศึกษา เครือข่ายมหาวิทยาลัยเพื่อการปฏิรูปประเทศไทย (มปปท.) ได้เผยแพร่บทความลงในเว็บไซต์แห่งหนึ่ง ในหัวข้อ "แฉเล่ห์กลกระทรวงศึกษาที่บีบให้เลิก รร.วิถีพุทธและโครงงานคุณธรรม" ซึ่งกล่าวถึงการที่กระทรวงศึกษาธิการไม่สนับสนุนโครงการโรงเรียนวิถีพุทธ โดยมีการตัดงบประมาณ ปี 2561 ไปใช้ด้านอื่นนั้น
วันนี้ (31 ตุลาคม 2560) นายพะโยม ชิณวงศ์ โฆษกกระทรวงศึกษาธิการ (ศธ.) ชี้แจงว่า กรณีนี้เกิดจากความเข้าใจคลาดเคลื่อนเรื่องโรงเรียนวิถีพุทธ เพราะความจริงแล้วเรื่อง "คุณธรรมจริยธรรม" นั้น ศธ.มีนโยบายที่ชัดเจนมาอย่างต่อเนื่องในการดำเนินงานโครงการโรงเรียนคุณธรรม โครงการโรงเรียนวิถีพุทธ หรือโครงการโรงเรียนสุจริต โดยเฉพาะอย่างยิ่งเรื่องงบประมาณนั้น โครงการดังกล่าวได้รับงบประมาณในปีนี้มากกว่าปีที่ผ่านมา และไม่ได้ถูกตัดงบประมาณลงแต่อย่างใด จากสถิติจะเห็นได้ว่าปี 2558 ได้รับงบประมาณ 11 ล้านบาท ปี 2559 ได้รับงบประมาณ 20 ล้านบาท ปี 2560 ได้รับงบประมาณ 8 ล้านบาท และในปี 2561 ได้รับงบประมาณ 19 ล้านบาท เพื่อใช้สำหรับโครงการโรงเรียนวิถีพุทธ และโครงการทำดีเพื่อพ่อ
ในส่วนของงบประมาณโครงการจำนวน 19 ล้านบาทในปีนี้นั้น สำนักงานคณะกรรมการการศึกษาขั้นพื้นฐาน (สพฐ.) อยู่ระหว่างการจัดทำแผนปฏิบัติการแบบบูรณาการในแต่ละกิจกรรม เมื่อจัดทำแผนดังกล่าวเรียบร้อยแล้ว จึงจะทราบว่าแต่ละกิจกรรมตามโครงการจะได้รับงบประมาณเท่าไหร่ ดังนั้น จากข้อมูลที่เผยแพร่ดังกล่าวหรือการแชร์ข้อมูลว่า ศธ.ตัดงบโครงการโรงเรียนวิถีพุทธ หรือดึงงบประมาณไปใช้ในส่วนอื่น จึงไม่เป็นความจริงอย่างแน่นอน เพราะการจะโยกงบประมาณที่นอกเหนือจากแผน จะต้องมีการขออนุมัติเปลี่ยนแปลงจากสำนักงบประมาณก่อนด้วย
โฆษกกระทรวงศึกษาธิการ กล่าวย้ำด้วยว่า ศธ.มีนโยบายที่ชัดเจนเกี่ยวกับเรื่องคุณธรรมจริยธรรม เน้นความสำคัญ และให้การสนับสนุนเรื่องนี้มาโดยตลอด เห็นได้จากการที่ นพ.ธีระเกียรติ เจริญเศรษฐศิลป์ รมว.ศึกษาธิการ ได้มอบหมายให้ ม.ล.ปนัดดา ดิศกุล รมช.ศึกษาธิการ กำกับดูแลโครงการที่เกี่ยวข้องกับเรื่องคุณธรรมและจริยธรรมโดยเฉพาะโครงการ"โรงเรียนคุณธรรม" ที่จะเกิดขึ้นในสถานศึกษาทุกสังกัดทั่วประเทศภายในปีนี้
สำหรับผู้ต้องการติดตามรายละเอียด ความเป็นมา โรงเรียนที่เข้าร่วมโครงการ และรายงานความก้าวหน้าของโครงการโรงเรียนวิถีพุทธ เข้าเยี่ยมชมเว็บไซต์ได้ที่ www.vitheebuddha.com
ปารัชญ์ ไชยเวช, บัลลังก์ โรหิตเสถียร: สรุป
กิตติกร แซ่หมู่: ภาพ
กลุ่มสารนิเทศ สอ.สป.: รายงาน

ที่มา : http://www.thaigov.go.th/news/contents/details/7712
